<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/ege0.5.css" rel="stylesheet" type="text/css"/>
</head>

<body>
  <div class="girs">
    <p class="p1"><i>En sonunda, benim kendimi beğenmişliğimin hepimizi yok edeceğinden endişe ediyorum.</i></p>
  </div>

  <p class="img2"><img alt="" height="50" src="../Images/9.jpg" width="160"/></p>

  <h2>9</h2>

  <p class="p1"><span style="font-size: 1.2em;">VİN SİKKEYE DOĞRU</span> İterek kendisini yukarıdaki sislerin içine doğru fırlattı. Yükselerek yerden ve taşlardan uzaklaştı, pelerini dalgalanarak gökteki karanlık akıntıların içinde yükseliyordu.</p>

  <p><i>Özgürlük bu,</i> diye düşündü soğuk ve nemli havayı derin derin içine çekerken. Gözlerini kapatarak rüzgârın akışını hissetti. <i>Her zaman eksikliğini çektiğim ama farkında olmadığım şey işte buydu.</i></p>

  <p>Alçalmaya başlarken gözlerini açtı. En son ana kadar bekledi, sonra da bir sikke attı. Sikke kaldırım taşlarına düştü ve o da hafifçe üstüne İterek düşüşünü yavaşlattı. Bir an için lehim yaktı ve yere çarptığı gibi koşmaya başladı, Fellise’in sessiz sokakları boyunca ilerliyordu. Sonbaharın sonlarında hava serindi ama Merkez Salahiyet’te kışlar çoğunlukla ılıman olurdu. Hatta bazı yıllar tek bir kar tanesi düşmeden geçerdi.</p>

  <p>Arkasına doğru bir sikke attı, sonra da bunu kullanarak kendisini hafifçe yukarı ve sağa doğru İtti. Alçak bir taş duvarın üstüne kondu ve duvarın tepesi boyunca çevik bir şekilde koştu, adımlarının temposu neredeyse hiç bozulmamıştı. Lehim yakmak sadece kaslardan fazlasını güçlendiriyordu, vücudun tüm fiziksel yetenekleri gelişiyordu. Lehimi düşük bir hızda yanar tutmak ona her ev hırsızının kıskanacak olduğu bir denge hissi sağlıyordu.</p>

  <p>Duvar kuzeye doğru döndü ve Vin köşede duraklayarak çömeldi, çıplak ayakları ve hassas parmakları soğuk taşı kavrıyordu. Allomansi’sini gizlemek üzere bakırı açık olarak duyularını sonuna kadar zorlamak için kalay harladı.</p>

  <p>Sessizlik. Toz ağaçları sislerin içinde iş sıralarında duran zayıf skaalar gibi belirsiz sıralar oluşturuyordu. İleride malikâneler yatıyordu, her biri taşı düzgün kesilmiş duvarlarla kaplı ve sıkı koruma altındaydı. Bu şehirde Luthadel’de olandan çok daha az sayıda ışık noktası vardı. Evlerin pek çoğu sadece geçici konutlardı, sahipleri Son İmparatorluk’un başka bir köşesini ziyaret etmek için buradan gitmişlerdi.</p>

  <p>Bir anda önünde mavi çizgiler belirdi; bir uçları göğsüne işaret ediyor, diğer uçları ise sislerin içinde kayboluyordu. Vin anında yan tarafa doğru sıçradı ve gece havasını yarıp arkalarında sis izleri bırakarak geçen iki sikkeden kaçındı. Lehim harlayarak duvarın yanındaki sokağın kaldırımına indi. Kalayla güçlenmiş kulakları bir gıcırtı sesini algıladı, sonra da karanlık bir siluet göğe doğru fırladı, birkaç mavi çizgi sikke kesesine doğru işaret ediyordu.</p>

  <p>Vin yere bir sikke atıp rakibinin arkasından kendini havaya fırlattı. Bir an için havada yükseldiler, habersiz bir asilin bahçesinin üzerinden geçiyorlardı. Vin’in rakibi bir anda malikâneye doğru çekilerek havada rotasını değiştirdi. Vin de aşağısındaki sikkeyi bırakıp onun yerine demir yaktı ve malikânenin pencerelerinden birinin pencere mandalını Çekerek onun peşinden gitti.</p>

  <p>Rakibi yere önce indi ve Vin o binanın yan tarafına çarparken bir gümleme duydu. Bir an sonra gitmişti.</p>

  <p>Bir ışık parladı ve Vin havada hızla dönerek malikâne duvarına ayaklarının üstünde inerken şaşkın bir kafa pencerenin birinden dışarı uzandı. Vin anında dikey yüzeyi tekmeleyerek uzaklaştı, kendisini hafifçe açılandırarak aynı pencere mandalına doğru İtti. Cam çatladı ve Vin de yerçekimi onu tekrar yakalayamadan fırlayarak gecenin karanlığında kayboldu.</p>

  <p>Vin sislerin içinden uçtu, gözlerini hedefini takip edebilmek için zorluyordu. Rakibi ona doğru bir çift sikke gönderdi ama o umursamaz bir düşünceyle bunları itip uzaklaştırdı. Bulanık bir mavi çizgi aşağı doğru düştü, yere atılan bir sikke ve rakibi de tekrar yan tarafa doğru hareket etti.</p>

  <p>Vin de bir sikke attı ve İtti. Ancak onun sikkesi rakibinin bir İtişi yüzünden bir anda yerde kayarak geriye doğru fırladı. Ani hareket Vin’in sıçrayış eğrisini değiştirerek onu yana doğru savurdu. Vin küfrederek yan tarafa doğru başka bir sikke attı ve bunu kullanarak kendisini tekrar doğru yöne gönderecek şekilde İtti. O zamana kadar ise hedefini kaybetmişti.</p>

  <p><i>Pekâlâ,</i> diye düşündü duvarın hemen iç tarafındaki yumuşak toprağa düşerken. Eline birkaç sikke boşalttı, sonra da neredeyse tam dolu olan keseyi havaya fırlatıp bunu hedefinin uzaklaşarak kaybolduğunu gördüğü tarafa doğru güçlü bir şekilde İtti. Kese arkasında solgun mavi bir Allomantik çizgi bırakarak sislerin içinde kayboldu.</p>

  <p>Bir anda ilerideki çalıların arasından bir avuç sikke fırlayarak hızla Vin’in kesesine doğru uçtular. Vin gülümsedi. Rakibi uçan kesenin Vin’in kendisi olduğunu varsaymıştı. Rakibi Vin’in onun üzerindeki sikkeleri göremeyeceği kadar uzakta olabilirdi ama Vin de elindeki sikkeleri onun göremeyeceği kadar rakibinden uzaktı.</p>

  <p>Koyu bir siluet çalıların arasından sıçrayarak çıktı ve taş duvarın üzerine atladı. Siluet duvar boyunca koşar ve diğer taraftan aşağı süzülürken Vin sessizce bekledi.</p>

  <p>Kendisini doğrudan havaya fırlattı, sonra da altından geçmekte olan şeklin üstüne elindeki sikkelerin hepsini gönderdi. Rakibi anında İterek sikkeleri sislerin içine gönderdi ama onlar sadece oyalamaydı. Vin ikiz cam bıçakları kınlarından savrularak çıkarken rakibinin önünde yere indi. Öne atılarak bıçaklarını savurdu ama rakibi sıçrayarak geriye gitti.</p>

  <p><i>Ters giden bir şeyler var.</i> Vin eğildi ve bir avuç ışıldayan sikke sislerin içinden geri gelerek rakibinin eline düşerken kendini uzağa fırlattı; Vin’in kendi sikkeleri, rakibinin İterek uzaklaştırmış olduğu sikkeler... döndü ve sikkeleri Vin’in olduğu yöne doğru fırlattı.</p>

  <p>Vin sessiz bir ciyaklamayla bıçaklarını düşürerek ellerini öne uzattı ve sikkeleri ittirdi. Anında İtişi rakibi tarafından karşılandığı için geriye doğru uçtu.</p>

  <p>Sikkelerden bir tanesi doğrudan ikisinin arasında asılı kalarak havada yalpaladı. Sikkelerin kalanları ise çelişkili kuvvetler tarafından yan taraflara doğru itilerek sislerin içinde kaybolmuştu.</p>

  <p>Vin uçarken çeliğini harladı ve rakibinin de geriye doğru İtilirken homurdandığını duydu. Rakibi duvara çarptı. Vin de bir ağaca bindirdi ama lehim harlayarak acıyı duymazdan geldi. Ağacı kendisini desteklemek için kullanarak İtmeye devam etti.</p>

  <p>İki Allomanser’in artırılmış güçleri arasında kısılı kalmış olan sikke havada titredi. Basınç arttı. Vin arkasında küçük toz ağacının büküldüğünü hissederken dişlerini gıcırdattı.</p>

  <p>Rakibinin İtişi amansızdı.</p>

  <p><i>Yenilmeyeceğim,</i> diye düşündü Vin çelik ve lehimin ikisini birden harlarken, gücünün tüm baskısını sikkeye doğru gönderirken hafifçe hırladı.</p>

  <p>Bir an sessizlik oldu. Sonra ağaç gecenin karanlığında yüksek bir çatırtı sesiyle kırılırken Vin arkaya doğru savruldu.</p>

  <p>Vin yuvarlanarak yere devrildi, etrafında tahta kıymıkları uçuşuyordu. Kaldırım taşları boyunca yuvarlanırken kalay ve lehim bile Vin’in zihnini açık tutmayı başaramadı. En sonunda sersemlemiş bir şekilde durarak yerde kaldı. Etrafında sispelerininin kurdeleleri uçuşan koyu bir siluet yaklaştı. Vin fırlayarak ayaklarının üzerinde doğruldu ve düşürmüş olduğunu unuttuğu bıçaklarını çekmeye çalıştı.</p>

  <p>Kelsier kapüşonunu indirdi ve bıçaklarını Vin’e uzattı. Bir tanesi kırılmıştı. "İçgüdüsel olduğunu biliyorum Vin ama İttiğin zaman ellerini öne uzatmak zorunda değilsin; ne de elindekileri bırakman gerekiyor.”</p>

  <p>Vin karanlığın içinde yüzünü buruşturdu ve omzunu ovuştururken başını sallayarak bıçaklarını geri aldı.</p>

  <p>“Keseyle iyi iş çıkardın,” dedi Kelsier. "Orada bir an beni yanılttın.”</p>

  <p>"O da ne faydalı oldu ya,” diye homurdandı Vin.</p>

  <p>“Sen bunu sadece birkaç aydır yapıyorsun Vin,” dedi Kelsier kaygısızca. “Her şey göz önüne alındığı zaman, gelişimin harika. Ancak ben senden daha ağır olan kişilerle İtişme yarışlarına girmekten kaçınmanı öneriyorum.” Duraklayarak Vin’in kısa boyu ve ince yapısını süzdü. “Ki bu da büyük olasılıkla hemen hemen herkes anlamına gelir.”</p>

  <p>Vin içini çekerek hafifçe gerindi. Daha fazla beresi olacaktı. <i>En azından görünür olmayacaklar.</i> Şimdi Camon’ıın yüzünde bıraktığı bereler de en sonunda kaybolmuş olduğundan, Sazed onu dikkatli olması konusunda uyarmıştı. Makyaj ancak bir yere kadar örtücü olabilirdi ve Vin’in de eğer aristokrasinin içine sızacaksa “düzgün” bir genç leydi gibi görünmesi gerekiyordu.</p>

  <p>“Al,” dedi Kelsier ona bir şey uzatarak. “Bir hatıra.”</p>

  <p>Vin cismi yukarı kaldırdı; bu aralarında İtmiş oldukları sikkeydi. Basınç yüzünden eğrilmiş ve ezilmişti.</p>

  <p>“Malikânede görüşürüz,” dedi Kelsier.</p>

  <p>Vin başını sallayarak onayladı ve Kelsier karanlığın içinde kayboldu. O <i>haklı,</i> diye düşündü. <i>Ben daha küçüğüm, ağırlığım daha az ve uzanımım da dövüşmemin olası olduğu herkesten daha kısa. Eğer birinin üstüne doğrudan saldırırsam kaybederim.</i></p>

  <p>Alternatifi ise zaten onun her zaman tercih etmiş olduğu yöntemdi; sessizlik içinde mücadele etmek, gizli kalmak. Allomansi’yi de aynı şekilde kullanmayı öğrenmek zorundaydı. Kelsier onun bir Allomanser olarak inanılmayacak kadar hızlı gelişiyor olduğunu söyleyip duruyordu. O bunun kendi hocalığı yüzünden olduğunu düşünüyormuş gibiydi ama Vin başka bir şeyler yüzünden olduğunu hissediyordu. Sisler... geceleri gizli gizli gezinmek... bunların hepsi Vin’e <i>doğru</i> geliyordu. Allomansi’yi Kelsier’e diğer Sissoylulara karşı yardım etmek için yetecek kadar hızlı öğrenmek konusunda endişe etmiyordu.</p>

  <p>Ona endişe veren şey plandaki diğer rolüydü.</p>

  <p>Vin içini çekerek sikke kesesini aramak üzere duvarın üstünden atladı. Burası Renoux'nun evi değil, başka bir asile ait olan bir malikâneydi. Köşkte ışıklar açıktı ve etrafta insanlar geziniyordu. Hiçbiri karanlığın içine doğru fazla çıkmıyordu. Skaalar sishortlaklarından korkar, asiller ise gürültünün arkasında Sissoyluların olduğunu tahmin ederdi. İkisi de aklı başında bir insanın yüzleşmeyi isteyecek olduğu şeyler değildi.</p>

  <p>Vin çelik çizgisini bir ağacın üst dallarına doğru takip ederek en sonunda kesesinin izini buldu. Hafifçe Çekerek keseyi aşağı düşürüp yakaladı, sonra da tekrar sokağa geri döndü. Kelsier olsa büyük ihtimalle keseyi arkada bırakırdı; içindeki iki düzine kadar <i>klip</i> onun harcadığı vakte değmezdi. Ancak Vin hayatının büyük bir kısmı boyunca hırsızlık etmiş ve aç kalmıştı. Kendisini savurganlık yapmaya zorlayamıyordu bile. Zıplamak için attığı sikkeler bile onu rahatsız ediyordu.</p>

  <p>Bu yüzden Renoux’nun malikânesine geri dönerken sikkelerini idareli bir şekilde kullanarak itmek ve Çekmek için binaları ve atılmış metal parçalarını kullandı. Artık bir Sissoylunun yarı koşmalı-yarı sıçramalı ilerleme tarzı ona doğal geliyordu ve hareketleri hakkında çok fazla düşünmek zorunda kalmıyordu.</p>

  <p>Asil bir leydiymiş gibi yapmaya çalışırken nasıl bir iş çıkaracaktı? Endişelerini gizleyemezdi, kendisinden değil. Camon kendine güveni sayesinde asil taklidi yapmakta iyiydi ama bu Vin’in sahip olmadığından emin olduğu bir özellikti. Allomansi’deki başarısı ise sadece onun yerinin güzel tuvaletler giyinmiş olarak sosyete balolarında fink atmak değil, köşelerde ve gölgelerin içinde kalmak olduğunu kanıtlamıştı.</p>

  <p>Ancak Kelsier onun geri çekilmesine izin vermeyi reddetmişti. Vin, Renoux Köşkü’nün hemen dışına konarak çömeldi, yorulduğundan biraz nefes nefese kalmıştı. Işıkları hafif bir endişe hissiyle izledi.</p>

  <p><i>Bunu yapmayı öğrenmek zorundasın,</i> deyip duruyordu Kelsier ona. <i>Sen yetenekli bir Allomanser'sin ama asillere karşı başarılı olmak için Çelikitmeden daha fazlasına ihtiyacın olacak. Onların toplumu içinde de sislerin içinde yaptığın kadar kolay bir şekilde hareket edebilene kadar, büyük bir dezavantajın olacak.</i></p>

  <p>Sessizce iç çeken Vin doğrularak kalktı, sonra da sispelerinini çıkarıp daha sonra geri almak üzere bir kenara tıktı. Sonra da merdivenlerden yukarı çıkarak binanın içine girdi. Sazed’ı sorduğu zaman köşk hizmetkârları onu mutfağa yönlendirdiler, bu yüzden o da malikânenin hizmetkârlara ait olan kapalı, gizli kısmına doğru gitti.</p>

  <p>Binanın bu kısımları bile kusursuz bir şekilde temiz tutuluyordu. Vin, Renoux’nun nasıl böylesi ikna edici bir taklitçi olduğunu anlamaya başlıyordu. O asla hataya izin vermiyordu. Eğer kendi rolünü de malikânesindeki düzeni sürdürdüğünün yarısı kadar iyi bir şekilde sürdürebiliyorsa, o zaman Vin hiç kimsenin numarayı asla keşfetmeyeceğinden emin olabilirdi.</p>

  <p><i>Ama bir kusuru olmak zorunda,</i> diye düşündü. <i>İki ay önceki görüşmede, Kelsier Renoux’nun bir Sorgucunun incelemesinden geçmeyi başaramayacağını söylemişti. Belki de onların Renoux’nun duyguları hakkında onu ele verebilecek olan bir şeyleri sezmesi mümkün olabilir</i>?</p>

  <p>Bu ufak bir şey olabilirdi ama Vin bunu unutmuş değildi. Kelsier’in dürüstlük ve güven hakkındaki sözlerine rağmen hâlâ sırları vardı. Herkes gibi.</p>

  <p>Sazed’ın gerçekten de mutfakta olduğu ortaya çıktı. Orta yaşlı bir hizmetçiyle birlikte duruyordu. Hizmetçi bir skaa kadını için uzun boyluydu ama Sazed’ın yanında durmak onun minicik kalmasına sebep olmuştu. Vin onu malikâne personelinden biri olarak tanıyordu; adı Cosahn’dı. Vin sırf onları takip edebilmek için bile olsa, yerel personeldeki herkesin isimlerini öğrenmek için çaba sarf etmişti.</p>

  <p>Sazed, Vin girerken ondan tarafa baktı. “Ah, Vin Hanım. Tam zamanında geri döndünüz.” Eşlikçisine doğru işaret etti. “Bu Cosahn.”</p>

  <p>Cosahn, Vin’i dikkatli bir havayla inceledi. Vin insanların ona bu şekilde bakamayacakları sislerin içine geri dönmeyi arzuluyordu.</p>

  <p>“Şimdi yeteri kadar uzundur, diye düşünüyorum ben,” dedi Sazed.</p>

  <p>“Büyük ihtimalle,” dedi Cosahn. “Ama ben mucize yaratamam Üstat Vaht.”</p>

  <p>Sazed başını sallayarak onayladı. Görünüşe göre "Vaht” Terrisli bir vekilharç için uygun olan unvandı. Tam olarak skaa olmamakla birlikte kesinlikle asil de olmayan Terrislilerin, imparatorluk toplumu içinde çok garip bir yeri vardı.</p>

  <p>Vin şüphe içinde İkiliyi süzdü.</p>

  <p>“Saçınız Hanımım,” dedi Sazed sakin bir tonla. “Cosahn sizin için saçınızı kesecek.”</p>

  <p>“Ha," dedi Vin eliyle saçına uzanarak. Saçı kendi zevki için biraz uzun olmaya başlamıştı ama her nedense Sazed’ın onun saçını bir oğlan gibi kısa kestirmesine izin vereceğinden şüphe ediyordu.</p>

  <p>Cosahn elini bir sandalyeye doğru salladı ve Vin de gönülsüz bir şekilde oturdu. Birileri kafasının bu kadar yakınında makas kullanırken uysal bir şekilde oturmayı sinir bozucu buluyordu ama bundan kurtulmanın bir yolu yoktu.</p>

  <p>Birkaç saniye boyunca ellerini Vin’in saçının içinden geçirerek sessizce “cık”ladıktan sonra Cosahn saçları makaslamaya başladı. “Ne kadar da güzel saçlar; gür, güzel, koyu siyah renkli,” dedi neredeyse kendi kendisine. “Bu kadar kötü bakılmış olduğunu görmek çok yazık Üstat Vaht. Pek çok asil kadın bunun gibi saç için ölür; bırakınca iyice aşağı sarkmasına ancak yetecek kadar dolgun ama kolayca şekillendirilebilecek kadar da düz.”</p>

  <p>Sazed gülümsedi. “Gelecekte daha iyi bakım göreceğinden emin olmak zorunda kalacağız,” dedi.</p>

  <p>Cosahn kendi kendine başıyla onaylayarak çalışmasına devam etti. Neden sonra, Sazed yürüyerek geldi ve Vin’in sadece birkaç ayak önünde bir sandalyeye oturdu.</p>

  <p>“Kelsier daha dönmemiştir herhâlde?” diye sordu Vin.</p>

  <p>Sazed başını olumsuzca salladı ve Vin de içini çekti. Kelsier pek çok gece Vin’le olan eğitim seanslarından hemen sonra gittiği gece baskınlarına Vin’in de onunla beraber gitmek için yeteri kadar pratik yapmamış olduğunu düşünüyordu. Son iki ay boyunca Kelsier hem Luthadel’de, hem de Fellise’de bir düzine farklı asil aileye ait olan mekânlarda görülmüştü. Kılıklarını ve görünüşteki amaçlarını değişken tutarak, Büyük Evler arasında bir karışıklık havası yaratmaya çalışıyordu.</p>

  <p>“Ne?” diye sordu Vin ona meraklı bir ifadeyle bakmakta olan Sazed’a dik dik bakarak.</p>

  <p>Terrisli saygıyla hafifçe başını eğdi. “Ben bir diğer öneriyi daha dinlemeye istekli olup olmadığınızı merak ediyordum.”</p>

  <p>Vin gözlerini devirerek içini çekti. “İyi.” Z<i>aten burada oturmaktan başka bir şey yapmam mümkün değil.</i></p>

  <p>“Sanıyorum sizin için mükemmel olan dini buldum,” dedi Sazed, normalde soğukkanlı olan yüzünde bir heveslilik pırıltısını ortaya çıkarak. “Buna Tanrı Trell’e ithafen ‘Trelagizm’ deniliyor. Trell’e Nelazan olarak bilinen ve kuzeyde çok uzaklarda yaşayan bir halk tapardı. Onların ülkesinde gece ve gündüz döngüleri çok garipti. Yılın bazı ayları sırasında günün çoğu boyunca hava karanlık olurdu. Ancak yaz sırasında her gün sadece birkaç saat için hava kararırdı.</p>

  <p>“Nelazanlar karanlıkta güzellik olduğuna ve gün ışığının daha menfur olduğuna inanırdı. Yıldızları onları izleyen Trell’in Bin Gözü olarak görürlerdi. Güneş Trell’in kardeşi olan Nalt’ın tek ve kıskanç gözüydü. Nalt sadece tek bir gözü olduğu için kardeşini gölgede bırakmak amacıyla onu alev alev parlatırdı. Ancak Nelazanlar bundan etkilenmiyor ve Nalt’ın gökyüzünü sakladığı zamanlarda bile onları izleyen sessiz Trell’e tapmayı tercih ediyorlardı.”</p>

  <p>Sazed sessizleşti. Vin nasıl cevap vereceğinden emin değildi ve bu yüzden de bir şey söylemedi.</p>

  <p>“Bu gerçekten de iyi bir dindir Vin Hanım,” dedi Sazed. “Çok kibar ancak çok da güçlüdür. Nelazanlar gelişmiş bir toplum değildi ama oldukça kararlıydılar. Bütün gece göğünün haritasını çıkararak her önemli yıldızı saymış ve yerini belirlemişlerdir. Onların âdetleri size uygun, özellikle de geceyi tercih edişleri. Eğer arzu ederseniz size daha fazla da anlatabilirim.”</p>

  <p>Vin başını iki yana salladı. “Sorun değil Sazed.”</p>

  <p>“Size uymadı mı?” dedi Sazed hafifçe yüzü asılarak. “Eh, neyse. Bu konu üzerinde biraz daha düşünmem gerekecek. Teşekkür ediyorum Hanımım; bana karşı çok sabırlısınız, diye düşünüyorum ben.”</p>

  <p>“Biraz daha mı düşüneceksin?” diye sordu Vin. “Bu beni döndürmeye çalıştığın beşinci din, Saze. Daha kaç tane olabilir ki?”</p>

  <p>“Beş yüz altmış iki,” dedi Sazed. “Ya da en azından benim bildiğim inanç sistemlerinin sayısı o kadar. Halkıma, büyük olasılıkla ve ne yazık ki, toplamaları için geride bir iz bırakmaksızın bu dünyadan göçüp gitmiş olan başkaları da vardır.”</p>

  <p>Vin durakladı. “Ve sen de bu dinlerin hepsini ezbere mi biliyorsun?”</p>

  <p>“Mümkün olduğu kadarını,” dedi Sazed. “Dualarını, inançlarını, mitolojilerini. Pek çoğu birbirlerine çok benziyor; birbirlerinin kolları ve mezhepleri.”</p>

  <p>“Yine de, nasıl onların hepsini birden hatırlayabilirsin?"</p>

  <p>“Benim... yöntemlerim var,” dedi Sazed.</p>

  <p>“Ama bunun ne anlamı var?"</p>

  <p>Sazed kaşlarını çattı. “Cevabın aşikâr olması gerekir, diye düşünüyorum ben. İnsanlar değerlidir, Vin Hanım ve bu nedenden dolayı, inançları da öyledir. Bin yıl önceki Miraç’tan bu yana o kadar çok inanç kayboldu ki. Çelik Nezaret Lord Hükümdar dışında herhangi birine ibadet edilmesini yasaklıyor ve Sorgucular da son derece gayretli bir şekilde yüzlerce dini yok ettiler. Eğer birleri onları hatırlamazsa, o zaman hepsi birden yok olup gidecek.”</p>

  <p>“Yani,” dedi Vin inanamayarak, “Sen beni bin yıldır ölü olan dinlere inandırmaya mı çalışıyorsun?”</p>

  <p>Sazed başını sallayarak onayladı.</p>

  <p><i>Kelsier’le bağlantısı olan herkes mi deli</i>?</p>

  <p>“Son İmparatorluk sonsuza kadar süremez,” dedi Sazed sessizce. “Onun sonunu nihayet getiren kişinin Üstat Kelsier olup olmayacağını bilmiyorum ama o son gelecek. Ve geldiği zaman da, Çelik Nezaret artık egemen olmadığı zaman, insanlar atalarının inançlarına geri dönmeyi arzu edecekler. O gün onlar Sırdaşlara dönecekler ve biz de o gün insanoğluna unutulmuş olan gerçeklerini geri vereceğiz.”</p>

  <p>“Sırdaşlar mı?” diye sordu Vin, Cosahn onun perçemlerini makaslamaya başlamak için öbür tarafa geçerken. “Senin gibi olan başkaları da mı var?”</p>

  <p>“Fazla değil,” dedi Sazed. “Ama birkaç tane... gerçekleri sonraki nesillere aktarmaya yetecek kadar.”</p>

  <p>Vin, Cosahn’ın bakımı altında kıvranma içgüdüsüne direnerek düşünceli bir şekilde oturdu. Kadın kesinlikle acele etmiyordu; Reen, Vin’in saçını tıraş ettiği zamanlarda sadece birkaç hızlı makas darbesiyle işini bitirirdi.</p>

  <p>“Beklerken derslerinizin de üzerinden geçelim mi Vin Hanım?” diye sordu Sazed.</p>

  <p>Vin, Terrisliye dik dik baktı ve o da sadece azıcık gülümsedi. Vin’i esir almış olduğunu biliyordu; Vin saklanamaz, hatta pencerede oturup sislerin içine bile bakamazdı. Tek yapabileceği şey oturup dinlemekti, “iyi.”</p>

  <p>“Luthadel’in on Büyük Evi’ni güç sırasıyla sayabilir misiniz?”</p>

  <p>“Venture, Hasting, Elariel, Tekiel, Lekal, Erikeller, Erikell, Haught, Urbain ve Buvidas.”</p>

  <p>“Güzel,” dedi Sazed. “Ve siz de?”</p>

  <p>“Ben Leydi Valette Renoux, bu malikânenin sahibi olan Lord Teven Renoux'nun dördüncü kuzeni. Ebeveynlerim Lord Hadren ve Leydi Fellette Renoux, Batı Salahiyet’teki bir şehir olan Chakath’da yaşıyor. En önemli ihraç malı yün. Benim ailem boya ticaretiyle uğraşıyor, özellikle de orada sık bulunan salyangozlardan elde edilen çalıdibi kırmızısı ve ağaç kabuğundan yapılan basıktarla sarısı. Ebeveynlerim uzak kuzenleriyle olan bir ticaret anlaşmasının bir parçası olarak beni aristokrasinin arasında biraz zaman geçirebilmem için buraya Luthadel’e gönderdi.”</p>

  <p>Sazed başını sallayarak onayladı. “Peki ya siz bu fırsat hakkında ne düşünüyorsunuz?”</p>

  <p>“Ben şaşkınlık ve biraz da mahcubiyet içindeyim," dedi Vin. “insanlar bana Lord Renoux’ya yaranmayı arzu ettikleri için dikkat gösterecekler. Aristokrasinin huylarına yabancı olduğum için, ben de onların ilgileri yüzünden memnunluk duyacağım. Aristokratik sosyetenin gözüne girecek ama sessiz kalacak ve başımı da derde sokmayacağım.”</p>

  <p>“Ezber yetenekleriniz takdire değer Hanımım,” dedi Sazed. “Bu naçiz kulunuz eğer siz kendinizi derslerimizden kaçınmak yerine, öğrenmeye adamış olsaydınız ne kadar daha fazla başarı göstermiş olabileceğinizi merak ediyor.”</p>

  <p>Vin ona dik dik baktı. “Bütün Terrisli ‘naçiz kullar’ efendilerine senin kadar çok karşılık veriyor mu?”</p>

  <p>“Sadece başarılı olanları.”</p>

  <p>Vin bir an daha ona baktı, sonra da içini çekti. “Üzgünüm Saze. Senin derslerinden kaçınmak niyetinde olduğumdan değil. Sadece ben... sisler... bazen dikkatim dağılıyor. ”</p>

  <p>“Eh, neyse ki ve dürüst olmak gerekirse, öğrenmekte çok hızlısınız. Ancak aristokrasinin üyelerinin görgü kuralları üzerinde çalışmak için bütün bir hayatları vardı. Taşralı bir leydi olarak bile, biliyor olacağınız belirli şeyler var.”</p>

  <p>“Biliyorum,” dedi Vin. “Göze batmak istemem.”</p>

  <p>“Ah, bundan kaçınamazsınız Hanımım, imparatorluğun uzak bir kısmından yeni gelmiş olan bir kişi mi var? Evet, sizi fark edecekler. Biz sadece onların şüphe duymasını istemiyoruz. Fark edilmeniz, ondan sonra da gözden çıkarılmanız gerekiyor. Eğer fazlasıyla bir sersem gibi davranırsanız bu da başlı başına şüphe çekici olur.”</p>

  <p><i>Harika.</i></p>

  <p>Sazed duraklayarak başını hafifçe yana eğdi. Birkaç saniye sonra Vin dışarıdaki koridordan ayak sesleri duydu. Yüzünde kendinden memnun bir gülümsemeyle yürüyen Kelsier içeri girdi. Sispelerinini çıkardı, sonra da Vin’i gördüğü zaman durakladı.</p>

  <p>“Ne?" diye sordu Vin sandalyesine biraz daha fazla gömülerek.</p>

  <p>“Saç tıraşı güzel görünüyor,” dedi Kelsier. “İyi iş çıkarmışsın Cosahn."</p>

  <p>“Bir şey değil Üstat Kelsier.” Vin, Cosahn’ın sesinden yüzünün kızardığını duyabiliyordu. “Ben sadece elimde ne varsa onu kullandım.”</p>

  <p>“Ayna,” dedi Vin bir elini uzatarak.</p>

  <p>Cosahn ona bir ayna verdi. Vin aynaya baktı ve gördüğü şey duraklamasına neden oldu. O bir... kız gibi görünüyordu.</p>

  <p>Cosahn saçlarının her tarafını eşitleme konusunda olağanüstü bir iş çıkarmış ve düğümleri de ortadan kaldırmayı başarmıştı. Vin her zaman saçlarının eğer çok uzarlarsa örülmeye meyilli olduğunu görmüştü. Cosahn bunun hakkında da bir şeyler yapmıştı. Vin’in saçı hâlâ çok uzun değildi, kulaklarının üstüne kadar ancak iniyordu ama en azından havaya kalkmış değildi.</p>

  <p><i>Seni bir kız olarak düşünmelerini istemiyorsun,</i> diye uyardı onu Reen’in sesi. Ama bir kez olsun, Vin kendisini o sesi duymazdan gelmeyi isterken buldu.</p>

  <p>“Seni gerçekten de bir leydiye dönüştürmeyi başarabiliriz Vin!” dedi Kelsier kahkahayla ve karşılığında Vin’in düşmanca bakışlarını aldı.</p>

  <p>“İlk önce onu bu kadar sık olarak kaşlarını çatmaması için ikna etmemiz gerekecek Üstat Kelsier,” dedi Sazed.</p>

  <p>“O zor olacak,” dedi Kelsier. “Surat asmayı epey bir seviyor. Her neyse, aferin Cosahn.”</p>

  <p>“Hâlâ yapılacak biraz düzeltme var Üstat Kelsier,” dedi kadın.</p>

  <p>“Elbette, sen devam et,” dedi Kelsier. “Ama ben bir süre için Sazed’ı araklayacağım.”</p>

  <p>Kelsier, Vin’e göz kırptı, Cosahn’a gülümsedi, sonra da o ve Sazed bir kere daha Vin’i kulak misafiri olamayacağı bir yerde bırakarak odadan dışarı çıktılar.</p>

  <div>
    <br/>
  </div>

  <p class="p1">Kelsier mutfağın içine gizlice bir göz atarak sandalyesinde asık yüzlü bir şekilde oturmakta olan Vin’i izledi. Saç tıraşı gerçekten de iyiydi. Ancak övgülerinin bir art niyeti de vardı; Vin’in hayatının çok büyük bir kısmını kendisine değersiz olduğu söylenilerek geçirmiş olduğundan şüphe ediyordu. Belki eğer Vin’in kendine biraz daha fazla güveni olursa, bu kadar fazla saklanmaya çalışmazdı.</p>

  <p>Kapıyı kapayarak Sazed’a doğru döndü. Terrisli her zaman olduğu gibi huzur verici bir sabır içinde bekliyordu.</p>

  <p>“Eğitim nasıl gidiyor?” diye sordu Kelsier.</p>

  <p>“Çok iyi Üstat Kelsier,” dedi Sazed. “Ağabeyinden görmüş olduğu eğitim sayesinde zaten bazı şeyleri biliyordu. Ancak onun da ötesinde, o aşırı derecede zeki bir kız; dikkatli ve hızla ezberliyor. Onun koşullarının içinde büyümüş olan bir kişiden böylesi bir yeteneği beklemiyordum.”</p>

  <p>“Sokak çocuklarının pek çoğu akıllıdır,” dedi Kelsier. “Akıllı olmayanları ölür.”</p>

  <p>Sazed ciddi bir şekilde başıyla onayladı. “Aşırı derecede içine kapanık ve benim derslerimdeki tam değeri göremediğini hissediyorum. Çok itaatkâr ama hataları ya da yanlış anlaşılmaları istismar etmekte hızlı davranıyor. Eğer ona tam olarak nerede ve ne zaman buluşacağımızı söylemezsem, çoğu zaman onu malikânenin her tarafında aramam gerekiyor.”</p>

  <p>Kelsier başıyla onayladı. “Sanırım bu onun hayatında bir parça kontrolü elinde tutma yöntemi. Her neyse, benim esas bilmek istediğim onun hazır olup olmadığı."</p>

  <p>“Emin değilim Üstat Kelsier,” diye cevap verdi Sazed. “Saf bilgi yeteneğe eşit değildir. Onun bir leydiyi, genç ve tecrübesiz olan bir tanesini bile, taklit etmek için gerekli olan... duruşa sahip olduğundan emin değilim. Antrenman yemekleri yedik, konuşma adabının üzerinden geçtik ve dedikoduları ezberledik. Kontrollü bir durum içindeyken hepsinde yetenekliymiş gibi görünüyor. Hatta Renoux’nun asil konukları ağırladığı çay toplantılarında otururken de başarılı oldu. Ancak onu asillerle dolu bir partinin içine tek başına göndermediğimiz sürece onun bunu yapabileceğinden gerçekten emin olamayacağız. ”</p>

  <p>“Biraz daha pratik yapabilmesini isterdim,” dedi Kelsier başını sallayarak. “Ancak hazırlanarak harcadığımız her hafta, Nezaret’in mağaralarda büyümekte olan ordumuzu keşfetme şansını artırıyor.”</p>

  <p>“Bu bir denge testi o zaman,” dedi Sazed. “İhtiyacımız olan adamları toplamaya yetecek kadar uzun süre beklemek, ancak keşfedilmeyi engelleyecek kadar da erken harekete geçmek zorundayız.”</p>

  <p>Kelsier başıyla onayladı. “Bir çete üyesi için duraklayamayız. Eğer Vin iyi iş çıkaramazsa casusumuz olması için başka birini bulmamız gerekecek. Zavallı kız, keşke onu Allomansi’de daha iyi eğitmek için zamanım olsaydı. Daha ilk dört metalin üzerinden ancak geçtik. Ama benim yeteri kadar <i>zamanım</i> yok!”</p>

  <p>“Eğer bir öneride bulunabilirsem...”</p>

  <p>“Elbette Saze."</p>

  <p>“Çocuğu diğer Siskan ekibi üyelerinin yanına da gönderin,” dedi Sazed. “Duydum ki o Breeze adlı adam çok başarılı bir Teskinciymiş ve muhakkak ki öbürleri de eşit derecede yeteneklidir. Bırakın Vin Hanım’a becerilerini nasıl kullanacaklarını onlar göstersin.”</p>

  <p>Kelsier düşünceli bir şekilde durakladı. “Bu iyi bir fikir Saze.”</p>

  <p>“Ama?”</p>

  <p>Kelsier arkasında Vin’in hâlâ huysuz bir şekilde saç tıraşına maruz kalmakta olduğu kapıya doğru baktı. “Emin değilim. Bugün eğitim sırasında bir Çelikitme yarışına girdik. Çocuğun ağırlığı benim yarımdan daha az olmalı ama yine de beni iyice bir hırpaladı.”</p>

  <p>“Farklı kişilerin Allomansi’deki güçleri farklı olur,” dedi Sazed.</p>

  <p>“Evet ama değişkenlik çoğu zaman bu kadar büyük değildir,” dedi Kelsier. “Artı, benim İtmelerimi ve Çekmelerimi nasıl kontrol edeceğimi öğrenmem aylar ve aylar sürmüştü. Bu göründüğü kadar kolay bir iş değil, kendini bir çatının üstüne itmek kadar basit bir şey bile ağırlık, denge ve hareket eğrileri konusunda bir anlayışın olmasını gerektirir.</p>

  <p>"Ama Vin... O bütün bu şeyleri içgüdüsel olarak biliyormuş gibi görünüyor. Evet, sadece ilk dört metali herhangi bir beceriyle kullanabiliyor ama göstermiş olduğu gelişim inanılmaz.”</p>

  <p>“O özel bir kız.”</p>

  <p>Kelsier başıyla onayladı. “O güçleri hakkında daha fazla bilgi edinmek için zamanı hak ediyor. Onu da planlarımızın içine çekmiş olduğum için kendimi biraz suçlu hissediyorum. Büyük ihtimalle onun da sonu kalanlarımızla birlikte bir Nezaret idam töreni olacak.”</p>

  <p>"Ama bu suçluluk sizin onu aristokrasinin arasında casusluk yapmak üzere kullanmanıza engel olmayacak.”</p>

  <p>Kelsier başını iki yana salladı. "Hayır,” dedi sessizce. “Olmayacak. Bulabildiğimiz her avantaja ihtiyacımız olacak. Sadece... ona göz kulak ol Saze. Şimdiden sonra sen gittiği etkinliklerde Vin’in vekilharcı ve koruyucusu olacaksın, onun yanında Terrisli bir hizmetkâr getirmesi garip olmaz.”</p>

  <p>“Kesinlikle öyle,” diye onayladı Sazed. “Hatta onun yaşındaki bir kızın aristokratik etkinliklere bir refakatçisi olmadan gönderilmesi garip olurdu.”</p>

  <p>Kelsier başıyla onayladı. “Onu koru Saze. Vin güçlü bir Allomanser olabilir ama tecrübesiz. Eğer senin onun yanında olduğunu bilirsem, onu o aristokrat inlerine gönderirken kendimi çok daha az suçlu hissedeceğim.”</p>

  <p>“Onu hayatım pahasına koruyacağım Üstat Kelsier. Size söz veriyorum.”</p>

  <p>Kelsier gülümsedi ve müteşekkir bir şekilde Sazed’ın omzuna elini koydu. “Senin önünde durmak isteyen adama acırım ben.”</p>

  <p>Sazed tevazu ile başını eğdi. O zararsız görünüyor olabilirdi ama Kelsier, Sazed’ın içinde gizli olan gücü biliyordu. Çok az adam -Allomanser olsun ya da olmasın- öfkesi uyandırılmış olan bir Sırdaş ile başa çıkabilirdi. Büyük ihtimalle Nezaret’in onları neredeyse soylarını tüketene kadar avlamış olmasının sebebi de buydu.</p>

  <p>“Pekâlâ,” dedi Kelsier. “Eğitiminize geri dönün. Bu haftanın sonunda Lord Venture bir balo veriyor ve hazır olsun ya da olmasın, Vin de orada olacak.”</p>
</body>
</html>
