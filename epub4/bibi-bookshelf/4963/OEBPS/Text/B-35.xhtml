<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/ege0.5.css" rel="stylesheet" type="text/css"/>
</head>

<body>
  <div class="girs">
    <p class="p1"><i>Eğer yanlış seçimi yaparsam ne olacağını biliyorum. Güçlü olmalıyım; gücü kendim için almamalıyım.</i></p>

    <p><i>Çünkü eğer alırsam ne olacağını gördüm.</i></p>
  </div>

  <p class="img1"><img alt="" height="50" src="../Images/35.jpg" width="210"/></p>

  <h2>35</h2>

  <p class="p1"><span style="font-size: 1.2em;"><i>BENİMLE BİRLİKTE ÇALIŞMAK</i></span><i>için,</i> demişti Kelsier, sizden bana <i>tek bir söz vermenizi istiyorum: Bana güvenin.</i></p>

  <p>Vin sisin içinde hareketsiz bir şekilde asılı duruyordu. Sisler sessiz bir nehir gibi etrafında akıyordu. Yukarısında, önünde, yanlarında ve altında. Sis her tarafındaydı.</p>

  <p><i>Güven bana Vin,</i> demişti o. <i>Sen bana duvarın tepesinden aşağı atlayacak kadar güvenmiştin ve ben de seni yakaladım. Sadece bu sefer de bana güvenmen gerekecek.</i></p>

  <p><i>Seni yakalayacağım.</i></p>

  <p><i>Seni yakalayacağım...</i></p>

  <p>Sanki hiçbir yerdeymiş gibiydi. Sislerin içindeydi ve <i>sisin bir parçasıydı.</i> Onları ne kadar da kıskanıyordu. Onlar düşünmüyordu. Endişe etmiyordu. Acı çekmiyordu.</p>

  <p><i>Ben sana güvendim Kelsier,</i> diye düşündü. <i>Ben gerçekten de sana güvendim ama sen benim düşmeme izin verdin. Sen bana senin çetende ihanet olmadığına dair söz vermiştin. Ya bu? Ya senin ihanetin?</i></p>

  <p>Sisi daha iyi görebilmek için kalayını söndürmüş olarak asılı duruyordu. Derisinin üstünde serin, hafifçe nemliydi. Sanki ölü bir adamın gözyaşları gibi.</p>

  <p><i>Artık ne önemi var ki,</i> diye düşündü gözlerini yukarıya dikerek. <i>Neden herhangi bir şeyin önemi var? Sen bana ne demiştin Kelsier? Hiçbir zaman anlamadığımı mı? Hâlâ arkadaşlık hakkında öğreneceğim şeyler olduğunu mu? Peki ya sen? Sen ona direnmedin bile.</i></p>

  <p>Zihninde o yine meydanın ortasında durup bekledi. Lord Hükümdar küçümsemeyle ona tek bir darbe vurdu. Hathsin Firarisi de herhangi bir başka adam gibi ölmüştü.</p>

  <p><i>Bu yüzden mi beni terk etmeyeceğin konusunda söz vermekte o kadar tereddütlüydün?</i></p>

  <p>Vin sadece... Gidebilmeyi diliyordu. Uçup gitmeyi. Sise dönüşmeyi. Bir zamanlar özgür olmayı dilemiş ve sonra da buna kavuşmuş olduğunu varsaymıştı. Yanılmıştı. Bu keder, içindeki bu delik, bu özgürlük değildi.</p>

  <p>Bu da aynı Reen’in onu terk ettiği zaman gibiydi. Ne fark vardı? En azından Reen dürüst olmuştu. O her zaman Vin’e onu terk edeceğine dair söz vermişti. Kelsier ise onu peşinden sürüklemiş, ona güvenmesini ve sevmesini söylemişti ama dürüst olan her zaman Reen olmuştu.</p>

  <p>“Ben artık bunu yapmak istemiyorum,” diye fısıldadı sislere. “Siz beni alıp götüremez misiniz?”</p>

  <p>Sisler bir cevap vermedi. Oyun oynar gibi dönmeye devam ettiler; umurlarında değildi. Sürekli olarak değişiyor ama bir şekilde her zaman aynı kalıyorlardı.</p>

  <p>“Hanımım?” diye seslendi kararsız bir ses aşağıdan. “Hanımım, o yukarıdaki siz misiniz?”</p>

  <p>Vin içini çekerek kalay yaktı, sonra da çeliğini söndürerek kendini aşağı bıraktı. Sislerin arasından düşerken sispelerini dalgalandı ve sessizce sığınaklarının tepesindeki çatının üstüne kondu. Sazed kısa bir mesafe ileride gözcülerin binanın tepesine çıkmak için kullandıkları çelik merdivenin yanında duruyordu.</p>

  <p>“Ne oldu Saze?” diye sordu yorgun bir şekilde. Uzanarak kendisini havada sabit tutmak için bir üçayağın bacakları gibi kullandığı üç sikkeyi Çekti. Bir tanesi yamulmuş ve bükülmüştü, birkaç ay önce o ve Kelsier’in üzerinde İtişme yarışına girdikleri sikkeydi bu.</p>

  <p>“Üzgünüm Hanımım,” dedi Sazed. “Ben sadece sizin nereye gitmiş olduğunuzu merak etmiştim.”</p>

  <p>Vin omuz silkti.</p>

  <p>“Bu garip bir şekilde sessiz bir gece, diye düşünüyorum ben,” dedi Sazed.</p>

  <p>“Yaslı bir gece.” Kelsier’in ölümünün ardından yüzlerce skaa katledilmiş ve daha yüzlercesi de kaçmak için yaşanan telaş sırasında ezilerek ölmüştü.</p>

  <p>“Ben onun ölümünün bir anlamı olup olmadığını merak ediyorum,” dedi Vin. “Büyük olasılıkla kurtardıklarımızdan çok daha fazlasını öldürdük.”</p>

  <p>“Onlar kötü insanlar tarafından öldürüldüler Hanımım.”</p>

  <p>“Ham sık sık 'kötü’ diye bir şeyin <i>var</i> olup olmadığını sorguluyor.”</p>

  <p>“Üstat Hammond soru sormayı seviyor,” dedi Sazed. “Ama o bile cevapları sorgulamıyor. Kötü insanlar var... tıpkı iyi insanlar olduğu gibi.”</p>

  <p>Vin başını salladı. "Kelsier hakkında yanılmışım. O iyi bir adam değildi, o bir yalancıydı. Asla Lord Hükümdar’ı yenmek için bir planı olmadı.”</p>

  <p>“Belki," dedi Sazed. “Ya da belki de o bu planı uygulamak için hiç fırsat bulamamıştır. Belki de sadece biz planı anlamıyoruzdur.”</p>

  <p>“Sen sanki ona hâlâ inanırmış gibi konuşuyorsun,” dedi Vin dönüp düz çatının kenarına doğru yürüyerek gözlerini sessiz, gölgeli şehre dikerken.</p>

  <p>“İnanıyorum Hanımım,” dedi Sazed.</p>

  <p>“Nasıl? Nasıl inanabilirsin?”</p>

  <p>Sazed başını iki yana sallayarak onun yanında durmak için yürüyüp geldi, “inanç sadece güneşli günler ve iyi zamanlar için değildir, diye düşünüyorum ben. Eğer başarısızlığın ardından da ona tutunmaya devam etmeyeceksen inanç nedir, iman nedir ki?”</p>

  <p>Vin kaşlarını çattı.</p>

  <p>“Herkes her zaman başarılı olan birisine ya da bir şeye inanabilir Hanımım. Ama başarısızlık... Ah, işte o arkasından inanması zor olan bir şeydir, gerçekten de ve kesinlikle. Değerinin olmasına yetecek kadar zordur, diye düşünüyorum ben.”</p>

  <p>Vin başını olumsuzca salladı. “Kelsier bunu hak etmiyor.”</p>

  <p>“Böyle demek istemiyorsunuz sanırım Hanımım,” dedi Sazed sakince. “Siz olanlar yüzünden kızgınsınız. Acı içindesiniz.”</p>

  <p>“Yok, öyle demek istiyorum,” dedi Vin yanağının üstündeki gözyaşını hissederek. “O bizim inancımızı hak etmiyor. Hiçbir zaman da etmedi.”</p>

  <p>“Skaalar farklı düşünüyor; onların Kelsier hakkındaki efsaneleri hızla büyüyor. Benim kısa süre sonra buraya geri dönüp onları da toplamam gerekecek.”</p>

  <p>Vin kaşlarını çattı. “Sen Kelsier hakkındaki hikâyeleri de mi toplayacaksın?”</p>

  <p>“Elbette,” dedi Sazed. "Ben bütün dinleri toplarım.”</p>

  <p>Vin homurdandı. “Burada bir din hakkında konuşmuyoruz Sazed. Bu Kelsier.”</p>

  <p>“Katılmıyorum. O skaalar için kesinlikle dinsel olan bir figür.”</p>

  <p>“Ama biz onu <i>tanıyorduk,”</i> dedi Vin. “O bir tanrı ya da bir peygamber değildi. O sadece bir adamdı.”</p>

  <p>“Pek çoğu da öyleydi, diye düşünüyorum ben,” dedi Sazed yavaşça.</p>

  <p>Vin ise sadece başını salladı. Bir an için orada geceyi izleyerek durdular. “Ya diğerlerinden ne haber?” diye sordu Vin en sonunda.</p>

  <p>"Onlar bundan sonra ne yapacaklarını tartışıyorlar,” dedi Sazed. “inanıyorum ki ayrı ayrı Luthadel’i terk ederek başka şehirlerde saklanma kararı aldılar.”</p>

  <p>“Ve... sen?”</p>

  <p>“Ben kuzeye, vatanıma, Sırdaşların mekânına doğru yolculuk etmek zorundayım ki sahip olduğum bilgiyi paylaşabileyim. Kardeşlerime günlükten, özellikle de bizim atamız olan Rashek adlı adam ile ilgili olan yazılardan bahsetmem gerek. Bu hikâyeden öğrenilecek çok şey var, diye düşünüyorum ben.”</p>

  <p>Sazed durakladı, sonra da Vin’e bir göz attı. “Bu benim başka birisiyle beraber çıkabileceğim bir yolculuk değil Hanımım. Sırdaşların mekânlarının bir sır olarak kalması gerekli, hatta sizin için bile.”</p>

  <p><i>Elbette,</i> diye düşündü Vin. <i>Elbette o da gidecek.</i></p>

  <p>“Geri döneceğim,” diye söz verdi Sazed.</p>

  <p><i>Ya, tabi döneceksin. Tıpkı diğer hepsinin döndüğü gibi.</i></p>

  <p>Çete bir süre için onun kendisini gerekli hissetmesini sağlamıştı ama Vin her zaman bunun sona ereceğini biliyordu. Sokaklara geri dönmenin zamanı gelmişti. Yine yalnız olma zamanıydı.</p>

  <p>“Hanımım...” dedi Sazed yavaşça. “Bunu duyuyor musunuz?”</p>

  <p>Vin omuz silkti. Ama... bir şeyler vardı. İnsan sesleri. Vin kaşlarını çatarak binanın öbür tarafına doğru yürüdü. Sesler yükseldi, kalay olmadan bile kolayca duyulur hâle geldi. Vin çatının yan tarafından aşağıya bir göz attı.</p>

  <p>Bir grup, belki on tane skaa adam aşağıdaki sokakta duruyordu. <i>Bir hırsız çetesi mi,</i> diye meraklandı Vin, Sazed de ona katılırken. Daha çok skaa çekingen bir şekilde barınaklarından dışarı çıkarken grubun sayısı artıyordu.</p>

  <p>“Gelin,” dedi grubun önünde ayakta durmakta olan bir skaa adam. “Korkmayın sislerden! Hathsin Firarisi kendisini Sislerin Efendisi olarak isimlendirmedi mi? Onlardan korkmamıza gerek olmadığını söylemedi mi? Gerçekten de, bizi onlardan koruyacak, bize güvenlik sağlayacak. Hatta güç verecek!”</p>

  <p>Gittikçe daha fazla skaa gözle görülür bir etki olmadan evlerinden ayrıldıkça, grubun sayısı da artmaya başladı.</p>

  <p>“Git diğerlerini çağır,” dedi Vin.</p>

  <p>“İyi fikir,” dedi Sazed hızla merdivene doğru giderek.</p>

  <p>“Arkadaşlarınız, çocuklarınız, babalarınız, anneleriniz, karılarınız ve sevgilileriniz,” dedi skaa adam bir fener yakıp bunu yukarı kaldırırken. “Onlar buradan yarım saat uzakta olmayan bir sokakta ölü olarak yatıyor. Lord Hükümdar’da yaptığı katliamı temizleyecek kadar bile ahlak yok!”</p>

  <p>Kalabalık bu sözleri onaylayarak mırıldanmaya başladı.</p>

  <p>“Temizlik yapıldığı zaman bile,” dedi adam, “Mezarları kazan Lord Hükümdar’ın elleri mi olacak? Hayır! Bizim ellerimiz olacak. Lord Kelsier bundan da bahsetti."</p>

  <p>“Lord Kelsier!” diye ona katıldı birkaç adam. Artık grup iyice büyümüştü; kadınlar ve çocuklar da kalabalığa katılıyordu.</p>

  <p>Merdivendeki tıngırtılar Ham’in geldiğinin işaretiydi. Kısa süre sonra ona Sazed, sonra da Breeze, Dockson, Dikiz ve hatta Clubs bile katılmıştı.</p>

  <p>“Lord Kelsier!” diye ilan etti aşağıdaki adam. Başkaları da meşaleler yakarak sisleri aydınlattılar. “Lord Kelsier bugün bizim için savaştı! O ölümsüz bir Sorgucuyu öldürdü!”</p>

  <p>Kalabalık onaylayarak homurdandı.</p>

  <p>“Ama sonra o öldü!” diye bağırdı birisi.</p>

  <p>Sessizlik.</p>

  <p>“Ya biz ona yardım etmek için ne yaptık?” diye sordu lider. “Birçoğumuz da oradaydık; binlercemiz. Biz yardım ettik mi? Hayır! Biz bekledik ve izledik, o bizim için savaşırken bile. Bizler aptal aptal dikildik ve onun düşmesini izledik. Biz onun ölmesine seyirci kaldık!</p>

  <p>“Ya da kaldık mı? Firari ne dedi? Lord Hükümdar’ın onu asla gerçekten öldüremeyeceğini söylemedi mi? Kelsier Sislerin Efendisi! O da şu anda bizimle birlikte değil mi?”</p>

  <p>Vin diğerlerine doğru döndü. Ham dikkatli bir şekilde izliyordu ama Breeze sadece omuz silkti. “Adam belli ki deli. Dindar bir kaçık.”</p>

  <p>"Ben size söylüyorum dostlarım!” diye bağırdı aşağıdaki adam. Kalabalık hâlâ büyümekteydi, gittikçe daha da fazla meşale yakılmaktaydı. “Sizlere gerçeği söylüyorum! <i>Lord Kelsier bu gece bana bizzat göründü</i>! Dedi ki o her zaman bizimle birlikte olacak! Bizler onu tekrar mı yüzüstü bırakacağız?”</p>

  <p>“Hayır!” diye geldi cevap.</p>

  <p>Breeze başını salladı. “Onlarda bu cüretin olabileceğini düşünmemiştim. Bu kadar küçük bir grup olması çok yazık...”</p>

  <p>“Şu ne?” diye sordu Dockson.</p>

  <p>Vin kaşlarını çatarak döndü. İleride aydınlık bir nokta vardı. Sanki... sislerin içinde yakılmış meşalelere benziyordu. Bir diğeri de doğu tarafında, bir skaa varoşunun yakınında belirdi. Üçüncü bir tane daha belirdi. Sonra da bir dördüncü. Saniyeler içinde, sanki bütün şehir ışıldamaya başlamıştı.</p>

  <p>"Seni dâhi deli...” diye fısıldadı Dockson.</p>

  <p>“Ne?” diye sordu Clubs yüzünü asarak.</p>

  <p>“Biz bunu ıskaladık,” dedi Dox. “Atiyum, ordu, aristokrasi... Kelsier’in planladığı iş o değildi. Onun işi <i>buydu</i>! Son İmparatorluk’u bizim çetemizin devirmesini asla beklemiyordu, biz fazla küçüktük. Ancak bütün bir şehrin nüfusu...”</p>

  <p>“Sen bunu kasıtlı olarak yaptığını mı söylüyorsun?” diye sordu Breeze.</p>

  <p>“Bana hep aynı soruyu sorardı,” dedi Sazed arkalarından. “Her zaman dinlere bu kadar büyük gücü neyin verdiğini sorardı. Ben de her seferinde ona aynı cevabı verirdim...” Sazed onlara bakarak başını bir yana eğdi. “Ona derdim ki inananlarının tutkuyla inanacakları bir şeyleri vardı. Bir şeyler... ya da birileri.”</p>

  <p>“Ama bize neden söylemedi?” diye sordu Breeze.</p>

  <p>“Çünkü biliyordu,” dedi Dox sessizce. “Bizim asla kabul etmeyeceğimiz bir şeyi biliyordu. Ölmesinin gerekli olduğunu biliyordu.”</p>

  <p>Breeze başını sallayarak bunu reddetti. "Ben inanmıyorum. O zaman neden bizimle uğraşma zahmetine girdi ki? Bunu kendi başına da yapabilirdi. ”</p>

  <p><i>Neden zahmete girdi ki...</i> “Dox,” dedi Vin dönerek. "Kelsier’in kiraladığı o depo nerede, şu muhbir görüşmelerini düzenlediği yer?”</p>

  <p>Dockson durakladı. “Hiç de uzakta değil aslında. İki sokak aşağıda. Oranın yedek sığınağın yakınında olmasını istemişti...”</p>

  <p>“Yolu göster!” dedi Vin aceleyle binanın kenarına doğru giderken. Toplanmış olan skaalar bağırmaya devam ediyordu, her haykırış bir öncekinden daha yüksekti. Bütün sokak ışıklarla alev alevdi, titreşen meşaleler sisi parlak bir pusa dönüştürüyordu.</p>

  <p>Dockson ona sokağın aşağısına doğru yol gösterdi, çetenin kalan kısmı da arkadan takip ediyordu. Depo varoşun endüstriyel kısmında kederli bir şekilde durmakta olan geniş, dökük bir binaydı. Vin yürüyerek binanın önüne geldi, sonra da lehim harlayıp kilidine vurarak kırdı.</p>

  <p>Kapı savrularak açıldı. Dockson bir fener kaldırdı ve fenerin ışığı parıldayan metal yığınlarını gözler önüne serdi. Silahlar. Kılıçlar, baltalar, değnekler ve miğferler ışıkta pırıldıyordu; devasa gümüşsü bir kütleydi.</p>

  <p>Çete hayret içinde odaya bakakaldı.</p>

  <p>“İşte sebep <i>bu,”</i> dedi Vin sessizce. “Bu miktarda silah satın alabilmek için Renoux paravanına ihtiyacı vardı. Eğer şehri ele geçirmede başarılı olacaklarsa, isyanının bunlara ihtiyacının olacağını biliyordu."</p>

  <p>“O zaman orduyu niye topladı?” dedi Ham. “O da sadece bir paravan mıydı?”</p>

  <p>“Sanırım,” dedi Vin.</p>

  <p>“Yanlış,” dedi bir ses mağara gibi deponun içinde yankılanarak. “Bundan çok daha fazlası vardı.”</p>

  <p>Çete irkildi ve Vin de metallerini harladı... ta ki sesi tanıyana kadar. “Renoux?”</p>

  <p>Dockson fenerini daha da yükseğe kaldırdı. “Kendini göster, yaratık.”</p>

  <p>Deponun uzak ucunda bir siluet hareket etti; gölgelerin içinde kalıyordu. Ancak konuştuğu zaman sesini tanımamak imkânsızdı. “Orduya isyanın çekirdeğini oluşturacak eğitimli adamlar sağlamak için ihtiyacı vardı. Planının o kısmı... olaylar nedeniyle sekteye uğradı. Ancak bu size ihtiyaç duyma sebebinin sadece küçük bir parçasıydı. Politik yapının içinde bir boşluk oluşabilmesi için asil evlerinin yıkılması gerekiyordu. Skaaların katledilmemesi için Garnizon’un şehri terk etmesi gerekiyordu.”</p>

  <p>“O bunların hepsini en başından planladı,” dedi Ham hayranlık içinde. “Kelsier skaaların ayaklanmayacağını biliyordu. Çok uzun zamandır ezilmiş, Lord Hükümdar’ın onların hem vücutlarına hem de ruhlarına sahip olduğunu düşünmek için eğitilmişlerdi. O skaaların asla isyan etmeyecek olduğunu anlamıştı... onlara <i>yeni</i> bir tanrı verilmediği sürece.”</p>

  <p>“Evet,” dedi Renoux öne çıkarak. Işık yüzünü aydınlattı ve Vin’in şaşkınlıkla nefesi kesildi.</p>

  <p>“Kelsier!” diye çığlık attı.</p>

  <p>Ham onu omzundan kavradı. "Dikkat et, çocuk. Bu o değil.”</p>

  <p>Yaratık ona baktı. Kelsier’in yüzünü taşıyordu ama gözleri... onlar farklıydı. Yüzde Kelsier’in karakteristik gülümsemesi yoktu. Boş gibi görünüyordu. Ölü.</p>

  <p>“Özür diliyorum,” dedi yaratık. “Planda benim rolüm bu olacaktı ve Kelsier’in ilk başta benimle kontrat yapmasının sebebi de buydu. Ben o öldüğü zaman kemiklerini alacak, sonra da onun takipçilerine inanç ve güç sağlamak için görünecektim.”</p>

  <p>“Sen nesin?” diye sordu Vin dehşet içinde.</p>

  <p>Renoux-Kelsier ona baktı ve sonra da yüzü pırıldayarak şeffaf hâle geldi. Vin jelatin gibi derinin içinden kemikleri görebiliyordu. Bu ona bir şeyleri hatırlatmıştı...</p>

  <p><i>“Sishortlağı."</i></p>

  <p>“Kandra,” dedi yaratık, derisi şeffaflığını yitirirken. "Diyebilirsin ki... büyümüş olan bir sishortlağı.”</p>

  <p>Vin sislerin içinde görmüş olduğu yaratıkları hatırlayarak tiksintiyle sırtını döndü.</p>

  <div>
    <br/>
  </div>

  <p class="p1">Leş yiyiciler, demişti Kelsier... ölenlerin cesetlerini sindiren, onların iskeletlerini ve görünüşlerini çalan yaratıklar. <i>Efsaneler benim tahmin ettiğimden bile daha gerçekmiş.</i></p>

  <p>“Sizler de bu planın bir parçasıydınız,” dedi kandra. “Her biriniz. Neden bir çeteye ihtiyaç duymuş olduğunu mu soruyorsunuz? Onun erdemli adamlara, insanlığa paradan daha fazla önem vermeyi bilen adamlara ihtiyacı vardı. Sizleri orduların ve kalabalıkların önüne yerleştirerek sizin liderlik tecrübesi edinmenizi sağladı. Sizi kullanıyordu... ama ayrıca eğitiyordu da.”</p>

  <p>Yaratık Dockson, Breeze ve Ham’e baktı. “Bürokrat, politikacı ve general. Yeni bir ulusun doğabilmesi için, sizin kişisel yeteneklerinize sahip olan kişilere ihtiyacı olacak.” Kandra kısa bir mesafe ilerideki bir masanın üstüne tutturulmuş olan büyük bir kâğıt parçasına doğru başıyla işaret etti. “Bu sizin takip etmeniz için. Benim yapmam gereken başka işler var.”</p>

  <p>Gidecekmiş gibi döndü, sonra da Vin’in yanında duraklayarak rahatsız edici derecede Kelsier’e benzeyen yüzüyle ona doğru döndü. Ama yaratığın kendisi Renoux ya da Kelsier gibi değildi. Ruhsuz gibi görünüyordu.</p>

  <p>Kandra küçük bir keseyi kaldırdı. “Benden sana bunu vermemi istedi.” Keseyi Vin’in eline bıraktı, sonra da yoluna devam etti; çete o depodan çıkarken ondan oldukça uzak durmuştu.</p>

  <p>Masaya doğru ilk gitmeye başlayan Breeze’di ama Ham ve Dockson ondan önce ulaştılar. Vin başını eğerek torbaya baktı. İçinde ne olduğunu görmekten... korkuyordu. Hızla ilerleyerek çeteye katıldı.</p>

  <p>Kâğıt şehrin bir haritasıydı, görünüşe göre Marsh’ın göndermiş olduğu haritadan kopyalanmıştı. Tepesine yazılmış bazı kelimeler vardı.</p>

  <p class="p5">Dostlarım, yapacak çok işiniz var ve bunu çabuk yapmak zorundasınız. Organize olarak bu depodaki silahları dağıtmanız, sonra da aynı şeyi diğer varoşlarda bulunan diğer iki depoda da yapmanız gerek. Kolay seyahat etmek için bir yan odada atlar var.</p>

  <p class="p6">Silahları dağıttıktan sonra şehir kapılarını ele geçirmeli ve Garnizon’un geride kalan askerlerini halletmelisiniz. Breeze, bunu senin takımın yapacak; ilk önce Garnizon’un üstüne yürüyün ki kapıları rahatça ele geçirebilesiniz.</p>

  <p class="p6">Şehirde güçlü bir askeri varlık sürdürmekte olan dört tane Büyük Ev var. Bunları haritanın üstünde işaretledim. Ham, bunlarla senin takımın ilgilenecek. Şehrin içinde kendimizinki dışında bir silahlı güç olmasını istemiyoruz.</p>

  <p class="p6">Dockson, ilk saldırılar gerçekleşirken sen geride kal. Haberler yayıldıkça daha da fazla skaa depolara gelecek. Breeze ve Ham’in orduları bizim eğitmiş olduğumuz askerleri ve umuyorum ki sokaklarda toplanmakta olan skaalardan gelecek destek birliklerini içerecek. Senin sıradan skaaların silahlarını almış olduğundan emin olman gerekiyor ki Clubs saraya yapılacak saldırıyı yönetebilsin.</p>

  <p class="p6">Teskin istasyonlarının zaten yok olmuş olması gerekir, Renoux sizi buraya getirmek için gelmeden önce suikastçı ekiplerimize gerekli emirleri verdi. Eğer zamanınız olursa, o istasyonları kontrol etmek için Ham’ın Haydutlarından gönderin. Breeze, senin Teskincilerine de onlara cesaret vermek için skaaların arasında ihtiyaç olacak.</p>

  <p class="p6">Sanırım hepsi bu kadar. Eğlenceli bir işti, değil mi? Beni hatırladığınız zaman, lütfen bunu hatırlayın. Gülümsemeyi hatırlayın. Şimdi ise çabuk olun.</p>

  <p class="p6">Umarım ulusunuzu bilgelikle yönetirsiniz.</p>

  <div>
    <br/>
  </div>

  <p>Haritanın üzerinde şehir bölünmüş, bölgeler çeşitli çete üyelerinin isimleriyle etiketlenmişti. Vin Sazed ile birlikte kendisinin atlanmış olduğunu fark etti. “Ben bizim evin orada bıraktığımız gruba geri döneceğim,” dedi Clubs huysuz bir sesle. “Onları silah almak için buraya getireceğim.”</p>

  <p>Topallayarak uzaklaşmaya başladı. “Clubs?” dedi Ham dönerek. “Kusura bakma ama... neden seni de bir ordu lideri olarak ekledi? Sen savaş hakkında ne biliyorsun?”</p>

  <p>Clubs homurdanarak pantolonunun paçasını yukarı çekti ve baldırı ve uyluğu boyunca yukarı doğru çıkan uzun, kıvrımlı bir yara izini gösterdi, belli ki topallamasının sebebi buydu. “Bu nereden geldi sanıyorsun?” dedi ve sonra da uzaklaşmaya başladı.</p>

  <p>Ham hayret içinde masaya geri döndü. "Ben bunun gerçek olduğuna inanamıyorum.”</p>

  <p>Breeze başını iki yana salladı. “Ben de insanları manipüle etmekten anlarım sanıyordum. Bu... Bu inanılmaz. Ekonomi çökmenin eşiğinde ve sağ kalan asiller de kısa süre sonra taşrada açık açık birbirleriyle savaşıyor olacak. Kell bize Sorgucuların nasıl öldürüleceğini de gösterdi; sadece öbürlerini de yere devirip kafalarını kesmemiz gerek. Lord Hükümdar’a gelince...”</p>

  <p>Gözler Vin’e doğru döndü. Vin başını eğip elindeki keseye baktı, sonra da bunu açtı. Eline daha küçük bir torba düştü, atiyum boncuklarıyla dolu olduğu belliydi. Ondan sonra da bir kâğıt parçasına sarılmış küçük bir metal parçası geldi. On Birinci Metal.</p>

  <p>Vin sayfayı açtı.</p>

  <p><i>Vin,</i> yazıyordu. <i>Bu gece senin esas görevin şehirde kalmış olan yüksek asillere suikast düzenlemek olacaktı. Ama sen beni onların belki de yaşaması gerektiğine ikna ettin.</i></p>

  <p><i>Bu lanet metalin nasıl çalışması gerektiğini hiç çözemedim. Yakması güvenli, seni öldürmeyecek ama faydalı herhangi bir şey yapıyormuş gibi görünmüyor. Eğer sen bunu okuyorsan, ben Lord Hükümdar’la yüzleştiğim zaman onun nasıl kullanılacağını keşfetmekte başarısız olmuşum demektir. Ben çok önemli olduğunu sanmıyorum. İnsanların inanacak bir şeye ihtiyacı vardı ve onlara bunu vermenin tek yolu da buydu.</i></p>

  <p><i>Lütfen seni terk ettiğim için bana kızma. Bana sadece hayatta bir uzatma verilmişti. Benim yıllar önce Mare'in yerine ölmüş olmam gerekiyordu. Ben bunun için hazırdım.</i></p>

  <p><i>Diğerlerinin sana ihtiyacı olacak. Artık onların Sissoylusu sensin. Gelecek aylarda onları senin koruman gerekecek. Asiller yeni krallığımızın yöneticilerine karşı suikastçılar gönderecekler.</i></p>

  <p><i>Hoşça kal. Mare'a senden bahsedeceğim.</i> O <i>hep bir kızımız olmasını istemişti.</i></p>

  <p>“Ne diyor Vin?” diye sordu Ham.</p>

  <p>“Diyor ki... on Birinci Metal’in nasıl kullanılacağını bilmiyormuş. Özür diliyor, Lord Hükümdar’ı nasıl yeneceğinden emin değilmiş.”</p>

  <p>“Onunla savaşmak için bir şehir dolusu insanımız var,” dedi Dox. "Hepimizi birden öldürebileceğini hiç sanmıyorum. Eğer onu yok etmeyi başaramazsak, bağlayıp bir zindana atarız.”</p>

  <p>Diğerleri de başlarıyla onayladılar.</p>

  <p>“Pekâlâ,” dedi Dockson. “Breeze ve Ham, sizin o diğer depolara gidip silahları dağıtmaya başlamanız gerek. Dikiz, git çırakları getir; haber taşımak için onlara ihtiyacımız olacak. Hadi yürüyün!”</p>

  <p>Herkes dağıldı. Kısa bir süre sonra, daha önce görmüş oldukları skaalar deponun içine daldılar; meşalelerini yükseğe kaldırmış, huşu içinde silahlardan oluşan servete bakıyorlardı. Dockson yeni gelenlerin bazılarına dağıtıcı olmalarını emrederek, diğerlerini ise gidip arkadaşlarını ve ailelerini çağırmaları için göndererek verimli bir şekilde çalışıyordu. Skaalar silahları alarak hazırlanmaya başladı. Vin’den başka herkes meşguldü.</p>

  <p>Başını kaldırarak ona gülümsemekte olan Sazed’e baktı. “Bazen sadece yeteri kadar beklememiz gerekir Hanımım,” dedi. “Sonra da neden inanmaya devam ettiğimizi tam olarak görmüş oluruz. Üstat Kelsier’in oldukça sevdiği bir deyim vardı.”</p>

  <p>“Her zaman bir sır daha vardır,” diye fısıldadı Vin. “Ama Saze, benden başka herkesin yapacak bir şeyleri var. Benim aslında gidip asilleri öldürmem gerekiyordu ama Kell artık benim bunu yapmamı istemiyor.”</p>

  <p>“Onların etkisiz hâle getirilmesi gerekli,” dedi Sazed. “Ama ille de katledilmeleri değil. Belki de sizin göreviniz sadece Kelsier’e bu gerçeği göstermekti?”</p>

  <p>Vin başıyla reddetti. “Hayır. Benim daha fazlasını yapmam gerek Saze." Hüsranla boş keseyi kavradı, içinde bir şeyler hışırdadı.</p>

  <p>Vin başını eğerek keseyi açtı ve daha önce görmediği bir kâğıt parçasını fark etti. Bunu çıkardı ve dikkatli bir şekilde açtı. Bu Kelsier’in ona göstermiş olduğu resimdi: Çiçeğin resmi. Mare bunu her zaman yanında taşımış, kırmızı olmayan bir güneşin, yeşil bitkilerin olduğu bir geleceğin hayalini kurmuştu...</p>

  <p>Vin başını kaldırdı.</p>

  <p><i>Bürokrat, politikacı, asker... Her krallığın ihtiyacı olan başka bir şey daha var.</i></p>

  <p><i>İyi bir suikastçı.</i></p>

  <p>Dönerek bir metal şişeciği çıkardı ve içindekileri içti, sıvıyı bir çift atiyum boncuğunu da yutmak için kullanmıştı. Silah yığınına doğru yürüyerek küçük bir ok demeti aldı. Taştan yapılmış uçları vardı. Ok başlarını kırmaya başladı; bunlara takılı yaklaşık bir santim kadar bir tahta bırakarak tüylü sapları atıyordu.</p>

  <p>“Hanımım?” diye sordu Sazed endişe içinde.</p>

  <p>Vin yürüyerek onun yanından geçti; silah yığınlarını araştırıyordu. Aradığı şeyi gömleğe benzer bir zırh parçasında buldu; iç içe geçmiş geniş metal halkalardan imal edilmişti. Bir bıçak ve lehimle güçlendirilmiş parmaklarını kullanarak bir avuç halkayı söküp çıkardı.</p>

  <p>“Hanımım ne yapıyorsunuz?”</p>

  <p>Vin masanın yanında gördüğü, içinde büyük bir miktarda metal tozu bulunan sandığa doğru yürüdü. Kesesini birkaç avuç dolusu lehim tozuyla doldurdu.</p>

  <p>“Ben Lord Hükümdar hakkında endişeleniyorum,” dedi kutudan bir eğe alıp On Birinci Metal'dan birkaç boncuğu eğelerken. Duraklayarak tanıdık olmayan gümüşsü metale dik dik baktı, sonra da şişesinden bir yudum su içerek boncukları yuttu. Yedek şişeciklerinden bir tanesinin içine birkaç boncuk daha koydu.</p>

  <p>“Muhakkak ki isyan onunla ilgilenebilir,” dedi Sazed. “O bütün hizmetkârları olmadan o kadar da güçlü değil, diye düşünüyorum ben.”</p>

  <p>“Yanılıyorsun,” dedi Vin ayağa kalkarak kapıya doğru yürürken. “O güçlü Saze. Kelsier onu hissedemiyordu; benim hissedebildiğim gibi değil. O bilmiyordu."</p>

  <p>“Nereye gidiyorsunuz?” diye sordu Sazed arkasından.</p>

  <p>Vin kapının ağzında durdu; sis etrafında dönüyordu. "Saray yerleşkesinin içinde askerler ve Sorgucular tarafından korunan bir oda var. Kelsier iki kere oraya girmeye çalıştı.” Tekrar karanlık sislere doğru döndü. “Bu gece ben onun içinde ne olduğunu bulacağım.”</p>
</body>
</html>
