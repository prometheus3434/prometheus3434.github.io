<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/ege0.5.css" rel="stylesheet" type="text/css"/>
</head>

<body>
  <div class="girs">
    <p class="p1"><i>Rashek uzun boylu bir adam; elbette ki, bu Terrislilerin büyük bir kısmı uzun. Diğer hamallardan bu kadar saygı görüyor olmak için genç. Karizması var ve sarayın kadınları olsa onu büyük olasılıkla haşin bir şekilde yakışıklı olarak tarif ederlerdi.</i></p>

    <p><i>Ancak herhangi birilerinin böylesine bir nefreti dile getiren bir adama kulak verebilmesi beni hayrete düşürüyor. Khlennium’u asla görmemiş ama yine de şehre lanet ediyor. Beni tanımıyor ama şimdiden gözlerindeki öfkeyi ve düşmanlığı görebiliyorum.</i></p>
  </div>

  <p class="img"><img alt="" height="50" src="../Images/7.jpg" width="210"/></p>

  <h2>7</h2>

  <p class="p1"><span style="font-size: 1.2em;">ÜÇ YIL MARSH’IN</span> dış görünüşünü pek değiştirmemişti. O hâlâ Kelsier’in çocukluğundan beri tanıdığı sert, emredici kişiydi. Hâlâ gözlerinde o hayal kırıklığı izi vardı ve aynı kınayan havayla konuşuyordu.</p>

  <p>Ama Dockson’a bakılırsa, Marsh’ın tavırları üç yıl önceki o günden beri çok değişmişti. Kelsier hâlâ ağabeyinin skaa isyanının liderliğinden vazgeçmiş olduğuna inanmakta güçlük çekiyordu. O, işi hakkında her zaman o kadar tutkulu olmuştu ki...</p>

  <p>Görünüşe göre bu tutku sönmüştü. Marsh yaklaşırken yazı tahtasını eleştirel bir gözle inceliyordu. Giysileri külle hafifçe lekelenmişti ama yüzü bir skaa için nispeten temizdi. Bir an için Kelsier’in notlarına göz gezdirerek durdu. En sonunda Marsh döndü ve Kelsier’in yanındaki koltuğun üstüne bir kâğıt parçası attı.</p>

  <p>“Bu ne?” diye sordu Kelsier kâğıdı alırken.</p>

  <p>“Dün gece katlettiğin on bir adamın isimleri,” dedi Marsh. “En azından bilmek isteyebileceğini düşündüm.”</p>

  <p>Kelsier kâğıdı çıtırdayan şöminenin içine fırlattı. “Onlar Son İmparatorluk’a hizmet ediyordu.”</p>

  <p>“Onlar <i>insandı,</i> Kelsier,” diye azarladı Marsh. “Onların da hayatları, aileleri vardı. Birkaç tanesi skaaydı.”</p>

  <p>“Hainler.”</p>

  <p>“İnsanlar,” dedi Marsh. “Sadece hayatın onlara verdikleriyle ellerinden gelenin en iyisini yapmaya çalışan insanlardı.”</p>

  <p>“Eh, ben de aynı şeyi yapıyorum," dedi Kelsier. “Ve neyse ki hayat <i>bana</i> onlar gibi adamları binaların çatılarından atma becerisini verdi. Eğer asiller gibi bana karşı durmak istiyorlarsa, o zaman asiller gibi ölebilirler.”</p>

  <p>Marsh’ın yüz ifadesi karardı. “Bunun gibi bir konu hakkında nasıl bu kadar havai olabiliyorsun?”</p>

  <p>“Çünkü Marsh,” dedi Kelsier, “Neşe benim elimde kalan tek şey. Neşe ve kararlılık.”</p>

  <p>Marsh sessizce homurdandı.</p>

  <p>“Senin mutlu olman gerekirdi,” dedi Kelsier. “Onlarca yıldır senin nutuklarını dinledikten sonra, en sonunda yeteneklerimle faydalı bir şeyler yapmaya karar verdim. Şimdi sen de yardım etmek için gelmiş olduğuna göre eminim ki..."</p>

  <p>“Ben buraya yardım etmek için gelmedim,” diye sözünü kesti Marsh.</p>

  <p>“O zaman ne için geldin?”</p>

  <p>“Sana bir soru sormak için.” Marsh ileri bir adım atarak Kelsier’in tam önünde dikildi. Yaklaşık aynı boydaydılar ama Marsh’ın katı kişiliği her zaman onun sanki daha uzun boyluymuş gibi görünmesine neden olurdu.</p>

  <p>“Bunu yapmaya nasıl cüret edersin?” diye sordu Marsh sessizce. “Ben hayatımı Son İmparatorluk’u yıkmaya adadım. Sen ve senin hırsız arkadaşların partilerde gezerken, ben kaçakları sakladım. Sen adi soygunlar planlarken, ben baskınlar düzenledim. Sen lüks içinde yaşarken, ben cesur insanların açlıktan ölmelerini izledim."</p>

  <p>Marsh öne uzanarak bir parmağını Kelsier’in göğsüne sapladı. “Nasıl cüret edersin? İsyana şu küçük ‘işlerinden’ birisi için el koymaya çalışmaya nasıl cüret edersin? Bu rüyayı kendini zengin etmenin bir yolu olarak kullanmaya nasıl cüret edersin?”</p>

  <p>Kelsier, Marsh’ın parmağını iterek uzaklaştırdı. “Bu iş öyle değil.”</p>

  <p>“Ya?” diye sordu Marsh tahtadaki <i>atiyum</i> kelimesine vurarak. “Oyunlar neden, Kelsier? Neden Yeden’i ‘işverenin’ olarak kabul edermiş numarası yaparak peşinden sürüklüyorsun? Neden skaalar umurundaymış gibi davranıyorsun? İkimiz de senin gerçekten neyin peşinde olduğunu biliyoruz.”</p>

  <p>Kelsier çenesini sıktı, neşesinin bir kısmı eriyip gidiyordu. O <i>her zaman bunu bana yapabilmiştir.</i> "Sen artık beni tanımıyorsun Marsh,” dedi Kelsier sessizce. “Bu parayla ilgili bir şey değil. Benim bir zamanlar hiçbir adamın harcayarak bitiremeyeceği kadar çok zenginliğim vardı. Bu iş başka bir şey.”</p>

  <p>Marsh onun yanına yaklaşarak Kelsier’in gözlerine sanki içlerindeki gerçeği arıyormuş gibi baktı. “Sen her zaman iyi bir yalancı olmuşsundur,” dedi en sonunda.</p>

  <p>Kelsier gözlerini devirdi. “Peki, ne düşünürsen düşün. Ama bana nutuk atma. İmparatorluğu yıkmak bir zamanlar senin rüyan olmuş olabilir ama şimdi sen de iyi bir skaacık oldun, dükkânında kalıyor ve ziyarete geldikleri zaman asillere dalkavukluk ediyorsun.”</p>

  <p>“Ben gerçeklikle yüzleştim,” dedi Marsh. “Senin hiçbir zaman iyi olmadığın bir konu. Bu plan hakkında ciddi olsan bile, başarısız olacaksın. İsyanın yapmış olduğu her şey, baskınlar, hırsızlıklar, ölümler, hiçbir başarı elde edemedi. En büyük çabalarımız bile hiçbir zaman Lord Hükümdar için hafif bir rahatsızlık bile olamadı.”</p>

  <p>“Ah, ama bir rahatsızlık olmak <i>benim</i> çok iyi başardığım bir şey. Hatta ben sadece 'hafif’ bir rahatsızlıktan çok daha fazlasıyım. İnsanlar bana düpedüz sinir bozucu olabildiğimi söylüyor. Bu yeteneğimi iyi bir dava için kullansam da olur, değil mi?”</p>

  <p>Marsh içini çekerek arkasını döndü. "Bu bir ‘dava’ hakkında değil Kelsier. Bu intikam hakkında. Bu senin hakkında, tıpkı her şeyin her zaman olduğu gibi. Para peşinde olmadığına inanırım, hatta Yeden’e görünüşe göre sana bulman için para verdiği o orduyu vereceğine bile inanırım. Ama umursadığına inanmayacağım.”</p>

  <p>“İşte haksız olduğun yer de orası Marsh,” dedi Kelsier sakince. “Senin benim hakkımda her zaman haksız olduğun yer orası.”</p>

  <p>Marsh kaşlarını çattı. “Belki. Bütün bunlar nasıl başladı? Yeden mi sana geldi, yoksa sen mi ona gittin?”</p>

  <p>“Fark eder mi?” diye sordu Kelsier. “Bak Marsh. Nezaret’in içine sızacak birilerine ihtiyacım var. Eğer bir gözümüzü o Sorgucuların üstünde tutmak için bir yol keşfedemezsek, bu plan hiçbir yere varamaz.”</p>

  <p>Marsh döndü. “Sen benim gerçekten de sana yardım etmemi mi bekliyorsun?”</p>

  <p>Kelsier başını sallayarak onayladı. “Sen de buraya bu yüzden geldin, ne dersen de. Bir keresinde bana, eğer kendimi değerli bir hedefe adayacak olursam çok büyük şeyler başarabileceğimi söylemiştin. Eh, ben de şimdi bunu yapıyorum ve sen de yardım edeceksin.”</p>

  <p>“Artık her şey o kadar kolay değil Kell,” dedi Marsh başını sallayarak. “Şimdi bazı insanlar farklı. Bazıları da... yok.”</p>

  <p>Kelsier cevap vermedi ve oda sessizleşti. Şöminenin ateşi bile sönmeye başlıyordu. “Onu ben de özlüyorum.”</p>

  <p>“Eminim özlüyorsundur ama benim sana karşı dürüst olmam gerekiyor Kell. Onun yaptıklarına rağmen... bazen keşke Çukurlar’dan sağ çıkmış olan sen olmasaydın diyorum.”</p>

  <p>“Ben aynı şeyi her gün diliyorum.”</p>

  <p>Marsh dönerek Kelsier’i soğuk, sezgili gözlerle inceledi. Bir Arayıcının gözleri. Kelsier’in içinde gördüğü şey her ne idiyse en sonunda onun onayını alabilmiş olmalıydı.</p>

  <p>“Ben gidiyorum,” dedi Marsh. “Ama her nedense, sen bu sefer gerçekten de samimi gibi görünüyorsun. Geri gelip her ne çılgın plan uydurduysan onu dinleyeceğim. Ondan sonra da... göreceğiz.”</p>

  <p>Kelsier gülümsedi. Her şeyin ötesinde, Marsh iyi bir adamdı. Kelsier’in hiçbir zaman olmadığı kadar iyi bir adamdı. Marsh kapıya doğru dönerken Kelsier kapının altında gölgeli bir hareket titreşimi yakaladı. Anında demir yaktı ve vücudundan şeffaf mavi çizgiler fışkırarak onu yakınlardaki metal kaynaklarına bağladı.Elbette ki Marsh’ın üstünde hiç metal yoktu, bir sikke bile. Birazcık bile hâli vakti yerinde gibi görünen bir adam için, şehrin skaa kesimlerinin içinden geçmek çok tehlikeli olabilirdi.</p>

  <p>Ancak başka birileri henüz üzerinde hiç metal taşımaması gerektiğini öğrenmemişti. Mavi çizgiler ince ve zayıftı, tahtanın içine pek iyi nüfuz edemezlerdi ama Kelsier’in dışarıdaki koridorda sessiz adımlarla, hızla kapıdan uzaklaşmakta olan bir kişinin kemer tokasını belirlemesine yetecek kadar güçlüydüler.</p>

  <p>Kelsier kendi kendine gülümsedi. Kız dikkate değer derecede becerikliydi. Ancak sokaklardaki hayatı onda dikkate değer yara izleri de bırakmıştı. Kelsier umuyordu ki becerilerine destek olurken, yara izlerinin de iyileşmesine yardım edebilirdi.</p>

  <p>“Yarın geri geleceğim,” dedi Marsh kapıya doğru uzaklaşırken.</p>

  <p>“Ama çok da erken gelme,” dedi Kelsier bir göz kırpışla. “Bu gece yapmam gereken bazı işler var.”</p>

  <div>
    <br/>
  </div>

  <p class="p1">Vin kararmış odasında sessizce bekliyor, merdivenlerden zemin kata inen sert ayak seslerini dinliyordu. Kapısının yanında çömelmiş, iki ayak sesinin de merdivenlerden aşağı doğru devam edip etmediğini ayırt etmeye çalışıyordu. Koridor sessizleşti ve Vin en sonunda sessiz bir rahatlamayla içini çekti.</p>

  <p>Kapıdan bir tıklama sesi geldi, kulağının sadece birkaç santim ötesindeydi.</p>

  <p>Şaşkınlıktan irkildiğinde neredeyse yere düşüyordu. <i>Epey iyiymiş,</i> diye düşündü.</p>

  <p>Hızla saçlarını dağıttı ve gözlerini ovuşturarak sanki uykudan uyanmış gibi görünmeye çalıştı. Gömleğini pantolonun dışına çıkardı ve kapıyı çekip açmadan önce tekrar tıklatılmasını bekledi.</p>

  <p>Kelsier kapının çerçevesine yaslanmıştı, koridordaki tek fenerin ışığı arkasından geliyordu. Uzun boylu adam onun bu pejmürde hâline bakarak bir kaşını kaldırdı.</p>

  <p>“Evet?” diye sordu Vin sesini uykuluymuş gibi çıkarmaya çalışarak.</p>

  <p>"Ee, Marsh hakkında ne düşünüyorsun?”</p>

  <p>“Bilmem,” dedi Vin. “O bizi kapı dışarı etmeden önce onu fazla göremedim.”</p>

  <p>Kelsier gülümsedi. “Yakayı ele verdiğini itiraf etmeyeceksin, öyle mi?”</p>

  <p>Vin neredeyse gülümsemesine karşılık verecekti. Reen’in eğitimi imdadına yetişti. <i>Ona güvenmeni isteyen adam en çok korkman gereken adamdır.</i> Ağabeyinin sesi sanki zihninin arkasından fısıldıyormuş gibiydi. Kelsier’le karşılaşmasından beri, sanki içgüdüleri diken üstündeymiş gibi daha güçlü bir hâle gelmişti.</p>

  <p>Kelsier onu bir anlığına inceledi, sonra da kapı çerçevesinden uzaklaştı. “O gömleği içeri sok ve beni takip et.”</p>

  <p>Vin kaşlarını çattı. “Nereye gidiyoruz?”</p>

  <p>“Eğitimine başlamaya.”</p>

  <p>“Şimdi mi?” diye sordu Vin odasının karanlık kepenklerine bir göz atarak.</p>

  <p>“Elbette,” dedi Kelsier. “Bu yürüyüşe çıkmak için mükemmel bir gece.”</p>

  <p>Vin giysilerini düzelterek koridorda Kelsier’e katıldı. Eğer o gerçekten de Vin’i eğitmeye başlayacaksa, o zaman Vin de şikâyet etmeyecekti, saat kaç olursa olsun. Merdivenlerden inerek zemin kata geldiler. Atölye karanlıktı, yarı yarıya tamamlanmış olan mobilya parçaları gölgelerin içinde yatıyordu. Ancak mutfak ışıkla aydınlanmıştı.</p>

  <p>“Bir dakika," dedi Kelsier mutfağa doğru yürüyerek.</p>

  <p>Vin atölyenin gölgelerinin içinde duraklayarak Kelsier’in mutfağa gidişini izledi. İçeriyi biraz görebiliyordu. Dockson, Breeze ve Ham, Clubs ve çırakları ile birlikte geniş bir masanın etrafında oturmaktaydılar. Ufak miktarlarda olmakla birlikte şarap ve bira vardı ve adamlar da kabarık arpa pastaları ve tereyağlı sebzelerden oluşan basit bir akşam yemeğini atıştırıyorlardı.</p>

  <p>İçeriden atölyeye kahkahalar ulaşıyordu. Bunlar sık sık Camon’un masasından yayılmış olanlar gibi kaba kahkahalar değildi. Bu daha yumuşak bir şeydi; samimi bir neşeye, iyi huylu bir mutluluğa işaret eden bir şeydi.</p>

  <p>Vin onu odanın dışında tutan şeyin ne olduğundan emin değildi. Işık ve neşe sanki bir duvarmışçasına tereddüt etti ve içeri girmek yerine sessiz ve karanlık atölyede kaldı. Karanlığın içinden onları izledi ancak özlemini tam olarak bastırmayı başaramamıştı.</p>

  <p>Kısa süre sonra Kelsier geri döndü, elinde çantası ve küçük bir tomar kumaş vardı. Vin tomara merakla baktı ve o da gülümseyerek bunu ona verdi. “Bir hediye."</p>

  <p>Vin’in parmaklarında tomar yumuşak ve kaygandı ve o da çabucak bunun ne olduğunu fark etti. Gri kumaşın ellerinde açılmasına izin verdi ve ortaya bir Sissoylu pelerini çıktı. Kelsier’in önceki gece giymiş olduğu pelerin gibi tamamıyla birbirine dikilmiş kurdeleye benzer kumaş şeritlerinden oluşuyordu.</p>

  <p>“Şaşırmış gibi görünüyorsun,” diye söylendi Kelsier.</p>

  <p>“Ben... bunu bir şekilde hak etmem gerekeceğini varsaymıştım.”</p>

  <p>“Hak edecek ne var?” dedi Kelsier kendi pelerinini çıkararak. “Sen zaten busun, Vin.”</p>

  <p>Vin durakladı, sonra da pelerini omuzlarının üzerine atarak bağladı. Pelerin... değişik gelmişti. Omuzlarında kalın ve ağırdı ama kol ve bacaklarının etrafında hafifti ve engelleyici değildi. Kurdeleler üst taraftan birbirlerine dikilmişlerdi, eğer isterse pelerini çekerek kurdeleleri birbirlerinin üstüne kapatabilirdi. Sarmalanıyormuş gibi geliyordu. Korunuyormuş gibi.</p>

  <p>“Nasıl oldu?” diye sordu Kelsier.</p>

  <p>“İyi,” dedi Vin sadece.</p>

  <p>Kelsier başıyla onayladı ve birkaç cam şişecik çıkardı. İki tanesini ona verdi. “Birini iç, öbürünü ihtiyacın olursa diye sakla. Daha sonra sana yeni şişecikleri nasıl hazırlayacağını göstereceğim."</p>

  <p>Vin başını salladı ve birinci şişeciği kafasına dikip ikinciyi de kemerine yerleştirdi.</p>

  <p>“Senin için bazı yeni giysiler diktiriyorum,” dedi Kelsier. “Üzerlerinde hiç metal olmayan giysiler giyme alışkanlığını kazanmak isteyeceksin: tokasız kemerler, kolayca giyilip çıkarılabilen ayakkabılar, kopçasız pantolonlar. Belki daha sonra, eğer kendini cüretkâr hissedersen, sana birkaç gerçek kadın giysisi ayarlarız.”</p>

  <p>Vin hafifçe kızardı.</p>

  <p>Kelsier güldü. "Sadece takılıyorum. Ama şimdi sen yeni bir dünyaya giriyorsun. Karşına bir hırsız çetesinin üyesinden çok, genç bir hanıma benziyor olmanın daha avantajlı olacağı durumlar çıkabilir.”</p>

  <p>Vin başıyla onaylayarak dükkânın ön kapısına doğru yürüyen Kelsier’i takip etti. Kapıyı iterek açtı ve çalkalanan koyu sislerden oluşmuş bir duvar ortaya çıktı. Sislerin içine adımını attı. Vin de derin bir nefes alarak onu takip etti.</p>

  <p>Kelsier kapıyı arkalarından kapattı. Taş döşenmiş sokak Vin’e boğuk gibi geliyordu; kayan sisler her şeyi birazcık nemli hâle getirmişti. İki yönde de fazla uzağı göremiyordu ve sokağın uçları da solarak hiçliğe karışan, sonsuzluğa giden patikalar gibiydi. Yukarıda bir gökyüzü yoktu, sadece girdaplı, gri üstüne gri dalgalar vardı.</p>

  <p>“Tamam, hadi başlayalım,” dedi Kelsier. Sesi, boş ve sessiz sokakta çok yüksekmiş gibi geliyordu. Ses tonunda kendine güven vardı; etraflarını saran sisle yüzleşmekte olan Vin’in kesinlikle hissetmediği bir şey.</p>

  <p>“İlk dersin Allomansi hakkında değil,” dedi Kelsier arkasından gelen Vin’le sokaktan aşağı doğru ağır ağır yürürken. “Tavır hakkında.” Elini öne uzatarak sisleri süpürdü. “Bu, Vin. Bu <i>bizim.</i> Gece, sisler; onların sahibi biziz. Skaalar sislerden sanki ölümmüş gibi kaçınıyor. Hırsızlar ve askerler gece dışarı çıkıyor ama yine de korkuyorlar. Asiller umursamazlık numarası yapıyor ama sis onları da rahatsız ediyor.”</p>

  <p>Kelsier dönerek Vin’e baktı. “Sisler senin dostun Vin. Onlar seni saklıyorlar, seni koruyorlar... sana güç veriyorlar. Skaalarla nadiren paylaşılan bir şey olan Nezaret doktrini, Sissoyluların Miraç’tan önceki günlerinde Lord Hükümdar’a sadık kalmış olan çok az sayıdaki kişinin soyundan geldiğini iddia eder. Diğer efsaneler ise bizim Lord Hükümdar’ın bile gücünün ötesinde olan, sislerin bu dünyanın üstüne ilk çöktüğü gün doğmuş olan bir şeyler olduğumuzu fısıldıyor.”</p>

  <p>Vin başıyla hafifçe onayladı. Kelsier’in bu kadar açıkça konuşmasını duymak garip geliyordu. Sokağın iki tarafında da uyuyan skaalarla dolu binalar yükseliyordu. Ama yine de, karanlık kepenkler ve sessiz hava Vin’e sanki o ve Kelsier yalnızmış gibi hissettiriyordu. Bütün Son İmparatorluk’tâki en kalabalık şehrin ortasında yalnızlardı.</p>

  <p>Kelsier yürümeye devam etti; adımlarındaki canlılık etraflarındaki koyu kasvetle uyuşmuyordu.</p>

  <p>“Askerler konusunda endişe etmemiz gerekmiyor mu?” diye sordu Vin sessizce. Onun çeteleri geceleri her zaman Garnizon devriyelerine karşı dikkatli olmak zorunda kalmıştı.</p>

  <p>Kelsier başını olumsuzca salladı. “Fark edilecek kadar dikkatsiz olsaydık bile, hiçbir imparatorluk devriyesi Sissoyluları rahatsız etmeye cüret edemez. Pelerinlerimizi görürler ve bizi görmemiş gibi yaparlar. Hatırla, neredeyse bütün Sissoylular Büyük Evler’in üyeleridir ve kalanları da daha düşük seviyeli Luthadel evlerindendir. İki durumda da onlar çok önemli şahıslardır.”</p>

  <p>Vin kaşlarını çattı. “Yani muhafızlar bütün Sissoyluları görmezden mi geliyor?”</p>

  <p>Kelsier omuz silkti. “Çatıların tepesinde sinsi sinsi gezindiğini gördüğün şeklin aslında çok saygıdeğer ve önemli bir yüksek lord olduğunu kabul etmek görgü kurallarına aykırı olurdu. Ya da hatta bir leydi. Sissoylular o kadar ender bulunur ki evler her zamanki cinsiyet önyargılarını onlara uygulamayı göze alamazlar.</p>

  <p>“Her neyse, çoğu Sissoylu ikili hayatlar yaşar: Balolara ve partilere giden aristokratın hayatı ile sinsi, casus Allomanser’in hayatı. Sissoylu kimlikleri sıkı korunan ev sırlarıdır, kimin Sissoylu olduğuna dair söylentiler her zaman yüksek sosyete dedikodularının odağıdır.”</p>

  <p>Kelsier başka bir sokağa döndü, Vin de hâlâ biraz gergin hâlde onu takip ediyordu. Kelsier’in onu nereye götürdüğünden emin değildi, gecenin karanlığında kaybolmak kolaydı. Belki onun bir hedefi bile yoktu ve sadece Vin’i sislere alıştırıyordu.</p>

  <p>“Pekâlâ, hadi seni temel metallere alıştıralım,” dedi Kelsier. “Metal stoklarını hissedebiliyor musun?”</p>

  <p>Vin durakladı. Eğer konsantre olursa içindeki sekiz güç kaynağını ayırt edebiliyordu, her biri Kelsier’in onu test etmiş olduğu günkü iki stokundan bile çok daha büyüktü. Vin o zamandan beri Şans’ını kullanma konusunda gönülsüz olmuştu. Asla gerçekte anlamamış olduğu bir silahı kullanmış olduğunu algılamaya başlıyordu, kazara bir Çelik Sorgucunun dikkatini üzerine çekmiş bir silah.</p>

  <p>“Metallerini birer birer yakmaya başla,” dedi Kelsier.</p>

  <p>“Yakmak?”</p>

  <p>"Allomantik becerilerden bir tanesini etkinleştirmeye öyle deriz,” dedi Kelsier. “O güçle ilişkili olan metali ‘yakarsın’. Ne demek istediğimi göreceksin. Henüz bilmediğin metallerden başla, duyguları Teskin ve Körükleme üzerinde başka bir zaman çalışırız.”</p>

  <p>Vin başıyla onaylayarak sokağın ortasında durakladı. Tereddütlü bir şekilde yeni güç kaynaklarından birine doğru uzandı. Bir tanesi ona hafifçe tanıdık geliyordu. Daha önce farkına varmadan bunu kullanmış mıydı? Bu metal ne yapacaktı?</p>

  <p><i>Öğrenmenin tek yolu var...</i> tam olarak ne yapması gerektiğinden emin olmayan Vin güç kaynağını kavradı ve kullanmaya çalıştı.</p>

  <p>Anında göğsünün içinde bir ısının parladığını hissetti. Rahatsız edici değildi, ancak açık ve belirgindi. Sıcaklığın yanında bir şey daha gelmişti; bir yenilenme hissi ve bir güç hissi. Bir şekilde daha... <i>sert</i> hissediyordu.</p>

  <p>“Ne oldu?” diye sordu Kelsier.</p>

  <p>“Farklı hissediyorum,” dedi Vin. Bir elini yukarı kaldırdı ve sanki kolu biraz aşırı hızlı tepki vermiş gibi göründü. Kaslar hevesliydi. “Vücudum garip. Artık yorgun değilim, kendimi tetikte hissediyorum. ”</p>

  <p>“Tamam,” dedi Kelsier. “O lehim. Bu senin fiziksel yeteneklerini güçlendiriyor; seni daha güçlü, yorgunluğa ve acıya karşı daha dirençli yapıyor. Lehim yakarken daha hızlı hareket edeceksin ve vücudun da daha dayanıklı olacak.”</p>

  <p>Vin deneysel olarak gerindi. Kasları daha büyükmüş gibi görünmüyordu ama yine de onlardaki gücü hissedebiliyordu. Ama sadece kasları değildi, her şeyinde vardı. Kemikleri, eti, derisi. Stokuna doğru uzandı ve onun küçülmekte olduğunu hissetti.</p>

  <p>“Tükeniyor,” dedi.</p>

  <p>Kelsier başını sallayarak onayladı. “Lehim nispeten hızlı yanar. Sana verdiğim şişecik yaklaşık on dakika boyunca sürekli yakmana yetecek kadarını içerecek şekilde hazırlanmıştı. Gerçi sık sık harlarsan daha hızlı biter ve ne zaman kullandığına dikkat edersen de daha uzun dayanır.”</p>

  <p>“Harlamak?”</p>

  <p>“Eğer denersen metallerini biraz daha güçlü bir şekilde yakabilirsin,” dedi Kelsier. "Metallerin çok daha hızlı tükenmesine neden olur ve sürdürmesi de zordur ama sana fazladan bir artış sağlar.”</p>

  <p>Vin kaşlarını çatarak onun dediği gibi yapmaya çalıştı. Biraz uğraşarak göğsünün içindeki alevleri körüklemeyi başardı ve lehimini harladı.</p>

  <p>Bu gözükara bir atlayışın öncesinde alınan derin nefes gibiydi. Ani bir güç ve kuvvet patlaması. Vücudu beklentiyle gerildi ve sadece bir an için kendisini yenilmez hissetti. Sonra bu geçti ve vücudu yavaş yavaş rahatladı.</p>

  <p><i>İlginç,</i> diye düşündü, o kısa an sırasında lehiminin ne kadar hızla yanmış olduğuna dikkat ederek.</p>

  <p>“Şimdi, Allomantik metaller hakkında da bilmen gereken bir şey var,” dedi Kelsier sislerin içinde yürürlerken. “Ne kadar saf olurlarsa, o kadar etkili olurlar. Bizim hazırladığımız şişeciklerin içinde, özellikle Allomanserler için hazırlanan ve satılan, tam olarak saf metaller olur.</p>

  <p>“Lehim gibi alaşımlar ise daha bile zordur, çünkü eğer maksimum güç istiyorsan metal yüzdelerinin tam olarak doğru şekilde karıştırılmış olması gerekir. Hatta eğer metalleri satın alırken dikkatli olmazsan, tamamıyla yanlış alaşımı bile alabilirsin.”</p>

  <p>Vin yüzünü astı. “Yani birileri beni dolandırabilir mi?”</p>

  <p>“Bilinçli olarak değil,” dedi Kelsier. “Sorun şu ki; ‘pirinç’, ‘tunç’ ve ‘lehim’ gibi insanların kullandığı terimlerin çoğu aslına bakacak olursan gerçekten de muğlaktır. Örneğin lehim; kullanım alanı ve koşullara da bağlı olmak üzere, genel olarak kalayın kurşunla ve belki biraz da bakır ya da gümüşle karıştırılmış olan bir alaşımı olarak kabul edilir. Ancak <i>Allomanser lehimi</i> yüzde doksan bir kalay, yüzde dokuz kurşundan oluşan bir alaşımdır. Eğer metalinden maksimum gücü elde etmek istiyorsan, bu yüzdeleri kullanmak zorundasın.”</p>

  <p>“Ve... ya yanlış yüzdeleri yakarsan?” diye sordu Vin.</p>

  <p>“Eğer karışım sadece biraz bozuksa, bundan yine de biraz güç elde edersin,” dedi Kelsier. “Ama eğer fazla bozuksa, yakmak seni hasta eder.”</p>

  <p>Vin yavaş yavaş başıyla onayladı. “Sanırım... ben daha önce bu metali yaktım. Arada bir, çok küçük miktarlarda.”</p>

  <p>“Eser metaller,” dedi Kelsier. “Metallerle kirlenmiş olan içme suyundan ya da lehim eşyalarla yiyip içmekten gelir.”</p>

  <p>Vin başını salladı. Camon’un sığınağındaki bardakların bazıları lehimdendi.</p>

  <p>"Pekâlâ,” dedi Kelsier. “Lehimi söndür ve başka bir metale geçelim.”</p>

  <p>Vin söylendiği gibi yaptı. Gücün geri çekilmesi onun kendini zayıf, yorgun ve korunmasız hissetmesine neden olmuştu.</p>

  <p>“Şimdi metal stoklarının arasında bir tür çiftlenimin olduğunu fark edebiliyor olman gerekir,” dedi Kelsier.</p>

  <p>“İki duygu metali gibi,” dedi Vin.</p>

  <p>“Aynen öyle. Lehime bağlı olan metali bul.”</p>

  <p>“Buldum,” dedi Vin.</p>

  <p>"Her güç için iki metal vardır,” dedi Kelsier. “Biri Çeker, biri İter; İkincisi çoğu zaman birincisinin bir alaşımıdır. Duygular, yani dışsal zihinsel güçler için çinkoyla Çeker ve pirinçle de İtersin. Lehimi kullanarak vücudunu İttin. Bu içsel fiziksel kuvvetlerden biridir.”</p>

  <p>“Ham gibi,” dedi Vin. “O lehim yakıyor.”</p>

  <p>Kelsier başıyla onayladı. “Lehim yakabilen Siskanlara Haydut denir. Kaba bir terim sanırım ama onlar da nispeten kaba insanlardır. Bizim sevgili Hammond’ımız bu kural için bir çeşit istisna sayılır.”</p>

  <p>“Peki ya diğer içsel fiziksel metal ne yapıyor?”</p>

  <p>“Dene ve gör.”</p>

  <p>Vin hevesle bunu yaptı ve etrafında dünya bir anda aydınlandı. Ya da... şey, bu tam olarak doğru değildi. Daha iyi görebiliyordu ve daha uzağı görebiliyordu, ama sisler hâlâ oradaydı. Sis sadece daha... şeffaftı. Bir şekilde etrafındaki ortamın ışığı daha fazlaymış gibi geliyordu.</p>

  <p>Başka değişiklikler de vardı. Giysilerini hissedebiliyordu. Vin bunu her zaman hissetmiş olduğunu fark etti ama çoğu zaman görmezden gelmişti. Ancak şimdi daha yakındaymış gibi geliyordu. Dokularını hissedebiliyordu ve kumaşın üzerine dar geldiği noktaların şiddetle farkındaydı.</p>

  <p>Acıkmıştı. Bu da görmezden geldiği bir şeydi ama şimdi açlık çok daha acilmiş gibi geliyordu. Derisi daha ıslak gibi hissediyordu ve toprak, kül ve çöp kokularıyla karışmış olan serin havanın da kokusunun alabiliyordu.</p>

  <p>“Kalay duyularını güçlendirir,” dedi Kelsier, bir anda sesi oldukça yüksek gibi gelmişti Vin’e. “Ve en yavaş yanan metallerden biridir, o şişeciğin içindeki kalay sana saatler boyunca yetecektir. Çoğu Sissoylu ne zaman sislerin içine çıksa kalaylarını açık bırakır, ben de dükkândan ayrıldığımızdan beri kalayımı açık tutuyorum.”</p>

  <p>Vin başıyla onayladı. Duyusal yoğunluk neredeyse eziciydi. Karanlığın içinden gelen gıcırtıları ve hışırtıları duyabiliyordu ve bunlar da ona arkasından birileri gizlice yaklaşıyormuş gibi hissettirerek telaş içinde sıçramasına neden olacak gibi geliyordu.</p>

  <p><i>Buna alışması biraz zaman alacak.</i></p>

  <p>“Kalayı açık bırak,” dedi Kelsier, sokaktan aşağı doğru ilerlemeye devam ederken Vin’e onun yanında yürümesi için elini sallayarak. “Kendini güçlenmiş duyulara alıştırmak isteyeceksin. Yalnız sürekli olarak harlama. Sadece çok hızlı tükenecek olmasından da değil; metalleri sürekli olarak harlamak... insanlara garip şeyler yapar.”</p>

  <p>“Nasıl garip?” diye sordu Vin.</p>

  <p>“Metaller, özellikle de kalay ve lehim, vücudunu gerer. Metalleri harlamak da sadece bu gerilimi daha da artırır. Fazla uzun süre boyunca fazla gerersen, bir şeyler kırılmaya başlar.”</p>

  <p>Vin rahatsızlık içinde başıyla onayladı. Kelsier sessizleşti ve Vin’in yeni duyularını ve kalayın ortaya sermiş olduğu ayrıntılı dünyayı incelemesine izin vererek yürüdüler. Daha önce onun görüşü karanlığın içindeki minik bir alanla sınırlıydı. Ancak şimdi hareketli, girdaplanan sisten bir yorgan tarafından sarmalanmış olan bütün bir şehri görebiliyordu. Uzaklarda küçük, karanlık dağlar gibi olan kaleleri seçebiliyordu ve pencerelerden gelen ışık noktacıklarını da karanlığın içindeki iğne delikleri gibi görüyordu. Ve yukarıda... gökyüzünde ışıklar gördü.</p>

  <p>Hayranlık içinde yukarıya bakarak durdu. Soluklardı, onun kalayla güçlendirilmiş gözleri için bile bulanıklardı ama onları zar zor seçebiliyordu. Yüzlercesi. Binlercesi. O kadar küçüklerdi ki sanki yeni söndürülmüş mumların ölmekte olan korları gibiydiler.</p>

  <p>“Yıldızlar,” dedi Kelsier yanına gelerek. “Onları sık sık göremezsin, kalayla bile. Bu özellikle açık bir gece olmalı. Bir zamanlar insanlar yukarıya baktıklarında her gece onları görebilirlerdi; bu sislerin gelmesinden, küldağlarının gökyüzüne kül ve duman püskürtmesinden önceydi.”</p>

  <p>Vin ona bir göz attı. “Sen nereden biliyorsun?”</p>

  <p>Kelsier gülümsedi. “Lord Hükümdar o günlerin hatıralarını yok etmek için çok uğraştı ama bazıları hâlâ var. ” Döndü ve yürümeye devam etti, soruya gerçek bir cevap vermemişti. Vin de ona katıldı. Birdenbire, kalay sayesinde etrafındaki sisler ona o kadar da meşum görünmedi. Kelsier’in geceleri etrafta nasıl bu kadar kendine güvenle yürüyebildiğini görmeye başlıyordu.</p>

  <p>“Pekâlâ,” dedi Kelsier sonunda. “Hadi, bir başka metali deneyelim.”</p>

  <p>Vin başıyla onayladı ve kalayını açık bırakarak yakmak için başka bir metal seçti. Bunu yaptığı zaman ise çok garip bir şey oldu; çok sayıda hafif mavi çizgi göğsünden dışarı fışkırarak dönen sislerin içine atıldı. Hafifçe nefesi kesilerek dondu ve başını eğerek göğsüne baktı. Çizgilerin çoğu şeffaf iplik parçaları gibi inceydi, gerçi birkaç tanesi sicim kadar kalındı.</p>

  <p>Kelsier kıkırdadı. “O metalle onun ortağını şu an için bir kenara bırak. Onlar diğerlerinden biraz daha karmaşıklar. ”</p>

  <p>“Ne...?” diye sordu Vin mavi çizgileri gözleriyle takip ederek. Bunlar rastgele nesnelere işaret ediyorlardı. Kapılar, pencereler, hatta iki tanesi Kelsier’i gösteriyordu.</p>

  <p>“Ona da geleceğiz,” diye söz verdi. “Onu söndür ve son kalan ikisinden birini dene.”</p>

  <p>Vin garip metali söndürdü ve eşlikçisini de bir yana bırakarak son metallerden birini seçti. Anında garip bir titreşim hissetmeye başladı. Vin durakladı. Titreşimler onun hissedebildiği bir ses çıkarmıyordu ama onların üzerinden akıp geçtiğini hissedebiliyordu. Bunlar Kelsier’den geliyormuş gibi görünüyorlardı. Kaşlarını çatarak ona doğru baktı.</p>

  <p>"Bu büyük ihtimalle tunçtur,” dedi Kelsier. “İtici bir metal. Bu senin yakınlarda birilerinin Allomansi kullandığını hissetmeni sağlar. Bunu ağabeyim gibi Arayıcılar kullanır. Genelde o kadar da faydalı bir şey değildir, skaa Siskanları arayan bir Çelik Sorgucu değilsen tabii.”</p>

  <p>Vin’in yüzü soldu. “Sorgucular da Allomansi kullanabiliyor mu?”</p>

  <p>Kelsier başını sallayarak onayladı. “Onların hepsi Arayıcı’dır. Arayıcılar mı Sorgucu olmaları için seçiliyor, yoksa bir Sorgucuya dönüşme süreci mi onlara bu gücü veriyor emin değilim. Neden olursa olsun, onların ana görevi melez çocukları ve Allomansi’yi uygun olmayan bir şekilde kullanan asilleri bulmak olduğu için, bu onlar açısından sahip olması kullanışlı bir beceri. Ne yazık ki, onlar için ‘kullanışlı’ demek, bizim için ‘nispeten rahatsız edici’ demek oluyor.”</p>

  <p>Vin başıyla onaylayacaktı ki durdu. Titreşimler durmuştu.</p>

  <p>“Ne oldu?” diye sordu.</p>

  <p>“Bakır yakmaya başladım,” dedi Kelsier. “Tuncun eşlikçisi. Bakır yaktığın zaman bu senin güçlerini kullandığını diğer Allomanserlerden saklar. Sen de şimdi eğer istersen yakmayı deneyebilirsin ama pek bir şey hissetmeyeceksin.”</p>

  <p>Vin bunu yaptı. Tek değişiklik içinden gelen hafif bir titreşim hissiydi.</p>

  <p>“Bakır hayati bir metaldir,” dedi Kelsier. “Bu seni Sorguculardan saklar. Büyük olasılıkla bu akşam endişe etmemizi gerektiren pek bir şey yok, Sorgucular bizim eğitim için dışarı çıkmış olan sıradan asil Sissoylular olduğumuzu varsayacaktır. Ancak ne zaman bir skaa kılığındaysan ve metal yakman gerekirse, ilk önce bakırını açtığından emin olman gerekir.”</p>

  <p>Vin anlayışla başını salladı.</p>

  <p>“Hatta pek çok Sissoylu bakırlarını sürekli olarak açık bırakır,” dedi Kelsier. “Yavaş yanar ve seni diğer Allomanserlere karşı görünmez kılar. Seni tunçtan saklar ve ayrıca başkalarının duygularını değiştirmesine de engel olur.”</p>

  <p>Vin kulaklarını dikti.</p>

  <p>“Bunun ilgini çekebileceğini düşünmüştüm,” dedi Kelsier. “Bakır yakmakta olan herkes duygusal Allomansi’ye karşı bağışıklık kazanır. Dahası, bakırın etkisi etrafında bir köpük şeklinde ortaya çıkar. Bu bulut -ki buna bakırbulutu denir- içindeki herkesi bir Arayıcı'nın hislerinden saklar ama onları da sana yaptığı gibi duygusal Allomansi’ye bağışıklı yapmayacaktır.”</p>

  <p>“Clubs,” dedi Vin. “Bir Dumancı’nın yaptığı iş bu.”</p>

  <p>Kelsier başıyla onayladı. “Eğer bizim ekibimizden bir kişi bir Arayıcı tarafından fark edilirse sığınağa kaçarak kaybolabilir. Ayrıca keşfedilme korkusu olmadan becerileriyle pratik de yapabilirler. Şehrin skaa kesimindeki bir dükkândan gelen Allomantik titreşimler, oradan geçmekte olan bir Sorgucu için kolay bir ipucu olurdu.”</p>

  <p>“Ama sen de bakır yakabiliyorsun,” dedi Vin. “Neden çete için bir Dumancı bulma konusunda o kadar endişeliydin?”</p>

  <p>“Ben bakır yakabiliyorum, doğru,” dedi Kelsier. “Ve sen de öyle. Biz güçlerin hepsini birden kullanabiliriz ama her yerde olamayız. Başarılı bir çetebaşı işbölümünü nasıl yapacağını bilmelidir, özellikle de bu kadar büyük bir işte. Standart prosedür sığınakta sürekli olarak bir bakırbulutunun bulundurulmasıdır. Clubs hepsini tek başına yapmıyor, o çırakların da birkaç tanesi Dumancı. Clubs gibi bir adamı kiralamak demek, onun sana bir operasyon üssü ile seni sürekli olarak gizli tutabilecek kadar becerikli bir Dumancı ekibi sağlayacağı anlamına gelir.”</p>

  <p>Vin başıyla onayladı. Ama Vin daha çok bakırın onun duygularını koruyabilme becerisiyle ilgilenmişti. Sürekli olarak yakmasına yetecek kadar bakır bulması gerekecekti.</p>

  <p>Tekrar yürümeye başladılar ve Kelsier de ona kalay yakmaya alışması için daha çok zaman verdi. Ama Vin düşüncelere dalmıştı. Bir şeyler ona... doğru değilmiş gibi geliyordu. Neden Kelsier ona bütün bu şeyleri anlatıyordu? Sırlarını fazlasıyla kolayca veriyormuş gibi görünüyordu.</p>

  <p><i>Bir tanesi hariç,</i> diye düşündü şüpheci bir şekilde. <i>Mavi çizgili metal. Daha ona geri dönmedi.</i> Belki de ondan saklayacak olduğu şey, onun üzerindeki kontrolünü sürdürmek için elinde tutacak olduğu güç buydu.</p>

  <p>O <i>güçlü olmalı. Sekiz metalin en güçlüsü.</i></p>

  <p>Sessiz sokaklar boyunca yürürlerken, Vin deneysel olarak içine uzandı. Kelsier’e bir göz attı, sonra da dikkatli bir şekilde o bilinmeyen metali yaktı. Bir kere daha çizgiler görünüşte rastgele yönleri işaret ederek etrafında belirdi.</p>

  <p>Çizgiler de onunla birlikte hareket ediyordu. Her ipliğin bir ucu onun göğsünde sabit dururken, diğer uçları sokak boyunca sabit bir yere takılı kalıyordu. O yürüdükçe yeni çizgiler beliriyor ve eski çizgiler de solarak arkasında kayboluyordu. Çizgilerin kalınlıkları değişkendi ve bazıları da diğerlerinden daha parlaktı.</p>

  <p>Meraklanmış olan Vin, sırlarını keşfetmeye çalışarak çizgileri aklıyla test etti. Özellikle küçük ve masum görünüşlü olan bir tanesinin üzerine odaklandı ve eğer konsantre olursa onu ayrıca hissedebildiğini fark etti. Neredeyse ona dokunabileceğini hissediyordu. Aklıyla uzandı ve buna hafifçe bir asıldı.</p>

  <p>Çizgi sallandı ve bir şey anında karanlığın içinden uçarak ona doğru geldi. Vin ciyaklayarak kenara atılıp kaçmaya çalıştı ama nesne doğrudan ona doğru atıldı. Bu paslı bir çiviydi.</p>

  <p>Bir anda bir şeyler çiviyi yakaladı ve itip savurarak tekrar karanlığın içine fırlattı.</p>

  <p>Vin yuvarlanışını gergin bir çömelmeyle tamamladı, sispelerini etrafında dalgalanıyordu. Karanlığı gözleriyle taradı, sonra da kıs kıs gülmekte olan Kelsier’e bir bakış attı.</p>

  <p>“Bunu deneyeceğini tahmin etmem gerekirdi,” dedi.</p>

  <p>Vin utanç ile kızardı.</p>

  <p>“Gel,” dedi ona elini sallayarak. “Bir zararı yok.”</p>

  <p>“Çivi bana saldırdı!” O metal cisimleri canlandırıyor muydu? Bu gerçekten inanılmaz bir güç olurdu.</p>

  <p>“Aslında sen biraz kendi kendine saldırdın,” dedi Kelsier.</p>

  <p>Vin dikkatli bir şekilde ayağa kalktı, sonra tekrar sokaktan aşağı ilerlemeye başlayan Kelsier’e katıldı.</p>

  <p>“Biraz sonra senin ne yapmış olduğunu anlatacağım,” dedi. “İlk önce Allomansi hakkında anlamak zorunda olduğun bir şey var.”</p>

  <p>“Bir kural daha mı?”</p>

  <p>"Daha çok bir felsefe,” dedi Kelsier. “Sonuçlar hakkında bir felsefe.”</p>

  <p>Vin kaşlarını çattı. “Ne demek istiyorsun?”</p>

  <p>“Yaptığımız her hareketin sonuçları vardır Vin,” dedi Kelsier. “Ben gördüm ki hem Allomansi’de, hem de hayatta, hareketlerinin sonuçlarını en iyi şekilde değerlendirebilen kişi en başarılı oluyor. Örneğin lehim yakmayı alalım. Onun sonuçları ne?”</p>

  <p>Vin omuz silkti. “Daha güçlü oluyorsun.”</p>

  <p>“Peki ya lehimin tükendiği zaman ağır bir şeyler taşımaktaysan ne olur?”</p>

  <p>Vin durakladı. “Herhalde düşürürsün.”</p>

  <p>“Ve eğer fazla ağır bir şeyse kendini ciddi bir şekilde yaralayabilirsin. Pek çok Siskan Haydut dövüşürken korkunç bir yarayı umursamamış ve lehimleri bittiği zaman da o aynı yara yüzünden ölmüştür.”</p>

  <p>“Anladım,” dedi Vin sessizce.</p>

  <p><i>“Hah!"</i></p>

  <p>Vin ellerini güçlendirilmiş kulaklarının üstüne kapatarak şok içinde sıçradı. “Ay!” diyerek şikâyet etti ve Kelsier’e ateş püsküren gözlerle baktı.</p>

  <p>O ise gülümsedi. “Kalay yakmanın da sonuçları vardır. Eğer birisi ani bir ışık ya da ses çıkarırsa, kör olabilir ya da şok geçirebilirsin."</p>

  <p>“Ama bunun o son iki metalle ne ilgisi var?”</p>

  <p>“Demir ve çelik sana etrafındaki diğer metalleri hareket ettirme becerisini verir,” diye açıklama yaptı Kelsier. “Demirle bir metal kaynağını kendine doğru Çekebilirsin. Çelikle de kendinden uzağa İtebilirsin. Hah, işte geldik.”</p>

  <p>Kelsier durarak başını kaldırıp ileriye baktı.</p>

  <p>Vin sisin arasından tepelerinde yükselmekte olan devasa şehir duvarını görebiliyordu. “Burada ne yapıyoruz?”</p>

  <p>"Demirçekme ve Çelikitme pratiği yapacağız,” dedi Kelsier. “Ama önce bazı temeller.” Kemerinden bir şey çıkardı, en küçük sikke birimi olan bir küp. Bunu Vin’in önünde kaldırarak yan tarafta durdu. “Çelik yak, biraz önce yaktığın metalin zıttı.”</p>

  <p>Vin başıyla onayladı. Yine mavi çizgiler etrafında belirdiler. Bir tanesi doğrudan Kelsier’in elindeki sikkeye doğru işaret ediyordu.</p>

  <p>“Pekâlâ," dedi Kelsier. “İt bunu.”</p>

  <p>Vin çizgiye doğru uzandı ve hafifçe İtti. Sikke Kelsier’in parmaklarından kurtularak doğrudan Vin’den uzaklaşıp gitmeye başladı. Vin onun üstüne odaklanmaya devam etti ve yakınlardaki bir evin duvarına çarpana kadar sikkeyi sislerin içinden İtti.</p>

  <p>Ani, sarsıcı bir hareketle Vin arkaya doğru şiddetlice fırladı. Kelsier onu yakaladı ve yere düşmesini engelledi.</p>

  <p>Vin tökezledi ve dengesini sağladı. Sokağın karşısında şimdi onun kontrolünden kurtulmuş olan sikke tıngırtıyla yere düştü.</p>

  <p>“Ne oldu?” diye sordu Kelsier ona.</p>

  <p>Vin başını iki yana salladı. “Bilmiyorum. Sikkeyi İttim ve o da uçup gitti. Ama o duvara çarpınca da ben itildim.”</p>

  <p>“Neden?”</p>

  <p>Vin düşünceli bir şekilde kaşlarını çattı. “Sanırım... sanırım sikke hiçbir yere gidemiyordu, o yüzden de hareket eden ben olmak zorunda kaldım.”</p>

  <p>Kelsier beğeniyle onaylayarak başını salladı. “Sonuçlar Vin. Çelikiterken kendi ağırlığını kullanırsın. Eğer sen dayanağından çok daha ağırsan, sikkenin yaptığı gibi senden uzaklaşarak uçup gider. Ama eğer cisim senden daha ağırsa ya da öyle olan bir şeye ulaşırsa, sen İtilip gidersin. Demirçekme de benzerdir; ya sen cisme doğru Çekilirsin ya da o sana doğru Çekilir. Eğer ağırlıklarınız benzerse de ikiniz birden hareket edersiniz.</p>

  <p>“İşte büyük Allomansi sanatı budur Vin. Çelik ya da demir yaktığın zaman ne kadar çok ya da ne kadar az hareket edecek olduğunu bilmek, düşmanlarına karşı çok büyük bir avantaj sağlayacak. Bu ikisinin senin en kullanışlı ve kullanım alanı en geniş becerilerin olduğunu göreceksin.”</p>

  <p>Vin başıyla onayladı.</p>

  <p>“Ama unutma,” diye devam etti Kell. “İki durumda da İtişinin ya da Çekişinin kuvveti <i>doğrudan</i> senden uzağa ya da <i>doğrudan</i> sana doğru olacak. Cisimleri zihninle sağa sola fırlatıp nereye istersen oraya gitmeleri için kontrol edemezsin. Allomansi bu şekilde işlemez çünkü fiziksel dünya bu şekilde işlemez. Bir şeyi ittirdiğin zaman ister Allomansiyle olsun, isterse de ellerinle, doğrudan diğer yöne gider. Kuvvet, tepki, sonuç. Anlıyor musun?”</p>

  <p>Vin tekrar başıyla onayladı.</p>

  <p>“İyi,” dedi Kelsier mutlulukla. “Hadi, şimdi şu duvarın üstünden atlayalım.”</p>

  <p><i>"Ne?”</i></p>

  <p>Kelsier onu sokağın ortasında afallamış bir şekilde dikilirken bıraktı. Duvarın dibine doğru yaklaşırken Vin, Kelsier’i izledi, sonra da aceleyle yanına gitti.</p>

  <p>“Sen delisin!” dedi sessizce.</p>

  <p>Kelsier gülümsedi. “Sanıyorum bunu bana bugün ikinci kere söylüyorsun. Daha dikkatli olmalısın; eğer diğer herkesin söylediklerini dinlemiş olsaydın, akıl sağlığımın uzun süre önce beni terk etmiş olduğunu bilirdin.”</p>

  <p>“Kelsier,” dedi Vin başını kaldırıp duvara bakarak. “Ben bunu... yani, ben bu akşamdan önce hiç gerçekten de Allomansi kullanmadım bile!”</p>

  <p>"Evet ama sen çok hızlı öğrenen bir öğrencisin,” dedi Kelsier pelerininin altından bir şey çıkararak. Bu bir kemer gibi görünüyordu. “Al, bunu tak. Üstüne eklenmiş metal ağırlıklar var. Eğer bir şeyler ters giderse, büyük ihtimalle seni yakalayabileceğim. ”</p>

  <p>“Büyük ihtimalle mi?” diye sordu Vin gergin bir şekilde kemeri takarken.</p>

  <p>Kelsier gülümsedi, sonra da ayağının önüne büyük bir metal külçe attı. "Külçeyi doğrudan altına al ve Demirçekmeyip Çelikitmen gerektiğini de unutma. Duvarın tepesine ulaşana kadar İtmeyi bırakma."</p>

  <p>Sonra eğildi ve zıpladı.</p>

  <p>Kelsier havaya fırladı ve karanlık şekli girdaplanan sislerin içinde kayboldu. Vin bir an için bekledi ama o geri düşerek kaldırıma çakılmadı.</p>

  <p>Vin’in güçlendirilmiş kulaklarına rağmen her şey sessizdi. Sisler oyun oynar gibi etrafında girdaplanıyordu. Onunla alay ediyorlardı. Ona meydan okuyorlardı.</p>

  <p>Çelik yakarken başını eğerek külçeye baktı. Mavi çizgi hafif, hayaletsi bir ışıkla parlıyordu. Bir adım atarak tam tepesine gelip iki ayağı külçenin yanlarında olacak şekilde durdu. Yukarıdaki sislere bir göz attı, sonra da son bir kez daha aşağı baktı.</p>

  <p>En sonunda, derin bir nefes aldı ve bütün gücüyle külçeye doğru İttirdi.</p>
</body>
</html>
