<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/ege0.5.css" rel="stylesheet" type="text/css"/>
</head>

<body>
  <div class="girs">
    <p class="p1"><i>Eğer insanlar bu sözleri okursa, bilsinler ki güç ağır bir yük. Onun zincirleri tarafından bağlanmamayı arzulayın.</i></p>

    <p><i>Terris kehanetleri diyorlar ki ben dünyayı kurtaracak güce sahip olacakmışım.</i></p>

    <p><i>Ancak ima ediyorlar ki onu yok edecek güce de sahip olacakmışım.</i></p>
  </div>

  <p class="img1"><img alt="" height="50" src="../Images/2.jpg" width="210"/></p>

  <h2>2</h2>

  <p class="p1"><span style="font-size: 1.2em;">KELSİER’NİN GÖRÜŞÜNE GÖRE</span> Luthadel şehri, Lord Hükümdar’ın payitahtı, kasvetli bir görüntüydü. Binaların çoğu taş bloklardan inşa edilmişti ve zenginlerin kiremit, kalanların ise basit, eğimli tahta çatıları vardı. Yapılar genellikle üç katlı olmalarına rağmen bodur gibi görünmelerine neden olacak şekilde dip dibeydiler.</p>

  <p>Konut ve dükkânların dış görünüşleri tekdüzeydi; burası dikkati üzerine çekmenin uygun olduğu bir yer değildi. Elbette yüksek aristokrasinin bir üyesi olmadığın sürece.</p>

  <p>Şehrin içine serpiştirilmiş bir düzine kadar yekpare taştan yapılmış kale vardı. Mızrağa benzer kule sıraları ya da derin kemerli kapılarıyla incelikli bir şekilde inşa edilmiş olan bu kaleler yüksek aristokrasinin evleriydi. Hatta aslında bunlar yüksek asil ailelerin <i>damgalarıydı:</i> Luthadel’de belirgin bir varlık göstermeye ve bir kale inşa etmeye gücü yetebilen her aile bir Büyük Ev sayılırdı.</p>

  <p>Şehirdeki açık alanların çoğu bu kalelerin etrafındaydı. Konutların arasındaki açık alanlar bir ormandaki açıklıklar, kalelerin kendileri ise manzaranın içinden yükselen dağlar gibiydi. Siyah dağlar. Şehrin geri kalanı gibi, kaleler de sayısız yılların kül yağmurlarıyla lekelenmişti.</p>

  <p>Luthadel’deki her bina, neredeyse Kelsier’in hayatında gördüğü her bina, bir yere kadar kararmıştı. Hatta Kelsier’in şu anda üzerinde durmakta olduğu şehir duvarı bile bir kül tabakası tarafından karartılmıştı. Binaların rengi genellikle külün toplandığı tepe kısımlarında daha koyu olurdu ama yağmur suları ve akşamları oluşan buğulanmalar lekeleri çatı kenarlarından yanlara ve duvarlardan aşağılara da taşırdı. Bir tuvalden aşağı akan boya gibi, karanlık da binaların yanlarından aşağıya düzgün olmayan bir cephe hâlinde süzülürmüş gibi görünürdü.</p>

  <p>Sokaklar ise elbette tamamıyla siyahtı. Aşağıdaki sokakta bir grup skaa işçi en yeni kül tepelerini temizlemek için çalışırlarken Kelsier şehri gözleriyle tarayarak ayakta bekledi. İşçiler kül yığınlarını sürüklenip gitmesi için şehrin ortasından geçen Channarel Nehri’ne taşıyacaktı ki küller yığıla yığıla en sonunda şehri gömmesin. Bazen Kelsier neden bütün imparatorluğun sadece kocaman bir kül tepesi olmadığını merak ediyordu. Külün eninde sonunda parçalanarak toprağa karışıyor olması gerektiğini varsayıyordu. Ancak şehirleri ve tarlaları kullanılabilecek kadar temiz tutmak için manasız bir biçimde emek harcanması gerekiyordu.</p>

  <p>Neyse ki her zaman işi yapmaya yetecek kadar skaa oluyordu. Kelsier’in aşağısındaki işçiler yıpranmış ve kül lekeli basit ceket ve pantolonlar giyiyordu. Birkaç hafta önce geride bırakmış olduğu plantasyon işçileri gibi; onlar da yenik düşmüş, umutsuz hareketlerle çalışıyorlardı. Başka skaa grupları işçilerin yanından geçerek uzaklardan gelen, saat başını haber veren ve onları demirhane veya değirmenlerdeki sabah vardiyalarına çağıran çanlara karşılık veriyordu. Luthadel’in ana ihracat ürünü metaldi; şehir yüzlerce demirhane ve dökümevine ev sahipliği yapıyordu. Nehrin akıntısı da hem tahıl öğüten değirmenler hem de tekstil fabrikaları için mükemmel bir koşul sağlıyordu.</p>

  <p>Skaalar çalışmaya devam etti. Kelsier onlara sırtını dönerek uzaklara, Lord Hükümdar’ın sarayının bir çeşit devasa, çok omurgalı böcek gibi yükselmekte olduğu şehrin merkezine doğru baktı. Kredik Shaw, Bin Kuleli Tepe. Sarayın boyutu tüm asillerin kalelerinin birkaç katıydı ve açık ara şehirdeki en büyük binaydı.</p>

  <p>Kelsier durmuş şehri düşünürken yeni bir kül yağmuru daha başladı; kül tanecikleri sokakların ve binaların üstüne hafifçe düşüyordu. <i>Son zamanlarda çok kül yağmuru var,</i> diye düşündü pelerininin kapüşonunu çekmek için bir bahanesi olmasına memnun olarak. <i>Küldağları aktif olmalı.</i></p>

  <p>Luthadel’de herhangi birinin onu tanıması pek olası değildi, yakalanmasından bu yana üç yıl geçmişti. Yine de kapüşon güven vericiydi. Eğer her şey iyi giderse, Kelsier’in görülmeyi ve tanınmayı isteyeceği bir zaman gelecekti. Şu an için ise bilinmezlik büyük ihtimalle daha iyiydi.</p>

  <p>Sonunda duvar boyunca bir siluet yaklaştı. Dockson adlı adam, Kelsier’den daha kısaydı ve neredeyse tıknaz olan yapısına iyi uyuyormuş gibi görünen kare şeklinde bir yüzü vardı. Sıradan kahverengi kapüşonlu bir pelerin siyah saçlarını örtüyordu ve yüzünde de yaklaşık bir yirmi yıl kadar önce ilk kez yanaklarında sakal çıkmaya başlamasından beri taşımakta olduğu aynı kısa sakal vardı.</p>

  <p>O da, Kelsier gibi, bir asilin takım elbisesini giyiyordu: renkli yelek, koyu ceket ile pantolon ve külden korunmak için de ince bir pelerin. Elbiseler zengin değildi ama aristokratikti, Luthadel’in orta sınıfına işaret ediyordu. Çoğu asil doğumlu adam bir Büyük Ev’in üyesi olarak kabul edilecekleri kadar zengin değildi ancak Son İmparatorluk’ta asalet sadece para ile ilgili bir şey değildi. Soy ve tarih ile ilgiliydi; Lord Hükümdar ölümsüzdü ve görünüşe göre hâlâ iktidarının erken yıllarında ona destek olmuş olan adamları hatırlıyordu. O adamların soyundan gelenler, ne kadar fakir hâle düşerlerse düşsünler, her zaman lütuf görecekti.</p>

  <p>Giysileri gelip geçen muhafız devriyelerinin çok fazla soru sormalarını engelliyordu. Kelsier ve Dockson’ın durumlarında ise elbette bu giysiler bir yalandı. İkisi de aslında asil değildi, gerçi teknik olarak Kelsier melezdi. Ancak pek çok açıdan bu sadece normal bir skaa olmaktan çok daha kötüydü.</p>

  <p>Dockson ağır ağır Kelsier’in yanına geldi, sonra da siperliğe yaslanarak bir çift kalın kolu taşın üstüne yerleştirdi.</p>

  <p>“Birkaç gün geç kaldın Kell.”</p>

  <p>“Kuzeydeki plantasyonlarda birkaç fazladan mola vermeye karar verdim.”</p>

  <p>“Ya,” dedi Dockson. “O zaman senin Lord Tresting’in ölümüyle bir ilgin <i>oldu."</i></p>

  <p>Kelsier gülümsedi. “Öyle de diyebilirsin.”</p>

  <p>“Onun öldürülmesi yerel asiller arasında epey bir kargaşa yarattı.”</p>

  <p>“Zaten amaç biraz da buydu,” dedi Kelsier. “Gerçi dürüst olmak gerekirse, bu kadar da dramatik bir şey planlamıyordum. Başka bir şeyden çok neredeyse bir kazaydı.”</p>

  <p>Dockson bir kaşını kaldırdı. “Bir asili nasıl kendi malikânesinde ‘kazara’ öldürebildin?”</p>

  <p>“Göğsünden bir bıçakla,” dedi Kelsier önemsemeden. “Ya da, daha doğrusu göğsünden bir çift bıçakla. Her zaman dikkatli olmakta fayda var.”</p>

  <p>Dockson gözlerini devirdi.</p>

  <p>“Onun ölümü tam olarak bir kayıp sayılmaz Dox,” dedi Kelsier. "Asiller arasında bile, Tresting’in bir zalimlik ünü vardı.”</p>

  <p>“Tresting benim umurumda değil,” dedi Dockson. “Ben sadece beni seninle birlikte bir başka işi daha planlamaya iten delilik hâlini düşünüyorum. Taşralı bir lorda muhafızlarla çevrili olduğu kendi malikânesinde saldırmak. Dürüst olmak gerekirse, Kell, neredeyse senin ne kadar çılgın olabileceğini unutmuştum.”</p>

  <p>"Çılgın mı?” diye sordu Kelsier bir kahkahayla. “O çılgınlık değildi, o sadece küçük bir eğlenceydi. Sen asıl benim yapmayı <i>planladığım</i> şeylerin bazılarını görmelisin!”</p>

  <p>Dockson bir an için durdu, sonra o da güldü. “Lord Hükümdar adına, geri dönmüş olman güzel, Kell! Korkarım bu son birkaç yıl içinde ben biraz sıkıcı hâle geldim.”</p>

  <p>“Bunu düzelteceğiz,” diyerek karşılık verdi Kelsier. Küller etrafına hafifçe yağarken derin bir nefes aldı. Skaa temizlik ekipleri şimdiden aşağıdaki sokaklarda çalışmaya geri dönmüş, koyu renkli külleri süpürüyorlardı. Arkalarından Kelsier ve Dockson’a başlarıyla selam vererek bir muhafız devriyesi geçti. Adamların geçmesini sessizlik içinde beklediler.</p>

  <p>“Geri dönmek güzel,” dedi Kelsier en sonunda. "Luthadel’de yuva gibi bir şeyler var; asap bozucu, nemrut bir çukur kılıklı bir şehir olsa da. Görüşmeyi ayarladın mı?”</p>

  <p>Dockson başını sallayarak onayladı. “Gerçi bu akşama kadar başlayamayız. Zaten içeri nasıl girdin ki? Kapıları izleyen adamlarım vardı.”</p>

  <p>“Hı? Ha, dün gece gizlice girdim.”</p>

  <p>“Ama nasıl...” Dockson durakladı. “Ya, doğru. Buna alışması biraz zaman alacak.”</p>

  <p>Kelsier omuz silkti. “Bunun için bir neden görmüyorum. Sen her zaman Siskanlarla birlikte çalışıyorsun.”</p>

  <p>“Evet, ama bu farklı,” dedi Dockson. Tartışmanın uzamasını engellemek için bir elini kaldırdı. “Gerek yok Kell. Mırın kırın etmiyorum, sadece buna alışması biraz zaman alacak dedim.”</p>

  <p>“Peki. Bu gece kimler geliyor?”</p>

  <p>“Breeze ve Ham elbette orada olacaklar. Bizim bu gizemli işimiz konusunda çok meraklılar; onlara senin bu son birkaç yıldır ne işler çevirmekte olduğunu söylemememe epey sinir olmalarından bahsetmeye ise gerek bile yok.”</p>

  <p>“Güzel,” dedi Kelsier gülümseyerek. “Bırak merak etsinler. Ya Trap?"</p>

  <p>Dockson başını salladı. “Trap öldü. Nezaret iki ay önce en sonunda onu yakaladı. Onu Çukurlar’a göndermeye zahmet bile etmediler, hemen orada başını vurdular.”</p>

  <p>Kelsier hafifçe nefesini vererek gözlerini kapattı. Görünüşe göre Çelik Nezaret eninde sonunda herkesi yakalıyordu. Bazı zamanlarda, Kelsier bir skaa Siskanın yaşamdaki amacının ölmemekten çok, ölmek için doğru zamanı seçmek olduğunu hissediyordu.</p>

  <p>“Bu bizi bir Dumancı’dan mahrum bırakıyor,” dedi Kelsier en sonunda gözlerini açarak. “Bir önerin var mı?”</p>

  <p>“Ruddy,” dedi Dockson.</p>

  <p>Kelsier başını salladı. “Hayır. O iyi bir Dumancı ama yeteri kadar iyi bir adam değil.”</p>

  <p>Dockson gülümsedi. “Bir hırsız çetesinde olmak için iyi bir adam mı değil... Kell, seninle çalışmayı <i>özlemişim.</i> Pekâlâ, kim o zaman?”</p>

  <p>Kelsier bir an için düşündü. “Clubs hâlâ o dükkânı işletiyor mu?”</p>

  <p>“Bildiğim kadarıyla öyle,” dedi Dockson yavaşça.</p>

  <p>“Onun şehirdeki en iyi Dumancılardan olduğu söyleniyor.”</p>

  <p>“Sanırım öyle,” dedi Dockson. “Ama... onunla birlikte çalışmak biraz zor değil mi?”</p>

  <p>“O kadar da kötü değil,” dedi Kelsier. “Bir kere ona alıştıktan sonra. Ayrıca, ben onun bu üstünde olduğumuz işe özellikle... meyilli olabileceğini düşünüyorum.”</p>

  <p>“Pekâlâ,” dedi Dockson omuz silkerek. “Onu da davet ederim. Sanırım onun akrabalarından biri de bir Kalaygöz. Onu da çağırmamı ister misin?”</p>

  <p>“Olur,” dedi Kelsier.</p>

  <p>“Pekâlâ,” dedi Dockson. “Eh, bunun ötesinde sadece Yeden var. Eğer hâlâ ilgili olduğunu varsayarsak...”</p>

  <p>“O da orada olacak,” dedi Kelsier.</p>

  <p>“Olsa iyi olur,” dedi Dockson. “Ne de olsa bize paramızı veren o olacak.”</p>

  <p>Kelsier başını sallayarak onayladı, sonra da kaşlarını çattı. “Marsh’tan bahsetmedin.”</p>

  <p>Dockson omuz silkti. "Seni uyardım. Ağabeyin asla bizim yöntemlerimizi onaylamadı ve şimdilerde... Eh, sen Marsh’ı bilirsin. Bizim gibi bir avuç suçluyu bırak, artık Yeden ya da isyanla ilgili olan herhangi bir şeyle bile ilgilenmiyor. Sanırım obligatörlerin içine sızmak için başka birini bulmamız gerekecek.”</p>

  <p>“Hayır,” dedi Kelsier. “O yapacak. Benim sadece bir uğrayıp onu ikna etmem gerek.”</p>

  <p>“Sen öyle diyorsan öyledir.” Ardından Dockson sessizleşti ve ikili bir an için parmaklığa yaslanıp kül lekeli şehre tepeden bakarak durdu.</p>

  <p>Dockson sonunda başını salladı. "Bu delilik be.”</p>

  <p>Kelsier gülümsedi. “Ama iyi hissettiriyor, değil mi?"</p>

  <p>Dockson başını sallayarak onayladı. “Şahane.”</p>

  <p>“Bu hiç eşi benzeri görülmemiş bir iş olacak,” dedi Kelsier şehir boyunca kuzeye ve şehrin merkezindeki garip şekilli binaya bakarak.</p>

  <p>Dockson bir adım atarak duvardan uzaklaştı. “Görüşmeye kadar birkaç saat var. Sana bir şey göstermek istiyorum. Sanırım eğer acele edersek hâlâ zaman var.”</p>

  <p>Kelsier meraklı gözlerle döndü. “Eh, ben de gidip o erdem taslayan ağabeyimi azarlayacaktım. Ama...”</p>

  <p>“Bu harcadığın zamana değecek,” diye söz verdi Dockson.</p>

  <div>
    <br/>
  </div>

  <p class="p1">Vin sığınağın ana odasının bir köşesinde oturuyordu. Çoğu zaman olduğu gibi gölgelerin içinde kalıyordu; göz önünde ne kadar az durursa, diğerleri de onu o kadar görmezden gelirdi. Adamların ellerini kendisinden uzakta tutmak için Şans harcamaya cesaret edemezdi. Birkaç gün önce obligatörle olan görüşmede harcadıklarını geri kazanmaya zar zor yetecek kadar vakti olmuştu.</p>

  <p>Her zamanki ayak takımı odadaki masalara yayılmış, zar atıyor ya da ufak işler hakkında konuşuyorlardı. Bir düzine farklı pipodan gelen dumanlar odanın üst kısımlarında toplanmaktaydı ve duvarlarda yıllar boyunca süregelen benzer muamele yüzünden koyu lekeler vardı. Zemin de kül benekleriyle lekeliydi. Çoğu hırsız çetesi gibi, Camon’un grubu da düzenlilikleriyle meşhur değildi.</p>

  <p>Odanın arka tarafında bir kapı ve onun arkasında da bir ara sokaktaki sahte bir yağmur ızgarasına doğru giden dönemeçli bir taş merdiven boşluğu vardı. Bu odanın da, imparatorluk başkenti Luthadel’deki pek çok benzeri gibi, aslında var olmaması gerekirdi.</p>

  <p>Camon’un yarım düzine ahbabıyla birlikte oturmuş, bira ve kötü şakalarla dolu sıradan bir öğleden sonrayı geçirmekte olduğu odanın ön tarafından kaba kahkahalar geliyordu. Camon'un masası, aşırı yüksek fiyatlı içkilerin sadece Camon’un kendisi için çalışanları sömürmesinin bir diğer yolu olduğu barın yanında duruyordu. Luthadel’deki suç unsurları aristokrasi tarafından kendilerine öğretilen dersleri oldukça iyi öğrenmişlerdi.</p>

  <p>Vin görünmez olarak kalmak için elinden gelenin en iyisini yapmaya çalıştı. Altı ay önce, hayatının Reen olmayınca gerçekten daha da kötü olabileceğine inanmazdı. Ancak ağabeyi kötü mizacına rağmen diğer çete üyelerinin Vin’e istediklerini yapmalarına engel olmuştu. Hırsız çetelerinde nispeten az sayıda kadın vardı; genelde yeraltına bulaşan kadınların sonu orospuluk olurdu. Reen ona her zaman bir kızın eğer sağ kalmak istiyorsa sert, hatta bir erkekten bile daha sert olması gerektiğini söylemişti.</p>

  <p><i>Sen bir çetebaşının senin gibi bir külfeti ekibinde isteyeceğini mi zannediyorsun, demişti. Ben bile seninle birlikte çalışmak zorunda kalmayı istemiyorum, üstelik ben senin ağabeyinim.</i></p>

  <p>Vin’in sırtı hâlâ zonkluyordu. Camon önceki gün onu kamçılamıştı. Kan gömleğini harap edecekti ve onun ise başka gömlek alacak parası yoktu. Camon şimdiden Reen’in geride bıraktığı borçları ödemek için onun maaşını alıkoymaya başlamıştı.</p>

  <p><i>Ama ben güçlüyüm,</i> diye düşündü.</p>

  <p>İroni buydu. Artık dövülmek neredeyse acıtmıyordu bile; çünkü Reen’in sıklıkla attığı dayaklar Vin’i dirençli kılmış ve aynı zamanda da ona nasıl zavallı ve ezilmiş gibi görünüleceğini öğretmişti. Bir açıdan, Vin’i dövmek beyhude bir şeydi. Bereler ve kesikler iyileşiyordu ama her yeni darbe Vin’i daha da sert, daha da güçlü kılıyordu.</p>

  <p>Camon ayağa kalktı. Yelek cebine uzandı ve altın köstekli saatini çıkardı. Yandaşlarından birine başını eğerek işaret verdi, sonra da gözleriyle odayı taradı. Bir şeyi arıyordu... Onu.</p>

  <p>Gözleri Vin’in üzerine kilitlendi. “Zaman geldi.”</p>

  <p>Vin kaşlarını çattı. <i>Neyin zamanı</i>?</p>

  <div>
    <br/>
  </div>

  <p class="p1">Nezaret’in Maliye Kantonu heybetli bir binaydı. Ama öte yandan, Çelik Nezaret ile ilgili olan <i>her şey</i> heybetli olurdu.</p>

  <p>Yüksek ve blok gibi olan binanın ön tarafında devasa bir gül penceresi vardı; gerçi cam dışarıdan karanlık görünüyordu. Pencerenin yanlarına, külle lekelenmiş kırmızı kumaşlarında Lord Hükümdar’a övgüler dizili iki büyük sancak asılıydı.</p>

  <p>Camon binayı alıcı gözle inceledi. Vin onun endişesini hissedebiliyordu. Maliye Kantonu hiç de Nezaret bürolarının en tehditkâr olanı değildi; Soruşturma Kantonu ya da hatta İman Kantonu’nun bile çok daha meşum bir ünü vardı. Ancak Nezaret’in herhangi bir bürosuna kendi rızanla girmek... kendini obligatörlerin insafına bırakmak... Eh, bu sadece uzun uzun düşündükten sonra yapılacak bir şeydi.</p>

  <p>Camon derin bir nefes aldı, sonra da geniş adımlarla ilerledi. Düello değneği o yürüdükçe taşlara vuruyordu. Zengin, asil takım elbisesini giymişti ve “hizmetkârları” olarak rol yapmak üzere Vin de dâhil yarım düzine çete üyesi ona eşlik ediyordu.</p>

  <p>Vin, Camon’u basamaklardan yukarı doğru takip etti, sonra da çete üyelerinden biri öne atılıp kapıyı “efendisi” için çekerek açarken bekledi. Görünüşe göre altı eşlikçinin arasında sadece Vin’e Camon’un planı hakkında hiçbir şey söylenmemişti. Şüphe uyandırıcı bir şekilde Theron’dan, Camon’un Nezaret işindeki sözde ortağından, hiçbir iz yoktu.</p>

  <p>Vin, kanton binasına girdi. Gül penceresinden mavi çizgilerle beneklenmiş olan canlı kırmızı bir ışık düşüyordu. Gözlerinin etrafında orta seviyede dövmeler olan tek bir obligatör, uzun giriş holünün sonundaki bir masanın arkasında oturuyordu.</p>

  <p>Camon değneği o yürürken halının üstünde gümleyerek yaklaştı. “Ben Lord Jedue,” dedi.</p>

  <p><i>Ne yapıyorsun Camon</i>? diye düşündü Vin. <i>Theron'a, Prelan Laird ile Kanton’daki bürosunda görüşmemekte ısrar eden sendin. Ama şimdi buradasın.</i></p>

  <p>Obligatör defterine bir not alırken başını sallayarak onayladı. Yan tarafa doğru elini salladı. "Bekleme odasına yanınızda bir eşlikçi götürebilirsiniz. Geri kalanları burada kalmak zorunda.”</p>

  <p>Camon’un küçümsemeli püflemesi onun bu yasak hakkında ne düşündüğüne işaret ediyordu. Ancak obligatör defterinden başını kaldırmadı. Camon bir an için dikildi ve Vin onun gerçekten de kızgın mı, yoksa sadece kibirli bir asil rolünü mü oynadığından emin olamadı. En sonunda Camon bir parmağını Vin’e uzattı.</p>

  <p>“Gel,” dedi dönüp işaret edilen kapıya doğru paytak paytak yürüyerek.</p>

  <p>Kapının arkasındaki oda lüks ve müsrifçe döşenmişti ve birkaç asil çeşitli şekillerde koltuklara yayılmış bekliyorlardı. Camon bir sandalye seçti ve yerleşti, sonra da şarap ve kırmızı şekerlemeli pastaların dizili olduğu bir masaya doğru eliyle işaret etti. Vin itaatkâr bir şekilde kendi açlığını bastırmaya çalışarak ona bir bardak şarap ve bir tabak yiyecek getirdi.</p>

  <p>Camon açlıkla pastalara girişmeye başladı, yerken sessizce ağzını şapırdatıyordu.</p>

  <p><i>Gergin. Hatta önceden olduğundan bile daha gergin.</i></p>

  <p>“Bir kere içeri girdiğimiz zaman hiçbir şey söylemeyeceksin,” diye homurdandı Camon lokmaların arasında.</p>

  <p>“Theron’a ihanet ediyorsun,” diye fısıldadı Vin.</p>

  <p>Camon başını sallayarak onayladı.</p>

  <p>“Ama nasıl? Neden?” Theron’un planı uygulamada karmaşık olmakla birlikte, kavramsal olarak basitti. Her yıl Nezaret kuzeydeki bir eğitim tesisinden yeni obligatör çıraklarını son eğitimleri için güneydeki Luthadel’e naklediyordu. Ancak Theron keşfetmişti ki bu çıraklar ve onların gözetmenleri, yanlarında Luthadel’de depolanmak üzere bagajlarında gizledikleri büyük miktarlarda Nezaret ödenekleri getiriyordu.</p>

  <p>Son İmparatorluk’ta kanal yolları boyunca sürekli gezen devriyeler yüzünden haydutluk çok zordu. Ancak eğer insan çırakların bizzat üstünde gitmekte olduğu kanal teknelerini yürüten kişi olursa, işte o zaman bir soygun mümkün hâle gelirdi. Eğer tam olarak doğru zamana denk getirilir, muhafızlar da yolculara karşı dönerse... insan epey bir kâr edebilir, sonra da bütün suçu haydutlara yükleyebilirdi.</p>

  <p>“Theron’un çetesi zayıf,” dedi Camon sessizce. “Bu iş için çok fazla kaynağını harcadı.”</p>

  <p>“Ama bu işten kaldıracağı para...” dedi Vin.</p>

  <p>"... Falan olmayacak, eğer ben şimdi koparabildiğim kadarını alıp, sonra da tüyecek olursam,” dedi Camon gülümseyerek. “Obligatörleri kervan teknelerimi suya indirebilmek için bir avans vermeye ikna edip sonra da ortadan kaybolacak ve Nezaret dolandırıldığını anladığı zaman oluşacak felaketle başa çıkmayı da Theron’a bırakacağım.”</p>

  <p>Vin geri çekildi, hafiften şaşkındı. Bunun gibi bir dolabı hazırlamak Theron’a binlerce ve binlerce boxinge mal olmuş olmalıydı; eğer iş şimdi suya düşerse, Theron harap olurdu. Ve onun peşine düşecek olan Nezaret yüzünden intikam almaya çalışmak için bile zaman bulamazdı. Camon hem çabucak biraz para kazanmış hem de kendisini daha güçlü olan rakiplerinin birinden kurtarmış olacaktı.</p>

  <p><i>Theron, Camon’u bunun içine sokmakla aptallık etti,</i> diye düşündü Vin. Ama öte yandan, Theron’un Camon’a ödemeye söz vermiş olduğu miktar çok büyüktü; büyük olasılıkla o, Camon’un açgözlülüğünün Theron’un kendisi ona bir ihanet etme fırsatı bulana kadar dürüst kalmasını sağlayacağını varsayıyordu. Camon sadece herkesin, hatta Vin’in bile, beklediğinden daha çabuk davranmıştı. Theron, Camon’un bekleyip parsanın tamamını kervan teknelerinden kaldırmaya çalışmak yerine işin kendisini baltalayacağını nasıl bilebilirdi?</p>

  <p>Vin’in içi burkuldu. <i>Bu da sadece bir diğer ihanet,</i> diye düşündü rahatsız bir şekilde. <i>Neden hâlâ beni bu kadar rahatsız ediyor</i>? <i>Herkes diğer herkese ihanet eder. Hayat böyle işte...</i></p>

  <p>Bir köşe, dar ve korunaklı bir yerler bulup saklanmak istedi. Yalnız başına.</p>

  <p><i>Kim olsa sana ihanet eder. Kim olsa.</i></p>

  <p>Ama gidecek bir yer yoktu. Nihayet, düşük seviyeli bir obligatör içeri girdi ve Lord Jedue’yü çağırdı. Vin görüşme odasına götürülürlerken Camon’u takip etti.</p>

  <p>İçeride görüşme masasının arkasında oturmuş beklemekte olan adam Prelan Laird değildi.</p>

  <p>Camon kapı ağzında durakladı. Oda sadeydi, sadece masa ve basit, gri renk halı vardı. Taş duvarlar süssüzdü, odadaki tek pencerenin genişliği ancak bir karıştı. Onları beklemekte olan obligatörün gözlerinin etrafında Vin’in hayatında gördüğü en karmaşık dövmelerden biri vardı. Vin bunların hangi rütbeye işaret ettiğinden bile emin değildi ama obligatörün ta kulaklarına ve alnının yukarılarına kadar uzanıyorlardı.</p>

  <p>“Lord Jedue,” dedi garip obligatör. Laird gibi o da gri cübbeler giyiyordu ama o, Camon’un daha önce uğraşmış olduğu katı, bürokratik adamlardan çok farklıydı. Bu adam ince ve kaslıydı; temiz tıraşlı, üçgen şekilli kafası onu neredeyse bir yırtıcı hayvan gibi gösteriyordu.</p>

  <p>“Ben Prelan Laird ile görüşecek olduğumu sanıyordum,” dedi Camon odaya girmeden.</p>

  <p>“Prelan Laird başka konular için çağrıldı. Ben Yüksek Prelan Arriev, sizin teklifinizi inceleyen kurulun başkanıyım. Bana doğrudan hitap etmek gibi ender bir fırsatınız var. Ben normalde davaları bizzat dinlemem, ancak Laird’in yokluğu benim onun işlerinin bir kısmını paylaşmamı gerekli kıldı.”</p>

  <p>Vin’in içgüdüleri onu gerginleştirdi. <i>Gitmeliyiz. Hemen.</i></p>

  <p>Camon uzun bir an boyunca durdu ve Vin onun düşündüğünü görebiliyordu. Şimdi kaçmalı mıydı? Yoksa daha büyük ödül için bir risk mi almalıydı? Ödüller Vin’in umurunda değildi, o sadece yaşamak istiyordu. Ancak Camon arada bir kumar oynamayarak çetebaşı olmamıştı. Yavaşça odaya girdi, obligatörün karşısındaki sandalyeye otururken bakışları dikkatliydi.</p>

  <p>“Evet, Yüksek Prelan Arriev,” dedi Camon dikkatli bir sesle. “Varsayıyorum ki bir diğer randevu için geri çağırılmış olduğuma göre, kurul benim teklifimi değerlendiriyor?”</p>

  <p>“Gerçekten de öyle,” dedi obligatör. “Gerçi itiraf etmem gerekir ki ekonomik felaketin bu kadar yakınında olan bir aile ile iş yapma konusunda tereddütlü olan bazı Meclis üyeleri var. Nezaret genellikle mali etkinliklerinde muhafazakâr olmayı tercih eder.”</p>

  <p>“Anlıyorum. ”</p>

  <p>“Ancak kurulda sizin bize önermiş olduğunuz tasarruftan faydalanmakta oldukça hevesli olan başka üyeler de bulunuyor,” dedi Arriev.</p>

  <p>“Peki ya siz kendinizi hangi gruba dâhil olarak görüyorsunuz, Hazretleri?”</p>

  <p>“Ben daha henüz kararımı vermiş değilim.” Obligatör öne doğru eğildi. “Ki bu da sizin ender bir fırsata sahip olduğunuzu belirtmiş olmamın sebebi. Beni ikna edin, Lord Jedue ve sözleşmenizi elde edin.”</p>

  <p>“Prelan Laird mutlaka teklifimizin ayrıntılarını ana hatlarıyla belirtmiştir,” dedi Camon.</p>

  <p>“Evet, ama ben argümanlarınızı sizden şahsi olarak duymayı isterim. Beni mazur görün.”</p>

  <p>Vin kaşlarını çattı. Odanın arka tarafına yakın durmuştu, kapıya yakın bir konumda ayaktaydı, hâlâ kaçması gerektiğinden neredeyse emindi.</p>

  <p>“Ee?” diye sordu Arriev.</p>

  <p>“Bu sözleşmeye ihtiyacımız var, Hazretleri,” dedi Camon. “Bu olmadan kanal nakliyat işlerimize devam edemeyeceğiz. Sizin sözleşmeniz bize çok ihtiyacımız olan istikrar dönemini, biz başka sözleşmeler ararken bir süre kanal teknelerimizi işletmeye devam etme fırsatını sağlayacak.”</p>

  <p>Arriev bir an için Camon’u inceledi. “Muhakkak ki bundan daha iyisini yapabilirsiniz Lord Jedue. Laird sizin çok ikna edici olduğunuzu söylemişti; hadi bana bizim himayemizi hak ettiğinizi nasıl kanıtladığınızı gösterin.”</p>

  <p>Vin Şans’ını hazırladı. Arriev’i inanmaya daha eğilimli yapabilirdi... Ama bir şeyler onu engelledi. Durum ona yanlış geliyordu.</p>

  <p>“Biz sizin en iyi seçiminiziz, Hazretleri,” dedi Camon. “Benim evimin ekonomik çöküntü yaşayacağından mı endişe ediyorsunuz? Eh, eğer öyle olursa siz ne kaybedersiniz? En kötü durumda, benim kanal teknelerim işlemeyi keser ve siz de iş yapmak için başka tüccarlar bulmak zorunda kalırsınız. Ancak eğer sizin himayeniz benim evimi ayakta tutmaya yeterli olursa, o zaman kendinize gıpta edilecek, uzun dönemli bir sözleşme bulmuş olacaksınız.”</p>

  <p>“Anlıyorum,” dedi Arriev hafife alarak. “Peki ya neden Nezaret? Neden anlaşmanızı başka birileriyle yapmıyorsunuz? Mutlaka tekneleriniz için başka seçenekler de vardır, bu fiyatların üstüne atlayacak olan diğer gruplar.”</p>

  <p>Camon yüzünü astı. “Konu para ile ilgili değil Hazretleri, zafer kazanmak ile ilgili; bir Nezaret sözleşmesini elde etmekle ortaya koymuş olacağımız güven işaretiyle. Eğer siz bize güvenecek olursanız, başkaları da güvenir. Sizin desteğinize <i>ihtiyacım</i> var.” Camon şimdi terliyordu. Büyük ihtimalle bu kumarı oynamaktan pişman olmaya başlamıştı. İhanete mi uğramıştı? Garip buluşmanın arkasında Theron mu vardı?</p>

  <p>Obligatör sessizce bekliyordu. Vin biliyordu ki onları yok edebilirdi. Eğer sadece onu dolandırıyor olduklarından şüphe bile ederse, onları Soruşturma Kantonu’na teslim edebilirdi. Bir kanton binasına girmiş ve bir daha asla geri dönmemiş olan birçok asil vardı.</p>

  <p>Vin dişlerini gıcırdatarak uzandı ve Şans’ını obligatör üzerinde kullanarak onu daha az şüpheli hâle getirdi.</p>

  <p>Arriev gülümsedi. “Pekâlâ, beni ikna ettiniz,” diye ilan etti bir anda.</p>

  <p>Camon rahatlamayla içini çekti.</p>

  <p>Arriev devam etti, “En son mektubunuz teçhizatınızı yenilemek ve nakliyat işlemlerinizi tekrar başlatmak için bir avans olarak üç bin boxinge ihtiyacınız olduğuna işaret ediyordu. Evrak işlerini tamamlamak için ana holdeki kâtibi görün ki gerekli olan fonları alabilesiniz.”</p>

  <p>Obligatör bir yığının içinden kalın bir sayfa çekti, sonra da üstüne bir damga vurdu. Bunu Camon’a sundu. “Sözleşmeniz.”</p>

  <p>Camon derinden gülümsedi. “Nezaret’e gelmenin akıllıca bir seçim olduğunu biliyordum,” dedi sözleşmeyi kabul ederek. Obligatöre saygıyla başını eğerek ayağa kalktı, sonra da Vin’e onun için kapıyı açmasını işaret etti.</p>

  <p>Vin bunu yaptı. <i>Bir şeyler yanlış. Bir şeyler çok yanlış.</i> Camon çıkarken o arkadaki obligatöre bakarak durakladı. Obligatör hâlâ gülümsüyordu.</p>

  <p>Mutlu bir obligatör her zaman kötüye işaretti.</p>

  <p>Ancak asillerin bulunduğu bekleme odasından geçerlerken kimse onları durdurmadı. Camon sözleşmeyi mühürleyerek doğrudan kâtibe götürdü ve onları tutuklamak için herhangi bir asker ortaya çıkmadı. Kâtip sikkelerle dolu küçük bir sandık çıkardı ve sonra da bunu umursamaz bir şekilde Camon’a verdi.</p>

  <p>Sonra da kolayca kanton binasından çıktılar, diğer eşlikçilerini yanına alırken Camon’un rahatlamış olduğu belliydi. Alarm çığlıkları yoktu. Askerlerin ayak sesleri yoktu. Özgürdüler. Camon, hem Nezaret’i hem de başka bir çetebaşını başarılı bir şekilde dolandırmıştı.</p>

  <p>Görünüşe göre...</p>

  <p class="bolum_arasi">* * *</p>

  <p class="p1">Kelsier küçük kırmızı şekerlemeli pastalardan bir diğerini daha ağzına tıkıştırarak tatminle çiğnedi. Şişman hırsızla cılız eşlikçisi bekleme odasından geçerek ilerideki girişten geçtiler. İki hırsızla görüşmüş olan obligatör ise ofisinde kaldı, görünüşe göre bir sonraki randevusunu bekliyordu.</p>

  <p>“Ee?" diye sordu Dockson. “Ne düşünüyorsun?”</p>

  <p>Kelsier pastalara bir göz attı. “Epey iyiler,” dedi bir tane daha alarak. “Nezaret her zaman ağzının tadını bilmiştir, en kaliteli ikramları yapıyor olmaları mantıklı.”</p>

  <p>Dockson gözlerini devirdi. “Kızı diyorum Kell.”</p>

  <p>Kelsier pastalardan dört tanesini cebine doldururken gülümsedi, sonra da başıyla kapı ağzına doğru işaret etti. Kantonun bekleme odası hassas konuların tartışılması için fazlasıyla kalabalık bir hâle gelmekteydi. Dışarı çıkarlarken duraksadı ve köşedeki obligatör sekretere yeniden randevu ayarlamaları gerektiğini söyledi.</p>

  <p>Sonra ikili durmuş bir kâtiple konuşan şişman çetebaşının yanından geçerek giriş odasından da çıktılar. Kelsier sokağa çıktığında hâlâ düşmekte olan küllere karşı kapüşonunu yukarı çekti, sonra da sokaktan karşıya geçerlerken önden gitti. Kanton binasının kapılarını izleyebilecekleri bir ara sokağın yanında duraklayarak ayakta beklediler.</p>

  <p>Kelsier hâlinden memnun bir şekilde pastaları mideye indiriyordu. “Kızdan nasıl haberin oldu?” diye sordu lokmaların arasında.</p>

  <p>“Ağabeyin,” diye cevap verdi Dockson. “Camon birkaç ay önce Marsh’ı kazıklamaya çalıştı ve o zaman da kızı yanında getirmişti. Aslında, Camon’un küçük iyi şans muskası doğru çevreler arasında nispeten meşhur olmaya başladı. Ben hâlâ Camon’un onun ne olduğunu bilip bilmediğinden emin değilim. Hırsızların ne kadar batıl inançlı olabileceğini sen de biliyorsun.”</p>

  <p>Kelsier ellerini çırparken başıyla onayladı. “Bugün burada olacağını nereden biliyordun?”</p>

  <p>Dockson omuz silkti. “Doğru yere birkaç rüşvet. Marsh onu bana gösterdiğinden beri bir gözümü kızın üstünden ayırmıyorum. Sana onu çalışırken görmek için bir fırsat vermek istedim.”</p>

  <p>Sokağın karşısında Kanton binasının kapısı en sonunda açıldı ve Camon bir grup “hizmetkârla” çevrili olarak basamaklardan aşağı indi. Küçük, kısa saçlı kız da onunla birlikteydi. Onun görüntüsü Kelsier’in yüzünün asılmasına neden oldu. Adımlarında gergin bir endişe vardı ve ne zaman birileri hızlı bir hareket yapsa kız hafifçe sıçrıyordu. Yüzünün sağ tarafının rengi kısmen iyileşmiş bir bere yüzünden hâlâ kötü durumdaydı.</p>

  <p>Kelsier kendini bir şey zanneden Camon’a dik dik baktı. O <i>herife yapmak için özellikle uygun olan bir şeyler uydurmam gerekecek.</i></p>

  <p>“Zavallı şey,” diye mırıldandı Dockson.</p>

  <p>Kelsier başını sallayarak onayladı. “Yeteri kadar yakın zamanda bu heriften kurtulmuş olacak. Bundan önce onu kimsenin keşfetmemiş olması bir mucize.”</p>

  <p>“Ağabeyin haklıymış o zaman?”</p>

  <p>Kelsier başını salladı. “O en azından bir Siskan ve eğer Marsh onun daha da fazlası olduğunu söylüyorsa, o zaman ben de ona inanmaya eğilimliyim. Onun Nezaret’in bir üyesi üzerinde Allomansi kullandığını gördüğüm için biraz şaşırdım, özellikle de bir kanton binasının içinde. Sanıyorum becerilerini kullanıyor olduğunu bile bilmiyordur.”</p>

  <p>“Bu mümkün mü?” diye sordu Dockson.</p>

  <p>Kelsier başıyla onayladı. "Suyun içindeki eser mineraller, sadece minicik bir güç parçası için bile olsa, yakılabilir. Lord Hükümdar’ın bu şehri burada inşa etmiş olmasının sebeplerinden biri de bu, toprakta bol bol metal var. Bence aslında...”</p>

  <p>Kelsier’in kaşları hafifçe çatılarak sesi kesildi. Bir şeyler yanlış gidiyordu. Camon ve ekibine doğru bir göz attı. Hâlâ kısa bir mesafe ileride görünüyorlardı, sokağı geçmiş güneye doğru gidiyorlardı.</p>

  <p>Kanton binasının kapı ağzında bir siluet belirdi. İnceydi ve kendine güvenen bir havası; gözlerinin etrafında da Maliye Kantonu’ndan bir yüksek prelanının dövmeleri. Büyük olasılıkla Camon’un kısa bir süre önce görüştüğü adamın bizzat kendisiydi. Obligatör binadan dışarı bir adım attı ve onun arkasından ikinci bir adam daha çıktı.</p>

  <p>Kelsier’in yanında dikilen Dockson ansızın donup kaldı.</p>

  <p>İkinci adam uzun boyluydu ve güçlü bir yapısı vardı. O dönerken Kelsier adamın iki gözüne de kalın birer metal kazık çakılmış olduğunu görebilmişti. Sapları bir göz yuvası kadar geniş olan çiviye benzer kazıklar, adamın temiz tıraşlı kafatasının arka tarafından yaklaşık birkaç santim kadar dışarı çıkmaya yetecek kadar uzundu. Gözlerinin olması gereken yerde göz yuvalarından dışarı doğru uzanan kazıkların düz uçları iki gümüşsü disk gibi parlıyordu.</p>

  <p>Bir Çelik Sorgucu.</p>

  <p><i>“Bu</i> burada ne yapıyor?” diye sordu Dockson.</p>

  <p>“Sakin ol,” dedi Kelsier kendisini de aynı şeyi yapmaya zorlarken. Sorgucu onlara doğru baktı, kazıklı gözleri Kelsier’i süzüyordu, sonra da Camon ve kızın gitmiş oldukları yöne doğru döndü. Bütün Sorgucular gibi, onun da kendisini Soruşturma Kantonu’nun yüksek rütbeli bir üyesi olarak damgalayan karmaşık göz dövmeleri vardı. Bunlar bir tane belirgin kırmızı çizgi dışında çoğunlukla siyahtı.</p>

  <p>“Bizim için burada değil,” dedi Kelsier. “Ben hiçbir şey yakmıyorum, o bizim sadece sıradan asiller olduğumuzu düşünecek.”</p>

  <p>“Kız,” dedi Dockson.</p>

  <p>Kelsier başını sallayarak onayladı. “Camon’un bir süredir Nezaret’e bu dolabı çevirdiğini söylüyordun. Obligatörlerden bir tanesi kızı saptamış olmalı. Onlar bir Allomanser duygularını kurcaladığı zaman bunu fark etmek üzere eğitimliler.”</p>

  <p>Dockson düşünceli bir şekilde kaşlarını çattı. Sokağın karşısında, Sorgucu diğer obligatöre bir şeyler danıştı, sonra da ikili Camon’un gitmiş olduğu yöne doğru yürümek üzere döndüler. Yürüyüşlerinde bir acele yoktu.</p>

  <p>“Onları takip etmesi için bir kuyruk göndermiş olmalılar,” dedi Dockson.</p>

  <p>“Bu Nezaret,” dedi Kelsier. “En azından iki tane kuyruk olacak.”</p>

  <p>Dockson başıyla onayladı. “Camon onları doğrudan sığınağına götürecek. Düzinelerce adam ölecek. Onların hepsi en takdir edilesi insanlar değiller ama...”</p>

  <p>“Onlar da kendi çaplarında Son İmparatorluk’la mücadele ediyorlar,” dedi Kelsier. “Dahası, ben olası bir Sissoylunun elimizden kayıp gitmesine izin verecek değilim. O kızla konuşmak istiyorum. Sen o kuyrukları halledebilir misin?”</p>

  <p>“Ben sıkıcı hâle geldim dedim, Kell,” dedi Dockson. “Beceriksiz değil. Bir çift Nezaret yardakçısıyla baş edebilirim.”</p>

  <p>“İyi,” dedi Kelsier pelerin cebine uzanıp küçük bir şişecik çıkarırken. İçinde bir alkol solüsyonunda süzülen bir dizi metal parçacığı vardı. Demir, çelik, kalay, lehim, bakır, tunç, çinko ve pirinç; sekiz temel Allomantik metal. Kelsier tıpayı çekip çıkardı ve şişeciğin içindekileri tek bir yudumda hızlıca yuttu.</p>

  <p>Ağzını silerek şimdi boş olan şişeciği cebine attı. “Ben o Sorgucuyu hallederim.”</p>

  <p>Dockson endişeli görünüyordu. “Onunla kapışmaya mı çalışacaksın?”</p>

  <p>Kelsier başını salladı. “Fazla tehlikeli. Ben onu sadece başka tarafa çekeceğim. Şimdi yürü, o kuyrukların sığınağı bulmalarını istemiyoruz.”</p>

  <p>Dockson başını sallayarak onayladı. “On beşinci kavşakta buluşalım," dedi ara sokaktan aşağı fırlayıp bir köşeyi dönerek kaybolmadan önce.</p>

  <p>Kelsier içine doğru uzanıp metallerini yakmadan önce arkadaşına ona kadar sayarak zaman tanıdı. Vücudu kuvvet, dikkat ve güçle doldu.</p>

  <p>Kelsier gülümsedi, sonra da çinko yakarak uzandı ve Sorgucunun duygularına sıkıca asıldı. Yaratık donakaldı, sonra da hızla dönerek Kanton binasına doğru baktı.</p>

  <p><i>Hadi, gel seninle bir yarışalım,</i> diye düşündü Kelsier.</p>
</body>
</html>
