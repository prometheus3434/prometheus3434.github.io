<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/ege0.5.css" rel="stylesheet" type="text/css"/>
</head>

<body>
  <div class="girs">
    <p class="p1"><i>Sıradan bir hamalın benim canımı sıkmasına izin vermemem gerektiğini biliyorum. Ama o bir Terrisli, kehanetlerin ortaya çıktığı yerden. Eğer herhangi bir kişi bir sahtekârı fark edebilecekse, bu o olmaz mı?</i></p>

    <p><i>Yine de yolculuğuma devam ediyor, köhne kehanetlerin kaderimle yüzleşeceğimi söylediği yere doğru gidiyorum. Yürüyor, Rashek’in gözlerimi sırtımda hissediyorum. Kıskanç. Alaycı. Nefret dolu.</i></p>
  </div>

  <p class="img"><img alt="" height="50" src="../Images/13.jpg" width="210"/></p>

  <h2>13</h2>

  <p class="p1"><span style="font-size: 1.2em;">VİN BACAKLARINI ALTINDA</span> toplamış, Lord Renoux’nun kaliteli ve rahat koltuklarından birinde oturuyordu. Hantal tuvaletten kurtularak tekrar tanıdık gömlek ve pantolona geri dönmüş olduğu için iyi hissediyordu.</p>

  <p>Ancak Sazed’ın sakin memnuniyetsizliği onu kıvrandırıyordu. O odanın öbür ucunda ayakta durmuştu ve Vin belirgin bir biçimde başının dertte olduğu izlenimini edinmişti. Sazed onu uzun uzun sorgulamış, Lord Elend’la olan konuşmasının her detayını didik didik etmişti. Sazed’ın soruları, elbette ki saygılıydı ama ayrıca zorlayıcıydılar da.</p>

  <p>Vin’in görüşüne göre, Terrisli onun genç asille olan konuşması hakkında gereksiz yere endişe ediyordu. Gerçekten de önemli olan herhangi bir şey hakkında konuşmamışlardı ve Elend’ın kendisi ise bir Büyük Ev lordu için dikkate değer şekilde etkileyicilikten uzaktı.</p>

  <p>Ama onun hakkında garip olan bir şey <i>vardı;</i> Vin’in Sazed’a itiraf etmediği bir şey. Vin onun yanındayken... rahat hissetmişti. Yaşadığı tecrübeye dönüp baktığı zaman, o birkaç dakika boyunca gerçekten de Leydi Valette olmamış olduğunun farkına vardı. Ne de Vin olmuştu, ürkek çete üyesi olan o parçası da neredeyse Valette kadar sahteydi.</p>

  <p>Hayır, o sadece... her kim ise o olmuştu. Bu garip bir tecrübeydi. Kelsier ve diğerleriyle beraberken de arada bir aynı şekilde hissetmişti ama daha sınırlı bir şekilde. Elend onun gerçek kişiliğini nasıl bu kadar hızla ve bu kadar eksiksiz bir şekilde açığa çıkarabilmişti?</p>

  <p><i>Belki de üzerimde Allomansi kullanmıştır,</i> diye düşündü irkilerek. Elend bir yüksek asildi; bir Teskinci olabilirdi. Belki de o konuşmada Vin’in düşündüğünden daha fazlası vardı.</p>

  <p>Vin sandalyesinde arkasına yaslanarak kendi kendine yüzünü astı. Bakırı açıktı ve bu ise onun Vin üzerinde duygusal Allomansi kullanmış <i>olamayacağı</i> anlamına gelirdi. Elend sadece her nasılsa onun savunmalarını indirmesine neden olmuştu. Vin kendisini ne kadar garip bir şekilde rahat hissettiğini düşünerek konuşmalarını tekrar hatırladı. Geriye dönüp bakıldığı zaman ise yeteri kadar dikkatli olmadığı açıkça görünüyordu.</p>

  <p><i>Bir dahaki sefere daha dikkatli olacağım.</i> Tekrar karşılaşacaklarını varsayıyordu. Karşılaşsalar iyi olurdu.</p>

  <p>Bir hizmetkâr içeri girdi ve sessizce Sazed’a bir şeyler fısıldadı. Hızla yakılan biraz kalay Vin’in konuşmayı duyabilmesini sağladı; Kelsier sonunda geri dönmüştü.</p>

  <p>“Lütfen Lord Renoux’ya haber gönderin,” dedi Sazed. Beyaz giysili hizmetkâr başını sallayarak onayladı ve hızlı adımlarla odayı terk etti.</p>

  <p>“Geri kalanlarınız da gidebilirler,” dedi Sazed sakin bir şekilde ve odadaki hizmetkârlar aceleyle dağıldılar. Sazed’ın sessiz nöbeti onları da gergin odada konuşmadan ya da hareket etmeden bekleyerek ayakta kalmaya zorlamıştı.</p>

  <p>Kelsier ve Lord Renoux sessizce konuşarak birlikte geldiler. Her zaman olduğu gibi, Renoux tanıdık olmayan Batı tarzı kesimli, zengin bir takım elbise giyiyordu. Yaşlı adam gri bıyığını ince ve düzgün tıraşlı tutuyordu ve kendine güvenen bir havayla yürüyordu. Bütün bir akşamı asillerin arasında geçirdikten sonra bile, Vin bir kez daha onun aristokratik duruşundan etkilenmişti.</p>

  <p>Kelsier hâlâ sispelerinini takıyordu. “Saze?” dedi içeri girerken. “Haberlerin mi var?”</p>

  <p>“Korkarım ki öyle, Üstat Kelsier,” dedi Sazed. “Görünüşe göre Vin Hanım bu geceki baloda Lord Elend Venture’nın dikkatini çekmiş.”</p>

  <p>“Elend mı?” diye sordu Kelsier kollarını kavuşturarak. “O ev vârisi değil mi?”</p>

  <p>“Gerçekten de öyle,” dedi Renoux. “Ben oğlanı belki dört yıl önce babası Batı’yı ziyaret ettiği zaman görmüştüm. Bana onun mevkisindeki bir kişi için biraz vakarsız gibi gelmişti.”</p>

  <p><i>Dört yıl mı,</i> diye düşündü Vin. <i>Onun Lord Renoux'yu o kadar uzun zamandır taklit ediyor olmasının imkânı yok. Kelsier çukurlardan daha iki yıl önce kaçtı</i>! Taklitçiye dik dik baktı ama her zaman olduğu gibi, duruşunda herhangi bir kusur görmeyi başaramadı.</p>

  <p>“Oğlan ne kadar ilgilendi?”</p>

  <p>“Ona dans etmeyi önermiş,” dedi Sazed. “Ancak Vin Hanım kabul etmeyecek kadar akıllıca davranmış. Görünüşe göre, karşılaşmaları sadece şans eseriymiş ama ben onun gözüne takılmış olabileceğinden korkuyorum.”</p>

  <p>Kelsier kıs kıs güldü. “Onu fazla iyi eğitmişsin Saze. Gelecekte, Vin, belki de biraz daha az alımlı olmayı denemelisin.”</p>

  <p>“Neden?” diye sordu Vin kızgınlığını gizlemeye çalışarak. “Benim genel olarak sevilen biri olmamı <i>istediğimizi</i> sanıyordum."</p>

  <p>“Elend Venture kadar önemli bir adam tarafından değil çocuğum,” dedi Lord Renoux. “Biz seni sosyetenin içine ittifaklar kurasın diye gönderdik, skandal yaratasın diye değil.”</p>

  <p>Kelsier başıyla onayladı. “Venture genç, bekâr ve güçlü bir evin vârisi. Senin onunla bir ilişkin olması bizim için ciddi sorunlara neden olabilir. Aristokrasinin kadınları seni kıskanır ve yaşı daha ileri olan asiller de mevki farklılığını uygun görmez. Sosyetenin büyük kısmını kendinden soğutmuş olursun. Bizim ihtiyacımız olan bilgiyi elde edebilmek için aristokrasinin seni kararsız, önemsiz ve en önemlisi de tehlikesiz olarak görmesine ihtiyacımız var.”</p>

  <p>“Dahası çocuğum,” dedi Lord Renoux. “Elend Venture’nın seninle gerçekten de ilgileniyor olması pek olası değil. Asiller arasında onun eksantrik bir karakter olduğu bilinir, büyük olasılıkla o sadece beklenmeyeni yaparak ününü artırmaya çalışıyor.”</p>

  <p>Vin yüzünün kızardığını hissetti. <i>Büyük ihtimalle o haklıdır,</i> dedi kendi kendine sertçe. Yine de üçüne birden, özellikle de uçarı, umursamaz tavrı yüzünden Kelsier’e kızgın hissetmekten kendini alamıyordu.</p>

  <p>“Evet,” dedi Kelsier. “Venture’dan tamamen kaçınman büyük olasılıkla en iyisi. Onu gücendirmeye filan çalış. Ona şu senin bakışlarından bir iki tane at.”</p>

  <p>Vin, Kelsier’e doğru boş boş baktı.</p>

  <p>“Hah, işte ondan!” dedi Kelsier kahkaha atarak.</p>

  <p>Vin dişlerini sıktı, sonra da kendisini rahatlatmaya çalıştı. “Bu geceki baloda babamı gördüm,” dedi Kelsier ve diğerlerinin dikkatini Lord Venture’dan uzaklaştırmayı umarak.</p>

  <p>“Öyle mi?” diye sordu Kelsier ilgiyle.</p>

  <p>Vin başıyla onayladı. "Ağabeyim bir seferinde onu bana göstermişti, oradan tanıdım.”</p>

  <p>“Bu ne?” diye sordu Renoux.</p>

  <p>“Vin’in babası bir obligatör,” dedi Kelsier. “Ve görünüşe göre de, eğer bunun gibi bir baloya gidebilecek kadar nüfuzu varsa önemli biri. Adını biliyor musun?”</p>

  <p>Vin başını olumsuzca salladı.</p>

  <p>“Tarifi?”</p>

  <p>“Ee... Kel, gözleri dövmeli...”</p>

  <p>Kelsier güldü. “Bana bir ara onu gösterirsin, olur mu?”</p>

  <p>Vin başıyla onayladı ve Kelsier de Sazed’a döndü. “Peki, bana Vin’i dansa kaldırmak için gelen asillerin isimlerini getirdin mi?”</p>

  <p>Sazed başını salladı. “Vin Hanım bana bir liste verdi Üstat Kelsier. Ayrıca vekilharçların yemeğinden de paylaşmak istediğim birkaç ilginç detay var. ”</p>

  <p>“İyi,” dedi Kelsier köşedeki ayaklı saate bakarak. “Gerçi onları yarın sabaha saklaman gerekecek. Benim gitmem lazım.”</p>

  <p>“Gitmek mi?” diye sordu Vin kulaklarını dikerek. "Ama daha yeni geldin!”</p>

  <p>“Bir yerlere gelmenin komik yanı da budur Vin,” dedi göz kırparak. “Bir kere oraya vardığın zaman, gerçekten yapabileceğin tek şey tekrar oradan ayrılmaktır. Git biraz uyu, perişan görünüyorsun.”</p>

  <p>Kelsier gruba veda ederek el salladı, sonra da kendi kendine samimi bir şekilde ıslık çalarak odadan fırlayıp gitti.</p>

  <p><i>Fazla rahat,</i> diye düşündü Vin. <i>Ve fazla ağzı</i> sıkı. <i>Çoğu zaman bize hangi aileleri vurmayı planladığını söyler.</i></p>

  <p>“Sanırım ben de yatacağım," dedi Vin esneyerek.</p>

  <p>Sazed ona şüpheyle dik dik baktı ama Renoux sessizce onunla konuşmaya başlayınca Vin’in gitmesine izin verdi. Vin merdivenleri hızla tırmanarak odasına çıktı, sispelerinini sırtına attı ve balkonunun kapılarını iterek açtı.</p>

  <p>Sisler odanın içine doldu. Vin demir harladı ve ödülü de uzaklara doğru giden solgun mavi bir çizginin görüntüsü oldu.</p>

  <p><i>Görelim bakalım nereye gidiyorsunuz Üstat Kelsier.</i></p>

  <p>Vin çelik yakarak kendisini soğuk ve nemli sonbahar gecesine doğru İtti. Kalay gözlerini güçlendiriyor ve ıslak havanın nefes aldıkça boğazını gıdıklamasına neden oluyordu. Arkasına doğru sertçe İtti, sonra da hafifçe aşağıdaki kapıları Çekti. Bu manevra onun çelik kapıların üzerinden yükselen bir yay çizmesini sağladı, sonra da kendisini daha da yükseğe fırlatmak için kapılara doğru İtti.</p>

  <p>Bir gözünü Kelsier’e doğru işaret eden mavi izin üstünde tutuyor ve onu görülmeyeceği bir mesafeden takip ediyordu. Hiç metal taşımıyordu, üzerinde sikke bile yoktu ve Allomansi kullandığını gizlemek için de bakırını yanar hâlde tutuyordu. Teorik olarak, Kelsier’i onun varlığından haberdar edebilecek olan tek şey sesti ve bu yüzden de olabildiğince sessizlik içinde hareket ediyordu.</p>

  <p>Şaşırtıcı bir şekilde Kelsier şehrin içine doğru ilerlemedi. Malikânenin kapılarını geçtikten sonra kuzeye dönerek şehrin dışına yöneldi. Vin de onu takip ederek yere indi ve sessizce sert zeminde koştu.</p>

  <p><i>Nereye gidiyor,</i> diye düşündü Vin kafası karışarak. <i>Fellise’in etrafını mı dolanıyor? Öbür taraftaki malikânelerden birine doğru mu gidiyor</i>?</p>

  <p>Kelsier kısa bir süre boyunca kuzeye doğru devam etti, sonra metal çizgisi bir anda solmaya başladı. Vin duraklayarak bir grup bodur ağacın yanında bekledi. Çizgi büyük bir hızla solmaktaydı, Kelsier bir anda hızlanmıştı. Vin kendi kendine küfrederek hızla koştu.</p>

  <p>İleride Kelsier'in çizgisi karanlığın içinde kayboldu. Vin içini çekerek yavaşladı. Demirini harladı ama bu sadece bir an için onun tekrar uzaklarda kayboluşunu görmesine yetmişti. Asla ona yetişemezdi.</p>

  <p>Ancak harladığı demir ona başka bir şeyi göstermişti. Kaşlarını çatarak sabit bir metal kaynağının yanına gelene kadar ileri doğru devam etti, iki küçük tunç çubuk birbirlerinden bir iki ayak uzakta kalacak şekilde yere çakılmıştı. Bir tanesini Çekerek eline getirdi, sonra da kuzeydeki girdaplanan sislerin içine doğru baktı.</p>

  <p><i>Zıplıyor,</i> diye düşündü. <i>Ama nedeni</i> Evet, zıplamak yürümekten daha hızlıydı ama boş tarlalarda bunun pek bir anlamı yok gibiydi.</p>

  <p><i>Tabii eğer...</i></p>

  <p>Vin ileri doğru yürüdü ve kısa bir süre sonra toprağın içine gömülmüş olan iki tunç çubuk daha buldu. Geriye doğru bir göz attı. Gecenin karanlığında emin olması zordu ama dört çubuk doğrudan Luthadel’e doğru işaret eden bir çizgi oluşturuyormuş gibi görünüyordu.</p>

  <p><i>Demek böyle yapıyormuş,</i> diye düşündü. Kelsier’in Luthadel ve Fellise arasında dikkate değer bir hızla gidip gelme gibi esrarengiz bir becerisi vardı. Vin onun ata bindiğini sanmıştı ama görünüşe göre daha iyi bir yöntem vardı. Kelsier, ya da belki de ondan önce başka birileri, iki şehrin arasına Allomantik bir yol döşemişti.</p>

  <p>Birinci çubuğu avcunda sıkıca kavradı, eğer yanılmışsa inişini yumuşatmak için ona ihtiyacı olacaktı, sonra da ikinci çubuk çiftinin önüne geçti ve kendisini havaya doğru fırlattı.</p>

  <p>Çeliğini harlayıp kendisini göğe doğru yapabildiği kadar yükseğe fırlatırken kuvvetle çubukları İtti. Uçarken başka metal kaynakları arayarak demirini harladı. Kısa süre sonra belirdiler; iki tanesi doğrudan kuzeyde ve iki yanında uzakta duran da birer tane daha.</p>

  <p><i>Yanda olanlar rotanı düzeltmek için,</i> diye düşündü. Eğer tunç yolun üzerinde kalmak istiyorsa doğrudan kuzeye doğru gitmesi gerekiyordu. Ana yolun üzerindeki yan yana duran iki çubuğun tam arasından geçecek şekilde hareket etmek için kendisini hafifçe sola doğru ittirdi, sonra da yükselen bir yay hâlinde kendisini tekrar ileri fırlattı.</p>

  <p>İşi hızla kapmıştı; çubuktan çubuğa zıplıyor, hiçbir zaman yerin yakınına bile yaklaşmıyordu. Sadece birkaç dakika içinde tempoyu o kadar iyi tutturmuştu ki, neredeyse hiç yanlardan düzeltme yapmasına gerek kalmıyordu.</p>

  <p>Değişen manzara boyunca ilerleyişi inanılmayacak kadar hızlıydı. Sisler yanından savrulup gidiyor, sispelerini arkasında dalgalanıyor ve uçuşuyordu. Yine de kendisini daha da hızlanmaya zorladı. Tunç çubukları inceleyerek çok fazla zaman harcamıştı. Kelsier’e yetişmek zorundaydı, yoksa Luthadel’e ulaşacak ama sonra nereye gideceğini bilemeyecekti.</p>

  <p>Kendisini çubuktan çubuğa neredeyse pervasız bir hızla fırlatmaya başladı; Allomantik bir hareket izi arayarak çaresizce bakınıyordu. Yaklaşık on dakika boyunca zıpladıktan sonra en sonunda ilerisinde mavi bir çizgi belirdi, yerdeki çubuklara doğru değil de havaya doğru işaret ediyordu. Vin rahatlayarak nefesini verdi.</p>

  <p>Sonra ikinci bir çizgi belirdi ve bir üçüncü.</p>

  <p>Vin kaşlarını çatarak kendisini boğuk bir sesle yere düşmeye bıraktı. Kalay harladı ve önündeki karanlığın içinde tepesi ışıktan toplarla pırıldayan devasa bir gölge belirdi.</p>

  <p><i>Şehir duvarı,</i> diye düşündü hayret içinde. <i>Bu kadar çabuk mu? Yolculuğu at sırtındaki bir adamdan iki kat daha hızlı bitirdim</i>!</p>

  <p>Ancak bu Kelsier’in izini kaybetmiş olduğu anlamına geliyordu. Yüzü asıldı ve taşımakta olduğu çubuğu kullanarak kendisini siperliğin üstüne fırlattı. Nemli taşların üstüne indiği zaman da arkasına uzanarak çubuğu Çekip eline getirdi. Sonra duvarın öbür tarafına yaklaştı ve şehri gözleriyle tararken sıçrayarak taş parmaklığın üstünde çömeldi.</p>

  <p><i>Şimdi ne olacak,</i> diye düşündü kızgınlıkla. <i>Felise'e geri mi döneyim? Oraya gidip gitmediğini görmek için Clubs’ın dükkânına mı uğrayayım</i>?</p>

  <p>Bir an için kararsız bir şekilde durdu, sonra da kendisini duvardan aşağı atarak çatılar boyunca ilerlemeye başladı.</p>

  <p>Pencere kolları ve metal parçalarına İttirerek rasgele bir şekilde dolandı, uzun sıçramaların gerekli olduğu zamanlarda tunç çubuğu kullanıyor, sonra da Çekerek yine eline getiriyordu. Farkında olmadan belli bir yere gitmekte olduğunu, oraya varana kadar anlamamıştı.</p>

  <p>Venture Kalesi karşısında, sislerin içinden yükseliyordu. Kireç lambaları söndürülmüştü ve sadece muhafızların nöbet yerlerinde birkaç hayalet gibi meşale yanıyordu.</p>

  <p>Vin onu devasa kaleye neyin geri getirmiş olduğuna karar vermeye çalışarak bir çatının kenarında çöktü. Serin rüzgâr saçlarını ve pelerinini dalgalandırıyordu ve yanaklarının üstündeki birkaç minik yağmur damlasını hissetti. Ayak parmakları üşümeye başlayana kadar uzun bir süre boyunca oturdu.</p>

  <p>Sonra sağ tarafında bir hareket fark etti. Anında büzülerek kalayını harladı.</p>

  <p>Ortamın ışığında neredeyse görünmez olan Kelsier, üç ev ötedeki bir çatının üstünde oturmuştu. Vin’i fark etmiş gibi görünmüyordu. O da kaleyi izliyordu, Vin’in yüz ifadesini okuyabilmesi için fazlasıyla uzaktaydı.</p>

  <p>Vin onu kuşkucu gözlerle izledi. Onun Elend’la olan karşılaşmasını geçiştirmişti ama belki de bu onu itiraf ettiğinden daha fazla endişelendiriyordu. Ani bir korku dalgası hissederek gerginleşti.</p>

  <p><i>Buraya Elend'ı öldürmek için gelmiş olabilir mi?</i> Bir yüksek asil vârisine suikast düzenlenmesi kesinlikle aristokrasi arasında gerginlik yaratırdı.</p>

  <p>Vin kaygı içinde bekledi. Ancak en sonunda Kelsier ayağa kalktı ve arkasını dönüp yürüyerek uzaklaştı, sonra da çatıyı İtip kendini havaya fırlattı.</p>

  <p>Vin tunç çubuğu attı; çubuk onu ele verirdi. Kelsier’in arkasından koştu. Demiri ona ileride hareket eden mavi çizgileri gösteriyordu ve o da aceleyle çatıdan sokağın karşısına atladı ve aşağıdaki bir lağım kapağını İtti, Kelsier’in izini tekrar kaybetmemeye kararlıydı.</p>

  <p>Şehrin merkezine doğru ilerledi. Vin hedefini tahmin etmeye çalışarak kaşlarını çattı. Erikeller Kalesi o yöndeydi ve onlar büyük bir silah tüccarıydı. Belki de Kelsier onların kaynaklarına bir şeyler yaparak Renoux Evi’ni yerel asiller için daha önemli hâle getirmeyi planlıyordu.</p>

  <p>Vin bir çatının üstüne indi ve Kelsier’in hızla gecenin içine doğru fırlayışını izleyerek durakladı. <i>Yine hızlı hareket etmeye başladı. Ben...</i></p>

  <p>Bir el omzunun üstüne indi.</p>

  <p>Vin ciyaklayarak geriye sıçradı ve lehim harladı.</p>

  <p>Kelsier onu bir kaşı kalkmış şekilde inceliyordu. “Senin şu anda yatakta olman gerekiyor, genç hanım.”</p>

  <p>Vin yan tarafındaki metal çizgisine doğru bir göz attı. “Ama...”</p>

  <p>"Sikke kesesi,” dedi Kelsier gülümseyerek. “İyi bir hırsız kurnaz numaraları da boxingleri çaldığı kadar kolayca çalar. Sen geçen hafta beni takip ettiğinden beri daha dikkatli davranıyorum. İlk başta senin bir Venture Sissoylusu olduğunu varsaymıştım.”</p>

  <p>“Onların Sissoylusu var mı?”</p>

  <p>"Eminim ki vardır,” dedi Kelsier. “Büyük Evlerin çoğunun olur ama senin arkadaşın Elend onlardan biri değil. O bir Siskan bile değil.”</p>

  <p>“Nereden biliyorsun? Saklıyor olabilir.”</p>

  <p>Kelsier başını olumsuzca salladı. “Bir iki yıl önceki bir baskında neredeyse ölecekti. Eğer güçlerini göstermek için uygun bir zaman varsa, o da oydu.”</p>

  <p>Vin başıyla onayladı, hâlâ başı eğikti, Kelsier’in gözlerine bakamıyordu.</p>

  <p>İçini çekerek eğimli çatının üstüne oturan Kelsier bir bacağını aşağı sarkıttı. “Otur.”</p>

  <p>Vin de onun karşısında çatının kiremitlerine oturdu. Yukarıda serin sisler çalkalanmaya devam ediyordu ve yağmur hafif hafif çiselemeye başlamıştı. Ama bu sıradan gece neminden pek farklı değildi.</p>

  <p>“Sen beni böyle takip edip durursan olmaz Vin,” dedi Kelsier. “Güven hakkındaki konuşmamızı hatırlıyor musun?”</p>

  <p>“Eğer bana güvensen nereye gittiğini söylerdin.”</p>

  <p>“Aslında hayır,” dedi Kelsier. “Belki de ben sadece sen ve diğerlerinin benim için endişe etmenizi istemiyorumdur.”</p>

  <p>“Senin yaptığın her şey tehlikeli,” dedi Vin. “Neden bize ayrıntılarını anlatırsan daha fazla endişe edelim ki?”</p>

  <p>“Bazı şeyler diğerlerinden daha bile tehlikelidir," dedi Kelsier sessizce.</p>

  <p>Vin durakladı, sonra da Kelsier’in gitmekte olduğu yöne doğru bir göz attı. Şehrin merkezine doğru.</p>

  <p>Kredik Shaw’a, Bin Kuleli Tepe’ye doğru. Lord Hükümdar’ın sarayı.</p>

  <p>“Lord Hükümdarla yüzleşmeye gidiyorsun!” dedi Vin sessizce. “Geçen hafta ona bir ziyaret yapacağını söylemiştin.”</p>

  <p><i>“Ziyaret</i> belki biraz fazla zorlama bir kelime,” dedi Kelsier. “Saraya <i>gidiyorum</i> ama Lord Hükümdar’ın kendisiyle gerçekten de karşılaşmamayı umuyorum. Daha onun için hazır değilim. Öte yandan <i>sen</i> doğrudan Clubs’ın dükkânına gidiyorsun.”</p>

  <p>Vin başını sallayarak onayladı.</p>

  <p>Kelsier’in yüzü asıldı. “Sadece yine beni takip etmeye çalışacaksın, değil mi?”</p>

  <p>Vin durakladı, sonra da yine başıyla onayladı.</p>

  <p>“Neden?”</p>

  <p>"Çünkü yardım etmek istiyorum,” dedi Vin sessizce. “Şu ana kadar, benim bütün bunlardaki rolüm aşağı yukarı bir partiye gitmekten ibaret oldu. Ama ben de bir Sissoyluyum, beni sen kendin eğittin. Ben oturup yemek yer ve insanların dans etmesini izlerken, diğer herkesin tehlikeli işleri yapmasına izin verecek değilim. ”</p>

  <p>“Senin o balolarda yaptığın şey de önemli,” dedi Kelsier.</p>

  <p>Vin onaylayarak başını eğdi. Önce onun gitmesine izin verecek, sonra da onu takip edecekti. Yürüttüğü mantığın bir parçası demin söylemiş olduğu şeydi; bu çete için bir dostluk hissi edinmeye başlamıştı ve bu onun asla karşılaşmadığı bir şeydi. Çetenin yaptığı işin bir parçası olmayı istiyordu, yardım etmek istiyordu.</p>

  <p>Ancak diğer bir parçası ise Kelsier’in ona her şeyi söylemediğini fısıldıyordu. Vin’e güveniyor olabilirdi, güvenmiyor da olabilirdi. Ama kesinlikle onun da sırları vardı. On Birinci Metal ve dolayısıyla da Lord Hükümdar bu sırlarla ilgiliydi.</p>

  <p>Kelsier gözlerinin içine baktı. Vin'in onu takip etmeye niyetli olduğunu görmüş olmalıydı. İçini çekerek arkasına yaslandı. “Ben ciddiyim Vin! Benimle gelemezsin.”</p>

  <p>“Niyeymiş o?” diye sordu Vin bütün numarayı bir kenara bırakarak. “Eğer senin yaptığın şeyler bu kadar tehlikeliyse, arkanı kollayan diğer bir Sissoylunun olması daha güvenli olmaz mı?”</p>

  <p>“Sen hâlâ metallerin hepsini bilmiyorsun," dedi Kelsier.</p>

  <p>“Sadece sen bana öğretmemiş olduğun için.”</p>

  <p>“Daha fazla pratik yapman gerek.”</p>

  <p>“En iyi pratik uygulamadır,” dedi Vin. “Ağabeyim beni soygunlara yanında götürerek hırsızlık yapmayı öğretmişti.”</p>

  <p>Kelsier başını iki yana salladı. “Bu çok tehlikeli.”</p>

  <p>“Kelsier,” dedi Vin ciddi bir ses tonuyla. “Biz <i>Son İmparatorluk’u devirmeyi</i> planlıyoruz. Zaten bu yılın sonuna kadar sağ kalmayı bekliyor değilim.</p>

  <p>“Diğerlerine ekipte iki tane Sissoylu olmasının nasıl bir avantaj olduğunu söyleyip duruyorsun. Eh, eğer sen benim gerçekten de bir Sissoylu olmama izin vermezsen bu pek bir avantaj olmayacak. Daha ne kadar bekleyeceksin? Ben ‘hazır’ olana kadar mı? Böyle bir şeyin asla olacağını sanmıyorum.”</p>

  <p>Kelsier bir an için ona dik dik baktı, sonra güldü. “İlk karşılaştığımız zaman, ağzından kerpetenle zor laf alıyorduk. Şimdi ise bana nutuk atıyorsun.”</p>

  <p>Vin kızardı. En sonunda Kelsier içini çekerek pelerininin içine uzanıp bir şey çıkardı. “Bunu düşünüyor olmam bile inanılmaz,” diye mırıldandı ona bir parça metal vererek.</p>

  <p>Vin minik, gümüşsü metal topunu inceledi. O kadar parlaktı ki neredeyse bir damla sıvı gibi görünüyordu. Yine de elinde katıydı.</p>

  <p>“Atiyum,” dedi Kelsier. “Bilinen Allomantik metallerin onuncu ve en güçlü olanı. O boncuk önceden sana verdiğim boxingle dolu torbanın tamamından daha değerli.”</p>

  <p>“Bu kadarcık şey mi?” diye sordu Vin şaşkınlıkla.</p>

  <p>Kelsier başıyla onayladı. “Atiyum sadece tek bir yerden gelir, Hathsin Çukurları’ndan. Ve Lord Hükümdar da onun üretimini ve dağıtımını kontrol eder. Büyük Evler’in aylık belli bir miktarda atiyum satın almaya izni vardır; Lord Hükümdar’ın onları kontrol altında tutmasının ana yollarından biri bu. Yut onu.”</p>

  <p>Vin metal parçasına göz attı, bu kadar değerli olan bir şeyi boşa harcamak isteyip istemediğinden emin değildi.</p>

  <p>“Atiyumu satamazsın,” dedi Kelsier. “Hırsız çeteleri deniyor ama izleri bulunup idam ediliyorlar. Lord Hükümdar atiyum stokları konusunda çok titiz.”</p>

  <p>Vin başıyla onayladı ve metali yuttu. Anında içinde yakılmayı bekleyen yeni bir güç stokunun belirdiğini hissetti.</p>

  <p>“Pekâlâ,” dedi Kelsier ayağa kalkarak. “Ben yürümeye başlar başlamaz yak.”</p>

  <p>Vin başıyla onayladı. O ileri yürümeye başladığı zaman Vin yeni güç stokuna uzandı ve atiyumu yaktı.</p>

  <p>Gözlerine Kelsier hafifçe bulanıklaşmış gibi göründü; sonra da onun önündeki sislerin içine şeffaf, hortlağa benzer bir görüntü fırladı. Görüntü tıpkı Kelsier’e benziyordu ve onun hemen birkaç adım önünden yürüyordu. Çok hafif, kuyruk gibi bir ardıl görüntü kopyadan Kelsier’in kendisine doğru gidiyordu.</p>

  <p>Bu sanki... bir gölgenin tersiymiş gibiydi. Kopyası Kelsier’in yaptığı her şeyi yapıyordu ama görüntü <i>daha önce</i> hareket ediyordu. Görüntü döndü ve Kelsier de aynı yoldan onu takip etti.</p>

  <p>Görüntünün ağzı hareket etmeye başladı. Bir an sonra Kelsier konuştu. “Atiyum birazcık geleceği görmeni sağlar. Ya da en azından, hemen yakın gelecekte insanların ne yapacak olduklarını görmeni sağlar. Dahası aklını da güçlendirerek, yeni bilgileri hazmedebilmeni ve daha hızlı ve daha sakin bir şekilde tepki verebilmeni sağlar."</p>

  <p>Gölge durdu, sonra Kelsier de yürüyerek onun üstüne gelip durdu. Aniden gölge uzanıp ona bir tokat attı ve Vin de refleksle harekete geçerek tam Kelsier’in gerçek eli hareket etmeye başlarken elini yukarı kaldırdı. Kelsier’in kolunu savrulurken yakalamıştı.</p>

  <p>“Atiyum yaktığın zaman hiçbir şey seni şaşırtamaz,” dedi. “Düşmanlarının doğrudan onun üstüne düşeceklerini kesin bir şekilde bilerek bıçağı savurabilirsin. Her darbenin nereye ineceğini görebileceğin için saldırılardan kolaylıkla kaçınabilirsin. Atiyum seni neredeyse ölümsüz yapar. Aklını da güçlendirerek bütün bu yeni bilgilerden faydalanabilmeni sağlar.”</p>

  <p>Bir anda düzinelerce başka görüntü Kelsier’in vücudundan etrafa fışkırdı. Her biri farklı bir yöne atılıyor; kimisi çatı boyunca yürüyor, kimisi de havaya sıçrıyordu. Vin, Kelsier’in kolunu bırakarak ayağa kalktı ve şaşkınlıkla geriledi.</p>

  <p>“Şimdi ben de atiyum yaktım,” dedi Kelsier. “Ben de senin ne yapacağını görüyorum ve bu ise benim yapacak olduğum şeyi değiştiriyor ki o da senin yapacağın şeyleri değiştiriyor. Görüntüler ikimizin de yapmamızın olası olduğu bütün hareketleri yansıtıyorlar.”</p>

  <p>“Bu kafa karıştırıcı,” dedi Vin çılgın görüntüler kargaşasını izleyerek; eski olanları sürekli olarak kaybolurken, yeni olanları da sürekli olarak beliriyordu.</p>

  <p>Kelsier başıyla onayladı. “Atiyum yakmakta olan birisini yenmenin tek yolu senin de atiyum yakmandır. Böylece ikinizin de bir avantajı olmaz.”</p>

  <p>Görüntüler kayboldu.</p>

  <p>“Şimdi ne yaptın?” diye sordu Vin irkilerek.</p>

  <p>"Hiçbir şey,” dedi Kelsier. “Büyük ihtimalle senin atiyumun bitmiştir.”</p>

  <p>Vin şaşkınlık içinde onun haklı olduğunu fark etti, atiyum gitmişti. “Ne kadar da hızlı yanıyor!”</p>

  <p>Kelsier başıyla onaylayarak tekrar oturdu. “O büyük olasılıkla senin hayatında en çabuk tükettiğin servettir, ha?”</p>

  <p>Vin afallayarak başını salladı. “Bu çok büyük bir israf gibi görünüyor.”</p>

  <p>Kelsier omuz silkti. “Atiyum sadece Allomansi sayesinde değerli. O yüzden eğer biz onu yakıyor olmasaydık, böylesine bir servet değerinde olmazdı. Elbette, biz onu yaktığımız zaman da daha bile ender bir hâle getiriyoruz. Bu biraz ilginç bir ilişki, bir ara Ham’a bunu sor. O atiyum ekonomisi hakkında konuşmaya bayılır.</p>

  <p>“Her neyse, yüzleşecek olduğun her Sissoylunun büyük olasılıkla atiyumu olacaktır. Ancak bunu kullanmakta gönülsüz olacaklar. Dahası henüz yutmamış olacaklar; atiyum kırılgandır ve midendeki sindirici sıvılar da birkaç saat içinde atiyumu harap eder. O yüzden tasarrufla etkililik arasında ince bir çizgide yürümen gerekir. Eğer rakibin atiyum kullanıyormuş gibi görünüyorsa, sen de kendininkini kullanmak zorunda kalırsın. Ama seni bütün stokunu onunkinden önce tüketip bitirmeye zorlamayacağından da emin olman gerekir.”</p>

  <p>Vin başıyla onayladı. “Bu beni bu gece yanına alacağın anlamına mı geliyor?”</p>

  <p>“Büyük olasılıkla bundan pişman olacağım,” dedi Kelsier içini çekerek. “Ama seni bağlamak dışında arkada bırakmanın herhangi bir yolunu da göremiyorum. Seni uyarıyorum Vin. Bu tehlikeli olabilir. <i>Çok</i> tehlikeli. Lord Hükümdar’la karşılaşmaya niyetim yok ama gizli gizli onun kalesine girmeye niyetim var. Sanıyorum onu nasıl yeneceğimiz konusunda bir ipucunu nereden bulabileceğimizi biliyorum.”</p>

  <p>Vin gülümsedi ve Kelsier ona elini sallarken öne çıktı. Kesesinin içine uzandı ve bir şişecik çıkararak bunu Vin’e verdi. Bu sıradan Allomantik şişeciklere benziyordu ama içindeki sıvıda sadece tek bir metal parçacığı vardı. Bu atiyum boncuğu ona pratik yapması için vermiş olduğundan birkaç kat daha büyüktü.</p>

  <p>“Zorunda kalmadığın sürece kullanma,” diye uyardı Kelsier. “Başka bir metale ihtiyacın var mı?”</p>

  <p>Vin başıyla onayladı. “Buraya gelirken çeliğimin büyük bir kısmını yakıp bitirdim.”</p>

  <p>Kelsier ona başka bir şişecik verdi. “Önce gidip benim sikke kesemi geri alalım.”</p>
</body>
</html>
