<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/ege0.5.css" rel="stylesheet" type="text/css"/>
</head>

<body>
  <div class="girs">
    <p class="p1"><i>Bazen yoldaşlarım benim çok fazla şüphe duyduğumu ve endişe ettiğimi iddia ediyor. Ancak her ne kadar kahraman olarak kendi statümden şüphe ediyor olsam da, hiçbir zaman sorgulamamış olduğum bir şey var: Arayışımızın mutlak doğruluğu.</i></p>

    <p><i>Zifir’in yok edilmesi gerekli. Onu gördüm ve onu hissettim. Ona verdiğimiz bu isim fazlasıyla zayıf bir isim diye düşünüyorum. Evet, derin ve akıl almaz ama ayrıca korkunç da. Pek çok kişi onun akıl sahibi de olduğunu fark etmiyor ama ben onunla doğrudan yüzleştiğim az sayıdaki seferde zihnini, tabii eğer o şekilde tarif edilebilirse, hissettim.</i></p>

    <p><i>Bu yıkımdan, delilikten ve yozlaşmadan oluşan bir şey. Bu dünyayı kininden ya da düşmanlığından değil de, sadece onun doğal dürtüsü bu olduğu için yok edecek.</i></p>
  </div>

  <p class="img2"><img alt="" height="50" src="../Images/28.jpg" width="160"/></p>

  <h2>28</h2>

  <p class="p1"><span style="font-size: 1.2em;">LEKAL KALESİ’NİN BALO</span> salonu bir piramidin iç kısmı biçimindeydi. Dans pisti odanın tam ortasındaki bel hizasında bir platformun üzerine yapılmıştı ve yemek masaları da etrafında ona benzer dört platformun üstünde duruyordu. Platformların arasında uzanan hendekler boyunca koşturan hizmetkârlar akşam yemeklerini yiyen aristokratlara hizmet ediyorlardı.</p>

  <p>Piramit şeklindeki odayı çepeçevre saran dört kat balkon vardı; her biri en tepe noktaya biraz daha yaklaşarak dans pistinin üzerinden biraz daha ileriye uzanıyordu. Oda iyice aydınlatılmış olsa da, balkonlar üst kısımlarındaki paravanlar yüzünden gölgeliydi. Tasarımında, kalenin en dikkate değer sanatsal özelliği olan balkonlar boyunca sıralanarak giden küçük vitraylı pencerelerin güzel bir şekilde görülebilmesini sağlamak amaçlanmıştı.</p>

  <p>Lekal asilleri diğer kalelerin daha büyük pencereleri olsa da, en detaylı pencerelerin Lekal Kalesi’nde olduğunu söyleyerek övünürdü. Vin’in de pencerelerin etkileyici olduğunu itiraf etmesi gerekiyordu. Son birkaç ay boyunca o kadar fazla vitraylı pencere görmüştü ki onların varlığını doğal karşılamaya başlıyordu. Ancak Lekal Kalesi’nin pencereleri pek çoğunu mahcup ederdi. Bunların her biri muhteşem renklerden oluşmuş, müsrifçe yapılmış, detaylı birer şaheserdi. Egzotik hayvanlar sıçrıyor, uzak manzaralar göz alıyor ve meşhur asillerin portreleri mağrur bir şekilde oturuyordu.</p>

  <p>Ayrıca elbette Miraç’a adanmış olan zorunlu resimler de vardı. Vin artık bunları daha kolayca tanıyabiliyordu. Günlükte okuduğu şeylere yapılan göndermeleri gördüğünde şaşırdı. Zümrüt yeşili tepeler. Tepelerinden hafif dalgaya benzer çizgiler gelen dik dağlar. Derin, karanlık bir göl. Ve... karanlık. Zifir. Yok edici, kaotik bir şey.</p>

  <p>O <i>bu şeyi yendi,</i> diye düşündü Vin. <i>Ama... Neydi bu şey?</i> Belki de günlüğün geri kalanı daha fazlasını ortaya çıkarırdı.</p>

  <p>Vin başını iki yana sallayarak cumbayı ve siyah penceresini geride bıraktı. Üzerinde bembeyaz bir tuvalet ile ikinci balkon boyunca geziniyordu; bir skaa olarak geçen hayatı boyunca hayal bile etmesinin mümkün olmayacağı bir kıyafetti üzerindeki. Kül ve kurum hayatının fazla büyük bir parçasıydı ve o zamanlar lekesiz bir beyazın neye benzediği hakkında bir fikrinin bile olmadığını düşündü. Bu bilgi tuvaleti onun için daha da muhteşem bir hâle getiriyordu, içindeki bu eski hayatının nasıl olduğu hissini asla kaybetmemeyi umdu. Bu onun elinde olan şeyleri gerçek aristokratların kendilerinden çok daha fazla takdir etmesini sağlıyordu.</p>

  <p>Balkon boyunca yoluna devam etti, avını arıyordu. Dışarıdan aydınlatılmış olan pencerelerden yayılan ışıltılı renkler zemin boyunca pırıldıyordu. Pencerelerin çoğu balkon boyunca dizilmiş küçük seyir cumbalarının içinde parlıyordu ve bu yüzden de önünde uzanan balkona serpilmiş karanlık ve renk çizgileri vardı. Vin daha fazla pencereyi incelemek için durmadı, bunu Lekal Kalesi’ndeki ilk baloları sırasında yeterince yapmıştı. Bu gece halletmesi gereken işler vardı.</p>

  <p>Hedefini doğu balkonundaki yürüyüş yolunun yarısına geldiğinde buldu. Leydi Kliss bir grup insanla konuşuyordu, bu yüzden de Vin duraklayarak bir pencereyi inceliyormuş gibi yaptı. Kısa süre sonra Kliss’in grubu dağıldı, insan Kliss’e aralıksız olarak sadece bir yere kadar katlanabilirdi. Kısa boylu kadın balkon boyunca Vin’e doğru yürümeye başladı.</p>

  <p>O yakınına geldiği zaman Vin sanki şaşırmış gibi döndü. “Aa, Leydi Kliss! Sizi bütün akşam boyunca görmedim.”</p>

  <p>Kliss hevesle döndü, dedikodu yapacak başka birini bulma olasılığı belli ki onu heyecanlandırmıştı. “Leydi Valette!” dedi paytak paytak gelerek. "Geçen hafta Lord Cabe’in balosunu kaçırdınız! Umarım ki daha önceki rahatsızlığınızın tekrar nüksetmesi nedeniyle değildir?”</p>

  <p>“Hayır, ben o akşamı amcamla yemek yiyerek geçirdim,” dedi Vin.</p>

  <p>“Oh,” dedi Kliss hayal kırıklığına uğrayarak. Hastalık daha iyi bir hikâye olurdu. “Ee, bu güzel.”</p>

  <p>“Duydum ki Leydi Tren-Pedri Delouse’la ilgili bazı ilginç haberleriniz varmış,” dedi Vin dikkatli bir şekilde. “Ben de son zamanlarda bazı ilginç haberler duydum.” Kliss’e gözlerini dikerek dedikoduları takas etmeye istekli olduğunu ima etti.</p>

  <p>“Ha, o mu!” dedi Kliss hevesli bir şekilde. “Eh, <i>ben</i> Tren-Pedri’nin Aime Evi’yle bir birleşmeye karşı pek de ilgili olmadığını duydum ama babası kısa bir süre sonra bir düğün olacağını ima ediyor. Gerçi Aime oğlanlarının nasıl olduğunu siz de bilirsiniz. Var ya, Fedren <i>tam</i> bir soytarı.”</p>

  <p>Vin içten içe gözlerini devirdi. Kliss ise konuşmaya devam ediyordu, Vin’in de paylaşmak istediği bir şeyi olduğunun farkına bile varmamıştı. <i>Bu kadının üstünde incelik kullanmak, ancak plantasyon skaalarına banyo parfümü satmaya çalışmak kadar etkili oluyor.</i></p>

  <p>“İşte <i>bu</i> enteresan,” dedi Vin Kliss’in lafını keserek. “Belki de Tren-Pedri’nin tereddüdü Aime Evi’nin Hasting Evi’yle olan bağlantısından kaynaklanıyordur."</p>

  <p>Kliss durakladı. “Ne bağlantısı o?”</p>

  <p>“Eh, biz hepimiz Hasting Evi’nin ne planladığını biliyoruz.”</p>

  <p>“Öyle mi?” diye sordu Kliss.</p>

  <p>Vin utanmış gibi görünmeye çalıştı. "Oh. Belki o daha bilinmiyordur. Lütfen Leydi Kliss, benim herhangi bir şey söylediğimi unutun.”</p>

  <p>“Unutmak mı? Oo, çoktan unuttum bile,” dedi Kliss. “Ama gelin hadi, şimdi böyle susamazsınız. Ne demek istiyorsunuz?”</p>

  <p>“Söylememem gerekir,” dedi Vin. “Sadece amcam bahsederken duymuştum.”</p>

  <p>“Amcanız mı? Ne dedi?” diye sordu Kliss daha da heveslenerek. “Bana güvenebileceğinizi biliyorsunuz.”</p>

  <p>“Eh... dedi ki Hasting Evi pek çok kaynağını Güney Salahiyet'teki plantasyonlarına taşıyormuş,” dedi Vin. “Amcam oldukça mutluydu; Hasting bazı sözleşmelerinden çekilmiş ve amcam da onları kendisi almayı umuyordu."</p>

  <p>“Taşımak mı...” dedi Kliss. “Ama eğer şehirden çekilmeyi planlamıyorlarsa bunu yapmazlardı...”</p>

  <p>“Onları suçlayabilir misiniz?” diye sordu Vin sessizce. “Yani, Tekiel Evi’nin başına gelenlere bakınca, kim o riske girmek ister?”</p>

  <p>"Gerçekten de kim...” dedi Kliss. Gidip haberleri paylaşma hevesiyle neredeyse titriyordu.</p>

  <p>"Her neyse, lütfen, bu belli ki sadece söylenti,” dedi Vin. “Büyük ihtimalle bundan kimseye bahsetmemeniz gerekir.”</p>

  <p>“Elbette,” dedi Kliss. “Ee... affedersiniz. Gidip tazelenmem gerek.”</p>

  <p>“Elbette,” dedi Vin kadının balkon merdivenlerine doğru fırlayıp gidişini izlerken.</p>

  <p>Vin gülümsedi. Tabii ki Hasting Evi’nin böyle bir hazırlık yaptığı yoktu. Hasting şehirdeki en güçlü ailelerden biriydi ve büyük ihtimalle de çekilmeyeceklerdi. Ancak Dockson şu anda dükkânda, doğru yerlere ulaştırıldıkları zaman Hasting’in Vin’in söylediği şeyi yapmayı planladığını ima edecek olan sahte belgeler düzenlemekteydi.</p>

  <p>Eğer her şey iyi giderse, kısa süre sonra bütün şehir Hastinglerin şehirden çekilmesini beklemeye başlayacaktı. Müttefikleri buna göre plan yapacak ve hatta belki kendileri de çekilmeye başlayacaktı. Silah satın almak isteyen kişiler, Hastingler gittiği zaman sözleşmelerini yerine getiremeyeceklerinden korkarak başka yerlere bakacaklardı. Hasting geri <i>çekilmediği</i> zaman ise, bu onların kararsız görünmesine neden olacaktı. Müttefikleri gitmiş ve gelirleri de azalmış olacağından, düşen bir sonraki evin onlar olması oldukça mümkündü.</p>

  <p>Ancak Hasting Evi sabote etmesi kolay evlerden biriydi. Aşırı bir düzenbazlık ünleri vardı ve insanlar onların gizli gizli kaçmayı planladıklarına inanırdı. Dahası Hasting güçlü bir ticaret eviydi, bunun anlamı ise sağ kalabilmek için sözleşmelerine oldukça muhtaç olduklarıydı. Böylesine belirgin, öncelikli bir gelir kaynağı olan bir evin ayrıca belirgin bir zayıflığı olurdu. Lord Hasting onlarca yıl boyunca evinin nüfuzunu artırmak için çok sıkı çalışmıştı ve bunu yaparken de evinin kaynaklarını sınırına kadar zorlamıştı.</p>

  <p>Diğer evler çok daha istikrarlıydı. Vin içini çekerek döndü ve yürüyüş yolu boyunca yürümeye başlarken odanın diğer tarafındaki balkonların arasına yerleştirilmiş devasa saate doğru baktı.</p>

  <p>Venture kolay yıkılmazdı. Saf zenginliğin kuvveti sayesinde güçlü kalıyorlardı; bazı sözleşmeler yapıyor olsalar da, diğer evler gibi sözleşmelere bel bağlamıyorlardı. Venture o kadar güçlü ve zengindi ki ticari bir felaket bile onları sadece biraz sarsardı.</p>

  <p>Bir açıdan, Venture’nın istikrarı iyi bir şeydi; en azından Vin için. Evin belirgin bir zayıflığı yoktu ve belki de bu yüzden çete Vin onları yıkmak için herhangi bir yol bulamadığı zaman fazla hayal kırıklığına uğramazdı. Ne de olsa Venture Evi’ni yok etmeleri <i>mutlak olarak</i> gerekli bir şey değildi; bunu yapmak sadece planın daha sorunsuz ilerlemesini sağlayacaktı.</p>

  <p>Her ne olursa olsun, Vin’in Venture’nın kaderinin Tekiel Evi’yle aynı olmayacağından emin olması gerekiyordu. İtibarlarını kaybeden ve mali durumları bozulan Tekieller şehirden çekilmeye çalışmışlar ve bu son zayıflık gösterisi çok fazla gelmişti. Tekiel asillerinin bazıları ayrılmadan önce suikasta uğramış, kalanları ise kanal teknelerinin yanmış enkazının içinde bulunmuştu. Görünüşe göre haydutların saldırısına uğramışlardı ama Vin bu kadar fazla sayıda asili katletmeye cesaret edecek hiçbir hırsız grubu duymamıştı.</p>

  <p>Kelsier hâlâ cinayetlerin arkasında hangi evin olduğunu keşfetmeyi başaramamıştı ama Luthadel asilleri suçlunun kim olduğunu hiç umursuyormuş gibi görünmüyordu. Tekiel Evi gücünün zayıflamasına göz yummuştu ve aristokrasi için kendini koruyamayan bir Büyük Ev kadar utanç verici hiçbir şey yoktu. Kelsier haklı çıkmıştı: Balolarda kibar gruplar buluşuyor olabilirdi ama eğer bir çıkarları olacaksa aristokrasi birbirlerini kalbinden bıçaklamaktan hiç çekinmiyordu.</p>

  <p><i>Biraz hırsız çeteleri gibi,</i> diye düşündü Vin. <i>Asiller benim içinde büyüdüğüm insanlardan o kadar da farklı değil.</i></p>

  <p>Kibar titizlik yüzünden atmosfer sadece daha da tehlikeli hâle geliyordu. Bu paravanın arkasında entrikalar, suikastlar ve belki de en önemlisi Sissoylular vardı.Son zamanlarda katıldığı tüm balolarda çok fazla sayıda hem zırhlı hem de zırhsız muhafızın görünüyor olması hiç de tesadüf değildi. Artık partiler ayrıca uyarı ve güç gösterisi amacına da hizmet ediyordu.</p>

  <p><i>Elend güvende,</i> dedi kendi kendine. <i>Onun ailesi hakkındaki düşüncelerine rağmen, Luthadel hiyerarşisindeki yerlerini koruma konusunda iyi bir iş çıkarıyorlar.</i> O <i>ev vârisi ve onu suikastçılardan koruyacaklardır.</i></p>

  <p>Vin bu düşüncelerin kulağına birazcık daha ikna edici gelmesini diliyordu. Shan Elariel’in bir şeyler planlamakta olduğunu biliyordu. Venture Evi güvendeydi ama Elend’in kendisi bazen biraz... dünyadan habersiz olabiliyordu. Eğer Shan ona karşı kişisel olarak bir şeyler yapacak olursa, bu Venture Evi’ne karşı büyük bir darbe olabilir ya da olmayabilirdi; ama bunun Vin’e karşı büyük bir darbe olacağı kesindi.</p>

  <p>“Leydi Valette Renoux,” dedi bir ses. “Geç kaldığınıza inanıyorum.”</p>

  <p>Vin döndüğünde Elend’in sol tarafındaki bir cumbanın içinde rahat bir şekilde durmakta olduğunu gördü. Gülümseyerek saate bir göz attı ve gerçekten de onunla buluşmaya söz verdiği zamandan birkaç dakika geçmiş olduğunu fark etti. “Bazı arkadaşlarımdan kötü huylar edinmeye başlıyorum herhâlde,” dedi cumbanın içine adımını atarken.</p>

  <p>“Bak şimdi, ben bunun <i>kötü</i> bir şey olduğunu söylemedim," dedi Elend gülümseyerek. “Hatta ben derim ki işleri biraz ağırdan almak bir leydinin aristokratik görevidir. Bir kadının kaprisleri için beklemek zorunda kalmak centilmenlere iyi gelir ya da en azından annem her zaman bana bunu söylemiştir.”</p>

  <p>“Görünüşe göre o akıllı bir kadınmış,” dedi Vin. Cumba iki kişinin yan yana ayakta durmasına ancak yetecek kadar büyüktü. Vin, Elend’in karşısında durdu; balkonun çıkıntısı sol tarafında biraz ileride, harikulâde eflatun renkli bir pencere de sağ tarafındaydı; ayakları neredeyse birbirine değiyordu.</p>

  <p>“Eh, orasını bilmem,” dedi Elend. “Ne de olsa o benim babamla evlendi."</p>

  <p>“Böylelikle de Son İmparatorluk’taki en güçlü eve katılmış oldu. Bundan daha iyisini yapmak pek mümkün değil; gerçi sanırım Lord Hükümdarla evlenmeyi de denemiş olabilirdi. Ama bildiğim kadarıyla o kendisine bir eş aramıyor.”</p>

  <p>“Yazık,” dedi Elend. “Belki eğer onun da hayatında bir kadın olsaydı biraz daha az mutsuz görünürdü.”</p>

  <p>“Sanırım bu kadına bağlı olur,” dedi Vin. Ufak bir grup partici yürüyerek geçerken yan tarafa bir göz attı. “Biliyor musun, burası pek de mahrem bir yer değil. İnsanlar bize garip bakışlar atıyor.”</p>

  <p>“Buraya benim yanıma gelen sendin,” diye belirtti Elend.</p>

  <p>“Evet, ee, ben başlatabileceğimiz dedikodular hakkında düşünmemiştim.”</p>

  <p>“Bırak başlatsınlar,” dedi Elend sırtını dikleştirerek.</p>

  <p>“Babanı kızdıracak olduğu için mi?”</p>

  <p>Elend başını sallayarak reddetti. “Artık o umurumda değil Valette.” Elend öne bir adım attı ve birbirlerine daha da yaklaştılar. Vin onun nefesini hissedebiliyordu. Elend konuşmadan önce bir an için orada durdu. “Sanırım seni öpeceğim.”</p>

  <p>Vin hafifçe titredi. “Ben bunu yapmak istediğini sanmıyorum Elend.”</p>

  <p>“Neden?”</p>

  <p>“Beni gerçekten de ne kadar tanıyorsun?”</p>

  <p>“İstediğim kadar değil,” diye cevap verdi Elend.</p>

  <p>“Gerekli olduğu kadar da değil,” dedi Vin gözlerinin içine bakarak.</p>

  <p>“O zaman anlat bana."</p>

  <p>“Anlatamam. Şimdi olmaz.”</p>

  <p>Elend bir an durdu, sonra da hafifçe başıyla onaylayarak geri çekildi. Cumbadan çıkarak balkonun yürüyüş yoluna geçti. “O zaman bir yürüyüşe çıkalım mı?"</p>

  <p>“Evet,” dedi Vin rahatlayarak, gerçi biraz hayal kırıklığına da uğramıştı.</p>

  <p>“En iyisi bu zaten,” dedi Elend. “O cumbadaki ışıkta <i>hayatta</i> okunmaz.”</p>

  <p>“Sakın buna cüret etme,” dedi Vin yürüyüş yolunda ona katılırken cebinde duran kitaba dik dik bakarak. “Başkalarının yanındayken oku, benim yanımda değil.”</p>

  <p>“Ama bizim ilişkimiz öyle başladı!”</p>

  <p>“Ve öyle bitebilir de,” dedi Vin koluna girerek.</p>

  <p>Elend gülümsedi. Balkonda yürüyen tek çift onlar değildi ve aşağılarında başka çiftler hafif bir müzikle yavaşça dönüyordu.</p>

  <p><i>Ne kadar da huzurlu görünüyor. Ama sadece birkaç gün önce, bu insanların pek çoğu durup kadınlar ve çocukların kafaları kesilirken rahat rahat izledi.</i></p>

  <p>Elend’ın kolunu ve yanındaki sıcaklığını hissetti. Kelsier dünyada bulabildiği ne mutluluk varsa tadını çıkarması gerektiğini hissettiğini, Son İmparatorluk’ta bu kadar endermiş gibi görünen mutluluk anlarından zevk almak için o kadar çok gülümsediğini söylüyordu. Elend’in yanında bir süre yürüyen Vin, Kelsier’in nasıl hissettiğini anlamaya başladığını düşündü.</p>

  <p>“Valette...” dedi Elend yavaşça.</p>

  <p>“Ne?”</p>

  <p>“Senin Luthadel’den ayrılmanı istiyorum,” dedi.</p>

  <p><i>“Ne?"</i></p>

  <p>Elend duraklayarak ona bakmak için döndü. “Bunun hakkında çok düşündüm. Sen fark etmiyor olabilirsin ama şehir tehlikeli hâle geliyor. Çok tehlikeli.”</p>

  <p>“Biliyorum.”</p>

  <p>“O zaman müttefiki olmayan küçük bir evin şu anda Merkez Salahiyet’te bir yerinin olmadığını da biliyorsun,” dedi Elend. “Amcan buraya gelerek yerleşmeye çalışmakla cesurca davrandı ama yanlış zamanı seçti. Ben... ben burada işlerin kısa süre sonra çığırından çıkacağını düşünüyorum. Bu olduğu zaman, senin güvenliğini garanti edemem.”</p>

  <p>“Amcam ne yaptığını biliyor Elend.”</p>

  <p>“Bu farklı Valette,” dedi Elend. “Evler bütün bütün yıkılıyor. Tekiel ailesini haydutlar katletmedi, o Hasting Evi’nin işiydi. Ortalık yatışmadan önce göreceğimiz son ölümler onlar da değil.”</p>

  <p>Vin duraklayarak tekrar Shan’ı düşündü. “Ama... sen güvendesin, değil mi? Venture Evi diğerleri gibi değil. Siz istikrarlısınız.”</p>

  <p>Elend başını olumsuzca bir şekilde salladı. “Bizler diğerlerinden bile daha savunmasızız Valette.”</p>

  <p>“Ama sizin servetiniz büyük,” dedi Vin. “Siz sözleşmelere bel bağlamıyorsunuz."</p>

  <p>“Gözle görülür olmayabilirler ama yine de varlar Valette,” dedi Elend sessizce. “Biz iyi rol yapıyoruz ve diğerleri de bizim aslında olduğumuzdan daha fazlasına sahip olduğumuzu sanıyor. Ama Lord Hükümdar’ın ev vergileriyle... Eh bizim bu şehirde bu kadar fazla güce sahip olabilmemizin tek yolu gelir. Gizli gelir.”</p>

  <p>Vin kaşlarını çattı ve Elend daha da yakınına eğilerek neredeyse bir fısıltı şeklinde konuştu. “Benim ailem Lord Hükümdar’ın atiyumunu çıkarıyor Valette,” dedi. “İşte bizim zenginliğimiz oradan geliyor. Bir açıdan bizim istikrarımız neredeyse tamamıyla Lord Hükümdar’ın kaprislerine bağlı. O atiyumu kendisi çıkarma zahmetine girmeyi sevmiyor ama eğer teslimat düzeni sekteye uğrarsa <i>epey</i> bir huzursuzlanıyor. ”</p>

  <p><i>Daha fazla öğren,</i> dedi içinden bir ses Vin’e. <i>İşte sır bu; Kelsier'in ihtiyacı olan şey bu.</i> “Ah Elend,” diye fısıldadı Vin. “Bunu bana söylememen gerekir.”</p>

  <p>“Neden söylemeyeyim? Ben sana güveniyorum,” dedi Elend. “Bak, işlerin ne kadar tehlikeli olduğunu anlaman gerekiyor. Son zamanlarda atiyum kaynağında bazı sorunlar oluyor. Bir keresinde... Ee, birkaç yıl önce bir şey oldu. O zamandan beri işler farklı. Babam Lord Hükümdar’ın kotasını dolduramıyor ve bu son defasında...”</p>

  <p>“Ne?”</p>

  <p>"Ee, diyelim ki işler kısa süre sonra Venturelar için çok kötü bir hâle gelebilir,” dedi Elend sıkıntılı görünerek. “Lord Hükümdar o atiyuma bel bağlıyor Valette; bu onun aristokrasiyi kontrol altında tutmak için birincil yollarından biri. Atiyumu olmayan bir ev, kendini Sissoylulara karşı koruyamayacak olan bir evdir. Lord Hükümdar pazarı büyük bir rezervi elinde tutarak kontrol ediyor ve bu da onu aşırı derecede zenginleştiriyor. O ordularının parasını atiyumu ender kılıp, sonra da fazladan atiyum kırıntılarını aşırı fiyatlardan satarak ödüyor. Eğer Allomansi ekonomisi hakkında daha fazla şey bilseydin, bu büyük ihtimalle senin için çok daha anlaşılır olurdu.”</p>

  <p><i>Ah, güven bana. Senin düşündüğünden daha fazlasını anlıyorum. Ve şimdi ise gerekenden çok daha fazlasını biliyorum.</i></p>

  <p>Elend duraklayarak bir obligatör balkon yolundan yürüyerek yanlarından geçerken hoş bir şekilde gülümsedi. Obligatör geçerken onlara şöyle bir baktı; dövmeler ağının içindeki gözleri düşünceliydi.</p>

  <p>Elend obligatör geçer geçmez Vin’e geri döndü. “Senin gitmeni istiyorum,” diye tekrar etti. “İnsanlar benim sana dikkat gösterdiğimi biliyor. Umarım ki bunu sadece babama inat olsun diye yaptığımı varsayarlar ama yine de seni kullanmaya çalışabilirler. Büyük Evler sadece bana ve babama düşmanlıklarından seni ve bütün aileni yok etmekten hiç çekinmezler. Gitmen gerek.”</p>

  <p>“Bunu... düşüneceğim,” dedi Vin.</p>

  <p>“Düşünmek için fazla zaman kalmadı,” diyerek onu uyardı Elend. "Bu şehirde olan bitenlerin içine fazla bulaşmadan önce senin gitmeni istiyorum.”</p>

  <p><i>Ben senin düşündüğünden çok daha fazla bulaşmış durumdayım zaten.</i> “Bunu düşüneceğimi söyledim,” dedi Vin. “Bak Elend, sanırım sen kendin hakkında daha fazla endişelenmelisin. Ben Shan Elariel’in sana zarar vermek için bir şeyler deneyeceğini düşünüyorum.”</p>

  <p>"Shan mı?” dedi Elend eğlenerek. “O zararsız.”</p>

  <p>“Ben öyle düşünmüyorum Elend. Senin daha dikkatli olman gerek.”</p>

  <p>Elend güldü. “Bize bir bak... ikimiz de birbirimizi, durumunun ne kadar korkunç derecede kötü olduğuna ikna etmeye çalışırken inatla diğerini dinlemeyi reddediyor.”</p>

  <p>Vin durakladı, sonra da gülümsedi.</p>

  <p>Elend içini çekti. “Beni dinlemeyeceksin, değil mi? Senin gitmeni sağlamak için yapabileceğim herhangi bir şey yok mu?”</p>

  <p>“Şu anda yok,” dedi Vin sessizce. “Bak, Elend, sadece sahip olduğumuz zamanın birlikte tadını çıkaramaz mıyız? Eğer işler bu şekilde devam edecek olursa, bir süre için bunun gibi başka fırsatımız pek olmayabilir.”</p>

  <p>Elend durdu ve sonra başıyla onayladı. Vin onun hâlâ sıkıntılı olduğunu görebiliyordu ama yine de yürüyüşlerine devam ederlerken Vin’in tekrar koluna girmesine izin verdi. Bir şey Vin’in dikkatini çekene kadar bir süre için birlikte sessizce yürüdüler. Ellerini Elend’in kolundan çekti ve uzanarak onun elini kavradı.</p>

  <p>Elend ona göz atarak Vin onun elindeki yüzüğü parmağıyla tıklatırken şaşkınlıkla kaşlarını çattı. “Gerçekten de metalmiş,” dedi Vin biraz şaşırarak.</p>

  <p>Elend başını sallayarak onayladı. “Saf altın.”</p>

  <p>“Ama ya...”</p>

  <p>“Allomanserler mi?” diye sordu Elend. Omuz silkti. "Bilmiyorum. Onlar benim uğraşmak zorunda kaldığım türden bir şey değil. Siz plantasyonlarda metal takmıyor musunuz?”</p>

  <p>Vin başını sallayarak saçındaki tokalardan birini tıklattı. “Boyalı tahta,” dedi.</p>

  <p>Elend başını salladı. “Büyük ihtimalle akıllıcadır,” dedi. “Ama eh, Luthadel’de ne kadar uzun kalırsan, burada akıllılık adına o kadar az şey yaptığımızın farkına varırsın. Lord Hükümdar metal yüzükler takıyor ve bu nedenle asiller de öyle yapıyor. Bazı filozoflar bunların hepsinin onun planının bir parçası olduğunu söylüyor. Lord Hükümdar metal takıyor çünkü asillerin onu taklit edeceğini ve dolayısıyla da onun Sorgucularına kendileri üzerinde güç vereceklerini biliyor.”</p>

  <p>“Sen katılıyor musun?” diye sordu Vin yürürlerken tekrar koluna girerek. “Yani filozoflara?”</p>

  <p>Elend başını sallayarak reddetti. “Hayır,” dedi daha alçak bir sesle. “Lord Hükümdar... o sadece kibirli. Ben uzun zaman önceki savaşçıları okumuştum. Savaşa üzerlerinde zırh olmadan giderlermiş; sözde ne kadar cesur ve güçlü olduklarını kanıtlamak için. Ben bunun da böyle olduğunu düşünüyorum, gerçi çok daha incelikli bir düzeyde. O gücüyle hava atmak için metal takıyor, bizim ona yapabilecek olduğumuz herhangi bir şeye karşı ne kadar korkusuz, ne kadar umursamaz olduğunu göstermek için.”</p>

  <p><i>Eh, Lord Hükümdar’a kibirli diyebiliyor,</i> diye düşündü Vin. <i>Belki de ona biraz daha fazlasını itiraf ettirebilirim...</i></p>

  <p>Elend duraklayarak saate doğru göz attı. “Korkarım ki bu akşam çok fazla zamanım yok Valette.”</p>

  <p>“Doğru,” dedi Vin. “Senin gidip arkadaşlarınla buluşman gerekiyor.” Elend’e bir göz atarak onun tepkisini ölçmeye çalıştı.</p>

  <p>Pek de şaşırmış gibi görünmüyordu. Sadece ona doğru bir kaşını kaldırdı. “Gerçekten de öyle yapacağım. Oldukça dikkatlisin.”</p>

  <p>“Bu fazla dikkat gerektirmiyor,” dedi Vin. “Ne zaman Hasting, Venture, Lekal ya da Elariel Kalesi’nde olsak, sen aynı insanlarla kaçıp gidiyorsun.”</p>

  <p>“Benim içki arkadaşlarım,” dedi Elend gülümseyerek. “Bugünün politik ikliminde pek makul bir grup değil ama babamı kızdırmaya faydası oluyor.”</p>

  <p>“Bu toplantılarda ne yapıyorsunuz?” diye sordu Vin.</p>

  <p>"Felsefe konuşuyoruz, çoğunlukla,” dedi Elend. “Biz nispeten sıkıcı bir grubuz ki sanırım bu eğer bizden herhangi birini tanıyorsan pek de şaşırtıcı değil. Hükümet hakkında, politika hakkında... Lord Hükümdar hakkında konuşuyoruz.”</p>

  <p>“Ne olmuş ona?”</p>

  <p>“Ee, biz onun Son İmparatorluk’ta yaptığı şeylerin bazılarından hoşlanmıyoruz.”</p>

  <p>“O zaman onu <i>gerçekten</i> de devirmek istiyorsunuz!” dedi Vin.</p>

  <p>Elend ona garip bir bakış attı. “Onu devirmek mi? Sana bunu düşündürten ne Valette? O Lord Hükümdar. O Tanrı. Bizim onun iktidarda olmasına karşı yapabileceğimiz herhangi bir şey yok.” Yürümeye devam ederlerken başını çevirdi. “Hayır, arkadaşlarım ve ben, biz sadece... Son İmparatorluk’un biraz daha farklı olabilmesini diliyoruz. Şimdi işleri değiştiremeyiz ama belki bir gün, eğer hepimizin önümüzdeki bir yılı filan sağ atlattığını varsayarsak, Lord Hükümdar’ı etkileyebilecek konumlarda olacağız.”</p>

  <p>“Ne yapmak için?”</p>

  <p>“Eh, şu birkaç gün önceki idamları al,” dedi Elend. “Ben onların bir faydası olduğunu sanmıyorum. Skaalar isyan etti. Misilleme olarak Nezaret birkaç yüz rasgele kişiyi idam etti. Bu halkı <i>daha</i> da fazla kızdırmaktan başka ne işe yarayacak ki? Böylece bir sonraki isyan daha da büyük olacak. Bu Lord Hükümdar’ın daha çok kişinin kafasının kesilmesini emredeceği anlamına mı geliyor? Bu en sonunda hiç skaa kalmayana kadar daha ne kadar devam edebilir?”</p>

  <p>Vin düşünceli bir şekilde yürüyordu. “Peki ya sen ne yapardın Elend Venture?” dedi en sonunda. “Eğer iktidar sende olsaydı?”</p>

  <p>“Bilmem,” diye itiraf etti Elend. “Ben birçok kitap okudum, bazıları da okumamam gereken kitaplardı ve hiçbir basit cevap bulamadım. Ancak insanların kafasını kesmenin hiçbir şeyi çözmeyeceğinden oldukça eminim. Lord Hükümdar çok uzun zamandır burada, insan onun daha iyi bir yol bulmuş olmasını bekler.Ama her neyse, buna daha sonra devam etmemiz gerekecek...” Yavaşlayarak Vin’e bakmak için döndü.</p>

  <p>“Zaman geldi mi?” diye sordu Vin.</p>

  <p>Elend başıyla onayladı. “Onlarla buluşacağıma söz verdim ve onlar biraz benim elime bakıyor gibi. Sanırım onlara geç kalacağımı söyleyebilirim...”</p>

  <p>Vin bunu kabul etmedi. “Git arkadaşlarınla iç. Beni merak etme. Zaten benim de konuşmam gereken birkaç kişi daha var.” Onun da işe geri dönmesi gerekiyordu; Breeze ve Dockson onun yayması gereken yalanları hazırlamak ve planlamak için saatler harcamıştı ve partiden sonra Clubs’ın dükkânında onun raporunu bekliyor olacaklardı.</p>

  <p>Elend gülümsedi. “Belki de senin için bu kadar fazla endişelenmemem gerekir. Kim bilir, senin bütün politik manevralarını göz önüne alacak olursak, belki yakında Renoux Evi şehirdeki büyük güç ve ben de mütevazı bir dilenci olurum.”</p>

  <p>Vin gülümsedi ve o da eğilerek ona göz kırptı, sonra da merdivenlere doğru uzaklaştı. Vin yavaşça yürüyerek balkon parmaklığına geldi ve aşağıdaki dans eden ve yemek yiyen insanlara baktı.</p>

  <p><i>O zaman Elend bir devrimci değil,</i> diye düşündü. <i>Kelsier yine haklı çıktı. Bundan hiç sıkılıyor mu acaba.</i></p>

  <p>Ama yine de Vin, Elend’e karşı büyük bir hayal kırıklığı hissedemiyordu. Herkes tanrı-imparatorlarını devirmeyi düşünecek kadar deli değildi. Elend’in kendi başına düşünmeye gönüllü olması gerçeği bile onu diğerlerinden farklı kılıyordu. O iyi bir adamdı ve onun güvenine lâyık olan bir kadını hak ediyordu.</p>

  <p>Ne yazık ki onun Vin’i vardı.</p>

  <p><i>Yani Venture Evi gizli gizli Lord Hükümdar'ın atiyumunu çıkarıyor,</i> diye düşündü. <i>Hathsin Çukurları’nı idare edenler onlar olmalı.</i></p>

  <p>Bu bir ev için içinde olması dehşet verici derecede sallantılı bir pozisyondu; mali durumları doğrudan Lord Hükümdar’ı memnun etmelerine dayanıyordu. Elend dikkatli olduğunu düşünüyordu ama Vin endişeliydi. Elend, Shan Elariel’i yeteri kadar ciddiye almıyordu; Vin bu kadarından emindi. Dönerek azimli bir şekilde balkondan ana salona indi.</p>

  <p>Shan'ın masasını kolaylıkla buldu. Kadın her zaman büyük bir grup refakatçi leydiyle birlikte oturur, plantasyonuna hükmeden bir lord gibi dururdu. Vin durakladı. Hiçbir zaman doğrudan Shan’a yaklaşmamıştı. Ancak birilerinin Elend’i koruması gerekliydi; belli ki kendisi bunu yapmak için fazlasıyla akılsızdı.</p>

  <p>Vin ona doğru ilerledi. Shan’ın Terrislisi Vin’i yaklaşırken inceledi. O Sazed’den çok farklıydı, onda aynı... ruh yoktu. Bu adamın yüz ifadesi taştan oyulmuş bir yaratık gibi dümdüzdü. Leydilerin birkaç tanesi Vin’e doğru onaylamayan bakışlar attılar ama pek çoğu, Shan da dâhil olmak üzere onu görmezden geldi.</p>

  <p>Vin masanın yanında sıkıntılı bir şekilde ayakta durdu, konuşmanın bitmesini bekliyordu. Hiç umut yoktu. En sonunda Shan’ın yakınına doğru birkaç adım attı.</p>

  <p>“Leydi Shan?” diye seslendi.</p>

  <p>Shan buz gibi bir bakışla döndü. "Seni çağırtmadım taşra kızı.”</p>

  <p>“Evet ama ben sizin söylemiş olduğunuz gibi bazı...”</p>

  <p>"Artık senin hizmetine ihtiyaç duymuyorum,” dedi Shan başını çevirerek. “Elend Venture’yla kendi başıma ilgilenebilirim. Şimdi iyi bir küçük sersem ol ve beni rahatsız etmeyi kes.”</p>

  <p>Vin afallamış bir şekilde durdu. “Ama planınız...”</p>

  <p><i>“Dedim</i> ki artık sen <i>gerekli değilsin.</i> Önceden sana sert davrandığımı mı düşünüyorsun, kız? O benim iyi tarafıma denk geldiğin bir zamandı. Beni kızdırmayı şimdi dene.”</p>

  <p>Vin kadının küçültücü bakışlarının karşısında refleks olarak soldu. Shan... tiksinmiş gibi görünüyordu. Kızgın hatta. Kıskanç mı?</p>

  <p><i>Anlamış olmalı,</i> diye düşündü Vin. <i>En sonunda Elend'le sadece oynamadığımın farkına vardı. Benim Elend’i umursadığımı biliyor ve benim onun sırlarını tutacağıma inanmıyor.</i></p>

  <p>Vin çekilerek masadan uzaklaştı. Görünüşe göre Shan’ın planlarını keşfetmek için başka yöntemler kullanması gerekecekti.</p>

  <div>
    <br/>
  </div>

  <p class="p1">Sık sık söylediğinin aksine, Elend Venture kendisinin kaba bir adam olduğunu düşünmüyordu. O daha çok... sözel yanı güçlü olan bir filozoftu. İnsanların nasıl tepki vereceğini görmek için konuşmayı döndürmeye çalışmayı severdi. Eskilerin büyük düşünürleri gibi, o da sınırları zorlar ve sıra dışı yöntemlerle deney yapardı.</p>

  <p><i>Elbette ki eski filozofların büyük bir kısmı en sonunda ihanet nedeniyle idam edildi,</i> diye düşündü konyak bardağını gözlerinin önüne kaldırmış, düşünceli bir şekilde incelerken. Pek de örnek alınması iyi karşılanan kişiler sayılmazlardı.</p>

  <p>Grubuyla bu akşamki politika konuşması bitmişti ve Elend birkaç arkadaşıyla birlikte Lekal Kalesi’nin balo salonunun bitişiğinde erkeklere ayrılmış olan salona geçmişti. Burası koyu yeşil renklerle döşeliydi ve koltuklar da rahattı; eğer biraz daha iyi bir ruh hâli içinde olsa okumak için güzel bir yer olurdu. Jastes onun karşısında oturmuş, hâlinden memnun bir şekilde piposunu tüttürüyordu. Genç Lekal’ın bu kadar sakin olduğunu görmek güzeldi. Bu son birkaç hafta onun için zor olmuştu.</p>

  <p><i>Ev savaşı,</i> diye düşündü Elend. <i>Ne kadar da kötü bir zamanlama. Neden şimdi? İşler o kadar da iyi gidiyordu...</i></p>

  <p>Birkaç saniye sonra Telden tekrar doldurduğu içkisiyle geri döndü.</p>

  <p>“Buradaki hizmetkârların herhangi bir tanesi sana yeni bir içki getirirdi, sen de biliyorsun,” dedi Jastes piposuyla işaret ederek.</p>

  <p>“Bacaklarımı esnetesim vardı,” dedi Telden üçüncü koltuğa yerleşirken.</p>

  <p>“Ve geri dönerken de en azından üç tane kadına asıldın,” dedi Jastes. “Saydım.”</p>

  <p>Telden içkisini yudumlayarak gülümsedi. İri adam asla <i>oturmazdı</i>; o yayılırdı. Telden durum ne olursa olsun rahat ve sakin görünebiliyordu; iyi kesimli takımları ve güzelce şekillendirilmiş saçlarıyla imrenilecek derecede yakışıklıydı.</p>

  <p><i>Belki ben de böyle şeylere birazcık daha fazla dikkat göstermeliyim,</i> diye düşündü Elend kendi kendine. <i>Valette benim saçımın bu hâline katlanıyor ama eğer şekillendirirsem daha mı çok beğenirdi</i>?</p>

  <p>Elend sık sık bir modacı ya da bir terziye uğramaya niyet ederdi ama sonra dikkati başka şeylere yoğunlaşırdı. Çalışmalarının içinde kaybolup gider ya da kitap okuyarak fazla uzun zaman harcardı, sonra ise kendisini randevularına geç kalmış olarak bulurdu. Her zamanki gibi.</p>

  <p>“Elend bu akşam sessiz,” dedi Telden. Loş salonda oturan başka centilmen grupları olsa da koltuklar konuşmaların mahrem kalmasına izin verecek şekilde aralıklı olarak yerleştirilmişti.</p>

  <p>“Son zamanlarda hep böyle oluyor,” dedi Jastes.</p>

  <p>“Ha, evet,” dedi Telden hafifçe yüzü asılarak.</p>

  <p>Elend onları, imalarını sezecek kadar iyi tanıyordu. “Şimdi, bak, neden insanlar böyle olmak zorunda? Eğer söyleyecek bir şeyiniz varsa, neden basitçe söylemiyorsunuz?"</p>

  <p>“Politika dostum,” dedi Jastes. "Bizler, eğer sen farkına varmadıysan, aristokratız.”</p>

  <p>Elend gözlerini devirdi.</p>

  <p>“Peki, söyleyeyim,” dedi Jastes elini saçlarının içinden geçirerek; bu hareket Elend’ın genç adamın artmakta olan kelliğine biraz olsun katkıda bulunduğundan emin olduğu bir endişe hareketiydi. “O Renoux kızıyla çok fazla zaman geçiriyorsun Elend.”</p>

  <p>“Bunun basit bir açıklaması var,” dedi Elend. “Gördüğünüz gibi, ben ondan hoşlanıyorum.”</p>

  <p>“İyi değil Elend,” dedi Telden başını sallayarak. “İyi değil.”</p>

  <p>“Neden?” diye sordu Elend. "Sen kendin sınıf farklılıklarını görmezden gelmekten yeteri kadar memnun görünüyorsun Telden. Senin odadaki hizmetçi kızların yarısına asıldığını gördüm.”</p>

  <p>“Ben evimin vârisi değilim,” dedi Telden.</p>

  <p>“Ve bu kızlar güvenilir,” dedi Jastes. “Bu kadınları benim ailem kiraladı; onların evlerini, geçmişlerini ve sadakatlerini biliyoruz.”</p>

  <p>Elend kaşlarını çattı. “Ne ima ediyorsun?”</p>

  <p>“O kızda garip olan bir şeyler var Elend,” dedi Jastes. Her zamanki endişeli hâline geri dönmüştü, piposu masanın üstündeki tutacağında unutulmuş olarak duruyordu.</p>

  <p>Telden başını sallayarak onayladı. “Sana fazlasıyla hızlı yakınlaştı Elend. O bir şeyler istiyor.”</p>

  <p>“Ne gibi?” diye sordu Elend sinirlenmeye başlayarak.</p>

  <p>“Elend, Elend,” dedi Jastes. “Sadece oynamak istemediğini söyleyerek oyundan kaçamazsın. Seni bulur. Renoux tam ev gerginlikleri artmaya başlarken şehre geldi ve yanında da ailenin hiç bilinmeyen bir kızını getirdi; anında Luthadel’deki en önemli ve bekâr genç adama kur yapmaya başlayan bir kız. Bu sana hiç garip görünmüyor mu?”</p>

  <p>“Aslında sadece benim okuma yerimi çalmış olduğu için olsa da, ona ilk yaklaşan ben oldum,” dedi Elend.</p>

  <p>"Ama sana bu kadar hızlı bir şekilde bağlanmış olmasının şüphe çekici olduğunu itiraf etmek zorundasın,” dedi Telden. “Eğer aşk maceralarına bulaşacaksan bir şeyi öğrenmen gerekiyor Elend: İstiyorsan kadınlarla oynayabilirsin ama kendine onlara fazla yaklaşma iznini verme. Sorun işte o zaman başlar.”</p>

  <p>Elend başını salladı. “Valette farklı.”</p>

  <p>Diğer ikisi bakıştılar, sonra da Telden omuz silkerek içkisine geri döndü. Ancak Jastes içini çekti, sonra da ayağa kalkarak gerindi. “Her neyse, benim büyük ihtimalle gitmem gerek.”</p>

  <p>“Bir içki daha,” dedi Telden.</p>

  <p>Jastes başını sallayarak elini saçlarının arasından geçirdi. “Balo gecelerinde ebeveynlerimin nasıl olduğunu biliyorsun. Eğer dışarı çıkıp misafirlerin en azından <i>bazılarına</i> veda etmezsem, haftalar boyunca bu yüzden başımın etini yerler.”</p>

  <p>Genç adam onlara iyi geceler diledi ve ana balo salonuna doğru yürüyerek uzaklaştı. Telden içkisini yudumlayarak Elend’e dik dik bakıyordu.</p>

  <p>“Onun hakkında düşünmüyorum,” dedi Elend ters ters.</p>

  <p>“O zaman ne düşünüyorsun?”</p>

  <p>“Bu geceki toplantı,” dedi Elend. “Gidişattan hoşlanıp hoşlanmadığımdan emin değilim.”</p>

  <p>“Aman,” dedi iri adam elini sallayarak. “Sen de Jastes kadar kötü olmaya başlıyorsun. Bu toplantılara sadece rahatlamak ve arkadaşlarıyla eğlenerek vakit geçirmek istediği için katılan adama ne oldu?”</p>

  <p>“O adam endişeli,” dedi Elend. “Arkadaşlarının bazıları onun beklediğinden daha yakın zamanda evlerinin idaresini üstlenmek zorunda kalabilir ve hiçbirimizin hazır olmadığından endişe ediyor.”</p>

  <p>Telden küçümser bir havayla burnundan soludu. “Olayı o kadar dramatikleştirme,” dedi boş bardaklarını almak için gelen hizmetçi kıza gülümseyip göz kırparken. “Benim içimde bunların hepsinin sadece geçip gideceğine dair bir his var. Birkaç ay sonra geri dönüp bakacağız ve bütün bu kaygıların ne hakkında olduğunu merak edeceğiz.”</p>

  <p><i>Kael Tekiel geri dönüp bakmayacak,</i> diye düşündü Elend.</p>

  <p>Ancak konuşma devam etmedi ve Telden de neden sonra izin isteyerek kalktı. Elend bir süre daha oturdu, bir kere daha okumak için <i>Toplumun Emirleri’</i>ni açtı ama konsantre olmakta zorluk çekiyordu. Konyak bardağını parmaklarının arasında çevirdi ama daha fazla içmedi.</p>

  <p><i>Valette hâlâ burada mı acaba...</i> toplantı bittiği zaman Elend onu bulmaya çalışmıştı ama görünüşe göre o sırada Valette’in kendisi de özel bir toplantıdaydı.</p>

  <p>O <i>kız politikayla kendi iyiliği için gerekenden daha fazla ilgili,</i> diye düşündü. Belki de Elend sadece kıskanıyordu; daha Luthadel’de sadece birkaç ay geçirmişti ve daha şimdiden Elend’den daha becerikliymiş gibi görünüyordu. O kadar korkusuz, o kadar cesur, o kadar... ilgi çekiciydi ki. Elend’e beklemesi öğretilmiş olan aristokratik klişelerin hiçbirisine uymuyordu.</p>

  <p><i>Jastes haklı olabilir mi,</i> diye düşündü. <i>Diğer kadınlardan kesinlikle farklı ve onun hakkında benim bilmediğim bir şeyleri olduğunu da ima etti.</i></p>

  <p>Elend bu düşünceyi aklından kovaladı. Valette farklıydı, doğru ama ayrıca o bir açıdan masumdu da. Hevesli, merak ve cesaretle doluydu.</p>

  <p>Elend onun için endişeleniyordu; Luthadel’in ne kadar tehlikeli olabileceğini bilmediği belliydi. Şehir politikasında basit partiler ve önemsiz dalaverelerden çok daha fazlası vardı. Eğer birileri onunla ve amcasıyla ilgilenmek için bir Sissoylu göndermeye karar verirse ne olurdu? Renoux’un bağlantıları iyi değildi ve Fellise’de birkaç suikast gerçekleşecek olursa aristokrasinin hiçbir üyesi gözünü bile kırpmazdı. Valette’in amcası doğru önlemlerin nasıl alınacağını biliyor muydu? Allomanserler konusunda hiç düşünmüş müydü?</p>

  <p>Elend içini çekti. Onun Valette’in buralardan gittiğinden emin olması gerekliydi. Tek seçenek buydu.</p>

  <div>
    <br/>
  </div>

  <p class="p1">At arabası Venture Kalesi’ne ulaşana kadar, Elend fazla içmiş olduğuna karar vermişti. Yatağını ve yastıklarını iple çekerek odasına doğru gitti. Ancak yatak odasına giden yol babasının çalışma odasının yanından geçiyordu. Kapı açıktı ve geç saate rağmen hâlâ dışarı ışık sızıyordu. Elend halı kaplı zeminin üzerinde sessizce yürümeye çalıştı ama o hiçbir zaman yeteri kadar sinsi olmamıştı.</p>

  <p>"Elend?” diye geldi babasının sesi çalışma odasından. "Gel buraya.”</p>

  <p>Elend sessizce içini çekti. Lord Straff Venture pek bir şeyi kaçırmazdı. O bir Kalaygözdü; hisleri o kadar kuvvetliydi ki büyük ihtimalle Elend’in arabasını dışarıda yaklaşırken duymuştu. <i>Eğer onunla şimdi ilgilenmezsem, aşağı inip onunla konuşana kadar beni rahatsız etmeleri için hizmetkârları yollayacak...</i></p>

  <p>Elend döndü ve yürüyerek çalışma odasına girdi. Babası koltuğunda oturmuş, sessizce Venture kandrası TenSoon’la konuşuyordu. Elend hâlâ yaratığın bir zamanlar Hasting ev personelinden birisine ait olan en yeni vücuduna alışamamıştı. O kendisini fark ederken Elend titredi. TenSoon eğildi, sonra da sessizce çekilerek odayı terk etti.</p>

  <p>Elend kapının çerçevesine yaslandı. Straff’ın koltuğu kitaplarla dolu birkaç rafın önünde duruyordu; Elend babasının hiçbir zaman tek bir tanesini bile okumamış olduğundan kesinlikle emindi. Oda iki lamba ile aydınlatılmaktaydı, dışarı az ışık vermeleri için kapakları neredeyse kapatılmıştı.</p>

  <p>"Bu geceki baloya katıldın,” dedi Straff. “Ne öğrendin?”</p>

  <p>Elend elini uzatarak alnını ovuşturdu. "Fazlasıyla çok konyak içmeye meyilli olduğumu.”</p>

  <p>Straff bu yorumdan hoşlanmamıştı. O mükemmel bir imparatorluk asiliydi; uzun boylu, katı omuzlu, üzerinde her zaman özel dikilmiş yelek ve takım elbise. “Yine o... kadınla mı görüştün?” diye sordu.</p>

  <p>“Valette mi? Hı, evet. Ama istediğim kadar uzun süreli olarak değil.”</p>

  <p>“Sana onunla birlikte zaman geçirmeyi yasakladım.”</p>

  <p>“Evet,” dedi Elend. “Hatırlıyorum.”</p>

  <p>Straff’ın yüz ifadesi karardı. Ayağa kalkarak masaya doğru yürüdü. “Ah Elend,” dedi. “Ne zaman bu çocuksu mizacını bir kenara bırakacaksın? Sadece bana inat olsun diye aptal gibi davrandığının farkına varmadığımı mı sanıyorsun?”</p>

  <p>“Aslında ben 'çocuksu mizacımı’ bir süre önce bir kenara bıraktım baba; sadece görünüşe göre benim doğal eğilimlerim senin canını sıkma konusunda daha iyi işliyor. Keşke bunu daha erken öğrenmiş olsaydım, bu daha genç olduğum yıllarda beni epey bir zahmetten kurtarırdı."</p>

  <p>Babası homurdandı, sonra da bir mektubu kaldırdı. “Bunu kısa bir süre önce Staxles’a dikte ettirdim. Yarın öğleden sonra Lord Tegas’la olan bir yemek randevusunun kabulü. Eğer bir ev savaşı <i>gerçekten</i> çıkarsa, Hastingleri olabildiği kadar çabuk yok edebilecek bir konumda olacağımızdan emin olmak istiyorum ve Tegas güçlü bir müttefik olabilir. Onun bir kızı var. Senin de öğle yemeğinde onunla birlikte olmanı istiyorum.”</p>

  <p>“Bir düşüneyim,” dedi Elend parmağıyla başına vurarak. “Yarın sabah nasıl bir durumda olacağımdan emin değilim. Çok fazla konyak, hatırladın mı?”</p>

  <p>“Orada olacaksın Elend. Bu bir rica değil.”</p>

  <p>Elend durakladı. Bir parçası babasını terslemek, direniş göstermek istiyordu; nerede yemek yiyeceği umurunda olduğu için değil, çok daha önemli bir şey için.</p>

  <p><i>Hasting şehirdeki en güçlü ikinci ev. Eğer onlarla bir ittifak kuracak olursak, birlikte Luthadel’i kargaşadan koruyabiliriz. Ev savaşını alevlendirmek yerine durdurabiliriz.</i></p>

  <p>İşte kitaplarının ona yapmış olduğu şey buydu; onu isyankâr bir züppeden, bir filozof özentisine çevirmişlerdi. Ne yazık ki çok uzun bir süredir aptallık ediyordu. Straff’ın oğlundaki değişikliği fark etmemiş olmasında şaşılacak bir şey var mıydı? Daha Elend’in kendisi ancak fark etmeye başlıyordu.</p>

  <p>Straff ona ateş püsküren gözlerle bakmaya devam etti ve Elend de bakışlarını kaçırdı. “Bunu düşüneceğim,” dedi.</p>

  <p>Straff hor görerek elini salladı ve döndü.</p>

  <p>Elend gururundan bir şeyleri kurtarmaya çalışarak devam etti. “Senin Hastingler hakkında endişe etmene bile büyük olasılıkla gerek yok. Onlar da görünüşe göre şehirden kaçmak için hazırlık yapıyor.”</p>

  <p><i>“Ne?</i> Bunu nereden duydun?” diye sordu Straff.</p>

  <p>“Baloda,” dedi Elend önemsemez bir şekilde.</p>

  <p>“Ben senin önemli bir şey öğrenmediğini söylediğini hatırlıyorum.”</p>

  <p>“Bak şimdi, ben hiçbir zaman öyle bir şey söylemedim. Benim sadece içimden seninle paylaşmak gelmemişti.”</p>

  <p>Lord Venture yüzünü astı. “Neden umurumda olduğundan bile emin değilim; senin öğreneceğin herhangi bir şeyin değerinin olmayacağı kesin. Seni politikada eğitmeye çalıştım velet. Gerçekten de denedim. Ama şimdi... Eh, umuyorum ki senin öldüğünü görecek kadar yaşarım, çünkü eğer bir gün kontrolü sen alacak olursan, bu ev fena günler görecek.”</p>

  <p>“Ben senin düşündüğünden daha fazlasını biliyorum baba."</p>

  <p>Straff tekrar koltuğuna oturmak için yürürken güldü. “Ondan şüpheliyim velet. Sen daha doğru düzgün bir karıyı bile yatağa atamıyorsun; senin bunu denediğinden haberimin olduğu tek ve de son seferde, seni kerhaneye ben <i>kendim</i> götürmek zorunda kaldım.”</p>

  <p>Elend kızardı. <i>Dikkat et,</i> dedi kendi kendisine. <i>Ondan kasıtlı olarak bahsediyor. Bunun seni ne kadar rahatsız ettiğini biliyor.</i></p>

  <p>“Git yat velet,” dedi Straff bir elini sallayarak. “Berbat görünüyorsun.”</p>

  <p>Elend bir an dikildi, sonra nihayet koridora çıkarak kendi kendine sessizce içini çekti.</p>

  <p><i>İşte onlarla aranızdaki fark bu Elend,</i> diye düşündü. O <i>okuduğun filozoflar devrimciydiler. Onlar idam riskini almaya gönüllüydüler. Sen daha babana bile karşı duramıyorsun.</i></p>

  <p>Yorgun bir şekilde yürüyerek odasına gitti ve garip bir şekilde kendisini beklemekte olan bir hizmetkâr buldu.</p>

  <p>Elend yüzünü astı. “Evet?”</p>

  <p>“Lord Elend, bir misafiriniz var,” dedi adam.</p>

  <p>“Bu saatte mi?”</p>

  <p>“Lord Jastes Lekal, lordum.”</p>

  <p>Elend başını hafifçe bir yana yatırdı. <i>Lord Hükümdar adına, ne var</i>? “Oturma odasında bekliyordur herhâlde?”</p>

  <p>“Evet lordum,” dedi hizmetkâr.</p>

  <p>Elend pişmanlıkla odasına sırtını dönerek koridordan aşağı doğru yöneldi. Jastes’ı sabırsız bir şekilde beklerken buldu.</p>

  <p>"Jastes?” dedi Elend yorgun bir şekilde yürüyerek oturma odasına girerken. “Umarım bana söyleyecek <i>çok</i> önemli bir şeyin vardır.”</p>

  <p>Jastes bir an için normalde olduğundan bile daha endişeli görünerek rahatsızca kıvrandı.</p>

  <p>“Ne var?” diye sordu sabrı tükenmekte olan Elend.</p>

  <p>“Kız hakkında.”</p>

  <p>“Valette mi?” diye sordu Elend. "Buraya Valette’i tartışmak için mi geldin? <i>Bu saatte mi?”</i></p>

  <p>“Sen arkadaşlarına daha fazla güvenmelisin,” dedi Jastes.</p>

  <p>Elend homurdandı. <i>“Senin</i> kadınlar hakkındaki bilgine mi güveneceğim? Kusura bakma Jastes ama hiç sanmıyorum.”</p>

  <p>“Onu takip ettirdim Elend,” diye pat diye söyledi Jastes.</p>

  <p>Elend durakladı. “Ne?”</p>

  <p>“Onun at arabasını takip ettirdim. Ya da en azından birilerine onun için şehir kapılarını izlettim. Araba şehri terk ederken o içinde değildi.”</p>

  <p>“Ne demek istiyorsun?” diye sordu Elend yüzü daha da asılarak.</p>

  <p>“O at arabasının <i>içinde değildi</i> Elend,” diye tekrar etti Jastes. “Onun Terrislisi muhafızlar için kâğıtları çıkarırken, benim adamım gizlice yaklaştı ve araba penceresinden içeri baktı. Ama içeride kimse yoktu.</p>

  <p>“Araba onu şehrin içinde bir yerlerde bırakmış olmalı. O diğer evlerin birinden bir casus, senin üzerinden babana ulaşmaya çalışıyorlar. Seni cezbedecek mükemmel kadını yaratmışlar; koyu saçlı, biraz gizemli ve sıradan politik yapının dışından. Onu senin onunla ilgilenmenin bir skandal yaratmasına yetecek kadar düşük seviyeli yaptılar, sonra da senin üzerine saldılar."</p>

  <p>“Jastes bu saçma...”</p>

  <p>“Elend,” diye lafını kesti Jastes. “Bana bir kere daha söyle: Onunla ilk kez nasıl karşılaştın?”</p>

  <p>Elend durakladı. “Balkonda duruyordu.”</p>

  <p>“Senin okuma yerinde,” dedi Jastes. “Herkes senin çoğu zaman gittiğin yerin orası olduğunu biliyor. Tesadüf mü?”</p>

  <p>Elend gözlerini kapattı. <i>Valette değil.</i> O <i>bütün bunların bir parçası</i> olamaz. Ama anında başka bir düşünce daha aklına geldi. <i>Ona atiyumdan bahsettim! Nasıl bu kadar aptal olabildim</i>?</p>

  <p>Bu doğru olamazdı. Elend bu kadar kolaylıkla kandırılmış olduğuna inanamazdı. Ama... Bu riske girebilir miydi? O kötü bir oğuldu, doğru, ama evine ihanet etmezdi. Venture’nın yıkıldığını görmeyi istemiyordu; bir gün Venture'ya liderlik etmeyi, belki de bir şeyleri değiştirebilmeyi istiyordu.</p>

  <p>Jastes’a veda etti, sonra da sarsak adımlarla odasına geri döndü. Ev politikaları hakkında düşünmek için kendini fazlasıyla yorgun hissediyordu. Ancak en sonunda yatağına girdiği zaman uyuyamadığını fark etti.</p>

  <p>Sonra kalkarak bir hizmetkâr çağırdı.</p>

  <p>“Babama bir değiş tokuş yapmak istediğimi söyle,” dedi adama. “Yarın aynı istediği gibi onun öğlen yemeğine gideceğim.” Elend durakladı, yatak odası kapısının yanında üzerinde akşam cübbesiyle duruyordu. “Karşılığında,” dedi en sonunda, “Ona benim için birini takip edecek birkaç casus ödünç almak istediğimi söyle.”</p>
</body>
</html>
