<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/ege0.5.css" rel="stylesheet" type="text/css"/>
</head>

<body>
  <div class="girs">
    <p class="p1"><i>Ya her devlet, Güney’deki adalardan Kuzey’deki Terris tepelerine kadar, tek kir hükümetin altında birleşmiş olsaydı nasıl olurdu? Eğer insanoğlu çekişmelerini kalıcı olarak bir kenara bıraksa ve bir araya gelse ne harikalar başarılır, ne ilerlemeler kaydedilirdi?</i></p>

    <p><i>Bu çok fazla; sanıyorum ki umut etmek için bile. Tek bir tane birleşik insan imparatorluğu mu? Bu asla gerçek olamaz.</i></p>
  </div>

  <p class="img1"><img alt="" height="50" src="../Images/12.jpg" width="210"/></p>

  <h2>12</h2>

  <p class="p1"><span style="font-size: 1.2em;">VİN ÜZERİNDEKİ LEYDİ</span> giysisini çekiştirme dürtüsünü bastırdı.Sazed’ın önerisiyle haftanın yarısı boyunca tuvalet giymeye zorlanmış olmasına rağmen, Vin hantal elbiseyi rahatsız buluyordu. Göğsüne ve beline dar geliyor, aşağısında ise birkaç kat fırfırlı kumaş yere dökülerek yürümesini zorlaştırıyordu. Sürekli sanki ayağı takılıp düşecekmiş gibi hissediyordu ve tuvaletin hantallığına rağmen, göğsünün etrafındaki darlık ve elbette ki alçak yakası yüzünden sanki bir şekilde çıplakmış gibi hissediyordu. Her ne kadar sıradan, düğmeli gömlekler giydiği zamanlarda da derisinin aşağı yukarı bu kadarı açıkta kalıyor olsa bile, bu her nedense farklı görünüyordu.</p>

  <p>Yine de tuvaletin epey bir fark yarattığını itiraf etmesi gerekirdi. Karşısındaki aynada duran kız garip, yabancı bir yaratıktı. Beyaz fırfırları ve dantelleri ile açık mavi tuvalet, saçlarındaki safir tokalara uyuyordu. Sazed, Vin’in saçları en azından omuz boyuna gelene kadar mutlu olmayacağını iddia etmişti ama yine de ona broşa benzer tokalar satın almasını ve iki kulağının da hemen üstüne takmasını önermişti.</p>

  <p>“Çoğu zaman aristokratlar eksikliklerini saklamazlar,” diye açıklama yapmıştı. “Bunun yerine onların altını çizerler. Dikkati kısa saçlarınızın üstüne çekin ve sizin demode olduğunuzu düşünmek yerine, ortaya koymakta olduğunuz duruştan etkilenebilirler.”</p>

  <p>Ayrıca safir bir gerdanlık da takıyordu; asil standartlarına göre mütevazıydı ama yine de iki yüz boxingden daha fazla ediyordu. Gerdanlığı vurgulamak için ona eşlik eden tek bir yakut bilezik de vardı. Görünüşe göre, şu anki moda zıtlık oluşturmak için tek bir farklı renk damlası olmasını emretmekteydi.</p>

  <p>Ve bunların hepsi de onundu, çetenin kaynaklarıyla satın alınmışlardı. Eğer mücevherleri ve üç bin boxingini alarak kaçacak olursa, onlarca yıl boyunca yaşayabilirdi. Bu onun itiraf etmeyi istemediği kadar cezbediciydi. Camon’un sessiz sığınaktaki ölmüş adamlarının ve parçalanmış cesetlerin görüntüleri tekrar tekrar aklına gelip duruyordu. Büyük ihtimalle eğer kalırsa onu da beklemekte olan şey buydu.</p>

  <p>O zaman neden gitmiyordu?</p>

  <p>Aynaya sırtını dönerek açık mavi ipekten bir şal taktı; bu pelerinin asil leydiler için olan türüydü. Neden gitmiyordu? Belki de Kelsier’e vermiş olduğu söz yüzündendi. O Vin’e Allomansi hediyesini vermişti ve Vin’e güveniyordu. Belki de ötekilere karşı olan göreviydi. Çeteler sağ kalmak için her kişinin kendi işini yapmasına gerek duyardı.</p>

  <p>Reen’in eğitimi ona bu adamların aptal olduklarını söylüyordu ama Vin’i, Kelsier ve diğerlerinin önermekte olduğu olasılık cezbediyor, ayartıyordu. Sonuç olarak, kalmasına sebep olan şey zenginlik ya da işin heyecanı değildi. Ne olası ne de mantıklı olmakla birlikte ayartıcı olan sebep, üyelerinin birbirlerine gerçekten de güvendiği bir grubun şüpheli de olsa var olabilme ihtimaliydi.</p>

  <p>Vin kalmak zorundaydı. Bunun devam mı edeceğini yoksa Reen’in gittikçe artan fısıltılarının da söylediği gibi, hepsinin bir yalan mı çıkacak olduğunu öğrenmek <i>zorundaydı.</i></p>

  <p>Döndü ve odasını terk ederek Sazed’ın bir at arabasıyla birlikte beklemekte olduğu Renoux Malikânesi'nin ön tarafına doğru yürüdü. Kalmaya karar vermişti ve bu da onun rolünü oynamak zorunda olduğu anlamına geliyordu.</p>

  <p>Vin’in bir leydi olarak ilk kez aristokrasinin karşısına çıkma zamanı gelmişti.</p>

  <div>
    <br/>
  </div>

  <p class="p1">Araba aniden sallandı ve Vin de şaşkınlıkla sıçradı. Ancak araba normal bir şekilde ilerlemeye devam etti ve Sazed de sürücü koltuğundaki yerinden kımıldamadı.</p>

  <p>Yukarıdan bir ses geldi. Vin metallerini harlayarak bir siluet arabanın üstünden aşağı düşüp, hemen onun kapısının önündeki uşak basamağına inerken gerildi. Kelsier pencereden içeri başını uzatarak gülümsedi.</p>

  <p>Vin rahatlamış bir nefes vererek tekrar arkasına yaslandı. “Bize seni de yoldan almamızı söyleyebilirdin.”</p>

  <p>“Gerek yok,” dedi Kelsier arabanın kapısını açıp içeriye dalarken. Dışarısı şimdiden kararmıştı ve o da sispelerinini giyiyordu. “Sazed’ı yolda giderken bir ara uğrayacağım konusunda uyarmıştım.”</p>

  <p>“Ve bana da söylemedin?”</p>

  <p>Kelsier ona göz kırparak kapıyı çekip kapattı. “Benim hesabıma göre, geçen hafta sen beni o ara sokakta şaşırttığın için sana bir borcum vardı.”</p>

  <p>“Ne kadar da olgunsun,” dedi Vin doğrudan.</p>

  <p>“Hiçbir zaman toyluğumdan şüphe etmemişimdir. Peki, sen bu akşam için hazır mısın?”</p>

  <p>Vin gerginliğini saklamaya çalışarak omuz silkti. Aşağı bir göz attı. “Nasıl... ee, görünüyorum?”</p>

  <p>“Fevkalâde,” dedi Kelsier. “Tıpkı genç bir asil leydi gibi. Endişeli olma Vin, kıyafet mükemmel.”</p>

  <p>Her nedense bu Vin’e kendisinin duymayı istediği cevap gibi gelmemişti. "Kelsier?”</p>

  <p>“Evet?”</p>

  <p>“Bir süredir sana bunu sormaya niyetim vardı,” dedi pencereden dışarıya bir göz atarak, gerçi görebildiği tek şey sisti. "Senin bunun önemli olduğunu düşündüğünü anlıyorum, asillerin arasında bir casus olmasının. Ama... şey... bunu gerçekten de bu şekilde yapmak zorunda mıyız? Sokaktaki muhbirler bize ev politikaları hakkında bilmemiz gereken şeyleri söyleyemez mi?”</p>

  <p>“Belki,” dedi Kelsier. “Ama o adamlara ‘muhbir’ deniliyor olmasının bir sebebi var Vin. Onlara sorduğun her soru senin gerçek hedeflerin hakkında bir ipucu verir, onlarla sadece görüşmek bile onlara başka birine satabilecekleri bir parça bilgi sağlar. Onlara ne kadar az bel bağlarsak, o kadar iyi.”</p>

  <p>Vin içini çekti.</p>

  <p>“Seni tehlikenin içine pervasızca göndermiyorum Vin,” dedi Kelsier öne eğilerek. “Gerçekten de asillerin arasında bir casusa ihtiyacımız var. Muhbirler bilgilerini genel olarak hizmetkârlardan alır ama asillerin büyük bir kısmı aptal değildir. Önemli görüşmeler hiçbir hizmetkârın kulak misafiri olamayacağı yerlerde gerçekleşir.”</p>

  <p>“Ve sen benim böyle görüşmelere girmeyi başarabileceğimi mi düşünüyorsun?”</p>

  <p>“Belki,” dedi Kelsier. “Belki de değil. İki durumda da, ben asillerin arasına sızması için birini göndermenin her zaman faydalı olduğunu öğrendim. Sen ve Sazed, sokak muhbirlerinin önemli olduğunu düşünmeyeceği hayati şeyleri duyacaksınız. Hatta sırf bu partilere giderek, eğer hiçbir şey duymazsan bile, bize bilgi sağlamış olacaksın.”</p>

  <p>“Nasıl?” diye sordu Vin kaşlarını çatarak.</p>

  <p>“Seninle ilgileniyormuş gibi görünen insanlara dikkat et,” dedi Kelsier. “Onlar bizim izlemek istediğimiz evlerden olacak. Eğer sana ilgi gösteriyorlarsa, büyük ihtimalle Lord Renoux’ya da ilgi gösteriyorlardır ve bunu neden yapıyor olduklarının ise bir tane iyi sebebi var.”</p>

  <p>“Silahlar,” dedi Vin.</p>

  <p>Kelsier başıyla onayladı. “Renoux’nun silah tüccarı olarak konumu, onu askeri harekat planları yapanlar için değerli kılıyor. Benim dikkatimi üzerlerine odaklayacağım evler onlar olacak. Aristokrasinin arasında şimdiden bir gerilim hissinin olması gerek. Umalım ki hangi evlerin diğerlerine karşı dönmekte olduğunu merak etmeye başlamışlardır. Büyük Evler’in arasında bir asırdan uzun zamandır açık açık savaş çıkmadı ama en son savaşları yıkıcı olmuştu. Bizim de bunu tekrar yaratmamız gerek. ”</p>

  <p>"Bu pek çok asilin ölmesi anlamına gelebilir,” dedi Vin.</p>

  <p>Kelsier gülümsedi. "Ben bununla yaşayabilirim. Ya sen?”</p>

  <p>Vin gerginliğine rağmen gülümsedi.</p>

  <p>“Senin bunu yapıyor olmanın bir sebebi daha var,” dedi Kelsier. “Benim planımın fiyaskoya uğraması durumunda Lord Hükümdar ile yüzleşmek zorunda kalabiliriz. Benim içimde onun huzuruna ne kadar az sayıda kişiyi gizli gizli sokmak zorunda kalırsak, o kadar iyi olur gibi bir his var. Eğer aristokrasinin arasında saklanmakta olan bir skaa Sissoylu olursa... bu büyük bir avantaj olabilir.”</p>

  <p>Vin hafif bir ürperti hissetti. “Lord Hükümdar... o da bu gece orada olacak mı?”</p>

  <p>“Hayır. Katılan obligatörler olacaktır ama büyük ihtimalle bir Sorgucu olmaz ve kesinlikle Lord Hükümdar’ın kendisi de. Bunun gibi bir parti onun tenezzül etmeyeceği kadar küçüktür. ”</p>

  <p>Vin başıyla onayladı. Daha önce Lord Hükümdar’ı hiç görmemiş, görmeyi de istememişti.</p>

  <p>“Bu kadar da endişe etme,” dedi Kelsier. “Eğer onunla karşılaşacak olsaydın bile güvende olurdun. O zihinleri okuyamaz. ”</p>

  <p>“Emin misin?”</p>

  <p>Kelsier durakladı. “Ee, hayır. Ama eğer zihinleri <i>okuyabiliyorsa</i> bile, bunu karşısına çıkan herkese yapmıyor. Onun huzurunda asil numarası yapmış birkaç skaa tanımıştım. Bunu ben kendim de zamanında birkaç kere yapmıştım...” Sesi azalarak sustu ve yara izleriyle kaplı ellerine bir bakış attı.</p>

  <p>“Ama sonunda seni yakaladı,” dedi Vin sessizce.</p>

  <p>“Ve büyük ihtimalle bunu tekrar yapacak,” dedi Kelsier göz kırparak. "Ama şu an için onun hakkında endişe etme; bizim bu akşamki amacımız Leydi Valette Renoux’yu sosyeteye takdim etmek. Olağanüstü ya da tehlikeli olan herhangi bir şey yapmak zorunda kalmayacaksın. Sadece bir görünecek, sonra da Sazed sana söylediği zaman ayrılacaksın. Ününü yayma konusunda daha sonra endişe edeceğiz.”</p>

  <p>Vin başını sallayarak onayladı.</p>

  <p>“Aferin sana,” dedi Kelsier uzanıp kapıyı açarak. “Ben de kalenin yakınlarında izleyerek ve dinleyerek saklanıyor olacağım.”</p>

  <p>Vin müteşekkir bir şekilde başını salladı ve Kelsier de at arabasının kapısından dışarı atlayarak karanlık sislerin içinde kayboldu.</p>

  <div>
    <br/>
  </div>

  <p class="p1">Vin, Venture Kalesi’nin karanlığın içinde bu kadar parlak olmasını beklemiyordu. Devasa bina sisli bir ışık halesiyle çevrelenmişti. Araba yaklaşırken Vin dikdörtgen şeklindeki binanın dış cephesi boyunca pırıldayan sekiz tane devasa ışığın olduğunu görebiliyordu. Bunlar büyük ateşler kadar parlak ama çok daha sabitti ve ışıkların doğrudan kalenin üzerine düşmeleri için arkalarına dizilmiş aynalar vardı. Vin bunların amacının ne olduğunu anlamakta güçlük çekiyordu. Balo içeride olacaktı, neden binanın dışını aydınlatmışlardı ki?</p>

  <p>"Kafa içeri lütfen, Vin Hanım,” dedi Sazed yukarıdan. “Terbiyeli genç leydiler aval aval bakmazlar.”</p>

  <p>Vin, Sazed’a onun göremeyeceği ateş püsküren bir bakış fırlattı ama başını tekrar içeri sokarak araba devasa kalenin yanına yanaşırken sabırsız bir gerginlik içinde bekledi. En sonunda araba durdu ve bir Venture uşağı anında onun için kapıyı açtı, ikinci bir uşak daha yaklaşarak onun inmesine yardım etmek için bir elini uzattı.</p>

  <p>Vin tuvaletinin hantal ve fırfırlı etek kısmını arabanın içinden mümkün olduğu kadar zarif bir şekilde çıkarmaya çalışırken uşağın elini kabul etti. Takılıp düşmemeye çalışarak dikkatli bir şekilde inerken uşağın destekleyici eli için müteşekkirdi ve en sonunda neden erkeklerden bir leydiye arabasından inerken yardım etmelerinin beklendiğini anladı. Demek ki bu ahmakça bir gelenek değildi; ahmakça olan kısım elbiselerdi.</p>

  <p>Sazed arabayı uşaklara teslim etti ve Vin’in birkaç adım arkasında yerini aldı. Her zaman giydiklerinden bile daha kaliteli bir cübbe giymişti; gerçi hâlâ aynı V benzeri desenler olsa da, belinde bir kemeri ve geniş, sarmalayan kol yenleri vardı.</p>

  <p>“İleri Hanımım,” diye yol gösterdi Sazed sessizce arkasından. “Elbiseniz taşlara sürtünmesin diye halıdan yukarıya ve ana kapılardan içeri.”</p>

  <p>Vin başıyla onayladı, rahatsızlığını unutmaya çalışıyordu. İleri yürüyerek çeşitli takım elbiseler ve tuvaletler giymiş olan asillerin ve leydilerin yanlarından geçti. Her ne kadar onlar kendisine bakmıyor olsa da, kendisini savunmasız hissediyordu. Onun adımları hiç de kendi tuvaletleri içinde güzel ve rahat görünen o diğer leydilerinkiler kadar zarif değildi. Elleri ipeksi, mavi-beyaz eldivenlerinin içinde terlemeye başladı.</p>

  <p>Kendini devam etmeye zorladı. Sazed kapıda onu ilan ederek hizmetkârlara davetiyesini sundu. Hizmetkârlara özgü siyah ve kırmızı takım elbiseler giymiş olan iki adam eğildiler ve ona içeri girmesi için elleriyle işaret ettiler. Fuayede ana salona girmeyi bekleyerek birikmeye başlamış olan bir aristokrat kalabalığı vardı.</p>

  <p><i>Ne yapıyorum ben,</i> diye düşündü. Sislerle ve Allomansi’yle yüzleşebilirdi, hırsızlarla ve soygunlarla, sishortlaklarıyla ve dayaklarla. Ancak bu asiller ve onların leydileriyle yüzleşmek... aydınlıkta, saklanmak mümkün değilken onların arasına girmek... bu onu dehşete düşürüyordu.</p>

  <p>“İleri Hanımım,” dedi Sazed teskin edici bir sesle. “Derslerinizi hatırlayın.”</p>

  <p><i>Saklan! Kaç! Gölgeler, sisler, herhangi bir şey!</i></p>

  <p>Vin ellerini önünde sıkı sıkı kenetlemiş olarak ileri yürüyordu. Sazed de yanında gelmekteydi. Gözünün ucuyla Vin onun normalde sakin olan yüzündeki endişeyi görebiliyordu.</p>

  <p><i>Endişeli de olması lazım zaten</i>! Onun Vin’e öğretmiş olduğu her şey uçup gidiyormuş gibi geliyordu, sanki her şey sisler gibi buğuluydu. İsimler, âdetler, hiçbir şeyi hatırlamıyordu.</p>

  <p>Fuayenin hemen içinde durakladı ve siyah takım elbise giymiş, otoriter görünüşlü bir asil ona bakmak için döndü. Vin donakaldı.</p>

  <p>Adam hor gören bir bakışla onu süzdü, sonra da başka tarafa döndü. Vin “Renoux” kelimesinin fısıldandığını net bir şekilde duydu ve endişe içinde yan tarafına göz attı. Birkaç kadın ona bakıyordu.</p>

  <p>Ama yine de, hiç de onu görüyorlarmış gibi gelmiyordu. Onlar tuvaleti, saçları ve mücevherleri inceliyordu. Vin daha genç bir grup adamın onu izlemekte olduğu diğer tarafına göz attı. Onlar da alçak yakayı, güzel tuvaleti ve makyajı görüyor ama <i>onu</i> görmüyorlardı.</p>

  <p>Hiçbirisi Vin’i göremiyordu, sadece üstüne yerleştirmiş olduğu sureti görebiliyorlardı; Vin’in onların görmesini istediği sureti. Onlar Leydi Valette’i görüyordu. Sanki Vin orada bile değildi.</p>

  <p>Neredeyse sanki... onların burunlarının dibinde saklanıyordu.</p>

  <p>Ve bir anda endişesi azalmaya başladı. Uzun, sakinleştirici bir nefes verdi, gerilimi akıp gidiyordu. Sazed’ın öğrettikleri geri döndü ve Vin de ilk resmi balosu tarafından şaşkınlığa düşürülmüş bir kızın görüntüsüne büründü. Yan tarafa bir adım atarak şalını bir hizmetkâra verdi ve Sazed rahatladı. Vin ona bir gülücük fırlattı ve etekleri yerleri süpürerek ana salona girdi.</p>

  <p>Vin bunu <i>yapabilirdi.</i> Hâlâ endişeliydi ama panik anı geçmişti. Onun gölgelere ya da köşelere ihtiyacı yoktu; tek ihtiyacı olan safirlerden, makyajdan ve mavi kumaşlardan oluşan bir maskeydi.</p>

  <p>Venture ana salonu muhteşem ve heybetli görünüyordu. Genişliğinden birkaç kat daha uzun olan salonun, dört ya da beş katlık göz korkutucu bir yüksekliği vardı. Devasa, dikdörtgen şekilli vitray pencereler salon boyunca sıralanıyordu ve dışarıdaki garip, güçlü ışıklar da doğrudan bunların üstüne düşerek, oda boyunca renklerden meydana gelmiş şelâleler oluşturuyordu. Pencerelerin arasındaki duvarların içine gömülmüş kocaman, işlemeli taş sütunlar diziliydi. Sütunların zemine ulaştıkları yerin biraz yukarısında duvarlar dışarı doğru çıkıntı yaparak pencerelerin altında kalan tek katlı bir galeri yaratıyordu. Bu bölgede duran düzinelerce beyaz örtülü masa vardı; çıkıntının içinde ve sütunların arkasında kalıyorlardı. Vin ileride, salonun uzak ucundaki duvarın içine yerleştirilmiş olan alçak bir balkonu seçebiliyordu ve burada da daha küçük bir grup masa vardı.</p>

  <p>“Lord Straff Venture’nın yemek masası,” diye fısıldadı Sazed uzak balkona doğru işaret ederek.</p>

  <p>Vin başını salladı. “Ve o dışarıdaki ışıklar?”</p>

  <p>“Kireç lambaları, Hanımım,” diye açıklama yaptı Sazed. “Kullanılan süreçlerden emin değilim ama bir şekilde kireç taşlarını eritmeden akkor hâle gelecekleri kadar ısıtmak mümkün.”</p>

  <p>Vin’in sol tarafındaki bir platformun üstünde, salonun ortasında dans etmekte olan çiftler için müzik çalan bir yaylı çalgılar orkestrası vardı. Sağ tarafında üzerlerine dizilmiş tabaklar dolusu yemeğin bulunduğu ve koşuşturan beyaz giysili garsonlar tarafından çevrelenmiş servis masaları vardı.</p>

  <p>Sazed bir garsona yaklaştı ve Vin’in davetiyesini uzattı. Adam başıyla onayladı, sonra da daha genç bir hizmetkârın kulağına bir şeyler fısıldadı. Genç adam Vin’in önünde eğildi, sonra da odanın içlerine doğru ona yol gösterdi.</p>

  <p>“Küçük, tek kişilik bir masa istedim,” dedi Sazed. “Sizin bu ziyaret sırasında aristokrasinin arasına karışmanız gerekli olmayacak, diye düşünüyorum ben. Sadece görülmeniz yeter.”</p>

  <p>Vin müteşekkir bir şekilde başını salladı.</p>

  <p>“Tek kişilik masa sizin yalnız olduğunuza işaret edecek,” diye uyardı Sazed. “Yemeğinizi yavaş yavaş yiyin. Yemeğiniz bittiği zaman erkekler sizi dansa kaldırmak için gelecekler.”</p>

  <p>"Sen bana dans etmeyi öğretmedin!” dedi Vin telaşlı bir fısıltıyla.</p>

  <p>“Zaman yoktu Hanımım,” dedi Sazed. “Endişe etmeyin, bu adamları saygılı olmak kaydıyla reddetmenize hak verilecektir. Sizin sadece ilk balonuz nedeniyle heyecanlı olduğunuzu varsayacaklar ve herhangi bir zararı olmayacak.”</p>

  <p>Vin başını salladı ve garson onları salonun merkezine yakın küçük bir masaya getirdi. Sazed onun yemeğini ısmarlarken Vin de masadaki tek sandalyeye yerleşti. Ardından Sazed ilerleyerek sandalyesinin arkasında ayakta durdu.</p>

  <p>Vin resmi bir tavırla oturarak bekledi. Masaların çoğu galerinin çıkıntısının hemen altında, dans edenlerin oldukça yakınında yer alıyordu ve bu da arkalarında duvar boyunca giden koridora benzer bir yürüme yolu bırakıyordu. Buradan sessizce konuşan çiftler ve gruplar geçiyordu. Arada bir, birileri Vin’e doğru eliyle ya da başıyla işaret ediyordu.</p>

  <p><i>Eh, Kelsier’in planının bu kısmı işe yarıyor.</i> Vin fark ediliyordu. Ancak bir yüksek prelan arkasındaki yoldan geçerken Vin’in kendisini büzülmemek ya da sandalyesinde aşağı çökmemek için zorlaması gerekmişti. Neyse ki, her ne kadar üstünde aynı gri cübbe ve gözlerinin etrafında aynı koyu renkli dövmeleri olsa da, bu onun daha önce karşılaşmış olduğu adam değildi.</p>

  <p>Aslında partide oldukça fazla sayıda obligatör vardı. Etrafta geziniyor ve partiye katılanların aralarına karışıyorlardı. Ama öte yandan, onların üstünde bir... bir başınalık vardı. Bir ayrım. Asillerin etraflarında sanki neredeyse şaperonlar<a href="../Text/Dipnot.xhtml#a6" id="k6"><sup>[6]</sup></a> gibi dönüyorlardı.</p>

  <p><i>Garnizon skaaları izliyor,</i> diye düşündü Vin. <i>Görünüşe göre obligatörler de aristokrasi için benzer bir işlevi yerine getiriyor.</i> Bu garip bir görüntüydü; Vin her zaman asillerin özgür olduğunu düşünmüştü. Ve işin doğrusu, onlar kendilerinden skaaların olduğundan çok daha fazla eminlerdi. Pek çoğu iyi zaman geçiriyormuş gibi görünüyordu ve obligatörler de hiç güvenliği sağlarmış gibi davranmıyorlar, hatta özellikle casusa da benzemiyorlardı. Ama yine de oradaydılar. Etrafta dikiliyor, konuşmalara katılıyorlardı. Lord Hükümdar'ın ve onun imparatorluğunun daimi bir hatırlatıcısıydılar.</p>

  <p>Vin dikkatini obligatörlerden uzaklaştırdı. Onların varlığı hâlâ Vin’i biraz rahatsız ediyordu ve bunun yerine başka bir şeye odakladı; güzel vitraylara. Bulunduğu noktadan baktığı zaman, oturduğu yerin tam karşısında ve yukarısında olan birkaç tanesini görebiliyordu.</p>

  <p>Aristokrasi tarafından tercih edilen pek çok sahne gibi bunlar da dinsel içerikliydi. Belki bir bağlılık göstergesi belki de zorunluluktu. Vin tam olarak bilmiyordu ama büyük olasılıkla bu Valette’in de bilmeyeceği bir şeydi; bu yüzden de bir sorun değildi.</p>

  <p>Neyse ki büyük ölçüde Sazed’ın dersleri sayesinde sahnelerin bir kısmını tanıyabilmişti. Sazed, Lord Hükümdar’ın mitolojisi hakkında da diğer dinler hakkında olduğu kadar çok şey biliyormuş gibi görünüyordu; gerçi onun bizzat bu kadar baskıcı bulduğu bir dinin üzerine de çalışmış olması Vin’e garip geliyordu.</p>

  <p>Pencerelerin pek çoğunda merkezi tema olarak Zifir vardı. Koyu siyah (veya pencere terimleriyle mor) ve şekilsizdi; kinci, dokunaca benzer uzantıları birkaç pencere boyunca sinsi sinsi ilerliyordu. Vin başını kaldırarak Lord Hükümdar’ın parlak bir şekilde renklendirilmiş olan betimlemelerinin yanındaki siyahlığa baktı ve kendisini dışarıdan aydınlatılmış sahnelerin karşısında hafifçe mıhlanıp kalmış olarak buldu.</p>

  <p><i>Neydi bu Zifir,</i> diye sordu kendi kendine Vin. <i>Neden bu kadar şekilsiz olarak betimleniyor, neden gerçekten ne olduğu gösterilmiyor</i>?</p>

  <p>Daha önce hiç Zifir hakkında düşünmezdi ama Sazed’ın dersleri onun kafa yormaya başlamasına neden olmuştu. İçgüdüleri bir dolap olduğunu fısıldıyordu. Lord Hükümdar geçmişte kendisinin yok etmeyi başarabildiği dehşetli bir tehdit icat etmiş, böylece de bir imparator olarak konumunu "hak etmişti”. Ancak öte yandan Vin gözlerini dikmiş bu korkunç, şekilsiz şeye bakarken, neredeyse inanabilirdi.</p>

  <p>Ya böyle bir şeyler gerçekten var <i>olmuşsa</i>? Ve eğer var olduysa, Lord Hükümdar bunu yenmeyi nasıl başarabilmişti?</p>

  <p>İçini çekerek bu düşüncelerine başını salladı. Daha şimdiden çok fazla bir leydi gibi düşünmeye başlamıştı. Onları yaratmış olan zenginliğe üstünkörü bir düşünceden fazlasını harcamazken, dekorasyonun güzelliğini takdir ediyor, anlamları üzerinde düşünüyordu. Ama buradaki her şey o kadar muhteşem ve süslüydü ki...</p>

  <p>Salondaki sütunlar sadece sıradan kolonlar değildi; işlemeli sanat eserleriydi. Pencerelerin hemen yukarısında, tavanda asılmış geniş sancaklar vardı ve kemerli, yüksek tavan birbirleri üzerine çaprazlama gelen yapısal desteklerle doluydu ve kaplama taşlarıyla süslenmişti. Aşağıdan görülmek için fazlasıyla uzakta olmalarına rağmen, Vin bir şekilde o kaplama taşlarının her birinin incelikli bir şekilde işlenmiş olduğunu biliyordu.</p>

  <p>Ve dansçılar ise seçkin ortama uyuyor, hatta belki de burayı gölgede bırakıyorlardı. Çiftler hiç zahmetsiz gibi görünen hareketleriyle yumuşak müziğe uyarak adımlarını atıyor, zarifçe dans ediyorlardı. Hatta pek çoğu dans ederken birbirleriyle muhabbet ediyordu. Leydiler tuvaletlerinin içinde özgürce hareket ediyorlardı ve Vin fark etmişti ki, pek çoğu onun fırfırlı elbisesiyle kıyaslandığında sıradan görünüyordu. Sazed haklıydı; moda olan kesinlikle uzun saçtı ama uzun saçlarını özgür bırakmış olanların sayısı kadar, saçlarını yukarıdan toplamış olanlar da vardı.</p>

  <p>Görkemli salonun ortasında, kaliteli takımlarını giymiş asiller de bir şekilde farklı görünüyorlardı. Seçkin. Onun arkadaşlarını döven ve skaaları esir eden o yaratıklar bunlar mıydı? Böylesine korkunç eylemler için çok... kusursuz, çok terbiyeli görünüyorlardı.</p>

  <p><i>Dışarıdaki dünyanın farkına varabiliyorlar mı acaba,</i> diye düşündü dans edenleri izlerken kollarını masanın üstüne dayayıp kavuşturarak. <i>Belki de kalelerinin ve balolarının ötesini göremiyorlar dır; tıpkı benim de elbisemin ve makyajımın ötesini göremedikleri gibi.</i></p>

  <p>Sazed omzunu dürttü ve Vin de içini çekerek daha hanım hanımcık bir duruşa geçti. Birkaç dakika sonra yemek de geldi. O kadar garip tatlardan oluşan bir ziyafetti ki, eğer Vin son birkaç aydır sık sık benzer yemekleri yememiş olsa gözü korkardı. Sazed’ın eğitimi dans etmeyi atlamış olabilirdi ama yemek adabı konusunda oldukça bol zaman bulmuştu ki Vin de bunun için müteşekkirdi. Kelsier’in de söylemiş olduğu gibi, onun bu akşamki ana amacı görülmekti ve bu yüzden de doğru izlenimi yaratması önemliydi.</p>

  <p>Ona öğretildiği gibi zarifçe yemek yedi. Bu sayede yavaş ve dikkatli davranma fırsatını bulmuş oluyordu. Dans teklifi yapılması fikrinden hoşlanmamıştı; eğer herhangi birisi onunla gerçekten konuşacak olursa yine paniğe kapılacağından korkuyordu. Fakat bir yemek ancak bir yere kadar uzatılabilirdi, özellikle de bir leydinin küçük porsiyonlarından oluşuyorsa. Kısa süre sonra yemek bitmişti ve Vin bitirmiş olduğuna işaret edecek şekilde çatalını tabağın üstüne yerleştirdi.</p>

  <p>İlk talip daha iki dakika dolmadan yaklaştı. “Leydi Valette Renoux?” diye sordu genç adam sadece hafifçe eğilerek. Uzun, koyu takım ceketinin altına yeşil bir yelek giymişti. “Ben Lord Rian Strobe. Dans etmek ister miydiniz?”</p>

  <p>“Lordum,” dedi Vin mahcup bir şekilde gözlerini aşağı çevirerek. “Çok naziksiniz ancak bu benim ilk balom ve buradaki her şey o kadar muhteşem ki! Korkarım ki dans pistinde heyecandan tökezleyeceğim. Belki gelecek sefere...?”</p>

  <p>“Elbette, leydim,” dedi asil nazikçe başını eğerek, sonra da çekildi.</p>

  <p>"Çok iyi bir iş başardınız, Hanımım,” dedi Sazed sessizce. “Şiveniz kusursuzdu. Siz, elbette ki gelecek baloda onunla dans etmek zorunda kalacaksınız. O zamana kadar sizi mutlaka eğitmiş oluruz, diye düşünüyorum ben.”</p>

  <p>Vin’in yüzü hafifçe kızardı. “Belki de gelmez.”</p>

  <p>“Belki,” dedi Sazed. “Ama pek olası değil. Genç aristokratlar gece eğlencelerine oldukça düşkündür.”</p>

  <p>“Bunu her gece mi yapıyorlar?”</p>

  <p>“Neredeyse,” dedi Sazed. “Balolar, ne de olsa insanların Luthadel’e gelmesinin ana sebeplerinden biri. Eğer kişi şehirdeyse ve bir balo da varsa ve neredeyse her zaman vardır, kişi genellikle buna katılır; özellikle de eğer genç ve evlenmemiş ise. Sizin bu kadar sık olarak katılmanız beklenmeyecektir ama büyük olasılıkla sizi haftada iki ya da üç kere partilere göndermemiz gerekir.”</p>

  <p>“İki ya da üç... bana daha fazla elbise lazım!” dedi Vin.</p>

  <p>Sazed gülümsedi. “Ah, şimdiden bir leydi gibi düşünmeye başlamışsınız bile. Şimdi Hanımım, eğer bana izin verirseniz...”</p>

  <p>“İzin mi vereyim?” diye sordu Vin dönerek.</p>

  <p>“Vekilharçların yemeği için,” dedi Sazed. “Benim rütbemdeki bir hizmetkâr genelde efendisinin yemeği bittiği zaman gönderilir. Sizi yalnız bırakma konusunda tereddüt içindeyim ancak o oda yüksek aristokrasinin kendini beğenmiş hizmetkârlarıyla dolu olacak. Üstat Kelsier’in benim kulak misafiri olmamı isteyeceği konuşmalar olacaktır.”</p>

  <p>“Beni tek başıma mı bırakacaksın?”</p>

  <p>“Şimdiye kadar iyi gittiniz Hanımım,” dedi Sazed. “Herhangi bir büyük hatanız olmadı ya da en azından sosyeteye yeni olan bir leydiden beklenmeyecek bir hata.”</p>

  <p>“Ne gibi?” diye sordu Vin endişe içinde.</p>

  <p>“Bunları daha sonra tartışırız. Sadece masanızda kalın, fazla sık olarak tekrar doldurtmamaya çalışarak şarabınızı yudumlayın ve benim geri dönmemi bekleyin. Eğer başka genç asiller yaklaşacak olursa, onları da ilkine yaptığınız gibi nazik bir şekilde geri çevirin."</p>

  <p>Vin tereddüt içinde başıyla onayladı.</p>

  <p>“Yaklaşık bir saat içinde geri döneceğim,” diye söz verdi Sazed. Ama sanki bir şeyi bekliyormuş gibi durmaya devam etti.</p>

  <p>“Ee, gidebilirsin.”</p>

  <p>“Teşekkür ederim Hanımım,” dedi Sazed eğilerek çekilirken. Onu yalnız bırakmıştı.</p>

  <p><i>Yalnız değil,</i> diye düşündü. <i>Kelsier de oralarda bir yerlerde, karanlığın içinde izliyor.</i> Bu düşünce onu rahatlatmıştı ama yine de sandalyesinin yanındaki boşluğu bu kadar keskin bir şekilde hissediyor olmamayı dilerdi.</p>

  <p>Üç genç adam daha dans için ona yaklaştı ama her biri onun kibar reddini kabul etmişti. Onlardan sonra ise kimse gelmedi, büyük ihtimalle Valette’in dans etmek istemediğinin haberi yayılmıştı. Onun yanına gelmiş olan dört adamın isimlerini ezberledi; Kelsier bunu bilmek isteyecekti ve beklemeye başladı.</p>

  <p>Garip bir şekilde, kısa süre sonra sıkılmaya başladığını fark etti. Oda iyi havalandırılmıştı ama yine de Vin’e kat kat kumaşların altında sıcak geliyordu. Bacakları özellikle kötü hâldeydi çünkü onlar bir de bileklere kadar inen iç çamaşırlarla uğraşmak zorundaydı. Her ne kadar ipeksi malzemeleri derisinin üstünde yumuşak bir his bıraksa da, uzun kol yenleri ona iyi gelmiyordu. Danslar devam ediyordu; bir süre ilgiyle onları izledi. Ama kısa süre sonra dikkati obligatörlere kaymıştı.</p>

  <p>İlginç bir şekilde, partide aslında bir işlevi yerine getiriyormuş gibi görünüyorlardı. Her ne kadar çoğu zaman çene çalan asil gruplarından uzakta duruyor olsalar da, arada bir onlara katılıyorlardı. Ve bazen de bir grup duraklayarak bir obligatör arıyor ve saygılı bir hareketle yaklaşması için işaret ediyorlardı.</p>

  <p>Vin kaşlarını çatarak neyi kaçırmış olduğunu anlamaya çalıştı. En sonunda yakınlardaki bir masada olan bir grup yanlarından geçen bir obligatöre el salladı. Masa onun kendi başına duyabilmesi için fazlasıyla uzaktı ama kalayla...</p>

  <p>Metal yakmak üzere içine doğru uzandı ama sonra durdu. <i>Önce bakır,</i> diye düşünerek metali yaktı. Kendisini ele vermemek için bunu neredeyse her zaman sürekli açık bırakmaya alışmak zorunda kalacaktı.</p>

  <p>Allomansi’si gizlenmiş olarak, kalayını yaktı. Anında odanın ışıkları kör edici hâle geldi ve gözlerini kapatmak zorunda kaldı. Orkestranın müziği daha yükseldi ve etrafındaki bir düzine konuşma da uğultulardan anlaşılır seslere dönüştü. Duymayı istediği konuşmaya odaklanmak için kendisini zorlaması gerekmişti ama o masa kendininkine en yakın olandı ve bu yüzden de sonunda doğru sesleri ayırt edebildi.</p>

  <p>"... yemin ediyorum ki nişanım hakkındaki haberleri başka herkesten önce onunla paylaşacağım,” diyordu gruptan bir kişi. Vin gözlerini birazcık açtı, bu masadaki asillerden biriydi.</p>

  <p>“Pekâlâ,” dedi obligatör. “Ben buna şahit oluyor ve kayıt ediyorum.”</p>

  <p>Asil bir elini uzattı ve sikkeler tınladı. Vin kalayını söndürerek gözlerini tamamen açtığı zaman obligatörün cübbelerinin cebine bir şeyler, büyük ihtimalle sikkeleri, sokarak masadan uzaklaşmakta olduğunu gördü.</p>

  <p><i>İlginç,</i> diye düşündü Vin.</p>

  <p>Ne yazık ki, kısa süre sonra o masadaki insanlar kalktılar ve kendi yollarına gittiler ve Vin’in kulak misafiri olabileceği kadar yakında kimse kalmadı. Obligatörün oda boyunca yavaş yavaş ilerleyerek ahbaplarından birine doğru gitmesini izlerken sıkıntısı geri döndü. İki obligatörü öylesine izlerken eliyle masasına hafifçe vurarak tempo tutmaya başlamıştı ki, bir şeyi fark etti.</p>

  <p>Bir tanesini tanıyordu. Az önce parayı almış olanı değil ama onun yanındaki, daha yaşlı olan adamı. Kısa boylu ve katı yüzlü adam otoriter bir havayla dikiliyordu. Diğer obligatörler bile ona hürmet ediyormuş gibi görünüyordu.</p>

  <p>İlk önce Vin tanıdıklık hissinin Camon ile Maliye Kantonu’na yaptığı ziyaretten kaynaklanıyor olduğunu düşünerek bir panik dalgası hissetti. Ancak daha sonra bunun o adam olmadığına emin oldu. Vin onu daha önce görmüştü ama orada değil. Bu adam...</p>

  <p><i>Babam,</i> diye düşündü sersemleyerek.</p>

  <p>Bir yıl önce Luthadel’e ilk geldikleri zaman, Reen bir defasında yakınlardaki bir demirhanede işçileri incelerken onu Vin’e göstermişti. Reen, Vin’i almış ve onu gizlice içeri sokarak en azından bir kez olsun babasını görmesinde ısrar etmişti; gerçi Vin hâlâ neden olduğunu anlamıyordu. Yine de onun yüzünü ezberlemişti.</p>

  <p>Sandalyesinde iyice büzülme dürtüsünü bastırdı. Adamın onu tanıyabilmesinin hiçbir yolu yoktu, o Vin’in varlığından bile haberdar değildi. Vin dikkatini zorla babasından ayırarak başını kaldırıp vitraylara baktı. Ancak sütunlar ve çıkıntı onun görüş alanını kısıtladığı için pencereleri iyi göremiyordu.</p>

  <p>Otururken daha önce görmediği bir şeyi fark etti. Karşı duvarın üst kısmı boyunca uzanacak şekilde eklenmiş olan yüksek bir balkon vardı. Duvarın tepesinde, vitraylı pencerelerle tavanın arasında olması dışında pencerelerin altındaki girintinin bir benzeriymiş gibi görünüyordu. Vin burada hareketlilik görebiliyordu; insanlar tek veya çift olarak balkon boyunca yürüyor, aşağıdaki partiye yukarıdan bakıyorlardı.</p>

  <p>İçgüdüleri onu kendisi görülmeden partiyi izleyebileceği bir yer olan balkona doğru çekiyordu. Bu ona ayrıca masasının doğrudan üzerinde olan sancakların ve vitrayların da muhteşem bir görüntüsünü sağlayacaktı; aval aval bakıyormuş gibi görünmeden taş işçiliğini incelemesine izin vereceği ise aşikardı.</p>

  <p>Sazed ona beklemesini söylemişti ama ne kadar çok oturursa, gözlerinin de o kadar çok gizli balkona çekildiğini fark ediyordu. Ayağa kalkmaya ve hareket etmeye, bacaklarını esnetmeye ve belki biraz da hava almaya can atıyordu. Babasının varlığı ise, o kendisinin farkında olsa da olmasa da, sadece Vin’in ana salondan ayrılması için başka bir nedendi.</p>

  <p><i>Başka kimsenin beni dansa kaldırmak isteyeceği yok zaten,</i> diye düşündü. <i>Ve ben Kelsier’in istediğini de yaptım, asillere göründüm.</i></p>

  <p>Durakladı, sonra da bir garson oğlana elini salladı.</p>

  <p>Garson hızla yaklaştı. "Buyurun Leydi Renoux?”</p>

  <p>"Yukarıya nasıl çıkarım?” diye sordu Vin balkona doğru işaret ederek.</p>

  <p>“Hemen orkestranın yanında merdivenler var leydim,” dedi oğlan. “Oradan en üst sahanlığa çıkabilirsiniz.”</p>

  <p>Vin başını sallayarak teşekkür etti. Sonra da kararlı bir şekilde ayağa kalktı ve odanın ön tarafına doğru gitti. Kimse ona şöyle bir bakmaktan fazlasını yapmadı ve o da merdivenlere doğru giden yolu aşarken kendine güveni gittikçe artarak yürüdü.</p>

  <p>Taştan koridor kendi üzerine kıvrılarak yükseliyordu, basamakları kısa ama dikti. Duvarın dışı boyunca sıralanmış küçük, bir elinden daha geniş olmayan vitraylı cam pencereler vardı ama bunlar dışarıdan aydınlatmaları olmadığı için karanlıktı. Vin hevesli bir şekilde basamakları tırmandı, üzerindeki gergin enerjiyi atıyordu ama kısa süre sonra tuvaletinin ağırlığı ve ayağı takılmasın diye eteklerini yukarıda tutmanın zorluğu yüzünden nefes nefese kalmaya başlamıştı. Ancak yanan bir lehim kıvılcımı, terleyerek makyajını harap etmesine engel olacak kadar zahmetsiz hâle getirmişti işini.</p>

  <p>Tırmanış zahmetine değmişti. Sadece duvarlardaki birkaç küçük mavi camlı fenerle aydınlatılan üst balkon karanlıktı ve vitraylı pencerelerin hayranlık uyandırıcı bir görüntüsünü sunuyordu. Etraf sessizdi ve Vin iki sütun arasındaki demir parmaklığa yaklaşarak aşağı bakarken kendisini neredeyse yalnız hissetmişti. Aşağıdaki zeminin taş karoları beyaz üstüne gri eğriler şeklinde, Vin’in fark etmemiş olduğu bir tür deseni oluşturuyordu.</p>

  <p><i>Sis mi,</i> diye meraklandı öylesine parmaklığa yaslanırken. Parmaklık da Vin’in arkasındaki fener desteği gibi süslü ve detaylıydı; ikisi de kalın, birbirine dolanmış sarmaşıklar şeklinde işlenmişti. Yanlarındaki sütunların tepeleri, balkondan aşağı atlayacakken donup kalmış gibi görünen taştan hayvanlar biçiminde oyulmuştu.</p>

  <p>“Bak şimdi, şarap kupanı doldurmak için gittiğin zaman işte böyle oluyor.”</p>

  <p>Ani ses Vin’in sıçramasına neden oldu ve hızla döndü. Arkasında genç bir adam duruyordu. Ne takım elbisesi Vin’in gördüklerinin en kalitelisiydi ne de yeleği pek çoğu kadar parlaktı. Hem ceket hem de gömlek biraz fazla gevşek duruyormuş gibi görünüyordu ve adamın saçları da birazcık pejmürdeydi. Elinde bir kupa şarap vardı ve takım ceketinin dış cebi de hacmi için biraz fazla büyük olan bir kitabın şekliyle kabarmıştı.</p>

  <p>“Sorun geri döndüğün zaman en sevdiğin noktanın güzel bir kız tarafından çalınmış olduğunu görmek," dedi genç adam. “Şimdi, bir centilmen olsa yoluna devam edip başka bir yer bularak leydiyi düşünceleriyle baş başa bırakırdı. Ancak bu balkondaki en iyi nokta burası; okumak için iyi bir ışık bulabileceğin fenere en yakın olan tek yer <i>bu."</i></p>

  <p>Vin’in yüzü kızardı. “Özür dilerim lordum.”</p>

  <p>“Ah, bak şimdi ben kendimi suçlu hissettim. Hep bir kupa şarap yüzünden. Bak, burada iki kişi için fazlasıyla yetecek kadar yer var. Şöyle biraz kenara çekil.”</p>

  <p>Vin durakladı. Nazik bir şekilde reddebilir miydi? Adam belli ki Vin’in yakınında kalmasını istiyordu, onun kim olduğunu biliyor muydu? Kelsier’e söyleyebilmek için adamın adını öğrenmeye mi çalışmalıydı?</p>

  <p>Vin biraz yan tarafa doğru hareket etti ve adam da onun yanına geçti. Yandaki sütuna sırtını yasladı ve şaşırtıcı bir şekilde, kitabını çıkardı ve okumaya başladı. Adam haklıydı; fenerin ışığı doğrudan kitabın sayfalarının üstüne düşüyordu. Vin bir an için dikilerek onu izledi ama o tamamen kendini kaptırmış gibi görünüyordu. Vin’e bir bakış atmak için başını kaldırmadı bile.</p>

  <p><i>Bana hiç mi aldırış etmeyecek,</i> diye düşündü kendi sıkıntısına şaşırarak. <i>Belki de daha süslü bir tuvalet giymeliydim.</i></p>

  <p>Adam şarabından bir yudum aldı, kitabına odaklanmıştı.</p>

  <p>“Her zaman balolarda kitap mı okursunuz?” diye sordu.</p>

  <p>Genç adam başını kaldırdı. “Ne kadar fırsat bulabilirsem.”</p>

  <p>“Bu biraz gelmenin amacına ters düşmüyor mu?” diye sordu Vin. “Eğer sosyalleşmekten kaçınacaksanız neden geliyorsunuz ki?”</p>

  <p>“Sen de buraya çıkmışsın,” diye cevap verdi adam.</p>

  <p>Vin kızardı. “Ben sadece salonu yukarıdan bir görmek istemiştim.”</p>

  <p>“Ya? Peki, neden sana dans etmeyi teklif eden üç adamı da geri çevirdin?”</p>

  <p>Vin durakladı. Adam gülümsedi, sonra da kitabına geri döndü.</p>

  <p>“Dört tane vardı,” dedi Vin alıngan bir şekilde. “Ve onları reddettim çünkü iyi dans etmeyi bilmiyorum.”</p>

  <p>Adam kitabını hafifçe indirerek ona dik dik baktı. "Biliyor musun, sen göründüğünden çok daha az ürkeksin.”</p>

  <p>“Ürkek mi?” diye sordu Vin. "Yanında duran genç bir leydi olmasına rağmen, daha kendini düzgün bir şekilde tanıtmadan gözlerini kitabına dikmiş olan kişi ben değilim.”</p>

  <p>Adam şüpheci bir şekilde bir kaşını kaldırdı. “Bak şimdi, tıpkı babam gibi konuştun. Çok daha güzel görünüşlü ama tıpkı onun kadar huysuz.”</p>

  <p>Vin ateş püsküren gözlerle ona baktı. En sonunda genç adam gözlerini devirdi. “Pekâlâ, o zaman ben de centilmenlik edeyim.” Görgülü ve resmi bir şekilde öne bir adım atarak Vin’e başını eğdi. “Ben Lord Elend. Leydi Valette Renoux, okuduğum sırada bu balkonu sizinle paylaşma zevkine erişebilir miyim?”</p>

  <p>Vin kollarını kavuşturdu. <i>Elend? Kendi adı mı, ailesinin adı mı? Umurumda olması gerekir mi?</i> O <i>sadece yerini geri istiyordu. Ama... benim dans etmek isteyenleri reddettiğimi nereden biliyor?</i> Her nedense içinde Kelsier’in özellikle bu konuşmayı öğrenmek isteyeceği gibi bir his vardı.</p>

  <p>Garip bir şekilde, Vin diğerlerine yapmış olduğu gibi bu adamı da başından def etmek yönünde bir arzu hissetmiyordu. Bunun yerine Elend tekrar kitabını kaldırırken bir diğer kızgınlık dalgası daha hissetti.</p>

  <p>“Hâlâ bana neden partiye katılmak yerine kitap okumayı tercih ettiğini söylemedin,” dedi.</p>

  <p>Adam içini çekerek kitabını tekrar indirdi. “Ee, bak şimdi, ben de dansçıların en iyisi değilim.”</p>

  <p>“Ah,” dedi Vin.</p>

  <p>“Ama bu işin sadece bir parçası," dedi bir parmağını kaldırarak. “Sen daha bunu fark etmemiş olabilirsin ama çok fazla parti diye bir şey de var. Bir kere bu baloların beş ya da altı yüz tanesine katıldıktan sonra, artık biraz sıkıcı gelmeye başlıyorlar.”</p>

  <p>Vin omuz silkti. “Eğer pratik yapsaydın büyük ihtimalle daha iyi dans etmeyi öğrenirdin.”</p>

  <p>Elend bir kaşını kaldırdı. “Benim kitabıma geri dönmeme izin vermeyeceksin, değil mi?”</p>

  <p>“Öyle bir niyetim yoktu.”</p>

  <p>Elend içini çekerek kitabı, kitap şeklinde bir aşınma izinin belirmeye başlamış olduğu ceketinin cebine geri soktu. “Peki, o zaman. Onun yerine gidip dans etmek ister misin?”</p>

  <p>Vin donakaldı. Elend kayıtsızca gülümsedi.</p>

  <p><i>Hükümdar adına! Bu ya inanılmayacak kadar uyanık ya da sosyal açıdan beceriksiz.</i> Hangisi olduğunu belirleyemiyor olması rahatsız ediciydi.</p>

  <p>“Bu bir hayır oluyor, diye varsayıyorum?” dedi Elend. “İyi. Önermem gerektiğini düşünmüştüm çünkü benim bir centilmen olduğumu ortaya koyduk. Ancak ben aşağıdaki çiftlerin onların ayaklarını ezmemizi takdir edeceklerinden şüpheliyim.”</p>

  <p>“Katılıyorum. Ne okuyordun?”</p>

  <p>“Dilisteni,” dedi Elend. <i>“Abide Duruşmaları.</i> Hiç duydun mu?”</p>

  <p>Vin başını olumsuzca salladı.</p>

  <p>“Ah, neyse. Pek kimse duymamıştır.” Parmaklığın üstünden eğilerek aşağıya baktı. “Ee, sosyete içindeki ilk tecrüben hakkında ne düşünüyorsun?”</p>

  <p>“Bu çok... etkileyici.”</p>

  <p>Elend kıs kıs güldü. “Venture Evi hakkında ne dersen de, nasıl parti verileceğini biliyorlar.”</p>

  <p>Vin başını sallayarak onayladı. “O zaman sen Venture Evi’nden hoşlanmıyor musun?” Belki bu Kelsier’in ilgilendiği o çekişmelerden birisiydi.</p>

  <p>“Özel olarak değil, hayır,” dedi Elend. “Onlar yüksek asiller için bile fazla gösteriş seven bir güruh. Sadece bir parti veremezler, <i>en iyi</i> partiyi vermek zorundalar. Bunu hazırlatırken hizmetkârlarının canını çıkarmalarını, sonra da hemen ertesi sabah salon mükemmel bir şekilde temiz değil diye zavallı şeyleri döverek cezalandırmalarından ise bahsetmeye bile gerek yok.”</p>

  <p>Vin başını yana eğdi. <i>Bir asilden duymayı beklediğim sözler değil.</i></p>

  <p>Elend durakladı, biraz utanmış gibi görünüyordu. “Ama sen onu boş ver. Sanırım Terrislin seni arıyor.”</p>

  <p>Vin irkilerek balkonun yan tarafından aşağı baktı. Gerçekten de, Sazed’ın uzun boylu şekli şimdi boş olan masasının yanında durmuş, bir garson oğlanla konuşuyordu.</p>

  <p>Vin sessizce ciyakladı. "Gitmem lazım,” dedi merdivenlere doğru dönerek.</p>

  <p>“Eh, peki o zaman,” dedi Elend. "Okumaya geri döneyim ben de.” Vin’e yarım bir el sallamayla veda etti ama o daha ilk adımını atamadan önce kitabını açmıştı bile.</p>

  <p>Vin nefes nefese aşağı ulaştı. Sazed onu anında gördü.</p>

  <p>“Affedersin,” dedi yaklaşırken üzgünce.</p>

  <p>"Benden özür dilemeyin Hanımım,” dedi Sazed sessizce. “Bu hem uygunsuz, hem de gereksiz. Biraz hareket etmek iyi bir fikirdi, diye düşünüyorum ben. Eğer siz o kadar gergin görünüyor olmasaydınız bunu ben önerecektim.”</p>

  <p>Vin başıyla onayladı. “Peki, gitme zamanımız geldi mi?”</p>

  <p>“Bu çekilmek için uygun bir zaman, eğer siz isterseniz,” dedi Sazed yukarıdaki balkona doğru göz atarak. “Orada ne yapıyor olduğunuzu sorabilir miyim Hanımım?”</p>

  <p>“Pencerelere daha yakından bir bakmak istemiştim,” dedi Vin. “Ama sonunda birisiyle konuşmak zorunda kaldım. İlk başta sanki benimle ilgileniyormuş gibi görünüyordu ama şimdi onun en başından beri hiç de bana pek dikkat etmeye niyetli olmadığını düşünüyorum. Önemli değil, Kelsier’i adıyla rahatsız etmeye değecek kadar önemli gibi görünmüyordu.”</p>

  <p>Sazed durakladı. “Konuştuğunuz kişi kimdi?”</p>

  <p>“Şu köşedeki adam, balkonda,” dedi Vin.</p>

  <p>“Lord Venture’nın arkadaşlarından biri miydi?”</p>

  <p>Vin dondu. “Onların arasında adı Elend olan bir tane var mı?”</p>

  <p>Sazed’ın gözle görülür şekilde rengi attı. “Siz Lord <i>Elend Venture</i>’yla mı konuşuyordunuz?”</p>

  <p>“Şey... evet?”</p>

  <p>“Size dans etmeyi teklif etti mi?”</p>

  <p>Vin başını sallayarak onayladı. “Ama buna gerçekten niyetli olduğunu sanmıyorum.”</p>

  <p>“Ah, eyvah,” dedi Sazed. “Kontrollü bilinmezlik de buraya kadarmış.”</p>

  <p>“Venture mı?” diye sordu Vin. "Venture Kalesi’ndeki gibi mi?”</p>

  <p>“Ev unvanının vârisi,” dedi Sazed.</p>

  <p>“Ha,” dedi Vin, büyük ihtimalle şu anda hissediyor olduğundan biraz daha fazla gözünün korkmuş olması gerektiğini fark ederek. “Biraz sinir bozucu bir oğlan ama sevimli gibiydi.”</p>

  <p>“Bunu burada tartışmamamız gerekir,” dedi Sazed. "Siz onun mevkisinin çok ama çok altındasınız. Gelin, hadi çekilelim. Yemek için gitmemeliydim...”</p>

  <p>Vin’e çıkışa doğru yol gösterirken kendi kendine mırıldanarak sesi kesildi. Vin şalını geri alırken son bir kere daha ana salonun içine doğru göz attı ve kalay yakarak gözlerini kısıp yukarıdaki balkona baktı.</p>

  <p>Elend’in kitabı kapalı olarak bir elindeydi ve Vin onun kendi durduğu yöne doğru baktığına yemin edebilirdi. Gülümsedi ve Sazed’ın onu arabaya doğru götürmesine izin verdi.</p>
</body>
</html>
