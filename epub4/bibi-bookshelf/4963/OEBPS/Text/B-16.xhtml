<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/ege0.5.css" rel="stylesheet" type="text/css"/>
</head>

<body>
  <div class="girs">
    <p class="p1"><i>Çoğu kişi benim yolculuğumun Khlennium’da, o büyük harikalar şehrinde başladığını düşünüyor. Arayışım başladığı zamanlar kral olmadığımı unutuyorlar. Krallıktan çok uzaktım.</i></p>

    <p><i>Sanıyorum bu arayışın imparatorlar, rahipler, kâhinler ya da generaller tarafından başlatılmamış olduğunu hatırlamak insanoğlu için iyi olacak. Her şey ne Khlennium 'da ya da Kordel’de başladı ne de doğudaki büyük devletlerden ya da batının kızıl imparatorluğundan geldi.</i></p>

    <p><i>Her şey adı sizin için hiçbir şey ifade etmeyecek olan küçük, önemsiz bir kasabada başladı. Bir genç ile başladı, bir demircinin oğluyla; belki de başını belaya sokma becerisi dışında, hiçbir açıdan dikkate değer olmayan bir oğlanla.</i></p>

    <p><i>Benimle başladı.</i></p>
  </div>

  <p class="img"><img alt="" height="50" src="../Images/16.jpg" width="210"/></p>

  <h2>16</h2>

  <p class="p1"><span style="font-size: 1.2em;">UYANDIĞI ZAMAN ACI</span>, Reen’in onu yine dövmüş olduğunu sanmasına neden oldu Vin’in. Ne yapmıştı? Diğer çete üyelerinden birine karşı fazla mı arkadaşça davranmıştı? Aptalca bir yorum yaparak çetebaşının öfkesini üzerine mi çekmişti? Sessiz kalacaktı, her zaman sessiz olacak, diğerlerinden uzak duracak, asla kendi üzerine dikkat çekmeyecekti. Yoksa Reen onu döverdi. Öğrenmek zorundasın, diyordu Reen. Vin öğrenmek zorundaydı...</p>

  <p>Ama acısı bunun için fazlasıyla ağırmış gibi geliyordu. Çok uzun bir zamandan beri canının bu kadar fazla yandığını hatırlamıyordu.</p>

  <p>Hafifçe öksürerek gözlerini açtı. Fazlasıyla rahat olan bir yatakta yatıyordu ve yatağının yanındaki sandalyede oturan sıska bir genç oğlan vardı.</p>

  <p><i>Yorlatek,</i> diye düşündü Vin. <i>Onun adı bu. Ben Clubs’ın dükkânındayım.</i></p>

  <p>Yorlatek sıçrayarak ayağa kalktı. “Mişti uyan sen!”</p>

  <p>Vin konuşmaya çalıştı ama sadece tekrar öksürebildi ve oğlan da aceleyle ona bir bardak su verdi. Vin minnetle suyu yudumlarken yan tarafındaki acıyla yüzünü buruşturdu. Aslında bütün vücudunu iyice bir hırpalanmış hissediyordu.</p>

  <p>“Yorlatek,” diye hırıldadı en sonunda.</p>

  <p>“İyor yok şimdi artık,” dedi. “İyordu yok adımı pek sev Kelsier, değiştirdi Dikiz diye.”</p>

  <p>“Dikiz mi?” diye sordu Vin. “Uymuş. Ne kadardır uyuyorum?”</p>

  <p>“İki hafta,” dedi oğlan. “Bekle burada." Hızla fırlayıp gitti ve sonra Vin dışarıdan sesinin geldiğini duydu.</p>

  <p><i>İki hafta mı?</i> Bardağını yudumlarken dağınık hatıralarını düzenlemeye çalıştı. Kırmızımsı ikindi güneşinin ışığı pencereden içeri sızarak odayı aydınlatıyordu. Bardağı bir kenara bırakarak yan tarafını kontrol etti ve büyük, beyaz bir sargı buldu.</p>

  <p><i>Sorgucu bana buradan vurmuştu,</i> diye düşündü. <i>Ölmüş olmam gerekir.</i></p>

  <p>Düştükten sonra çatıya çarptığı yer de berelenmiş ve morarmıştı. Ve vücudunda bir düzine başka kesik, çürük ve sıyrık daha vardı. Sonuç olarak kendisini tamamıyla berbat hissediyordu.</p>

  <p>“Vin!” dedi Dockson odaya girerek. “Uyanmışsın!”</p>

  <p>“Zar zor,” dedi Vin bir inlemeyle sırtını yastığına yaslayarak.</p>

  <p>Dockson gülümseyerek geldi ve Yorlatek’in sandalyesine oturdu. “Ne kadarını hatırlıyorsun?”</p>

  <p>“Çoğu şeyi sanırım,” dedi Vin. “Dövüşerek sarayın içine girdik ama orada Sorgucular vardı. Onlar bizi kovaladılar ve Kelsier de onlarla...” Durarak Dockson’a baktı. “Kelsier? Ya o...”</p>

  <p>“Kell iyi,” dedi Dockson. “O olayı senden çok daha sağlam bir şekilde atlattı. Kell üç yıl önce yaptığımız planlardan dolayı sarayı oldukça iyi biliyor ve o...”</p>

  <p>Dockson’ın sesi azalarak kesilirken Vin kaşlarını çattı. “Ne?”</p>

  <p>“O dedi ki Sorgucular onu öldürmeye fazla odaklanmış gibi görünmüyorlarmış. Onu oyalamak için bir tanesini bırakıp senin arkandan iki tane göndermişler.”</p>

  <p><i>Neden,</i> diye düşündü Vin. <i>Sadece ilk önce güçlerini en zayıf düşman üstüne mi odaklamak istiyorlardı? Yoksa başka bir sebep mi vardı?</i> O gecenin olaylarını kafasından geçirerek düşünceli bir şekilde arkasına yaslandı.</p>

  <p>“Sazed,” dedi Vin en sonunda. “Beni o kurtardı. Sorgucu beni öldürmek üzereydi ama... Dox, o <i>ne?"</i></p>

  <p>“Sazed mi? Bu büyük olasılıkla cevabını ona bırakmam gereken bir soru,” dedi Dockson.</p>

  <p>“O burada mı?”</p>

  <p>Dockson başını olumsuzca salladı. “Fellise’e geri dönmek zorunda kaldı. Breeze ve Kell asker toplamaya çıktılar ve Ham de geçen hafta ordumuzu incelemek için gitti. O daha en azından bir ay geri gelmeyecek.”</p>

  <p>Vin uykulu bir şekilde başıyla onayladı.</p>

  <p>“Suyunun kalanını da iç,” dedi Dockson. “içinde acıya karşı faydası olacak bir şeyler var.”</p>

  <p>Vin bardağın geri kalanını da kafasına dikti, sonra da arkasını döndü ve tekrar kendisini uykuya bıraktı.</p>

  <div>
    <br/>
  </div>

  <p class="p1">Uyandığı zaman Kelsier oradaydı. Yatağının yanındaki bir sandalyede oturmuş ve elleriyle dizlerinin üstüne dayadığı dirseklerini kavramıştı, bir fenerin hafif ışığında onu izliyordu. Vin gözlerini açtığı zaman gülümsedi. “Hoş geldin.”</p>

  <p>Vin hemen komodinin üstünde duran su bardağına uzandı. “İş nasıl gidiyor?”</p>

  <p>Kelsier omuz silkti. “Ordu büyüyor ve Renoux da silah ve ikmal malzemeleri satın almaya başladı. Senin Nezaret konusundaki önerinin iyi olduğu anlaşıldı; Theron’un bağlantısını bulduk ve neredeyse Nezaret çırağı olarak birisini içeri sızdırmamızı sağlayacak olan bir anlaşma yapmak üzereyiz.”</p>

  <p>“Marsh mı? Kendisi mi yapacak?” diye sordu Vin.</p>

  <p>Kelsier başıyla onayladı. “Onun her zaman Nezaret’e karşı... belli bir yatkınlığı olmuştur. Eğer obligatör rolü yapmayı başarabilecek olan bir skaa varsa bu Marsh olacaktır.”</p>

  <p>Vin başıyla onaylayarak suyu yudumladı. Kelsier’de farklı olan bir şeyler vardı. Bu belirsiz bir şeydi, havasında ve tutumunda hafif bir değişiklik. Vin’in hastalığı sırasında bir şeyler değişmişti.</p>

  <p>“Vin,” dedi Kelsier tereddüt içinde. "Sana bir özür borcum var. Seni neredeyse öldürtüyordum. ”</p>

  <p>Vin sessizce homurdandı. “Bu senin suçun değil. Seni ben zorladım.”</p>

  <p>"Beni zorlayamamış olman gerekirdi,” dedi Kelsier. “İlk kararım seni geri göndermekti ve bu doğru karardı. Lütfen özrümü kabul et.”</p>

  <p>Vin sessizce başını salladı. “Şimdi ne yapmam lazım? İşin devam etmesi gerek, değil mi?”</p>

  <p>Kelsier gülümsedi. “Gerçekten de öyle. Senin iyileşir iyileşmez Fellise’e geri taşınmanı tercih ederim. Leydi Valette’in hastalanmış olduğu şeklinde bir hikâye uydurduk ama söylentiler çıkmaya başlıyor. Ziyaretçiler tarafından ne kadar çabuk bizzat görülürsen, o kadar iyi olur.”</p>

  <p>"Yarın gidebilirim,” dedi Vin.</p>

  <p>Kelsier güldü. "Şüpheliyim ama kısa süre sonra gidebileceksin. Şu an için sen sadece dinlen.” Ayağa kalkarak gitmek için hareketlendi.</p>

  <p>“Kelsier?” dedi Vin onu durdurarak. Kelsier dönüp baktı.</p>

  <p>Vin söylemek istediği şeyi kelimelere dökmek için zorlandı. “Saray... Sorgucular... Biz ölümsüz değiliz, değil mi?” Kızardı, bu şekilde söylediği zaman kulağa aptalca geliyordu.</p>

  <p>Ancak Kelsier sadece gülümsedi. Onun söylemeye çalıştığı şeyi anlarmış gibi görünüyordu. “Hayır, Vin,” dedi sessizce. “Kesinlikle değiliz.”</p>

  <div>
    <br/>
  </div>

  <p class="p1">Vin arabanın penceresinden manzarayı izliyordu. Renoux Malikânesi’nden gönderilmiş olan araç güya Leydi Valette’i Luthadel’de bir geziye çıkarmıştı. Ama aslında Vin arabaya Clubs’ın sokağında kısa bir süreliğine durana kadar binmiş değildi. Ancak şimdi penceresinin perdeleri açıktı ve bir kere daha tüm dünya Valette’i görebilirdi, tabii eğer umursayan birileri varsa.</p>

  <p>At arabası Fellise’e doğru yoluna devam etti. Kelsier haklı çıkmıştı, yolculuğu yapabilecek kadar güçlü hissetmeden önce Clubs’ın dükkânında üç gün daha dinlenmek zorunda kalmıştı. Kısmen de bereli kolları ve yaralı yan tarafıyla leydi elbiselerinin içine girmeye çalışma fikri onu dehşete düşürdüğü için beklemişti.</p>

  <p>Yine de tekrar ayakta olmak iyi geliyordu. Sadece yatakta kalıp iyileşmekte... Aklına yatmayan bir şeyler vardı. Sıradan bir hırsıza bu kadar uzun süreli bir dinlenme fırsatı tanınmazdı; hırsızlar ya çabucak çalışmaya geri dönerler ya da ölüme terk edilirlerdi. Yemek için para getiremeyenlerin sığınakta yer kaplamasına izin verilemezdi.</p>

  <p><i>Ama insanlar sadece bu şekilde yaşamıyor,</i> diye düşündü Vin. Bu bilgi hâlâ onu rahatsız ediyordu. Vin’in onların kaynaklarını tüketmiş olması Kelsier ve diğerlerinin umurunda olmamıştı; onun zayıflamış durumundan yararlanmaya kalkmamışlardı. Bu nöbetçilerin arasında en dikkate değer olanı genç Yorlatek’ti. Vin onu iyi tanıdığını bile düşünmüyordu ama Kelsier oğlanın, geçirdiği koma sırasında Vin'e göz kulak olmasını sağlamıştı. Onunla ilgilenmiş, yatağının yanında saatler harcamışlardı.</p>

  <p>Bir çetebaşının adamları hakkında endişe ettiği bir dünyaya insan ne anlam verebilirdi? Yeraltında her birey kendi başına gelenlerin sorumluluğunu taşırdı; bir çetenin daha zayıf olan kısmının ölmesine izin verilirdi ki, diğer herkesin de sağ kalmalarına yetecek kadar kazanmalarına engel olmasınlar. Eğer bir kişi Nezaret tarafından yakalanırsa, onu kaderine terk eder ve çok fazla bir şey itiraf etmemesini umardın. Onun tehlike içine girmesindeki payından endişe etmezdin.</p>

  <p><i>Onlar aptal,</i> diye fısıldadı Reen’in sesi. <i>Bütün bu planın sonu felaket olacak ve senin ölümün de gidebileceğin zaman gitmemiş olduğun için kendi suçun olacak.</i></p>

  <p>Reen gidebileceği zaman gitmişti. Belki Vin’in farkında olmadan sahip olduğu güçler yüzünden eninde sonunda Sorgucuların onu avlayacağını da biliyordu. Reen ne zaman gidileceğini hep bilmişti; onun da sonunun Camon’un çetesinin geri kalanlarıyla birlikte katledilmek olmaması bir tesadüf değil diye düşünüyordu Vin.</p>

  <p>Ama yine de Vin, zihninin derinliklerinden gelen Reen’in telkinlerini duymazdan gelerek arabanın onu Fellise’e doğru götürmeye devam etmesine izin verdi. Bu Kelsier’in çetesindeki yeri hakkında tam olarak kendini güvende hissettiği için değildi; aslında bir açıdan bu insanların arasındaki yeri onu daha da endişelendiriyordu. Ya Vin’e ihtiyaçları kalmazsa? Ya Vin onlar için işe yaramaz hâle gelirse?</p>

  <p>Vin’in çeteye onun yapmasına ihtiyaç duydukları şeyi yapabileceğini kanıtlaması gerekiyordu. Katılmacak etkinlikler, içine sızılacak bir sosyete vardı. Yapacak o kadar fazla işi vardı ki zamanının daha da fazlasını uyuyarak boşa harcamaya cesaret edemezdi.</p>

  <p>Dahası Allomantik antrenman seanslarına geri dönmesi gerekiyordu. Vin’in güçlerine muhtaç hâle gelmesi sadece birkaç kısa ay sürmüştü ve sislerin arasında uçmanın, iterek ve Çekerek gökyüzü boyunca ilerlemenin getirdiği özgürlüğün hasretini çekiyordu. Kredik Shaw ona ölümsüz olmadığını öğretmişti ama Kelsier’in sadece bir iki sıyrıkla kurtulmuş olması, Vin’in olduğundan çok daha iyi bir duruma gelebileceğinin de mümkün olduğunun kanıtıydı. Vin’in pratik yapması, daha fazla güçlenmesi gerekiyordu; ta ki o da Kelsier gibi Sorguculardan kaçabilecek hâle gelene kadar.</p>

  <p>Araba bir virajı aldı ve Fellise’in içine doğru ilerledi. Tanıdık, pastoral banliyö manzarası Vin’in kendi kendine gülümsemesine neden oldu ve arabanın açık penceresine yaslanarak rüzgârı hissetti. Şanslılarsa sokaktaki bazı insanlar Leydi Valette’in arabayla şehrin içinden geçerken görüldüğünün dedikodusunu yapardı. Birkaç kısa turdan sonra Renoux Malikânesi’ne ulaştılar. Bir uşak kapıyı açtı ve Vin arabanın önünde onun inmesine yardım etmek için Lord Renoux’nun bizzat beklediğini görünce şaşırdı.</p>

  <p>“Lordum?” dedi ona elini uzatarak. “Mutlaka ilgileniyor olmanız gereken daha önemli işleriniz vardır.”</p>

  <p>“Saçmalık,” dedi. “Bir lordun en sevdiği yeğeninin üstüne titreyecek zamanı olmalıdır. Gezin nasıl geçti?”</p>

  <p><i>Rolünü hiç mi bozmuyor</i>? Luthadel’de olan diğerlerini sormamış ya da onun yarasından haberi olduğuna dair herhangi bir işaret göstermemişti.</p>

  <p>“Ferahlatıcıydı amca,” dedi köşk kapısına giden basamaklardan yukarı çıkarlarken. Vin hâlâ zayıf olan bacaklarına güç vermesi için midesinde hafifçe yanmakta olan lehime müteşekkirdi. Kelsier onu lehimin gücüne bağımlı hâle gelmemek için çok fazla kullanmaması yönünde uyarmıştı ama Vin iyileşene kadar başka bir alternatif göremiyordu.</p>

  <p>“Bu harika,” dedi Renoux. “Belki, sen bir kere iyi hissetmeye başladığın zaman, bahçe balkonunda birlikte öğlen yemeği yemeliyiz. Kış yaklaşıyor ama bu aralar havalar ılık.”</p>

  <p>“Bu çok hoş olur,” dedi Vin. Eskiden taklitçinin asil duruşunu tehditkâr bulurdu. Ancak Leydi Valette kişiliğine bürünürken daha önceki gibi yine sakinliği hissetti. Hırsız Vin, Renoux gibi bir adam için hiçbir şeydi ama sosyetik Valette başka bir meseleydi.</p>

  <p>“Çok iyi,” dedi Renoux kapıdan içeri girdiklerinde duraklayarak. “Ancak gel onunla başka bir gün ilgilenelim. Şu an için, ben senin yolculuğundan sonra dinlenmeni tercih ederim.”</p>

  <p>“Aslında, lordum, ben Sazed’i ziyaret etmek istiyordum. Vekilharç ile tartışmam gereken bazı meseleler var.”</p>

  <p>“Ah,” dedi Renoux. “Onu kütüphanede benim projelerimden birinin üstünde çalışırken bulacaksın.”</p>

  <p>“Teşekkür ederim,” dedi Vin.</p>

  <p>Renoux başıyla selam verdi, sonra da dönüp düello değneğini beyaz mermer zemin üstünde tıkırdatarak uzaklaştı. Vin onun aklının tamamen yerinde olup olmadığını merak ederek durakladı. Bir insan gerçekten de bir kişiliğe bu kadar bütüncül bir şekilde bürünebilir miydi?</p>

  <p><i>Sen de yapıyorsun,</i> diye düşündü Vin. <i>Leydi Valette olduğun zaman kendinin bambaşka bir tarafını gösteriyorsun.</i></p>

  <p>Döndü ve kuzey merdivenlerini tırmanmasına yardımcı olmak için lehim harladı. Yukarıya ulaştığı zaman ise alevini azaltarak normal bir yakmaya döndü. Kelsier’in de söylemiş olduğu gibi metalleri uzun bir süre boyunca harlamak tehlikeliydi; bir Allomanser hızla vücudunu bağımlı hâle getirebilirdi.</p>

  <p>Birkaç nefes aldı, lehimle bile merdivenleri çıkmak zor gelmişti; sonra da koridor boyunca yürüyerek kütüphaneye doğru gitti. Sazed küçük odanın uzak ucundaki ufak bir kömür sobasının yanında duran bir masada oturmuş, bir dizi kâğıdın üstüne yazı yazıyordu. Standart vekilharç cübbesini giymişti ve burnunun ucunda da ince bir gözlük vardı.</p>

  <p>Vin kapının ağzında duraklayarak hayatını kurtarmış olan adamı inceledi. <i>Neden gözlük takıyor? Daha önce onu gözlüksüz okurken görmüştüm.</i> Çalışmasına kendisini tamamen kaptırmış gibi görünüyordu; masanın üstündeki büyük bir kitabı inceliyor, sonra da dönüp kâğıdına notlar karalıyordu.</p>

  <p>"Sen bir Allomanser’sin,” dedi Vin sessizce.</p>

  <p>Sazed durakladı, sonra da kalemini bırakarak döndü. “Size bunu düşündüren nedir Vin Hanım?”</p>

  <p>“Luthadel’e fazla hızlı vardın.”</p>

  <p>“Lord Renoux ahırlarında birkaç hızlı haberci atı tutuyor. Onlardan bir tanesini almış olabilirim.”</p>

  <p>“Beni sarayda buldun,” dedi Vin.</p>

  <p>“Kelsier bana planlarından bahsetmişti ve ben de doğru bir şekilde onu takip etmiş olduğunuzu varsaydım. Sizi bulabilmem sadece şans eseriydi ve neredeyse çok geç kalmış olacaktım."</p>

  <p>Vin kaşlarını çattı. “Sorgucuyu öldürdün.”</p>

  <p>“Öldürmek mi?” diye sordu Sazed. “Hayır Hanımım. O canavarlardan bir tanesini öldürmek için benim sahip olduğumdan çok daha fazla güç gerekir. Ben sadece... Onun dikkatini dağıttım.”</p>

  <p>Vin bir an daha kapı ağzında durarak Sazed’ın neden bu kadar muğlak davrandığını anlamaya çalıştı. “Peki, sen bir Allomanser misin, değil misin?”</p>

  <p>Sazed gülümsedi, sonra da masanın yanından bir tabure çekti. “Lütfen oturun.”</p>

  <p>Vin söylenildiği gibi yaparak yürüdü ve sırtını devasa bir kitaplığa vererek tabureye oturdu.</p>

  <p>“Eğer size bir Allomanser olmadığımı söyleseydim ne düşünürdünüz?” diye sordu Sazed.</p>

  <p>“Yalan söylediğini düşünürdüm,” dedi Vin.</p>

  <p>“Peki, hiç benim daha önce yalan söylediğimi gördünüz mü?”</p>

  <p>“En iyi yalancılar çoğu zaman doğruyu söyleyenleridir.”</p>

  <p>Sazed gözlüklerinin arkasından ona bakarak gülümsedi. “Bu doğru, diye düşünüyorum ben. Yine de, benim bir Allomanser olduğuma dair ne kanıtınız var?”</p>

  <p>“Allomansi olmadan yapılamayacak şeyler yaptın.”</p>

  <p>“Öyle mi? İki aylık bir Sissoylu olan siz daha şimdiden dünyada olası olan her şeyi biliyor musunuz?”</p>

  <p>Vin durakladı. Sadece kısa bir süre öncesine kadar, Allomansi hakkında da pek bir şey bildiği yoktu. Belki de dünyada onun varsaydığından daha fazla şey vardı.</p>

  <p><i>Her zaman bir sır daha vardır.</i> Kelsier’in sözleri.</p>

  <p>“Peki,” dedi yavaşça. “Bir ‘Sırdaş’ tam olarak ne?”</p>

  <p>Sazed gülümsedi. “İşte <i>bu</i> çok daha akıllıca bir soru Hanımım. Sırdaşlar... depolardır. Biz çeşitli şeyleri hatırlarız ki gelecekte de kullanılabilsinler.”</p>

  <p>“Dinler gibi,” dedi Vin.</p>

  <p>Sazed başıyla onayladı. “Dinsel gerçekler benim özel uzmanlık alanımdır.”</p>

  <p>“Ama başka şeyleri de hatırlıyorsun?”</p>

  <p>Sazed başıyla onayladı.</p>

  <p>“Ne gibi?”</p>

  <p>“Ee," dedi Sazed incelemekte olduğu kitabı kapatarak. “Örneğin diller.”</p>

  <p>Vin anında gliflerle kaplı cildi tanıdı. “Sarayda bulduğum kitap! Bunu nasıl aldın?”</p>

  <p>“Sizi ararken karşıma çıktı,” dedi Terrisli. “Çok eski bir dilde yazılmış bir kitap, neredeyse bin yıldır düzenli olarak konuşulmamış olan bir dilde.”</p>

  <p>“Ama sen konuşabiliyor musun?” diye sordu Vin.</p>

  <p>Sazed başını salladı. "Bunu tercüme etmeye yetecek kadar, diye düşünüyorum ben.”</p>

  <p>“Peki... sen kaç dil biliyorsun?”</p>

  <p>“Yüz yetmiş iki,” dedi Sazed. “Khlennice gibi olan pek çoğu artık konuşulmuyor; Lord Hükümdar’ın beşinci yüzyıldaki birlik hareketi bunu garanti altına aldı. İnsanların bugün konuştuğu dil aslında benim anavatanım olan Terris’in uzak bir lehçesi.”</p>

  <p><i>Yüz yetmiş iki,</i> diye düşündü Vin şaşkınlık içinde. “Bu... olası görünmüyor. Bir insan o kadar çok şeyi hatırlayamaz.”</p>

  <p>“Bir insan değil,” dedi Sazed. “Bir Sırdaş. Benim yaptığım şey Allomansi’ye benzer ancak aynı şey değildir. Siz gücü metallerden çekiyorsunuz. Ben ise... onları hatıralar yaratmak için kullanıyorum. ”</p>

  <p>“Nasıl?” diye sordu Vin.</p>

  <p>Sazed başını olumsuzca salladı. “Belki başka bir zaman Hanımım. Benim türüm... bizler sırlarımızı korumayı tercih ederiz. Lord Hükümdar bizleri dikkate değer, şaşkınlık verici bir tutkuyla avlıyor. Bizler Sissoylulardan çok daha az tehditkârız, ancak o Allomanserleri görmezden gelerek bizleri yok etmeyi arzuluyor; bizim yüzümüzden Terris halkından nefret ediyor.”</p>

  <p>“Nefret mi?” diye sordu Vin. “Sizler sıradan skaalardan daha iyi muamele görüyorsunuz. Saygı duyulan konumlarınız var."</p>

  <p>“O doğru Hanımım," dedi Sazed. “Ama bir açıdan skaalar daha özgür. Terrislilerin çoğu doğuştan itibaren vekilharç olmaları için yetiştirilirler. Sayımız son derece azaldı ve ürememizi de Lord Hükümdar’ın Doğurganlık Birimi kontrol ediyor. Hiçbir Terrisli vekilharcın bir aile kurmasına, hatta çocuk sahibi olmasına izin verilmiyor.”</p>

  <p>Vin güldü. “Bu uygulaması zor olacak bir şeye benziyor.”</p>

  <p>Sazed bir eli büyük kitabın cildi üstünde durakladı. “Yo, hiç de değil,” dedi yüzü asılarak. “Bütün Terrisli vekilharçlar hadım edilir çocuğum. Ben senin bunu bildiğini sanmıştım.”</p>

  <p>Vin donakaldı, sonra da şiddetle kızardı. “Ben... Ben... Özür dilerim...”</p>

  <p>“Gerçekten de ve kesinlikle, herhangi bir özür gerekli değil. Vekilharç olacak olanlar için normal bir şekilde, ben de doğumumdan kısa bir süre sonra hadım edilmiştim. Ben sık sık hayatımı sıradan bir skaanınkiyle değiştirmeyi kolayca kabul ederdim diye düşünmüşümdür. Benim halkım kölelerden bile düşük... onlar üreme programlarıyla yaratılarak doğumdan itibaren Lord Hükümdar’ın arzularını yerine getirmek üzere eğitilmiş olan, seri üretim makineleri.”</p>

  <p>Vin patavatsızlığına lanet ederek kızarmaya devam etti. Neden kimse ona söylememişti? Ancak Sazed gücenmiş gibi görünmüyordu; o hiçbir zaman herhangi bir şey hakkında sinirlenmiş görünmezdi.</p>

  <p><i>Herhalde onun... durumunun getirdiği bir şeydir,</i> diye düşündü Vin. <i>Doğurganlık Birimi’nin de istediği şey bu olmalı; uysal, sakin vekilharçlar.</i></p>

  <p>“Sen bir isyancısın Sazed,” dedi Vin kaşlarını çatarak. “Sen Lord Hükümdar’a karşı mücadele ediyorsun.”</p>

  <p>“Ben biraz anormal sayılırım,” dedi Sazed. “Ve halkıma Lord Hükümdar’ın inandığı kadar eksiksiz bir şekilde boyun eğdirilmiş değil, diye düşünüyorum ben. Bizzat onun burnunun dibinde Sırdaşlar saklıyoruz ve hatta bazılarımız eğitimimizin üstesinden gelecek kadar cesaret toplayabiliyor.”</p>

  <p>Durakladı, sonra da başını iki yana salladı. “Ancak bu kolay bir şey değil. Bizler zayıf bir halkız Hanımım. Hep söyleneni yapmayı arzu ediyoruz, boyun eğmeye yatkınız. Hatta sizin bir isyancı olarak adlandırdığınız ben bile, anında bir vekil-harçlık ve hizmetkârlık konumunu seçtim. Bizler olmayı arzu ettiğimiz kadar cesur değiliz, diye düşünüyorum ben.”</p>

  <p>“Beni kurtarmaya yetecek kadar cesurdun,” dedi Vin.</p>

  <p>Sazed gülümsedi. “Ah, ama orada da bir parça itaatkarlık vardı. Ben Üstat Kelsier’e sizin güvenliğinizi sağlayacağıma dair söz vermiştim.”</p>

  <p><i>Ha,</i> diye düşündü Vin. Sazed’ın davranışları için bir sebebinin olup olmadığını merak etmişti. Ne de olsa, sadece Vin’i kurtarmak için hayatını kim tehlikeye atardı? Bir an düşünceli bir şekilde oturdu ve Sazed de kitabına geri döndü. En sonunda Vin tekrar konuşarak Terrislinin dikkatini çekti. “Sazed?”</p>

  <p>“Evet Hanımım?"</p>

  <p>“Kelsier’e üç yıl önce kim ihanet etti?”</p>

  <p>Sazed durakladı, sonra da dolmakalemini masaya koydu. “Gerçekler net değil Hanımım. Çetenin büyük bir kısmı bunun Mare olduğunu varsayıyor, diye düşünüyorum ben.”</p>

  <p>“Mare mı? Kelsier’in karısı mı?” diye sordu Vin.</p>

  <p>Sazed başıyla onayladı. “Görünüşe göre, bunu yapabilmesi mümkün olan tek kişi oymuş. Dahası, Lord Hükümdar’ın kendisi onu ima etmiş.”</p>

  <p>“Ama o da Hathsin’e gönderilmedi mi?”</p>

  <p>“O orada öldü,” dedi Sazed. “Üstat Kelsier’in Çukurlar konusunda ağzı sıkı ancak ben onun o korkunç yerden getirmiş olduğu yaraların, kollarında gördüklerinizden çok daha derinlere gittiğini hissediyorum. Ben kendisinin bile Mare’ın ona ihanet edip etmediğinden asla emin olamadığını düşünüyorum.”</p>

  <p>“Ağabeyim eğer doğru fırsatı ve yeteri kadar iyi bir sebebi olursa, herkes sana ihanet eder demişti.”</p>

  <p>Sazed kaşlarını çattı. “Eğer böyle bir şey doğru olsaydı bile, ben buna inanarak yaşamayı istemezdim.”</p>

  <p><i>Bu Kelsier'in başına gelenden daha iyi bir şeymiş gibi görünüyor. Sevdiğini düşündüğün kişi tarafından Lord Hükümdar’a teslim edilmekten iyidir.</i></p>

  <p>“Kelsier son zamanlarda farklı,” dedi Vin. “Daha içine kapanık görünüyor. Bu benim başıma gelenler yüzünden kendini suçlu hissettiği için mi?”</p>

  <p>"Ben bir nedenin o olduğundan şüphe ediyorum,” dedi Sazed. “Ama o ayrıca küçük bir hırsız çetesine liderlik etmek ile geniş bir ayaklanmayı organize etmenin arasında büyük bir fark olduğunu da idrak etmeye başlıyor. Bir zamanlar alıyor olduğu riskleri artık alamaz. Bu süreç onu daha iyiye doğru değiştiriyor, diye düşünüyorum ben.”</p>

  <p>Vin o kadar da emin değildi. Ancak ne kadar yorgun olduğunun farkına vararak sessiz kaldı. Bir taburenin üstüne oturmak bile şimdi ona yorucu geliyordu.</p>

  <p>“Gidin ve uyuyun Hanımım,” dedi Sazed kalemini alarak parmağıyla kitapta kaldığı yeri tekrar bulurken. “Sizi büyük ihtimalle öldürmüş olması gereken bir şeyden sağ kurtuldunuz. Vücudunuza hak ettiği şekilde teşekkür ederek dinlenmesine izin verin.”</p>

  <p>Vin yorgun bir şekilde başıyla onayladı, sonra da ayağa kalkıp onu ikindi ışığında sessizce kâğıtlarını karalamakla baş başa bıraktı.</p>
</body>
</html>
