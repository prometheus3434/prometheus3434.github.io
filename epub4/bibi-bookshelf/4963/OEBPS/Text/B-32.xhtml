<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/ege0.5.css" rel="stylesheet" type="text/css"/>
</head>

<body>
  <div class="girs">
    <p class="p1"><i>Her ne kadar pek çok Terrisli Khlennium'a karşı kızgınlıklarını açığa vuruyor olsalar da, bunun yanında kıskançlık da var. Hamalların Khlenni katedrallerinin inanılmaz vitray camlı pencereleri ve geniş koridorlarından hayranlıkla bahsettiklerini duydum. Ayrıca modamıza da pek düşkünmüş gibi görünüyorlar; şehirlerde pek çok genç Terrislinin kürklerini ve derilerini güzelce diktirilmiş smokinler ile değiştirmiş olduklarını gördüm.</i></p>
  </div>

  <p class="img2"><img alt="" height="50" src="../Images/32.jpg" width="160"/></p>

  <h2>32</h2>

  <p class="p1"><span style="font-size: 1.2em;">CLUBS’IN DÜKKÂNININ İKİ</span> sokak ilerisinde etrafındakilere kıyasla alışılmadık yükseklikte bir bina vardı. Vin bunun barınak adı verilen ve skaa ailelerini tıkıştırmak için kullanılan binalardan biri olduğunu düşünüyordu. Ama içerisine hiç girmemişti.</p>

  <p>Yere bir sikke attı, sonra da kendisini altı katlı binanın yan tarafı boyunca yukarı doğru gönderdi. Çatının üstüne hafifçe konarak karanlığın içinde çömelmiş olan bir şeklin irkilerek sıçramasına neden oldu.</p>

  <p>“Ben geldim,” diye fısıldadı Vin sessizce eğimli çatı boyunca ilerleyerek.</p>

  <p>Dikiz gecenin karanlığında ona gülümsedi. Çetenin en iyi Kalaygözü olarak, çoğu zaman en önemli nöbetleri o tutuyordu. Son zamanlarda ise bu nöbetler akşamın erken saatlerine denk geliyordu. Büyük Evler arasındaki çatışmanın açık açık savaşa dönüşmesinin en olası olduğu zamandı bu.</p>

  <p>“Hâlâ mı devam ediyorlar?” diye sordu Vin sessizce kalayını harlayarak şehri gözleriyle tararken. Uzaklarda sislere garip bir aydınlık veren parlak bir pus ışıldıyordu.</p>

  <p>Dikiz başıyla onaylayarak ışığa doğru işaret etti. “Hasting Kalesi. İyor bu gece saldır Elariel askerler.”</p>

  <p>Vin başını salladı. Hasting Kalesi’nin yok edilmesi bir süredir bekleniyordu; son bir hafta boyunca farklı evlerden yarım düzine baskına maruz kalmıştı. Maddi durumu çökmüş, müttefikleri de geri çekilirken yıkılması sadece an meselesiydi.</p>

  <p>Garip bir şekilde evlerin hiçbirisi gündüz saldırmıyordu. Savaş hakkında sahte bir gizlilik havası vardı, sanki aristokrasi Lord Hükümdar’ın egemenliğini kabul ediyor ve gün ışığı varken savaşa tutuşarak onu kızdırmak istemiyormuş gibiydi. Her şey geceleri sislerden bir pelerinin altında olup bitiyordu.</p>

  <p>“İyor bunu iste o,” dedi Dikiz.</p>

  <p>Vin durakladı. “Ee, Dikiz... normal konuşmaya çalışabilir misin?”</p>

  <p>Dikiz ilerideki uzak, karanlık bir yapıya doğru başıyla işaret etti. “Lord Hükümdar. İyor sanki onlar savaş iste o.”</p>

  <p>Vin başıyla onayladı. <i>Kelsier haklıydı. Nezaret'ten ya da saraydan ev savaşıyla ilgili pek bir ses çıkmadı ve Garnizon da Luthadel’e geri dönmek için acele etmiyor. Lord Hükümdar ev savaşını bekliyordu ve sürüp gitmesine de izin verecek. Bir tarlayı yakarak yenilemesi için kendi hâline bırakılmış olan bir yangın gibi.</i></p>

  <p>Ancak bu sefer bir yangın sönerken diğeri başlayacaktı: Kelsier’in şehre saldırısı.</p>

  <p><i>Eğer Marsh'ın Çelik Sorgucuları nasıl durduracağımızı keşfedebildiğini varsayarsak. Eğer sarayı ele geçirebildiğimizi varsayarsak. Ve elbette ki Kelsier’in Lord Hükümdar’la başa çıkmanın bir yolunu bulabileceğini varsayarsak...</i></p>

  <p>Vin başını iki yana salladı. Kelsier hakkında kötü düşünmek istediğinden değildi ama bütün bu şeylerin nasıl gerçek olacağını göremiyordu. Garnizon daha geri dönmemişti ama raporlar yakında, belki de sadece bir ya da iki hafta uzakta olduklarını söylüyordu. Bazı asil evleri yıkılıyordu ama Kelsier’in istemiş olduğu genel kargaşa havası varmış gibi görünmüyordu. Son İmparatorluk gerginleşmekteydi ama Vin kopacağından şüpheliydi.</p>

  <p>Ama belki de konu bu değildi. Çete bir ev savaşını körüklemekle inanılmaz bir iş çıkarmıştı; üç tane Büyük Ev tamamıyla yok olmuştu ve geri kalanları da ciddi derecede zayıflamıştı. Aristokrasinin kendi didişmelerinin etkilerinden kurtulması onlarca yıl sürecekti.</p>

  <p><i>İnanılmaz bir iş başardık,</i> diye düşündü Vin. <i>Saraya saldırmasak ya da saldırımız başarısız olsa bile, harika bir şeyi başarmış olacağız.</i></p>

  <p>Marsh’ın Nezaret hakkındaki istihbaratı ve Sazed’in tercüme ettiği günlük sayesinde, isyan gelecek mücadeleler için yeni ve işe yarar bilgiler sağlayacaktı. Bu Kelsier’in ümit etmiş olduğu şey değildi; Son İmparatorluk’un tamamen devrilmesini sağlamayacaktı. Ama çok büyük bir zaferdi; skaaları yıllar boyunca cesaretlendirecek, ilham alabilecekleri bir zaferdi.</p>

  <p>Ve bir anda irkilerek Vin bunun bir parçası olduğu için gurur duyduğunu fark etti. Belki de gelecekte, kendisi gerçek bir isyanın başlamasına yardım edebilirdi; skaaların bu kadar da teslim olmuş olmadığı bir yerlerde.</p>

  <p>Eğer öyle bir yer varsa... Vin skaaları itaatkâr yapan şeyin sadece Luthadel ve şehrin Teskin istasyonları olmadığını anlamaya başlıyordu. <i>Her şeydi</i>; obligatörler, tarlalarda ve fabrikalarda sürekli çalışmak, bin yıllık zulmün neden olduğu kafa yapısı. Skaa isyanlarının her zaman o kadar küçük çapta kalmasının bir sebebi vardı. İnsanlar Son İmparatorluk’a karşı direnmek diye bir şeyin olmadığını sanıyor ya da bunu bildiklerini düşünüyorlardı.</p>

  <p>Kendisinin “özgürleşmiş" bir hırsız olduğunu varsayan Vin bile bir zamanlar aynı şeye inanmıştı. Onu aksine ikna etmek için Kelsier’in çılgın, abartılı planı gerekmişti. Belki o da bu yüzden çete için bu kadar yüce hedefler belirlemişti; sadece bu kadar zorlu olan bir şeyin garip bir şekilde onlara direnmenin <i>mümkün</i> olduğunu fark ettireceğini biliyordu.</p>

  <p>Dikiz ona bir göz attı. Onun varlığı hâlâ oğlanı rahatsız ediyordu.</p>

  <p>“Dikiz,” dedi Vin. “Elend’in benimle olan ilişkisini kestiğini biliyorsun.”</p>

  <p>Dikiz başıyla onayladı, hafifçe kulakları dikilmişti.</p>

  <p>“Ama ben onu hâlâ seviyorum. Üzgünüm Dikiz. Ama bu doğru," dedi pişmanlıkla.</p>

  <p>Oğlan boynunu bükerek yere baktı.</p>

  <p>“Senden dolayı değil,” dedi Vin. “Gerçekten de değil. Bu sadece... Ee, kimi sevdiğini seçemiyorsun. İnan bana gerçekten de sevmemiş olmayı tercih edeceğim insanlar var. Onlar bunu hak etmiyordu.”</p>

  <p>Dikiz başını salladı. “Anlıyorum.”</p>

  <p>“Yine de mendil bende kalabilir mi?”</p>

  <p>Oğlan omuz silkti.</p>

  <p>“Teşekkür ederim,” dedi Vin. “Bunun benim için anlamı çok büyük.”</p>

  <p>Dikiz başını kaldırıp gözlerini sislerin içine dikti. “İyor yok ben kör. Ben... biliyordum ecek yok bu ol. Ben görüyorum Vin. Ben çok şeyi görüyorum.”</p>

  <p>Vin teselli edercesine bir elini oğlanın omzuna koydu. <i>Ben görüyorum...</i> onun gibi bir Kalaygöz için uygun bir ifadeydi.</p>

  <p>“Sen uzun zamandır mı Allomansersin?” diye sordu.</p>

  <p>Dikiz başıyla onayladı. “İyordu Kop ben beş yaşındayken. Neredeyse hatırlamıyorum bile.”</p>

  <p>“Ve sen de o zamandan beri kalay mı kullanıyorsun?”</p>

  <p>“Çoğu zaman,” dedi. “İyordu benim için iyi bir şey. Görmemi, duymamı, hissetmemi sağladı.”</p>

  <p>“Aktarabileceğin birkaç tüyo var mı?” diye sordu Vin umutla.</p>

  <p>Dikiz düşünceli bir şekilde durakladı, eğimli çatının kenarında oturmuş, bir ayağını kenardan aşağı sallandırmıştı. “Kalay yakmak... İyor yok görme meselesi. İyor yok yok görme meselesi.”</p>

  <p>Vin kaşlarını çattı. “Ne demek istiyorsun?”</p>

  <p>“Yaktığın zaman, her şey gelir,” dedi. “Bir sürü her şey. İyor gelenler senin dikkatin dağıt onlar. İyor eğer iyi ol iste sen, yok gör bütün dikkat dağıtanları.”</p>

  <p><i>Eğer kalay yakmada iyi olmak istiyorsan, dikkati dağıtacak şeylerle başa çıkmayı öğren,</i> diye düşündü Vin elinden geldiği kadarıyla tercüme ederek. <i>İş neyi gördüğünde değil, neyi görmezden gelebildiğinde.</i></p>

  <p>“İlginç,” dedi Vin düşünceli bir şekilde.</p>

  <p>Dikiz başıyla onayladı. “İyorken bak sen, sisi de görürsün, evleri de görürsün, tahtaları da hissedersin, aşağıdaki fareleri de duyarsın. Bir tanesini seç ve dikkatini dağıtma.”</p>

  <p>“Güzel tavsiye,” dedi Vin.</p>

  <p>Dikiz başıyla onaylarken arkalarından bir gümleme sesi geldi. İkisi de sıçradılar ve çömeldiler; Kelsier çatı boyunca yürüyerek yaklaşırken kıs kıs güldü. “Gerçekten de insanlara yukarı çıkmakta olduğumuzu haber vermek için daha iyi bir yol bulmalıyız. Ne zaman bir gözcü yuvasını ziyaret etsem, birilerini korkutarak çatıdan düşüreceğimden endişe ediyorum.”</p>

  <p>Vin ayağa kalkarak üstünü çırptı. Sispelerini, gömlek ve pantolon giyiyordu. Bir elbise giymesinin üzerinden günler geçmişti. Renoux Malikânesi’nde sadece arada bir görünüyordu. Kelsier suikastçılar konusunda fazlasıyla endişe ettiğinden Vin’in orada fazla uzun kalmasına izin vermek konusunda tereddütlüydü.</p>

  <p><i>En azından Kliss'in sessizliğini satın aldık,</i> diye düşündü Vin masrafa sinirlenerek. “Zamanı geldi mi?” diye sordu.</p>

  <p>Kelsier başıyla onayladı. “Geldi sayılır. Giderken yolda bir yerde durmak istiyorum.”</p>

  <p>Vin onayladı. Marsh ikinci buluşmaları için sözde Nezaret adına keşif yapmakta olacağı bir yeri seçmişti. Bu buluşmak için mükemmel bir fırsattı çünkü Marsh'ın bütün gece boyunca güya yakınlardaki Allomantik etkinlikleri arayarak binada olmak için bir bahanesi vardı. Çoğu zaman onun yanında bir Teskinci de olacaktı ama gecenin ortasına yakın Marsh’ın şöyle bir saat kadar yalnız olacağını tahmin ettiği bir ara vardı. Eğer gizli gizli dışarı çıkıp geri gelecek olsaydı pek yeterli bir zaman olmazdı ama bir çift sinsi Sissoylunun ona hızlı bir ziyarette bulunması için bol bol yeterdi.</p>

  <p>Dikiz’e veda ettiler ve İterek gecenin içine daldılar. Ancak çatıların üzerinde uzun süre yol almadılar, Kelsier güçlerini ve metallerini saklamak için onları aşağıdaki sokağa indirdi ve yürüdüler.</p>

  <p><i>Bu biraz garip,</i> diye düşündü Vin, Kelsier ile Allomansi antrenmanı yaptığı ilk geceyi hatırlayarak. <i>Artık ben boş sokakların ürkütücü olabileceğini bile düşünmüyorum.</i></p>

  <p>Kaldırım taşları sis çiyinden dolayı kaygandı ve terk edilmiş sokak ilerideki uzak pusların arasında kayboluyordu. Karanlık, sessiz ve ıssızdı; savaş bile pek fazla bir şeyi değiştirmemişti. Asker grupları saldırdıkları zaman kümeler hâlinde gidiyor, hızla saldırarak düşman evin savunmalarını aşmaya çalışıyordu.</p>

  <p>Ama şehrin gece ıssızlığına rağmen, Vin kendisini sokaklarda rahat hissediyordu. Sisler onunla birlikteydi.</p>

  <p>“Vin,” dedi Kelsier yürürlerken. “Sana teşekkür etmek istiyorum.”</p>

  <p>Vin ona doğru döndü; muhteşem bir sispelerinine bürünmüş olan uzun boylu, gururlu bir siluetti Kelsier. "Teşekkür mü? Neden?”</p>

  <p>“Mare için söylediğin şeylerden dolayı. O gün hakkında... onun hakkında epey bir düşündüm. Senin bakırbulutlarının içini görebilme becerin her şeyi açıklıyor mu bilmiyorum, ama... eğer seçme şansım varsa, ben Mare’in bana ihanet <i>etmemiş</i> olduğuna inanmayı tercih ederim.”</p>

  <p>Vin başıyla onaylayarak gülümsedi.</p>

  <p>Kelsier başını kederli bir şekilde iki yana salladı. “Kulağa aptalca geliyor değil mi? Sanki... bütün bu yıllar boyunca ben sadece kendi kendimi kandırmak için bir bahane arıyormuşum gibi.”</p>

  <p>“Bilmiyorum," dedi Vin. “Bir zamanlar, belki senin bir aptal olduğunu düşünmüş olabilirdim ama... Eh, güven de zaten böyle bir şey, değil mi? Bir tür bilinçli kendini kandırma? O ihanet hakkında fısıldayan sesi susturmak ve sadece arkadaşlarının sana zarar vermeyeceğini umut etmek zorundasın.”</p>

  <p>Kelsier güldü. “Bu dediğin iddiama destek oluyormuş gibi görünmüyor, Vin.”</p>

  <p>Vin omuz silkti. “Bana mantıklı geliyor. Güvensizlik de aslında aynı şey, sadece öbür taraftan. Ben bir insanın nasıl iki varsayım içinden bir seçme yapması gerektiğinde güveni seçebileceğini anlıyorum.”</p>

  <p>“Ama sen seçmezsin değil mi?” diye sordu Kelsier.</p>

  <p>Vin tekrar omuz silkti. “Artık bilmiyorum.”</p>

  <p>Kelsier tereddüt etti. “Senin bu... Elend’in. Onun sadece seni korkutarak şehirden ayrılmaya ikna etmeye çalışıyor olması gibi bir olasılık var, değil mi? Belki de o şeyleri senin kendi iyiliğin için söylemiştir.”</p>

  <p>“Belki,” dedi Vin. “Ama onda farklı bir şeyler vardı... bana bakış tarzında. Benim ona yalan söylemekte olduğumu biliyordu ama benim skaa olduğumun farkına varmış olduğunu düşünmüyorum. Büyük ihtimalle o benim diğer evlerden birinin bir casusu olduğumu düşünmüştür. Ne olursa olsun, benden kurtulma arzusunda samimi gibi görünüyordu.”</p>

  <p>“Belki de sen sadece onun seni terk edeceğinden zaten emin olduğun için öyle düşünmüşsündür. ”</p>

  <p>“Ben...” Vin’in sesi azalarak kesildi; yürürlerken başını eğerek kaygan, kül renkli sokağa baktı. “Bilmiyorum ve bu da senin suçun, biliyorsun. Ben eskiden her şeyi anlardım. Şimdi ise her şey karmakarışık oldu.”</p>

  <p>“Evet, biz senin ahlakını iyice bir bozduk,” dedi Kelsier gülümseyerek.</p>

  <p>“Bu gerçek seni rahatsız ediyormuş gibi görünmüyor.”</p>

  <p>“Yo,” dedi Kelsier. “Azıcık bile etmiyor. Hah, işte geldik.”</p>

  <p>Büyük bir binanın yanında durmuştu; burası büyük olasılıkla bir diğer skaa barınağıydı, içerisi karanlıktı; skaaların lamba yağına verecek parası olmazdı ve binanın merkezi ocağını akşam yemeğini hazırladıktan sonra söndürürlerdi.</p>

  <p>“Burası mı?” diye sordu Vin kararsızca.</p>

  <p>Kelsier başıyla onaylayarak ilerledi ve hafifçe kapıya vurdu. Vin’i şaşırtan bir şekilde, kapı tereddütle açıldı ve zayıf bir skaa yüzü sislerin içine göz attı.</p>

  <p>“Lord Kelsier!" dedi adam sessizce.</p>

  <p>“Sana ziyarete geleceğimi söylemiştim,” dedi Kelsier gülümseyerek. “Bu gece iyi bir zamanmış gibi göründü.”</p>

  <p>“Gelin, gelin,” dedi adam kapıyı çekip açarak. Kelsier ve Vin içeri girerken sisin hiçbir parçasının ona temas etmemesi için dikkat ederek geri çekildi.</p>

  <p>Vin daha önce de skaa barınaklarının içinde bulunmuştu ama daha önce ona hiç bu kadar... iç karartıcı görünmemişlerdi. Duman ve yıkanmamış vücutların kokusu neredeyse boğucuydu ve öğürmemek için kalayını söndürmek zorunda kaldı. Küçük bir kömür sobasının solgun ışığı bir araya yığılmış hâlde yerde uyuyan insan kalabalığını ortaya çıkarıyordu. Odayı külleri süpürülmüş tutuyorlardı ama yapabilecekleri bir yere kadardı; siyah lekeler hâlâ giysileri, duvarları ve yüzleri kaplıyordu. Az sayıda mobilya vardı ve herkese yetecek kadar battaniyenin olmadığından ise bahsetmeye bile gerek yoktu.</p>

  <p><i>Ben de eskiden bu şekilde yaşardım,</i> diye düşündü Vin dehşet içinde. <i>Çete sığınakları da bunun kadar, bazen daha bile fazla tıklım tıklım olurdu. Bu... benim de hayatımdı.</i></p>

  <p>İnsanlar bir ziyaretçileri olduğunu gördüklerinde kalkmaya başladılar. Vin, Kelsier’in kollarını sıvadığını fark etti; kollarındaki yara izleri kor ışığında bile görülüyordu. Bileğinin üstünden dirseklerinin ötesine kadar birbirlerinin üstüne binerek uzunlamasına giden izler net bir şekilde göze çarpıyordu.</p>

  <p>Fısıltılar anında başladı.</p>

  <p>“Firari...”</p>

  <p>“O burada!”</p>

  <p>“Sislerin Efendisi Kelsier...”</p>

  <p><i>Bu yeni bir tanım,</i> diye düşündü Vin bir kaşını kaldırarak. Kelsier gülümseyerek skaalarla görüşmek için öne adım atarken o geride kaldı, insanlar Kelsier’in etrafına sessiz bir heyecanla toplandı, kollarına ve pelerinine dokunmak için uzanıyorlardı. Diğerleri sadece ayakta durarak gözlerini dikmişler, huşu içinde onu izliyorlardı.</p>

  <p>“Ben umut yaymak için geldim,” dedi Kelsier onlara sessizce. “Bu gece Hasting Evi yıkıldı."</p>

  <p>Şaşkınlık ve korku dolu fısıltılar duyuldu.</p>

  <p>“Pek çoğunuzun Hasting demirhanelerinde ve çelik fabrikalarında çalışmış olduğunuzu biliyorum,” dedi Kelsier. “Ve dürüst olmak gerekirse bunun sizler için ne anlama geldiğini söyleyemem. Ama bu hepimiz için bir zafer. En azından bir süre için, erkekleriniz demirci ocaklarının önünde ya da Hasting ustabaşılarının kamçılarının altında ölmeyecekler.”</p>

  <p>Küçük kalabalığın içinde mırıldanmalar vardı ve en sonunda bir ses endişesini Vin’in duyabileceği kadar yüksek sesle dile getirdi. “Hasting Evi gitti mi? Bizi kim besleyecek?”</p>

  <p><i>Ne kadar da korkuyor,</i> diye düşündü Vin. <i>Ben hiç öyle olmamıştım... değil mi?</i></p>

  <p>“Ben sizlere bir posta yiyecek göndereceğim,” diye söz verdi Kelsier. “En azından size bir süre için yeterli olacak kadarını.”</p>

  <p>“Bizim için ne çok şey yapıyorsunuz,” dedi başka bir adam.</p>

  <p>“Saçmalık,” dedi Kelsier. “Eğer bana karşılığını ödemek istiyorsanız, o zaman sadece birazcık daha dik durun. Birazcık daha az korkun. Onları yenmek <i>mümkün."</i></p>

  <p>“Sizin gibi adamlar tarafından Lord Kelsier,” diye fısıldadı bir kadın. “Ama bizim tarafımızdan değil.”</p>

  <p>“Orası belli olmaz,” dedi Kelsier, kalabalık açılarak çocuklarını öne getiren ebeveynler için yol açmaya başlarken. Görünüşe göre odadaki herkes oğullarının Kelsier’le bizzat tanışmasını istiyordu. Vin karışık duygularla izledi. Her ne kadar sözlerini tutuyor ve sessiz kalıyor olsalar da, çetenin Kelsier’in skaalar arasında yükselmekte olan ünüyle ilgili hâlâ çekinceleri vardı.</p>

  <p><i>Onları gerçekten de seviyormuş gibi görünüyor,</i> diye düşündü Vin, Kelsier’in küçük bir çocuğu kucağına alışını izlerken. <i>Bunun sadece gösteriş için olduğunu düşünmüyorum. Onun yapısı böyle; o insanları seviyor, skaaları seviyor. Ama... Bu bir adamın akranları için duyduğu sevgiden çok, bir ebeveynin çocuğu için hissettiği sevgiye benziyor.</i></p>

  <p>Bu o kadar da yanlış bir şey miydi? Ne de olsa Kelsier skaalar için bir tür baba gibiydi. O onların en başından sahip olmuş olmaları <i>gereken</i> asil lorddu. Yine de Vin o skaa ailelerinin zayıfça aydınlanmış kirli yüzlerini, tapınma ve huşuyla dolu gözlerini izlerken rahatsız hissetmekten kendini alamıyordu.</p>

  <p>Sonra Kelsier gruba bir randevusu olduğunu söyleyerek veda etti. Vin ve o sıkışık odayı terk ederek temiz havaya çıktılar. Marsh’ın yeni Teskin istasyonuna doğru giderlerken Kelsier sessiz kaldı ama yürürken adımlarında sanki biraz daha fazla güç varmış gibiydi.</p>

  <p>En sonunda Vin bir şeyler söylemek zorunda kaldı. “Onları sık sık ziyaret ediyor musun?”</p>

  <p>Kelsier başını sallayarak onayladı. “Her gece en azından bir iki evi. Benim diğer işlerimin tekdüzeliğini önlüyor.”</p>

  <p><i>Asilleri öldürmek ve sahte söylentiler yaymak,</i> diye düşündü Vin. <i>Evet, skaaları ziyaret etmek hoş bir mola olur.</i></p>

  <p>Buluşma yeri sadece birkaç sokak uzaktaydı. Kelsier yaklaşırlarken bir kapı aralığında durarak karanlıkta gözlerini kıstı. En sonunda sadece hafifçe aydınlık olan bir pencereye doğru işaret etti. “Marsh eğer diğer obligatörler gitmişse bir ışığı yanık bırakacağını söylemişti.”</p>

  <p>“Pencere mi, merdiven mi?” diye sordu Vin.</p>

  <p>“Merdiven,” dedi Kelsier. “Kapının kilitlenmemiş olması gerekir ve bütün binanın sahibi Nezaret. Boş olacaktır.”</p>

  <p>Kelsier iki konuda da haklı çıkmıştı. Binanın terk edilmiş olduğunu gösterecek kadar küf kokmuyordu ama alttaki birkaç katın kullanılmadığı da belliydi. O ve Vin hızla merdivenlerden çıktılar.</p>

  <p>“Marsh’ın bize Nezaret’in ev savaşına verdiği tepkiyi söyleyebilmesi gerekir,” dedi Kelsier en üst kata gelirlerken. Tepedeki kapının arasında fener ışığı kırpışıyordu ve o da konuşmaya devam ederken kapıyı iterek açtı. “Umalım ki o Garnizon fazla hızlı geri dönmesin. Zararın çoğu zaten verildi ama ben savaşın daha uzun bir süre boyunca...”</p>

  <p>Kapı aralığında Vin’in görüşünü engelleyerek donup kaldı.</p>

  <p>Vin anında lehim ve kalay harlayarak yere çöktü ve saldırılara karşı kulaklarını açtı. Hiçbir şey yoktu. Sadece sessizlik vardı.</p>

  <p>“Hayır...” diye fısıldadı Kelsier.</p>

  <p>Sonra Vin, Kelsier’in ayağının yanından akmakta olan koyu kırmızı sıvıyı gördü. Sıvı hafifçe toplandı, sonra da birinci basamaktan aşağı damlamaya başladı.</p>

  <p><i>Ah, Lord Hükümdar...</i></p>

  <p>Kelsier tökezleyerek odaya girdi. Vin de arkasından gitti ama ne göreceğini biliyordu. Ceset odanın ortasında yerde yatıyordu; derisi yüzülmüş ve paramparça edilmiş, kafası tamamıyla ezilmişti. Bir insan olduğu zar zor belli oluyordu. Duvarlar kırmızıya boyanmıştı.</p>

  <p><i>Tek bir vücuttan gerçekten de bu kadar fazla kan çıkar mı?</i> Bu da tıpkı daha önce Camon’un sığınağının bodrumunda olduğu gibiydi, sadece bu sefer tek bir kurban vardı.</p>

  <p>“Sorgucu,” diye fısıldadı Vin.</p>

  <p>Kelsier kanı umursamayarak Marsh’ın cesedinin yanında dizlerinin üstüne çöktü. Bir elini sanki derisiz cesede dokunacakmış gibi kaldırdı ama eli öylece kaldı, donmuştu.</p>

  <p>“Kelsier,"dedi Vin aceleyle. “Bu yeni olmuş, Sorgucu hâlâ yakında olabilir.”</p>

  <p>Kelsier hareket etmedi.</p>

  <p>“Kelsier!” diye haykırdı Vin.</p>

  <p>Kelsier silkelenerek etrafına bakındı. Gözleri Vin’inkilerle buluştu ve berraklık geri döndü. Tökezleyerek ayağa kalktı.</p>

  <p>“Pencere,” dedi Vin oda boyunca hızla ilerleyerek. Ancak duvarın yanındaki küçük bir masanın üstünde duran bir şey görünce durakladı. Bir sayfa boş kâğıdın altında yarı yarıya gizlenmiş tahta bir masa bacağıydı bu. Kelsier pencereye varmışken Vin bunu kaptı.</p>

  <p>Kelsier dönerek odaya son defa bir bakış attı, sonra da gecenin içine atladı.</p>

  <p><i>Hoşça kal Marsh,</i> diye düşündü Vin üzgün bir şekilde onu takip ederken.</p>

  <div>
    <br/>
  </div>

  <p class="p1">“Sorgucuların benden şüphelendiğini düşünüyorum,” diye okudu Dockson. Kâğıt, masa bacağının içinde bulmuş oldukları tek bir sayfa, temiz ve beyazdı, Kelsier’in dizlerine ve Vin’in pelerininin altına bulaşmış olan kan kâğıda bulaşmamıştı.</p>

  <p>Dockson Clubs’ın mutfak masasında oturduğu yerden okumaya devam etti. “Çok fazla soru sordum ve sözde beni bir çırak olarak eğitmiş olan rüşvetçi obligatöre en azından bir mesaj gönderdiklerini biliyorum. Ben isyanın her zaman bilmeye ihtiyaç duymuş olduğu sırları aramayı düşünmüştüm. Nezaret Sissoyluları Sorgucu olmaları için nasıl toparlıyor? Neden Sorgucular sıradan Allomanserlerden daha güçlüler? Onların zayıflıkları, eğer varsa tabii, nedir?</p>

  <p>“Ne yazık ki, Sorgucular hakkında neredeyse hiçbir şey öğrenemedim. Gerçi sıradan Nezaret safları arasındaki politik çatışmalar beni hayrete düşürmeye devam ediyor. Sanki dışarıdaki dünya sıradan obligatörlerin umurunda bile değilmiş gibi, sadece Lord Hükümdar’ın emirlerini uygulamada en başarılı ya da akıllıca davranan kişi olmakla elde ettikleri prestiji düşünüyorlar.</p>

  <p>“Ancak Sorgucular farklı. Onlar Lord Hükümdar’a sıradan obligatörlerden çok daha sadıklar ve bu da, belki, iki grubun arasındaki anlaşmazlığın bir parçası.</p>

  <p>“Her neyse, ben yaklaşmış olduğumu hissediyorum. Onların bir sırrı <i>var</i> Kelsier. Bir zayıflıkları. Bundan eminim. Diğer obligatörler bunun hakkında fısıldaşıyorlar ama hiçbirisi bilmiyor.</p>

  <p>“Ben etrafı fazla kurcalamış olduğumdan korkuyorum. Sorgucular beni takip ediyor, izliyor, soruşturuyorlar. O yüzden de bu notu hazırladım. Belki bu kadar ihtiyatlı davranmak gereksizdir.</p>

  <p>“Belki de değildir.”</p>

  <p>Dockson başını kaldırdı. “Hepsi... bu kadar.”</p>

  <p>Kelsier mutfağın uzak ucunda sırtını dolaba dayamış, çoğu zaman durduğu şekilde duruyordu. Ama... bu sefer duruşunda hiç de muzip bir taraf yoktu. Kollarını kavuşturmuş, başı hafifçe eğik olarak dikiliyordu. Olanlara inanamayan kederi kaybolmuş gibi görünüyordu, yerine başka bir duygu gelmişti; Vin’in bazı zamanlarda gözlerinin ardında için için yanmakta olduğunu gördüğü bir duyguydu bu. Çoğu zaman aristokrasiden bahsettiği zamanlarda oluşan bir duygu.</p>

  <p>Vin ürpermesini engelleyemedi. O öyle dururken Vin onun kıyafetinin farkına varmıştı; koyu gri sispelerini, uzun kollu siyah gömlek, kömür gibi pantolon. Gecenin karanlığında kıyafet sadece kamuflajdı. Ancak aydınlık odanın içinde siyah renkler onun tehditkâr görünmesine neden oluyordu.</p>

  <p>Doğrularak dikildi ve oda gerginleşti.</p>

  <p>“Renoux’ya çekilmesini söyleyin,” dedi Kelsier hafifçe, sesi demir gibiydi. “Planladığımız çıkış hikâyesini -ev savaşı yüzünden ailesinin topraklarına ‘geri çekilme’ hikâyesi- kullanabilir ama onun yarına kadar gitmiş olmasını istiyorum. Onun yanında koruma olarak bir Haydut ve bir Kalaygöz de gönderin ama ona şehirden bir gün uzakta kanal teknelerini terk ederek bize geri dönmesini söyleyin.”</p>

  <p>Dockson durakladı, sonra da Vin ve diğerlerine baktı. “Tamam...”</p>

  <p>“Marsh her şeyi biliyordu Dox,” dedi Kelsier. “Onu öldürmeden önce konuşturdular, Sorgucular öyle çalışır."</p>

  <p>Kelsier sözlerinin havada asılı kalmasına izin verdi. Vin bir ürperti hissetti. Sığınak güvenli değildi.</p>

  <p>“Yedek sığınağa mı o zaman?” diye sordu Dockson. “Onun yerini sadece sen ve ben biliyoruz.”</p>

  <p>Kelsier sertçe başıyla onayladı. “Ben on beş dakika içinde herkesin, çıraklar da dâhil, bu dükkândan gitmiş olmasını istiyorum. İki gün içinde sizinle yedek sığınakta buluşacağım.”</p>

  <p>Dockson, Kelsier’e bakarak kaşlarını çattı. “İki gün mü? Kell, ne planlıyorsun?”</p>

  <p>Kelsier geniş adımlarla kapıya doğru gitti. Kapıyı savurup açarak sisin içeri girmesine izin verdi, sonra da bir Sorgucunun kazıkları kadar sert gözleriyle çeteye doğru baktı.</p>

  <p>“Onlar beni daha çok acıması mümkün olmayan yerden vurdular. Ben de aynı şeyi yapacağım.”</p>

  <div>
    <br/>
  </div>

  <p class="p1">Walin karanlığın içinde el yordamıyla zorlanarak ilerliyor, vücudunu sıkışık mağaralardaki neredeyse fazla dar olan çatlaklardan geçmeye zorluyordu. Aşağı doğru inmeye devam etti, parmaklarıyla aranıyor, çok sayıdaki sıyrık ve kesiği görmezden geliyordu.</p>

  <p><i>Devam etmek gerek, devam etmek gerek...</i> Geride kalmış olan aklı ona bunun son günü olduğunu söylüyordu. Son başarısından bu yana altı gün geçmişti. Eğer yedinci sefer başarısız olursa ölecekti.</p>

  <p><i>Devam etmek gerek.</i></p>

  <p>Herhangi bir şey göremiyordu, gün ışığının yansıyan bir huzmesini bile göremeyecek kadar yüzeyin aşağısındaydı. Ama ışık olmadan bile yolunu bulabiliyordu. Sadece iki yön vardı; yukarı ve aşağı. Yanlara doğru yapılan hareketler önemsizdi, kolayca görmezden gelinebilirdi. Aşağı doğru hareket etmeye devam ettiği sürece kaybolamazdı.</p>

  <p>Tüm bu süre boyunca da parmaklarıyla yoklamış, tomurcuklanan kristali ele verecek olan sertliği aramıştı. Bu sefer geri dönemezdi, başarılı olana kadar olmazdı, o zamana kadar...</p>

  <p><i>Devam etmek gerek.</i></p>

  <p>Hareket ederken eli soğuk ve yumuşak bir şeye sürtündü. Bir ceset, iki kayanın arasına sıkışmış çürüyordu. Walin yoluna devam etti. Dar mağaralarda cesetler ender görülen şeyler değildi; cesetlerin bazıları yeniydi, çoğu ise sadece kemiklerden ibaret kalmıştı. Çoğu zaman Walin aslında şanslı olanların ölüler olup olmadığını merak ederdi.</p>

  <p><i>Devam etmek gerek.</i></p>

  <p>Mağaralarda gerçek anlamda “zaman” yoktu. Çoğu zaman uyumak için yukarıya geri dönerdi; her ne kadar yüzeyde ustabaşıların kamçıları olsa da, bunun yanında yiyecekleri de vardı. Tatsızdı, onu hayatta tutmaya zar zor yetiyordu ama aşağıda çok fazla kalıp açlık çekmekten daha iyiydi.</p>

  <p><i>Devam etmek...</i></p>

  <p>Donakaldı. Gövdesi kayanın içindeki dar bir yarığın arasına sıkışmış hâlde kalmış ve kımıldanarak aradan geçmeye çalışıyordu. Ancak parmakları her zaman aranıyor, bunun neredeyse farkında bile olmadığı zamanlarda bile duvarları yokluyordu.</p>

  <p>Ve bir şey bulmuşlardı.</p>

  <p>Kristal tomurcuklarını yoklarken eli beklentiyle titredi. Evet, evet, bunlar aradığı şeydi. Duvarda geniş, dairesel bir desen şeklinde büyürlerdi; kenarlarda küçüktüler ama merkeze doğru gittikçe daha büyük hâle geliyorlardı. Dairesel desenin tam ortasında kristaller içeri doğru kıvrılır, duvarın içindeki cebe benzer bir boşluğu takip ederlerdi. Burada kristaller uzunlaşır, her birinin tırtıklı ve keskin bir kenarı olurdu. Sanki taştan bir yaratığın çenesini çevreleyen dişler gibi.</p>

  <p>Nefes alıp Lord Hükümdar’a dua ederken, Walin elini yumruk büyüklüğündeki dairesel açıklığın içine daldırdı. Kristaller kolunu yırtarak derisinde uzun, sığ kesikler açtı. Walin acıyı umursamadan kolunu daha da içeriye, dirseğine kadar sokmak için zorladı; parmakları bulmak için araştırıyordu...</p>

  <p><i>İşte</i>! Parmakları cebin merkezinde küçük bir kaya buldu; kristallerden damlayan gizemli sıvılarla oluşmuş olan bir kaya parçası. Bir Hathsin jeodu.</p>

  <p>Heyecanla bunu kavrayarak çekip çıkardı; kristalle bezeli delikten çıkarırken kolunu tekrar kesmişti. Küçük küre kayayı kucakladı, sevinçle ağır ağır nefes alıyordu.</p>

  <p>Bir yedi gün daha. Yedi gün daha yaşayacaktı.</p>

  <p>Açlık ve yorgunluk onu daha da fazla zayıflatamadan, Walin yukarı doğru zahmetli tırmanışına başladı. Çatlakların arasından zorla geçti, duvarlardaki çıkıntılara tırmandı. Bazen tavan tekrar açılana kadar sağa ya da sola doğru hareket etmesi gerekiyordu ama her zaman açılırdı. Gerçekten de sadece iki yön vardı; yukarı ve aşağı.</p>

  <p>Başkalarına karşı temkinle kulağını açık tuttu. Daha önce de tırmanıcıların öldürüldüğünü görmüştü; bir jeot çalmayı umut eden daha genç, daha güçlü adamlar tarafından. Neyse ki o kimseyle karşılaşmadı. Bu iyiydi. O yaşı ilerlemiş bir adamdı, asla plantasyon lordundan yiyecek çalmaya çalışmaması gerektiğini bilecek kadar yaşlıydı.</p>

  <p>Belki de cezasını hak etmişti. Belki de o Hathsin Çukurları’nda ölmeyi hak ediyordu.</p>

  <p><i>Ama bugün ölmeyeceğim,</i> diye düşündü sonunda tatlı taze havanın kokusunu alarak. Yukarıda gece olmuştu. Walin’in umurunda değildi. Sisler artık onu rahatsız etmiyordu; artık dayaklar bile onu fazla rahatsız etmiyordu. O umursamak için fazlasıyla yorgundu.</p>

  <p>Walin tırmanarak çatlaktan çıkmaya başladı, bu Hathsin Çukurları olarak bilinen küçük ve düz vadideki düzinelercesinden bir tanesiydi. Sonra donakaldı.</p>

  <p>Karanlıkta bir adam tepesinde dikiliyordu. Parça parça kesilmiş şeritleri olan büyük bir pelerin giyiyordu. Adam Walin’e baktı, siyah elbiselerinin içinde sessiz ve güçlüydü. Sonra da aşağı doğru uzandı.</p>

  <p>Walin büzüldü. Ancak adam Walin’in elini kavradı ve onu çekerek çatlaktan çıkardı.</p>

  <p>“Git!” dedi adam sessizce girdaplanan sislerin içinde. "Muhafızların çoğu öldü. Yapabildiğin kadar çok mahkûmu topla ve bu yerden kaç. Bir jeotun var mı?”</p>

  <p>Walin tekrar büzülerek elini göğsüne çekti.</p>

  <p>"Güzel,” dedi yabancı. “Onu kırıp aç. içinde bir metal külçesi bulacaksın, bu çok değerli. Bunu sonunda kendini hangi şehirde bulduysan oradaki yeraltına sat; yıllarca yaşamana yetecek kadar para kazanmış olacaksın. Çabuk git! Alarm verilmeden önce ne kadar vaktin var bilmiyorum.”</p>

  <p>Walin şaşkınlıkla geriye doğru tökezledi. “Sen... sen kimsin?”</p>

  <p>"Ben <i>senin</i> de yakında olacağın şeyim,” dedi yabancı, yarığın yanına ilerleyerek. Adamı çevreleyen siyah pelerinin kurdeleleri etrafında uçuşuyor, o Walin’e doğru dönerken sislere karışıyordu. “Ben bir firariyim.”</p>

  <p class="bolum_arasi">* * *</p>

  <p class="p1">Kelsier aşağı bakarak kayaların içindeki karanlık oyuğu inceledi, mahkûmun tökezleyerek uzaklaşmasını dinliyordu.</p>

  <p>"Ve böylece geri dönüyorum,” diye fısıldadı. Yara izleri yandı ve hatıralar geri döndü. Çatlakların arasında sıkışarak, kristalden bıçakların üstünde kollarını parçalayarak, yaşamaya devam edebilmek için bir tane... Sadece tek bir tane jeot bulmak için her gün aramakla geçen ayların hatıraları.</p>

  <p>Gerçekten de tekrar o sıkışık, sessiz derinliklerin içine geri dönebilir miydi? Gerçekten de tekrar karanlığın içine girebilir miydi? Kelsier kollarını kaldırarak yara izlerine baktı, hâlâ kollarının üstünde beyaz ve belirginlerdi.</p>

  <p>Evet. Onun rüyalarının hatırı için yapabilirdi.</p>

  <p>Çatlağın üstünden adımını attı ve kendisini inmeye zorladı. Sonra da kalay yaktı. Anında aşağıdan gelen bir çatırtı sesi duydu.</p>

  <p>Kalay aşağısındaki yarığı aydınlattı. Çatlak her ne kadar genişliyor olsa da, çatallanıyor, her yöne doğru kıvrılan yarıklar uzanıyordu. Kısmen mağara, kısmen yarık, kısmen de tünel. Kelsier şimdiden ilk kristal atiyum deliğini ya da ondan geriye kalanları, görebiliyordu. Uzun, gümüşsü kristaller çatlamış ve kırılmıştı.</p>

  <p>Atiyum kristallerinin yakınında Allomansi kullanmak onların parçalanmasına neden oluyordu. İşte bu yüzden Lord Hükümdar atiyumunu toplatmak için Allomanserler değil, köleler kullanmak zorundaydı.</p>

  <p><i>Şimdi de gerçek test,</i> diye düşündü Kelsier dar çatlaktan zorlanarak daha da aşağı inerken. Demir yaktı ve anında aşağı doğru uzanan birkaç mavi çizginin belirdiğini gördü, atiyum deliklerine işaret ediyorlardı. Gerçi her ne kadar deliklerin içinde büyük olasılıkla bir atiyum jeodu olmasa da kristallerin kendileri hafif mavi çizgiler veriyordu. İçlerinde eser miktarlarda atiyum vardı.</p>

  <p>Kelsier mavi çizgilerden bir tanesine odaklandı ve hafifçe Çekti. Kalayla güçlendirilmiş kulakları altındaki yarığın içinde bir şeylerin kırıldığını duydu.</p>

  <p>Kelsier gülümsedi.</p>

  <p>Neredeyse üç yıl önce, Mare’ı döverek öldürmüş olan ustabaşıların kanlı cesetlerinin üstünde ayakta durduğu sırada kristal ceplerinin nerede olduğunu hissedebilmek için demir kullanabileceğini ilk kez fark etmişti. O zaman Allomantik güçlerini henüz zar zor anlıyordu ama o zaman bile aklında bir plan oluşmaya başlamıştı. Bir intikam planı.</p>

  <p>O plan gelişerek ilk başta niyet ettiğinden çok daha fazlasını kapsar hâle gelmişti. Ancak planın anahtar parçalarından bir tanesi aklının bir köşesinde hapsedilmiş olarak bekliyordu. Kelsier kristal ceplerini bulabilirdi. Allomansi kullanarak onları parçalayabilirdi.</p>

  <p>Ve burası Son İmparatorluk’un tamamında atiyum elde edilebilen tek kaynaktı.</p>

  <p><i>Siz beni yok etmeye çalıştınız Hathsin Çukurları,</i> diye düşündü yarığın içinde daha da aşağılara doğru inerken. <i>Benim de aynı şekilde karşılık vermemin zamanı geldi.</i></p>
</body>
</html>
