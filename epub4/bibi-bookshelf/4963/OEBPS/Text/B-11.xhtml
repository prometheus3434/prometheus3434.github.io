<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/ege0.5.css" rel="stylesheet" type="text/css"/>
</head>

<body>
  <div class="girs">
    <p class="p1"><i>Görünüşe göre Rashek, Terris kültüründe büyümekte olan bir hizbi temsil ediyor. Büyük bir sayıda genç olağandışı güçlerinin sadece tarlalarda çalışmak, çiftçilik ve taş işçiliğinden daha fazlası için kullanılması gerektiğini düşünüyor. Bunlar gürültücü, hatta kabadayılar; benim tanımış olduğum sessiz ve anlayışlı Terrisli filozoflar ve kutsal adamlardan çok farklılar.</i></p>

    <p><i>Onların dikkatli bir şekilde izlenmesi gerek; Terrislilerin. Eğer fırsat ve sebep bulurlarsa çok tehlikeli olabilirler.</i></p>
  </div>

  <p class="img"><img alt="" height="50" src="../Images/11.jpg" width="210"/></p>

  <h2>11</h2>

  <p class="p1"><span style="font-size: 1.2em;">KELSIER KAPI AĞZINDA</span> Vin’in görüşünü engelleyecek şekilde durdu. Vin ise öne eğilerek onun ötesindeki sığınağa göz atmaya çalıştı ama önünde çok fazla kişi vardı. Sadece kırılmış ve üst menteşesi yerinden sökülmüş olan kapının yamuk bir açıyla asılı durduğunu seçebiliyordu.</p>

  <p>Kelsier uzun bir süre orada durdu. En sonunda dönerek Dockson’ın arkasındaki Vin’e doğru baktı. “Ham haklı Vin,” dedi. “Bunu görmek istemeyebilirsin.”</p>

  <p>Vin ise olduğu yerde kalarak azimli bir şekilde ona baktı. En sonunda Kelsier içini çekerek odanın içine girdi. Dockson da arkasından takip etti ve Vin nihayet onların engellemekte olduğu sahneyi gördü.</p>

  <p>Cesetler zemine saçılmıştı, Dockson’ın elindeki fenerin ışığında çarpılmış uzuvları gölgeli ve rahatsız ediciydi. Daha çürümeye başlamamışlardı, saldırı daha o sabah gerçekleşmişti ama yine de odanın üstünde bir ölüm kokusu vardı. Yavaş yavaş kuruyan kanın kokusu, acının ve korkunun kokusu.</p>

  <p>Vin kapının ağzında kaldı. Daha önce de ölüm görmüştü, sokaklarda sık sık gördüğü bir şeydi. Ara sokaklarda bıçaklamalar. Sığınaklarda dayaklar. Açlıktan ölen çocuklar. Bir keresinde sinirli bir lordun elinin tersiyle vurarak yaşlı bir kadının boynunu kırdığını da görmüştü. Ceset en sonunda bir skaa ceset ekibi onu almaya gelene kadar üç gün sokakta yatmıştı.</p>

  <p>Ancak o olayların hiç birisinde Camon’un sığınağında görmekte olduğu katliam havası yoktu. Bu adamlar sadece öldürülmemiş, parçalanmışlardı. Gövdelerden ayrılmış yatan kollar vardı. Kırık masa ve sandalyeler göğüslere saplanmıştı. Zeminin yapışkan, koyu kanla kaplanmamış olan sadece birkaç noktası vardı.</p>

  <p>Kelsier ona bir göz attı, belli ki bir çeşit tepki bekliyordu. Vin ise dikilmiş, ölüme bakıyordu ve kendisini ise... uyuşmuş hissediyordu. Tepkisi ne olmalıydı? Bunlar ona kötü davranmış, onu dövmüş, onun payına el koymuş olan adamlardı. Ama öte yandan bunlar ona barınak sağlamış, onu aralarına kabul etmiş ve başkalarının onu kolayca pezevenklere vereceği yerde Vin’i beslemiş olan adamlardı.</p>

  <p>Reen olsa büyük ihtimalle onu bu görüntü karşısında hissettiği hain üzüntü yüzünden azarlardı. Elbette, Vin bir çocukken bir şehirden başka birine gitmek için ayrıldıkları sırada, ne kadar zalim ya da umursamaz olsalar bile, tanımaya başlamış olduğu kişilerden ayrılmayı istemediği için ağladığı zamanlarda Reen ona hep kızmıştı. Görünüşe göre Vin daha tam olarak bu zayıflığının üstesinden gelememişti. Adımını atarak odanın içine girdi; bu adamlar için gözyaşı dökecek değildi ama yine de sonlarının böyle olmamış olmasını isterdi.</p>

  <p>Dahası vahşetin kendisi de rahatsız ediciydi. Vin diğerlerinin önünde yüzünü ifadesiz tutabilmek için kendisini zorladı ama arada bir irkilerek parçalanmış cesetlerden başka yere baktığını fark ediyordu. Saldırıyı yapmış olanlar her kimse oldukça... eksiksiz bir iş çıkarmıştı.</p>

  <p>Bu aşırı görünüyor, Nezaret için bile, diye düşündü. Ne tür bir insan böyle bir şeyi yapar?</p>

  <p>“Sorgucu,” dedi Dockson sessizce bir cesedin yanında diz çökmüş olarak.</p>

  <p>Kelsier başını sallayarak onayladı. Vin’in arkasından Sazed de odaya girdi; cübbelerine kan bulaştırmamak için dikkat ediyordu. Vin, özellikle korkunç durumdaki bir cesetten yüz çevirip dikkatini Terrisliye yönelterek onun hareketlerini takip etmeye verdi. Kelsier bir Sissoyluydu ve Dockson’ın da becerikli bir dövüşçü olduğunu duymuştu. Ham ve adamları ise bölgeyi güvence altına almaktaydı. Ancak diğerleri; Breeze, Yeden ve Clubs geride kalmışlardı. Bölge fazla tehlikeliydi. Kelsier, Vin bile gelmek istediği zaman direnmişti.</p>

  <p>Ama görünüşe göre Sazed’ı hiç tereddüt etmeden getiriyordu. Her ne kadar üstü kapalı olsa da, bu hareketi Vin’in vekilharca yeni bir merakla bakmasına sebep olmuştu. Neden burası Siskanlar için çok tehlikeli oluyordu da, Terrisli bir vekilharç için yeteri kadar güvenliydi? Sazed bir savaşçı mıydı? O savaşmayı nasıl öğrenmiş olabilirdi? Terrislilerin doğumdan itibaren çok dikkatli eğiticiler tarafından yetiştiriliyor olması gerekiyordu.</p>

  <p>Sazed’ın rahat adımları ve sakin yüzü Vin’e çok az ipucu veriyordu. Ancak Sazed katliam yüzünden şok olmuş gibi görünmüyordu.</p>

  <p>İlginç, diye düşündü Vin parçalanmış mobilyaların arasından geçip kan birikintilerinin uzağından dolanarak Kelsier’in yanına giderken. Kelsier bir çift cesedin yanında eğilmişti. Vin büyük bir şaşkınlıkla bir tanesinin Ulef olduğunu fark etti. Oğlanın yüzü acıyla çarpılmıştı, göğsünün ön tarafı kırık kemikler ve yırtılmış etten oluşan bir yığındı; sanki birileri göğüs kafesini elleriyle zorlayarak açmıştı. Vin titreyerek başını çevirdi.</p>

  <p>“Bu iyi değil,” dedi Kelsier sessizce. “Çelik Sorgucular genelde sıradan hırsız çeteleriyle uğraşmaya zahmet etmezler. Çoğu zaman sadece obligatörler askerleriyle gelir ve herkesi esir alır, sonra da onları bir idam gününde iyi bir gösteri sunmak üzere kullanırlar. Bir Sorgucu sadece eğer çete özel olarak onun ilgi alanına giriyorsa işin içine girer.”</p>

  <p>“Sence...” dedi Vin. “Sen bunun öncekiyle aynı Sorgucu olduğunu mu düşünüyorsun?”</p>

  <p>Kelsier başını sallayarak onayladı. “Son İmparatorluk’un tamamında ancak yirmi tane falan Çelik Sorgucu vardır ve onların yarısı da herhangi bir anda Luthadel'in dışındadır. Senin bir tanesinin ilgisini çekmen, kaçman ve sonra da eski sığınağının saldırıya uğraması fazlasıyla büyük bir tesadüf olurdu.”</p>

  <p>Vin sessizce dikildi ve kendisini başını eğip Ulef’in cesedine bakmaya ve üzüntüsüyle yüzleşmeye zorladı. Sonunda o da Vin’e ihanet etmişti ama bir süre için neredeyse bir arkadaş da olmuştu.</p>

  <p>“O zaman, Sorgucu hâlâ benim izimi mi sürüyor?” dedi sessizce.</p>

  <p>Kelsier başını sallayarak onayladı ve kalktı.</p>

  <p>“O zaman bu benim hatam,” dedi Vin. “Ulef ve öbürleri...”</p>

  <p>“Bu Camon’un hatasıydı,” dedi Kelsier sert bir şekilde. “Bir obligatöre kazık atmaya çalışan oydu.” Durakladı, sonra da Vin’e bir göz attı. “Sen iyi olacak mısın?”</p>

  <p>Vin güçlü kalmaya çalışarak bakışlarını Ulef’in parçalanmış cesedinden kaldırdı. Omuz silkti. “Hiçbirisi benim arkadaşım değildi.”</p>

  <p>“Bu biraz kalpsizce Vin.”</p>

  <p>“Biliyorum," dedi sessizce başıyla onaylayarak.</p>

  <p>Kelsier bir an için ona baktı, sonra da Dockson’la konuşmak için odayı geçti.</p>

  <p>Vin tekrar Ulef’in yaralarına baktı. Tek bir insanın değil de, çıldırmış bir hayvanın işi gibi görünüyordu.</p>

  <p><i>Sorgucunun yardımcıları da olmalı,</i> dedi Vin kendi kendisine. <i>Bunların hepsini bir kişinin, bir Sorgucu bile olsa, yapmış olması mümkün değil.</i> Kaçış kapısının yakınında bir ceset yığını vardı ama hızlı bir sayımla Vin çetenin tamamının değilse bile büyük bir kısmının burada olduğunu gördü. Tek bir adam hepsine birden bu kadar hızlı bir şekilde yetişmiş olamazdı... değil mi?</p>

  <p><i>Sorgucular hakkında bilmediğimiz çok fazla şey var,</i> demişti Kelsier ona. <i>Onlar tam olarak normal kurallara uyuyormuş gibi değiller.</i></p>

  <p>Vin tekrar titredi.</p>

  <p>Merdivenlerden ayak sesleri geldi ve Vin de gerginleşerek çöktü ve kaçmaya hazırlandı.</p>

  <p>Ham’in tanıdık şekli merdiven boşluğunda belirdi. “Bölge güvenli,” dedi ikinci bir feneri yukarı kaldırarak. “Obligatörlerden ya da Garnizondan hiçbir iz yok.”</p>

  <p>“Onların tarzı böyle,” dedi Kelsier. “Onlar katliamın keşfedilmesini istiyorlar, ölüleri bir işaret olarak bıraktılar.”</p>

  <p>Oda uzak sol kenarında ayakta durmakta olan Sazed’den gelen kısık sesli bir mırıldanma dışında sessizleşti. Vin sesinin ritmik temposunu dinleyerek ona doğru gitti. En sonunda Sazed konuşmayı bıraktı, sonra da başını eğerek gözlerini kapattı. “O neydi?” diye sordu Vin, Sazed başını tekrar kaldırırken.</p>

  <p>“Bir dua,” dedi Sazed. “Cazziler’in bir ölüm ilahisi. Ölülerin ruhlarını uyandırması ve ruhlar dağına geri dönebilmeleri için vücutlarından kurtulmaya teşvik etmesi amaçlanmıştır.” Sazed ona bir göz attı. “Eğer isterseniz dinlerini size de öğretebilirim Hanımım. Cazziler ilginç bir halktı, ölüm onlar için çok tanıdıktı.”</p>

  <p>Vin başını salladı. “Şimdi değil. Sen onların duasını ettin; o zaman bu senin inandığın din mi?”</p>

  <p>“Ben hepsine inanıyorum.”</p>

  <p>Vin kaşlarını çattı. “Hiçbirisi birbiriyle çelişmiyor mu?”</p>

  <p>Sazed gülümsedi. “Ah, sık sık ve çoğunlukla çelişiyorlar. Ama ben hepsinin içindeki gerçeklere saygı duyuyorum ve her bir tanesinin hatırlanmasının gerekliliğine inanıyorum.”</p>

  <p>“O zaman, hangi dinin duasını kullanacağına nasıl karar verdin?” diye sordu Vin.</p>

  <p>“Bu bana... uygun göründü,” dedi Sazed sessizce gölgeli ölüm sahnesine bakarak.</p>

  <p>“Kell,” diye seslendi Dockson odanın arka tarafından. “Gel şuna bak.”</p>

  <p>Kelsier ona katılmak için ilerledi ve Vin de onunla gitti. Dockson eskiden Vin’in çetesinin yatakhanesi olan koridora benzer uzun odanın yanında duruyordu. Vin ortak odadakine benzer bir sahne bulmayı bekleyerek başını içeri soktu. Bunun yerine ise sadece bir sandalyeye bağlanmış olan tek bir ceset gördü. Vin zayıf ışıkta gözlerinin oyulmuş olduğunu zar zor seçebiliyordu.</p>

  <p>Kelsier bir an için sessizce dikildi. “Bu benim çetebaşı yaptığım adam.”</p>

  <p>“Milev,” dedi Vin başıyla onaylayarak. “Ne olmuş ona?"</p>

  <p>“O yavaş yavaş öldürülmüş,” dedi Kelsier. “Zemindeki kanın miktarına, kol ve bacaklarının nasıl çarpılmış olduğuna bak. Onun çığlık atmak ve çırpınmak için zamanı olmuş.”</p>

  <p>“İşkence,” diye onayladı Dockson başını sallayarak.</p>

  <p>Vin bir ürperti duydu. Kelsier’e bir göz attı.</p>

  <p>“Üssümüzün yerini değiştirelim mi?” diye sordu Ham.</p>

  <p>Kelsier yavaşça başını salladı. “Clubs bu sığınağa geldiği zaman, toplantıya giriş ve çıkışı sırasında kılık değiştirmiş ve topallamasını gizlemiştir. Sadece sokakta sağa sola sorarak kimsenin onu bulamayacağından emin olmak bir Dumancı olarak onun işi. Bu çetedeki hiç kimsenin bizi ele vermiş olması mümkün değil, hâlâ güvende olmamız gerek.”</p>

  <p>Kimse aşikâr olanı dile getirmemişti. <i>Sorgucunun bu sığınağı da bulamamış olması gerekirdi.</i></p>

  <p>Kelsier ana odaya geri döndü ve Dockson'ı bir kenara çekerek alçak bir sesle onunla konuşmaya başladı. Vin de ne söylediklerini duymaya çalışarak hafif hafif yaklaştı ama Sazed omzuna elini koyarak onu engelledi.</p>

  <p>“Vin Hanım,” dedi onaylamayan bir şekilde. "Eğer Üstat Kelsier söylediği şeyleri bizim de duymamızı isteseydi daha yüksek bir sesle konuşmaz mıydı?”</p>

  <p>Vin, Terrisliye kızgın bir bakış attı. Sonra da içine uzandı ve kalay yaktı.</p>

  <p>Ani kan kokusu onun neredeyse tökezlemesine neden oluyordu. Sazed’ın nefes alışını duyabiliyordu. Oda artık karanlık değildi, hatta iki fenerin parlak ışıkları onun gözlerini sulandırıyordu. Ortamın boğucu ve havalandırılmamış olduğunun farkına vardı.</p>

  <p>Ve oldukça belirgin bir şekilde, Dockson’ın sesini duyabiliyordu.</p>

  <p>"... kontrol etmek için de birkaç kere gittim, senin istediğin gibi. Onu Dörtkuyu Kavşağı’nın üç sokak batısında bulacaksın.”</p>

  <p>Kelsier başını sallayarak onayladı. “Ham,” dedi yüksek bir sesle Vin’in sıçramasına neden olarak.</p>

  <p>Sazed başını eğerek ona kınayan gözlerle baktı.</p>

  <p><i>Allomansi hakkında da bir şeyler biliyor,</i> diye düşündü Vin adamın yüz ifadesini okuyarak. <i>Ne yaptığımı tahmin etti.</i></p>

  <p>“Evet, Kell?” dedi Ham kafasını arka odadan dışarı uzatarak.</p>

  <p>“Herkesi dükkâna geri götür,” dedi Kelsier. “Ve dikkatli ol.”</p>

  <p>“Elbette,” diye karşılık verdi Ham.</p>

  <p>Vin, Kelsier’e dik dik baktı, sonra da gücenmiş bir şekilde Sazed ve Dockson’la birlikte sığınaktan çıkarılarak uzaklaştırıldı.</p>

  <div>
    <br/>
  </div>

  <p class="p1"><i>At arabasını ben almalıydım,</i> diye düşündü Kelsier yavaş yürüyüşü yüzünden mutsuz bir şekilde. <i>Diğerleri Camon'un sığınağından yürüyerek geri dönebilirdi.</i></p>

  <p>Çelik yakmayı ve hedefine doğru zıplamaya başlamayı arzu ediyordu. Ne yazık ki, günün ışığı altında şehrin içinde uçuşurken dikkat çekmemek çok zordu.</p>

  <p>Kelsier şapkasını düzeltti ve yürümeye devam etti. Yaya bir asil dikkat çekici bir görüntü değildi, özellikle de daha şanslı skaalar ile daha şanssız asillerin sokaklarda birbirlerine karıştığı bir yer olan Ticaret Mahallesi’nde; gerçi iki grup da birbirlerini görmezden gelmek için ellerinden geleni yapıyordu.</p>

  <p><i>Sabır. Hızın bir önemi yok. Eğer ondan haberleri varsa şimdiye kadar çoktan ölmüştür.</i></p>

  <p>Kelsier büyük bir kavşak meydanına girdi. Meydanın köşelerinde duran dört tane kuyu vardı ve merkezinde de yeşil yüzeyi pislikten kabuk bağlamış ve külle kararmış olan devasa bir bakır fıskiye yer alıyordu. Heykel zırh ve pelerin içinde dramatik bir şekilde ayakta durmakta olan Lord Hükümdar’ı betimliyordu, ayaklarının altındaki suda ise ölü yatan Zifir’in şekilsiz bir temsili vardı.</p>

  <p>Kelsier suları yakın zamandaki bir kül yağmuru yüzünden beneklenmiş olan fıskiyenin yanından geçti. Skaa dilenciler sokakların kenarlarından seslenmeye başladı; acınası sesleri, duyulabilirlik ile sinir bozuculuk arasındaki ince bir çizgideydi. Lord Hükümdar onların varlığına zar zor katlanıyordu; sadece aşırı sakatlıkları olan skaaların dilenmesine izin veriliyordu. Ancak onların zavallı hayatları plantasyon skaalarının bile imreneceği bir şey değildi.</p>

  <p>Kelsier onlara birkaç klip fırlattı; bunu yapmanın göze batmasına neden olacağı umurunda değildi ve yürümeye devam etti. Üç sokak sonra çok daha küçük bir kavşağa ulaştı. Bunun da çevresi dilencilerle doluydu ancak bu meydanın ne ortasında şırıldayan bir fıskiye ne de köşelerinde trafiği çekmek için kuyuları vardı.</p>

  <p>Buradaki dilenciler bile daha zavallıydı; bunlar önemli bir meydandaki bir noktayı kendilerine tutabilmek için dövüşemeyecek kadar sefil bir hâlde olan gariban kişilerdi. Aç kalmış çocuklar ve yaşla solmuş yetişkinler endişeli seslerle dileniyordu; iki ya da daha fazla uzuvlarını kaybetmiş olan adamlar köşelere toplanmışlardı, külle kaplanmış bedenleri neredeyse gölgelerin içinde görünmüyordu.</p>

  <p>Kelsier refleks olarak sikke kesesine uzandı. <i>Sen işine bak,</i> dedi kendi kendisine. <i>Onların hepsini kurtaramazsın, parayla olmaz. Artık Son İmparatorluk olmadığı zaman bunun için de zaman olacak.</i></p>

  <p>Dilencilerin onun kendilerini izlemekte olduğunu fark ettikleri zaman daha da yükselen acınası seslerini duymazdan gelen Kelsier, her yüzü birer birer inceledi. Camon’u sadece kısa bir süre için görmüştü ama adamı tanıyacağını düşünüyordu. Ama yüzlerin hiçbiri tanıdık gelmiyordu ve dilencilerin hiçbirisi haftalar boyunca aç kalmış olsa da hâlâ belirgin olması gereken Camon’un göbeğine sahip değildi.</p>

  <p><i>Burada değil,</i> diye düşündü Kelsier hoşnutsuzlukla. Kelsier’in yeni çetebaşı Milev’e vermiş olduğu Camon’un bir dilenci yapılması emri yerine getirilmişti. Dockson emin olmak için Camon’u kontrol etmişti.</p>

  <p>Camon’un meydanda olmaması sadece daha iyi bir yer kazanmış olduğu anlamına geliyor olabilirdi. Ayrıca Nezaret’in onu bulmuş olduğu anlamına da geliyor olabilirdi. Kelsier bir an için sessizce durarak dilencilerin zavallı inlemelerini dinledi. Birkaç kül taneciği gökten aşağı süzülmeye başladı.</p>

  <p>Bir şeyler tersti. Kavşağın kuzey köşesinin yakınında hiç dilenci yoktu. Kelsier kalay yaktı ve havadaki kanın kokusunu aldı.</p>

  <p>Ayakkabılarını tekmeleyerek çıkardı ve kemerini çekip attı. Sonra kaliteli pelerinini kaldırım taşlarının üstüne bırakarak pelerin tokasını da üstüne bıraktı. Bunu da yaptığı zaman üzerinde sadece sikke kesesinin içindeki metaller kalmıştı. Eline birkaç sikke boşalttı, sonra da attığı giysileri dilencilere bırakarak dikkatlice ilerledi.</p>

  <p>Ölüm kokusu daha da güçlendi ama arkasındaki dilencilerin patırtısı dışında herhangi bir şey duymuyordu. Kuzey sokağı boyunca hafifçe ilerlediğinde hemen sol tarafında dar bir ara sokağı fark etti. Nefes alarak lehim harladı ve eğilerek köşeyi döndü.</p>

  <p>Dar ve karanlık ara sokak çöp ve külle tıkanmıştı. Onu bekleyen kimse yoktu. Ya da en azından canlı biri yoktu.</p>

  <p>Dilenciye dönüşmüş çetebaşı Camon, çok yukarılarda bir yere bağlanmış olan bir ipin ucunda sessizce asılı duruyordu. Hafifçe etrafından kül tanecikleri düşmekte, cesedi esintiyle yavaş yavaş dönmekteydi. Klasik yöntemlerle asılmamıştı; ip bir kancaya bağlanmış, sonra da ağzından içeri sokulmuştu. Kancanın kanlı ucu çenesinin altındaki deriyi yararak dışarı çıkmıştı ve kafası da geriye yatırılmış olarak, ip ağzından yukarı çıkacak şekilde sallanıyordu. Elleri bağlanmıştı, hâlâ tombul olan gövdesinde işkence izleri görünüyordu.</p>

  <p><i>Bu iyi değil.</i></p>

  <p>Arkasındaki kaldırım taşlarının üstünde bir ayak sürtüldü ve Kelsier hızla dönerek çelik harladı ve bir avuç dolusu sikkeyi savurarak gönderdi.</p>

  <p>Küçük bir siluet, bir kız sesiyle ciyaklayarak kendini yere attı ve o da çelik yakarken sikkeler saptırıldı.</p>

  <p>“ <i>Vin</i>?” dedi Kelsier. Küfrederek uzandı ve onu kaparak ara sokağın içine çekti. Köşeden dışarı bir göz attı ve dilencilerin kaldırım taşlarına düşen sikkelerin sesini duyarak kulaklarını diktiklerini gördü.</p>

  <p>“Ne yapıyorsun sen burada?” diye hesap sordu geri dönerek. Vin önceden de giymekte olduğu aynı kahverengi tulum ve gri gömleği giyiyordu, gerçi en azından kapüşonu çekilmiş olan sıradan bir pelerin takacak kadar sağduyulu davranmıştı.</p>

  <p>“Senin ne yaptığını görmek istedim,” dedi onun öfkesi karşısında hafifçe sinerek.</p>

  <p>“Bu tehlikeli olabilirdi!” dedi Kelsier. “Ne düşünüyordun?”</p>

  <p>Vin daha da fazla büzüldü.</p>

  <p>Kelsier sakinleşmeye çalıştı. <i>Onu meraklı olduğu için suçlayamazsın,</i> diye düşündü birkaç cesur dilenci sikkelerin peşinden sokağa doğru gelmeye başlarken. O <i>sadece...</i></p>

  <p>Kelsier donakaldı. O kadar hafifti ki, neredeyse fark etmeyecekti. Vin onun duygularını Teskin ediyordu.</p>

  <p>Vin’e bir göz attı. Kız duvarın köşesine sırtını dayamış, belli ki kendini görünmez yapmaya çalışıyordu. Ne kadar da çekingen görünüyordu. Ancak Kelsier onun gözlerinde gizli bir kararlılığın pırıltısını yakaladı. Bu çocuk kendisini zararsız gibi göstermeyi bir sanat hâline getirmişti.</p>

  <p><i>Ne kadar incelikli,</i> diye düşündü Kelsier. <i>Nasıl bu kadar hızla böyle becerikli hâle geldi</i>?</p>

  <p>“Allomansi kullanman gerekli değil Vin,” dedi Kelsier yumuşakça. “Ben seni incitmeyeceğim. Bunu biliyorsun.”</p>

  <p>Vin’in yüzü kızardı. “İsteyerek olmadı... bu sadece alışkanlık. Şimdi bile.”</p>

  <p>“Önemli değil,” dedi Kelsier bir elini onun omzuna koyarak. “Ama unutma, Breeze ne derse desin, arkadaşlarının duygularına dokunmak hoş değil. Üstelik, asiller resmi durumlarda Allomansi kullanımını bir hakaret olarak kabul ederler. Bu reflekslerin, eğer onları kontrol etmeyi öğrenemezsen başını belaya sokacak.”</p>

  <p>Vin başını sallayarak onayladı ve Camon’u incelemek için doğruldu. Kelsier onun tiksintiyle başını çevirmesini bekliyordu ama o sadece yüzünde acımasız bir tatmin ifadesiyle sessizce durdu.</p>

  <p><i>Hayır, seni neye inandırmaya çalışırsa çalışsın, o zayıf filan değil,</i> diye düşündü Kelsier.</p>

  <p>“Ona burada mı işkence yaptılar?” diye sordu. “Ortalık yerde?”</p>

  <p>Kelsier çığlıkların yankılanarak rahatsız dilencilere doğru çınlayışını hayal ederek başıyla onayladı. Nezaret cezalarında epey görünür olmayı severdi.</p>

  <p>“Neden kanca?” diye sordu Vin.</p>

  <p>“Bu en menfur günahkârlar, yani Allomansi’yi kötüye kullanan insanlar için uygulanan törensel bir idam.”</p>

  <p>Vin kaşlarını çattı. “Camon da mı Allomanser’di?”</p>

  <p>Kelsier başını olumsuzca salladı. “İşkencesi sırasında korkunç bir şeyleri itiraf etmiş olmalı.” Kelsier, Vin’e bir göz attı. “O senin ne olduğunu biliyor olmalıydı Vin. Seni bile bile kullanıyordu."</p>

  <p>Vin’in hafifçe rengi soldu. “O zaman... nezaret benim Sissoylu olduğumu biliyor mu?”</p>

  <p>“Belki. Bu Camon’un bilip bilmediğine bağlı. O senin sadece bir Siskan olduğunu sanmış olabilir.”</p>

  <p>Vin bir an için sessizce durdu. “O zaman bu benim işteki rolüm konusunda ne anlama geliyor?”</p>

  <p>“Planlamış olduğumuz şekilde devam edeceğiz,” dedi Kelsier. "Seni Kanton binasında sadece bir iki obligatör gördü ve bir skaa hizmetçi ile iyi giyimli bir leydinin aynı kişi olduğu bağlantısını kurabilecek çok az adam vardır.”</p>

  <p>“Peki ya Sorgucu?” diye sordu Vin hafifçe.</p>

  <p>Kelsier’in buna bir cevabı yoktu. “Gel hadi,” dedi en sonunda. “Şimdiden çok fazla dikkat çektik.”</p>
</body>
</html>
