<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/ege0.5.css" rel="stylesheet" type="text/css"/>
</head>

<body>
  <div class="girs">
    <p class="p1"><i>Bu bir gölge değil.</i></p>

    <p><i>Beni takip eden bu karanlık şey, sadece benim görebildiğim şey; bu gerçekten de bir gölge değil. Siyahımsı ve şeffaf ama bir gölgeye benzeyen katı sınırları yok. Hafif bir şey, ince ve şekilsiz. Sanki koyu bir pustan oluşuyormuş gibi.</i></p>

    <p><i>Ya da sisten belki de.</i></p>
  </div>

  <p class="img"><img alt="" height="50" src="../Images/20.jpg" width="210"/></p>

  <h2>20</h2>

  <p class="p1"><span style="font-size: 1.2em;">VİN, LUTHADEL İLE</span> Fellise arasındaki manzaradan iyice sıkılmaya başlamıştı. Son birkaç hafta içinde en azından bir düzine kere aynı kahverengi tepeleri, etrafa saçılmış ağaçları ve yabani otlarla kaplı çalılardan oluşan örtüyü izleyerek aynı yolculuğu yapmıştı. Sanki yolun üzerindeki her tümseği birer birer tanıyabilecekmiş gibi hissetmeye başlıyordu.</p>

  <p>Çok sayıda baloya katılmıştı ama onlar sadece başlangıçtı. Öğlen yemekleri, oturma partileri ve diğer günlük eğlence çeşitleri de en az balolar kadar popülerdi.</p>

  <p>Sık sık Vin şehirlerin arasında bir gün içinde iki, hatta üç kere gidip geliyordu. Görünüşe göre, genç leydilerin her gün altı saat boyunca bir at arabasının içinde oturmak dışında yapacak daha iyi bir şeyleri yoktu.</p>

  <p>Vin içini çekti. Kısa bir mesafe ilerideki kanal kenarında gemi çekenlere mahsus yedekçi yolu denilen yol boyunca bitkin hâlde yürüyerek bir tekneyi Luthadel’e doğru çekmekte olan bir grup skaa gidiyordu. Vin'in hayatı çok daha kötü de olabilirdi.</p>

  <p>Ama yine de hüsran duyuyordu. Hâlâ gün ortasıydı ama akşama kadar herhangi bir önemli olay gerçekleşmeyecekti, o yüzden de Fellise’e geri dönmek dışında yapabilecek bir şeyi yoktu. Eğer dikenyolunu kullansa yolculuğu ne kadar daha hızlı yapabileceğini düşünüp duruyordu. Tekrar sislerin arasında süzülmeyi arzuluyordu ama Kelsier onun eğitimine devam etmekte gönülsüzdü. Yeteneklerini koruması için her gece Vin’in kısa bir süreliğine dışarı çıkmasına izin veriyordu ama herhangi bir aşırı, heyecan verici sıçrayış yapmasına izin yoktu. Sadece çoğunlukla yerde durmuş olarak küçük nesneleri İtme ve Çekme gibi bazı temel hareketler uyguluyordu.</p>

  <p>Geçmek bilmeyen zayıflığı yüzünden de düş kırıklığı hissetmeye başlıyordu. Sorgucuyla karşılaşalı üç aydan fazla olmuştu; kışın en sert kısımları tek bir kar tanesi bile düşmeden geçmişti. İyileşmesi daha ne kadar sürecekti?</p>

  <p><i>En azından hâlâ balolara gidebiliyorum,</i> diye düşündü. Sürekli seyahat etmekten duyduğu kızgınlığa rağmen, Vin görevlerinden hoşlanmaya başlamıştı. Bir leydi numarası yapmak sıradan hırsızlık işlerinden çok daha az gerilimliydi. Evet, eğer sırrı ortaya çıkacak olursa bunu hayatıyla öderdi ama şu an için aristokrasi onu kabul etmeye, onunla dans etmeye, onunla akşam yemeğine çıkmaya ve onunla muhabbet etmeye gönüllüymüş gibi görünüyordu. Bu iyi bir hayattı; biraz heyecansızdı ama eninde sonunda Allomansi’ye geri dönecek olması bunu telafi edecekti.</p>

  <p>Bu da onu iki rahatsızlığıyla baş başa bırakıyordu. Birincisi işe yarar bilgiler elde etmekteki başarısızlığıydı; sorularından kaçınılması yüzünden gittikçe daha da fazla sinirleniyordu. Etrafta olup biten çok sayıda entrika olduğunu fark edebilecek kadar tecrübeli hâle gelmekteydi ama aristokrasi içinde hâlâ bunun bir parçası olmasına izin verilemeyecek kadar yeniydi.</p>

  <p>Yine de, her ne kadar Vin’in yabancı statüsü sinir bozucu olsa da, Kelsier bunun eninde sonunda değişeceğinden emindi. Vin’in ikinci büyük rahatsızlığıyla başa çıkmak ise o kadar kolay değildi. Lord Elend Venture’nın son birkaç hafta boyunca çeşitli balolardaki eksikliği dikkat çekici olmuştu ve henüz bütün akşamını Vin’le birlikte geçirme hareketini yinelemiş değildi. Her ne kadar artık nadiren yalnız başına oturmak zorunda kalsa da, Vin hızla fark ediyordu ki diğer asillerin hiçbirisinde Elend’daki derinlik yoktu. Onların hiçbirisi Elend’ın acayip nüktedanlığına ya da dürüst, samimi gözlerine sahip değillerdi. Öbürleri <i>gerçekmiş</i> gibi gelmiyorlardı. Elend gibi değillerdi.</p>

  <p>Elend ondan kaçınıyormuş gibi görünmüyordu. Ama ayrıca onunla zaman geçirmek için fazla bir çaba harcıyormuş gibi de görünmüyordu.</p>

  <p><i>Onu yanlış mı okudum,</i> diye düşündü Vin araba Fellise’e ulaşırken. Bazen Elend’ı anlamak o kadar zor oluyordu ki. Ne yazık ki onun görünüşteki kararsızlığı eski nişanlısının mizacını değiştirmemişti. Vin neden Kelsier’in onu fazla önemli birilerinin dikkatini çekmemesi için uyarmış olduğunu anlamaya başlamıştı. Neyse ki Shan Elariel’le sık sık karşılaşmıyorlardı. Ancak karşılaştıkları zamanlarda ise Shan, Vin’i aşağılamak, hakaret etmek ve onu küçük düşürmek için eline geçen her fırsatı değerlendiriyordu. Bunu sakin, aristokratik bir tavırla yapıyordu ve duruşu bile Vin’e ondan ne kadar daha aşağı seviyede olduğunu hatırlatıyordu.</p>

  <p><i>Belki de Valette karakterime fazlasıyla bağlanmaya başladım,</i> diye düşündü Vin. Valette sadece bir paravandı; onun zaten Shan’ın söylediği her şey olması gerekiyordu. Ama hakaretler yine de Vin'e batıyordu.</p>

  <p>Vin başını sallayarak hem Shan’ı hem de Elend’ı aklından uzaklaştırdı. Luthadel’e yaptığı ziyaret sırasında kül yağmıştı ve her ne kadar kül yağmuru şimdi bitmiş olsa da Fellise sokakları boyunca rüzgârla savrulan küçük siyah akıntı ve girdaplarda izi görülebiliyordu. Etrafta hareket eden skaa işçiler kurumları süpürerek çöp kovalarında topluyor ve şehrin dışına taşıyorlardı. Arada bir de hızla koşturarak hiçbirisi işçiler için yavaşlama zahmetine girmeden geçmekte olan asillerin arabalarına yol vermek zorunda kalıyorlardı.</p>

  <p><i>Zavallı şeyler,</i> diye düşündü Vin bir grup pejmürde çocuğun yanından geçerlerken. Toz ağaçlarını sallayarak süpürülebilmesi için küllerini döküyorlardı; yoldan geçmekte olan bir asilin üstüne beklenmedik bir zamanda ağaçlardan kül yığınları dökülmesine yol açmak olmazdı. Her ağaçta iki tane çocuk ağaçları sallıyor, öfkeli siyah sağanakları başlarının üstüne döküyorlardı. Dikkatli, eli değnekli ustabaşılar sokak boyunca ileri geri yürüyerek işin devam ettiğinden emin oluyorlardı.</p>

  <p><i>Elend ve diğerleri,</i> diye düşündü Vin. <i>Onlar hayatın skaalar için ne kadar kötü olduğunu anlayamıyor olmalılar. Güzel kalelerinde yaşayıp dans ediyorlar, Lord Hükümdar'ın zulmünün gerçek boyutlarını ise asla anlamıyorlar.</i></p>

  <p>Vin aristokrasideki güzelliği görebiliyordu; o Kelsier gibi değildi, onlardan bütün bütün nefret etmiyordu. Bazıları kendi çaplarında oldukça nazik gibi görünüyordu ve Vin de skaaların onların zalimlikleri hakkında anlattıkları hikâyelerin bazılarının abartılı olması gerektiğini düşünmeye başlıyordu. Ancak yine de o zavallı oğlanın ölümü gibi olayları ya da bu skaa çocukların yaptıkları gibi işleri gördüğü zaman merak etmeden edemiyordu. Asiller nasıl görmüyordu? Nasıl anlayamıyorlardı?</p>

  <p>İçini çekerek en sonunda araba Renoux Malikânesi’ne yanaşırken bakışlarını skaalardan başka yöne çevirdi. Anında iç avludaki büyük kalabalığı fark etti ve taze bir metal şişeciğini kaptı. Lord Hükümdar’ın Lord Renoux’yu tutuklaması için asker göndermiş olduğundan endişe etmişti. Ama çabucak kalabalığın askerlerden değil de, sıradan işçi kıyafetleri içindeki skaalardan oluştuğunu fark etti.</p>

  <p>At arabası kapılardan geçti ve Vin’in şaşkınlığı daha da arttı. Skaaların arasında yığınlar hâlinde yatan kutu ve çuvallar vardı; pek çoğu yakın zamandaki kül yağmuru yüzünden kurumla lekelenmişti, işçiler ise hareket hâlindeydiler; bir dizi yük arabasını yüklüyorlardı. Vin’in arabası köşkün önüne yanaşarak durdu ve o Sazed’ın kapıyı açması için beklemeden kendi kendine aşağı atlayıp elbisesinin eteklerini kaldırdı, sonra da çalışmaları incelemekte olan Kelsier ve Renoux’ya doğru uzun adımlarla ilerledi.</p>

  <p>“Mağaralara malzemeleri <i>buradan</i> mı gönderiyorsunuz?” diye sordu Vin sessiz bir şekilde iki adamın yanına geldiğinde.</p>

  <p>“Bana reverans yap çocuğum,” dedi Renoux. “Görülebileceğimiz yerlerde rolünü sürdür."</p>

  <p>Vin kızgınlığına hâkim olarak emredildiği gibi yaptı.</p>

  <p>“Elbette öyle yapıyoruz Vin,” dedi Kelsier. “Renoux’nun toplamakta olduğu bütün o silahlar ve ikmal malzemeleriyle bir şeyler <i>yapması</i> gerekiyor. Eğer onun bunları bir yerlere gönderdiğini görmezlerse insanlar şüphelenmeye başlar.”</p>

  <p>Renoux başıyla onayladı. “Görünüş itibariyle bütün bunları kanal tekneleriyle batıdaki plantasyonuma gönderiyoruz. Ancak mavnalar malzemeleri ve kanal işçilerinin büyük bir kısmını indirmek için isyancı mağaralarında duracak. Sonra mavnalar ve birkaç adam görüntüyü korumak için yola devam edecek. ”</p>

  <p>“Askerlerimiz Renoux’nun planın içinde olduğunu bile bilmiyor,” dedi Kelsier gülümseyerek. “Onun, benim dolandırdığım bir asil olduğunu zannediyorlar. Dahası bu bizim de gidip orduyu incelememiz için çok iyi bir fırsat olacak. Mağaralarda geçireceğimiz bir hafta gibi bir süreden sonra ise Renoux’nun doğuya gelen mavnalarından birisiyle Luthadel’e geri dönebiliriz.”</p>

  <p>Vin durakladı. <i>“Biz</i> mi?” diye sordu bir anda mavnada seyahat ederken aynı, sıkıcı manzarayı günler ve günler ve günler boyunca izleyerek geçecek olan haftalar gözünün önünde canlanarak. Bu Luthadel ile Fellise arasında gidip gelmekten bile daha beter olurdu.</p>

  <p>Kelsier bir kaşını kaldırdı. “Endişeli gibi görünüyorsun. Görünüşe göre birileri balolar ve partilerden hoşlanmaya başlamış.”</p>

  <p>Vin kızardı. “Ben sadece burada olmam gerektiğini düşündüm. Yani, hasta olarak kaçırdığım o kadar zamandan sonra ben...”</p>

  <p>Kelsier gülerek bir elini kaldırdı. “Sen kalıyorsun. Gidenler Yeden ve benim. Benim askerleri incelemem gerek ve Yeden de Ham, Luthadel’e geri gelebilsin diye bir süre orduya göz kulak olacak. Ayrıca ağabeyimi de yanımıza alacak ve onu Vennias’ta Nezaret çıraklarının arasına sızacağı noktaya kadar götüreceğiz. Senin de geri dönmüş olman iyi; biz gitmeden önce onunla biraz zaman geçirmeni istiyorum."</p>

  <p>Vin kaşlarını çattı. “Marsh’la mı?”</p>

  <p>Kelsier başıyla onayladı. “O bir Arayıcı Siskan. Tunç nispeten az faydalı olan metallerden biridir, özellikle de bir Sissoylu için ama Marsh sana bir iki numara gösterebileceğini iddia ediyor. Bu büyük olasılıkla onunla birlikte çalışmak için bulacağın son fırsat olacak.”</p>

  <p>Vin toplanmakta olan kervana doğru bir göz attı. “O nerede?”</p>

  <p>Kelsier’in yüzü asıldı. “Geç kaldı.”</p>

  <p><i>Aile özelliği demek ki.</i></p>

  <p>“Kısa bir süre sonra burada olması gerekir çocuğum," dedi Lord Renoux. “Belki de içeri girip serinletici bir şeyler almak istersin?”</p>

  <p><i>Ben son zamanlarda yeteri kadar serinledim,</i> diye düşündü kızgınlığını kontrol ederek Vin. Köşkün içine gitmek yerine avlu boyunca dolaşarak malları ve yerel kanal limanlarına taşınacak malzemeleri yük arabalarına doldurmakta olan işçileri inceledi. Bahçeler iyi bakımlı tutuluyordu ve her ne kadar kül daha temizlenmemiş olsa da, kısa kesilmiş çimenler Vin’in eteklerini yere sürtünmesine engel olmak için çok fazla yukarı kaldırmak zorunda kalmayacağı anlamına geliyordu.</p>

  <p>Ayrıca, elbiselerdeki külü temizlemek şaşırtıcı derecede kolaydı. Düzgün yıkama ve bazı pahalı sabunlar sayesinde, beyaz bir giysinin bile külden arındırılması mümkündü. İşte bu yüzden asillerin her zaman yeni gibi görünen giysileri olabiliyordu. Bu skaalar ile asilleri birbirinden ayıran o kadar basit ve sıradan bir şeydi ki.</p>

  <p><i>Kelsier haklı,</i> diye düşündü Vin. <i>Ben bir leydi olmaktan hoşlanmaya başladım.</i> Ve yeni hayat tarzının onun içinde yaratmakta olduğu değişiklikler hakkında da endişe ediyordu. Bir zamanlar sorunları açlık ve dayak gibi şeylerken, şimdi uzun süreli araba yolculukları ile randevularına geç kalan eşlikçiler olmuştu. Böylesine bir değişiklik insanı ne hâle getirirdi?</p>

  <p>Kendi kendine içini çekerek malzemelerin arasında yürüdü. Kutuların bazıları kılıçlar, savaş sopaları ve yaylar gibi silahlarla dolu olacaktı ama malların büyük bir kısmı paketlenmiş gıda maddelerinden oluşuyordu. Kelsier bir ordu oluşturmak için çelikten çok daha fazla tahıl gerektiğini söylemişti.</p>

  <p>Tepelerindeki küllere dokunmamaya özen göstererek, bir parmağını bir kutu yığını boyunca gezdirdi. Bugün bir mavna gönderecek olduklarını biliyordu ama Kelsier’in de onunla birlikte gitmesini beklememişti. Elbette o da büyük ihtimalle gitme kararını kısa bir süre öncesine kadar vermemiş olmalıydı; yeni ve sorumluluk sahibi Kelsier bile hâlâ fevri bir adamdı. Belki bu da bir lider için iyi bir özellikti. O nerede aklına gelmiş olursa olsun, yeni fikirleri uygulamaya koymaktan çekinmiyordu.</p>

  <p><i>Belki ben de onunla gitmek için izin istemeliyim,</i> diye düşündü Vin öylesine. <i>Son zamanlarda çok fazla leydi rolü yaptım.</i> Önceki gün arabanın içinde tek başına olduğu gerçeğine rağmen kendisini dik sırtlı ve resmi bir duruşla otururken yakalamıştı. içgüdülerini kaybetmekte olduğundan korkuyordu; artık Valette olmak onun için neredeyse Vin olmaktan daha doğal gelmeye başlamıştı.</p>

  <p>Ama elbette ki bir yere gidemezdi. Leydi Flavine ile katılması gereken bir öğlen yemeği randevusu vardı, Hasting balosundan ise bahsetmeye bile gerek yoktu; bu ayın en büyük sosyal faaliyeti bu olacaktı. Eğer Valette orada olmazsa, bunun yaratacağı hasarı tamir etmek haftalar sürerdi. Dahası her zaman Elend da vardı. Eğer yine kaybolursa büyük olasılıkla Elend onu tamamen unuturdu.</p>

  <p>O <i>seni zaten unuttu,</i> dedi kendi kendine. <i>Son üç parti sırasında seninle neredeyse konuşmadı bile. Aklını başına topla Vin. Bunların hepsi sadece başka bir dolap; bir oyun, tıpkı daha önce de yaptıkların gibi. Sen ününü bilgi edinebilmek için büyütüyorsun, dans edip flört edesin diye değil.</i></p>

  <p>Kendi kendine kararlı bir şekilde başıyla onayladı. Yan tarafında birkaç skaa adam yük arabalarından birini dolduruyordu. Vin büyük bir kutu yığınının yanında durarak adamların çalışmasını izledi. Dockson’a göre ordunun asker toplama hızı artıyordu.</p>

  <p><i>Momentum kazanıyoruz,</i> diye düşündü Vin. <i>Sanırım haberler yayılıyor.</i> Bu da iyi bir şeydi, eğer çok <i>fazla</i> yayılmadıkları varsayılırsa.</p>

  <p>Bir an için hamalları izlerken... garip bir şeyler hissetti. Dikkatleri işlerine yoğunlaşmış gibi görünmüyorlardı. Birkaç saniye sonra Vin dikkatlerini dağıtan şeyin ne olduğunu fark edebildi. Kelsier’e bakışlar atıp duruyor, çalışırken birbirlerine fısıldıyorlardı. Vin kutuların yan tarafında kalarak fark ettirmeden onlara yaklaştı ve kalay yaktı.</p>

  <p>"... Hayır, bu kesinlikle o,” diye fısıldadı adamlardan biri. “Ben yara izlerini gördüm.”</p>

  <p>“Onun boyu uzun," dedi bir diğeri.</p>

  <p>“Uzun tabii. Sen ne sanmıştın?”</p>

  <p>“Benim katıldığım toplantıda konuşmuştu," dedi bir diğeri. “Hathsin Firarisi.” Ses tonunda huşu vardı.</p>

  <p>Adamlar daha fazla kutu toplamak üzere yürüyerek uzaklaştılar. Vin başını yana yatırdı, sonra da işçilerin arasında dolaşarak dinlemeye başladı. Hepsi birden Kelsier hakkında konuşuyor değildi ama şaşırtıcı derecede çoğunluk öyleydi. Ayrıca “On Birinci Metal” hakkında da bir dizi konuşma duymuştu.</p>

  <p><i>Ondan demek,</i> diye düşündü. <i>İsyanın momentumu artmıyor, Kelsier'inki artıyor.</i> Adamlar onun hakkında sessiz, neredeyse hürmetkâr bir tonda konuşuyordu. Her nedense bu Vin’i rahatsız etmişti. Kendisi hakkında böyle şeylerin söylendiğini duymaya asla katlanamazdı. Ancak Kelsier bunları normal karşılıyordu; büyük olasılıkla karizmatik egosu sadece söylentileri daha da fazla alevlendiriyordu.</p>

  <p><i>Bunların hepsi bittiği zaman vazgeçmeyi başarabilecek mi merak ediyorum.</i> Diğer çete üyelerinin liderlik için hiçbir hevesinin olmadığı belliydi ama Kelsier bununla besleniyormuş gibi görünüyordu. Gerçekten de skaa isyanının iktidarı almasına izin verecek miydi? Herhangi bir adam böylesine bir gücü başkalarının eline bırakabilir miydi?</p>

  <p>Vin yüzünü astı. Kelsier iyi bir adamdı; büyük olasılıkla iyi bir hükümdar da olurdu. Ancak eğer kontrolü ele almaya çalışacak olursa bu bir ihanet gibi durur, Yeden’e vermiş olduğu sözlerden döndüğü anlamına gelirdi. Vin bunu Kelsier’den görmek istemiyordu.</p>

  <p>“Valette,” diye seslendi Kelsier.</p>

  <p>Vin kendisini biraz suçlu hissederek hafifçe sıçradı. Kelsier malikâne bahçelerine yaklaşmakta olan bir arabaya doğru işaret etti. Marsh gelmişti. Araba yanaşırken Vin de geri döndü ve Kelsier’in yanına Marsh ile aynı anda ulaştı.</p>

  <p>Kelsier gülümseyerek başıyla Vin’e doğru işaret etti. “Daha bir süre yola çıkmak için hazır olamayacağız,” dedi Marsh’a. “Eğer zamanın varsa, çocuğa birkaç şey gösterebilir misin?”</p>

  <p>Marsh, Vin’e doğru döndü. O da Kelsier’in uzun boylu yapısı ve sarı saçlarına sahipti ama onun kadar yakışıklı değildi. Belki de gülümseme eksikliği bu yüzündendi.</p>

  <p>Yukarıdaki köşkün ön balkonuna doğru işaret etti. “Orada beni bekle.”</p>

  <p>Vin cevap vermek için ağzını açtı ama Marsh’ın yüz ifadesindeki bir şeyler yüzünden tekrar kapattı. O Vin’e eski zamanları hatırlatmıştı; birkaç ay öncesini, Vin’in üstlerini sorgulamadığı zamanları. Dönerek üçlünün yanından ayrıldı ve köşke doğru ilerledi.</p>

  <p>On balkona çıkan basamakları tırmanmak kısa bir yolculuk olmuştu. Yukarı çıktığı zaman bir sandalye çekti ve badanalı tahta parmaklığın yanına yerleşti. Balkon elbette ki çoktan fırçalanarak külden arındırılmıştı. Aşağıda Marsh hâlâ Kelsier ve Renoux ile konuşuyordu. Onların ötesinde, geniş kervanın bile ötesinde, Vin şehrin dışındaki kızıl güneş ışığı tarafından aydınlatılan çorak tepeleri görebiliyordu.</p>

  <p><i>Leydi rolü yaparak geçen sadece birkaç ay ve ben şimdiden işlenmemiş olan her şeyi daha değersiz görüyorum.</i> Reen ile seyahat ettiği yıllar boyunca manzarayı hiç “çorak” olarak düşünmemişti. <i>Ve Kelsier bir zamanlar bütün dünyanın bir asilin bahçesinden bile daha verimli olduğunu söylüyor.</i></p>

  <p>Böyle şeyleri geri kazanmayı mı düşünüyordu? Sırdaşlar belki dilleri ve dinleri ezberleyebilirdi, ancak uzun zaman önce soyu tükenmiş olan bitkilerin tohumlarını yaratamazlardı. Küllerin yağmasını durduramaz ya da sisleri ortadan kaldıramazlardı. Eğer Son İmparatorluk yıkılacak olursa dünya gerçekten de o kadar değişir miydi?</p>

  <p>Dahası, Lord Hükümdar yerini <i>biraz</i> olsun hak etmemiş miydi? O Zifir’i yenmişti ya da en azından bunu iddia ediyordu. Dünyayı o kurtarmıştı ve bu da, sakat bir açıdan bakıldığı zaman, onu dünyanın sahibi yapıyordu. Onların dünyayı Lord Hükümdar’ın elinden almaya çalışmaya ne hakkı vardı?</p>

  <p>Vin böyle şeyler hakkında sık sık düşünüyordu ama endişelerinden diğerlerine bahsetmemişti. Onların hepsi kendilerini Kelsier’in planına adamış gibi görünüyordu, hatta bazıları onun vizyonunu paylaşıyormuş gibi bile görünüyordu. Ama Vin daha tereddütlüydü. O Reen’in öğretmiş olduğu gibi, iyimserliğe karşı şüpheci olmayı alışkanlık edinmişti.</p>

  <p>Ve eğer bugüne kadar şüphe duyulacak olan tek bir plan varsa, o da bu plandı.</p>

  <p>Ancak kendi kendisini sorguladığı noktanın da ötesine geçmeye başlamıştı. Vin neden çetede kaldığını biliyordu. Plan için değildi; insanlar içindi. Kelsier’den hoşlanıyordu. Dockson’dan, Breeze’den ve Ham’dan hoşlanıyordu. Hatta garip küçük Dikiz ve onun huysuz dayısından bile hoşlanıyordu. Bu onun daha önce birlikte çalışmış olduğu hiçbir çeteye benzemiyordu.</p>

  <p><i>Bu onların seni öldürtmesine izin vermek için yeteri kadar iyi bir sebep mi,</i> diye sordu Reen’in sesi.</p>

  <p>Vin durakladı. Son zamanlarda aklının içinde onun fısıltılarını daha az duymaya başlamıştı ama hâlâ oradaydılar. Reen’in hayatının on altı yılı boyunca içine işlemiş olan dersleri kolay kolay bir kenara atılamazdı.</p>

  <p>Birkaç saniye sonra Marsh balkona geldi. Vin’e o sert bakışlarını yöneltti, sonra da konuştu. “Görünüşe göre Kelsier benim akşamı seni Allomansi’de eğiterek geçirmemi bekliyor. Hadi başlayalım.”</p>

  <p>Vin başıyla onayladı.</p>

  <p>Marsh ona dik dik baktı; belli ki daha kapsamlı bir cevap bekliyordu. Vin ise sessizce oturdu. <i>Ketum olabilen tek kişi sen değilsin arkadaşım.</i></p>

  <p>“Pekâlâ,” dedi Marsh onun yanına oturarak, bir kolunu balkon parmaklığının üstüne koydu. Devam ettiği zaman sesi biraz daha az kızgın gibi geliyordu. “Kelsier diyor ki sen içsel zihinsel özelliklerle çalışarak çok az zaman harcamışsın. Doğru mu?”</p>

  <p>Vin tekrar başıyla onayladı.</p>

  <p>“Ben pek çok Sissoylunun bu güçleri ihmal ettiğinden şüphe ediyorum,” dedi Marsh. “Ve bu bir hata. Tunç ve bakır diğer metaller kadar gösterişli olmayabilir ama onlar da iyi eğitilmiş birisinin elinde çok güçlü olabilirler. Sorgucular işlerini tunç kullanımları sayesinde yapıyorlar ve yeraltının Siskan kesimi de bakıra bel bağladığı için sağ kalıyor.</p>

  <p>“İki gücün içinde tunç kesinlikle çok daha incelikli olanı. Sana bunu nasıl düzgün bir şekilde kullanabileceğini öğretebilirim; eğer sana gösterdiğim şeyleri çalışırsan, o zaman pek çok Sissoylunun görmezden geldiği bir avantajın olur.”</p>

  <p>“Ama öbür Sissoylular bakır yakmayı bilmiyor mu?” diye sordu Vin. “Eğer savaşacak olduğun herkesin tuncun güçlerine karşı bağışıklığı varsa bunları öğrenmenin ne faydası var?”</p>

  <p>“Görüyorum ki sen de şimdiden onlar gibi düşünmeye başlamışsın,” dedi Marsh. “Herkes Sissoylu değildir kızım, aslında çok ama çok az sayıdaki kişi Sissoyludur. Ve sizin türünüzün düşünmeyi sevdiğinin aksine, normal Siskanlar da insanları öldürebilir. Sana saldırmakta olan adamın bir Sikkeci değil de, bir Haydut olduğunu bilmek kolaylıkla hayatını kurtarabilir.”</p>

  <p>“Pekâlâ,” dedi Vin.</p>

  <p>“Tunç ayrıca senin Sissoyluları belirlemene de yardımcı olur,” dedi Marsh. “Eğer yakınlarda bir Dumancı yokken Allomansi kullanan birini görüyor ama Allomantik titreşimler yaydığını hissetmiyorsan, o zaman bunun bir Sissoylu olduğunu anlarsın. Ya öyledir ya da Sorgucu. İki durumda da kaçman gerekir.”</p>

  <p>Vin sessizce başıyla onayladı, yan tarafındaki yara hafifçe sızlıyordu.</p>

  <p>“Sadece bakırın açık olarak etrafta koşturmak yerine, tunç yakmanın çok büyük avantajları vardır. Evet, bakır kullanarak kendini Dumanlamış oluyorsun ama ayrıca bir açıdan da kendini kör etmiş olursun. Bakır sana duygularının İtilmesi ya da Çekilmesine karşı bağışıklık kazandırır.”</p>

  <p>"Ama bu iyi bir şey.”</p>

  <p>Marsh başını hafifçe bir yana eğdi. “Ya? Peki ya hangisi daha büyük bir avantaj olacak? Teskinci birinin dokunuşuna karşı bağışıklık sahibi ancak kör olmak mı? Yoksa tuncun sayesinde tam olarak hangi duyguları bastırmaya çalıştığını bilmek mi?”</p>

  <p>Vin durakladı. “O kadar detaylı bir şeyi hissedebilir misin?”</p>

  <p>Marsh başıyla onayladı. “Dikkat ve alıştırmayla, rakibinin Allomantik yakışlarındaki çok minik değişimleri tanıyabilirsin. Bir Teskinci ya da Körükçü’nün bir kişinin duygularının tam olarak hangi kısmını etkilemeye çalıştığını belirleyebilirsin. Ayrıca birinin ne zaman metallerini harladığını da fark edebilirsin. Eğer çok becerikli bir hâle gelirsen de, karşındakinin metallerinin ne zaman azalmaya başladığını bile tahmin edebilmen mümkün.”</p>

  <p>Vin düşünerek durakladı.</p>

  <p>“Avantajı görmeye başlıyorsun,” dedi Marsh. “İyi. Şimdi tunç yak.”</p>

  <p>Vin öyle yaptı. Anında havada iki ritmik gümleme hissetti. Sessiz titreşimler onun üzerinden sanki davulların vuruşları ya da okyanus dalgaları gibi akıp geçiyordu. Karışık ve bulanıklardı.</p>

  <p>“Ne hissediyorsun?” diye sordu Marsh.</p>

  <p>“Ben... sanırım yakılan iki farklı metal var. Bir tanesi aşağıdaki Kelsier’den, öbürü de senden geliyor.”</p>

  <p>“Güzel,” dedi Marsh takdirle. “Pratik yapmışsın.”</p>

  <p>“Pek değil,” diye itiraf etti Vin.</p>

  <p>Marsh bir kaşını kaldırdı. “Pek değil mi? Şimdiden titreşim kaynaklarını belirleyebiliyorsun. Bunun için pratik gerek.”</p>

  <p>Vin omuz silkti. “Bana doğal göründü.”</p>

  <p>Marsh bir an için hareketsizce durdu. “Pekâlâ,” dedi en sonunda. “İki titreşim birbirlerinden farklı mı?”</p>

  <p>Vin kaşlarını çatarak konsantre oldu.</p>

  <p>“Gözlerini kapat," dedi Marsh. “Diğer dikkat dağıtıcı şeyleri bir kenara bırak. Sadece Allomantik titreşimlere odaklan.”</p>

  <p>Vin öyle yaptı. Bu hiç de ses duymak gibi değildi. Titreşimler hakkında özellikle bir şeyi ayırt edebilmek için konsantre olması gerekiyordu. Bir tanesi sanki... ona vuruyormuş gibi geliyordu. Diğeri ise sanki aslında her vuruşuyla onu kaynağına doğru çekiyormuş gibi garip bir his yaratıyordu.</p>

  <p>“Bir tanesi Çekici bir metal değil mi?” diye sordu Vin gözlerini açarak. “O Kelsier’den geliyor. Sen İtiyorsun.”</p>

  <p>“Çok güzel,” dedi Marsh. “Kelsier sen pratik yapabilesin diye ondan istemiş olduğum gibi demir yakıyor. Ben ise elbette ki tunç yakıyorum.”</p>

  <p>“Hepsi böyle yapıyor mu?” diye sordu Vin. “Yani farklı hissettiriyor mu?”</p>

  <p>Marsh başıyla onayladı. “Bir Çekici metal ile bir İtici metali birbirlerinden Allomantik imzalarıyla ayırt edebilirsin. Aslında metallerin bazıları en başından bu şekilde kategorilerine ayrılmıştır. Örneğin lehim İterken kalayın Çekmesi sezgisel olarak anlaşılacak bir şey değil. Sana gözlerini açmanı söylemedim."</p>

  <p>Vin gözünü kapattı.</p>

  <p>“Titreşimlere odaklan,” dedi Marsh. “Uzunluklarını ayırt etmeye çalış. Aralarındaki farkı hissedebiliyor musun?”</p>

  <p>Vin kaşlarını çattı. Yapabildiği kadar yoğun bir şekilde odaklandı ama onun metal hisleri... karışık gibi görünüyordu. Bulanık. Birkaç dakikadan sonra ise ayrı titreşimlerin uzunlukları ona hâlâ aynıymış gibi görünüyordu.</p>

  <p>“Hiçbir şey hissedemiyorum,” dedi hüzünlü bir şekilde.</p>

  <p>“İyi,” dedi Marsh duygusuz bir şekilde. “Ben titreşim uzunluklarını birbirinden ayırana kadar altı ay pratik yapmak zorunda kalmıştım. Eğer sen ilk denemende başarmış olsaydın, kendimi beceriksiz hissederdim."</p>

  <p>Vin gözlerini açtı. “O zaman neden benden yapmamı istedin?"</p>

  <p>“Çünkü senin pratik yapman lazım. Eğer daha şimdiden İtici ve Çekici metalleri birbirlerinden ayırabiliyorsan... Eh, görünüşe göre senin yeteneğin var. Belki de Kelsier’in övünüp durduğu kadar çok yeteneklisindir.”</p>

  <p>“Peki ne görmem gerekiyordu?” diye sordu Vin.</p>

  <p>“Eninde sonunda, iki farklı titreşim uzunluğu hissetmeyi başarabileceksin. Tunç ve bakır gibi içsel metaller, demir ve çelik gibi dışsal metallerden daha uzun dalgalar yayar. Pratik yaptıkça titreşimlerin içinde olan üç tempoyu hissetmeye de başlayacaksın: Fiziksel metaller için bir tane, zihinsel metaller için bir tane ve iki yüksek metal için de bir tane.</p>

  <p>“Titreşim uzunluğu, metal grubu ve İtme-Çekme zıtlığı; bir kere bu üç şeyi bildiğin zaman, rakibinin hangi metalleri yaktığından tam olarak emin olabilirsin. Hızlı bir tempoyla sana çarpan uzun dalga boylu bir titreşim lehim olacak; içsel fiziksel İtici metal.”</p>

  <p>“İsimler nereden geliyor?” diye sordu Vin. “Dışsal ve içsel?”</p>

  <p>“Metaller dörtlü gruplar hâlinde olur, en azından temel sekizi öyledir. İki dışsal metal, iki içsel metal; ikisinde de bir tanesi İter, öbürü de Çeker. Demirle kendinin dışında olan bir şeyi Çeker, çelikle kendinin dışında olan bir şeyi İtersin. Kalayla kendi içinde olan bir şeyi Çeker, lehimle de kendi içinde olan bir şeyi itersin.”</p>

  <p>“Ama ya tunç ve bakır?” diye sordu Vin. “Kelsier onlara içsel metaller demişti ama bana dışsal şeyler üzerine etki ediyormuş gibi görünüyorlar. Bakır Allomansi kullandığın zaman başkalarının seni hissetmesini engelliyor.”</p>

  <p>Marsh başını olumsuzca salladı. “Bakır karşındakileri değiştirmez, karşındakiler üzerinde etkisi olacak bir şekilde senin kendi içinde olan bir şeyi değiştirir. O yüzden içsel bir metaldir. Ancak pirinç doğrudan başka bir kişinin duygularını değiştirir ve de dışsal bir metaldir.”</p>

  <p>Vin düşünceli bir şekilde başını salladı. Sonra da dönerek Kelsier’e doğru bir göz attı. “Bütün metaller hakkında çok şey biliyorsun ama sen sadece bir Siskansın, değil mi?”</p>

  <p>Marsh başıyla onayladı. Gerçi cevap vermeye niyeti varmış gibi görünmüyordu.</p>

  <p>O <i>zaman bir şey deneyelim bakalım,</i> diye düşündü Vin tuncunu söndürerek. Allomansi’sini maskelemek için hafifçe bakır yakmaya başladı. Marsh bir tepki vermedi ve aşağıdaki Kelsier ve kervana bakmaya devam etti.</p>

  <p><i>Onun beni hissedemiyor olması gerekir,</i> diye düşündü dikkatlice hem çinko hem de pirinç yakarak. Tıpkı Breeze’in onu yapması için eğitmiş olduğu şekilde uzandı ve hafifçe Marsh’ın duygularına dokundu. Şüphelerini ve tereddütlerini bastırdı ve aynı anda özlem hissini de güçlendirdi. Teorik olarak bunun onu konuşmaya daha eğilimli yapması gerekirdi.</p>

  <p>“Bir yerlerden öğrenmiş olmalısın?” diye sordu Vin dikkatli bir şekilde. <i>Mutlaka ne yaptığımı fark edecek. Sinirlenecek ve ondan sonra da...</i></p>

  <p>“Ben çok küçükken Koptum,” dedi Marsh. “Pratik yapmak için uzun bir zamanım oldu.”</p>

  <p>“Pek çok diğer kişi de öyle,” dedi Vin.</p>

  <p>“Benim... sebeplerim vardı. Bunları anlatması zor.”</p>

  <p>“Her zaman öyle olur,” dedi Vin Allomantik baskısını hafifçe artırarak.</p>

  <p>“Kelsier’in asiller hakkında ne hissettiğini biliyor musun?” diye sordu Marsh buz gibi gözlerle ona doğru dönerek.</p>

  <p><i>Demirgöz,</i> diye düşündü. <i>Tıpkı söyledikleri gibi.</i> Sorusuna başını sallayarak karşılık verdi.</p>

  <p>“Eh, ben de obligatörler hakkında aynı şekilde hissediyorum,” dedi arkasını dönerek. “Ben onlara zarar vermek için her şeyi yaparım. Onlar annemizi götürdü; ben de işte o zaman Koptum ve onları yok edeceğime yemin ettim. O yüzden de isyana katıldım ve Allomansi hakkında öğrenebildiğim her şeyi öğrenmeye başladım. Sorgucular Allomansi’yi kullanıyor, o yüzden onu ben de anlamak zorundaydım; yapabildiğim kadarıyla her şeyi öğrenmek, mümkün olduğu kadar <i>iyi</i> olmak ve sen beni Teskin mi ediyorsun?”</p>

  <p>Vin irkilerek aniden metallerini söndürdü. Marsh tekrar ona döndü, yüz ifadesi soğuktu.</p>

  <p><i>Kaç,</i> diye düşündü Vin. Neredeyse bunu yapacaktı da. Birazcık gömülü olsalar bile eski içgüdülerinin hâlâ orada olduklarını bilmek güzeldi.</p>

  <p>“Evet,” dedi uysalca.</p>

  <p>“Sen gerçekten de <i>iyiymişsin,"</i> dedi Marsh. “Boş boş konuşmaya başlamamış olsam asla farkına varamazdım. Kes.”</p>

  <p>“Kestim zaten.”</p>

  <p>“İyi,” dedi Marsh. “Bu ikinci sefer benim duygularımı değiştirişin. Bunu bir daha asla yapma.”</p>

  <p>Vin başını salladı. “İkinci mi?”</p>

  <p>“Birincisi sekiz ay önce benim dükkânımdaydı.”</p>

  <p><i>Doğru ya. Niye onu hatırlamıyorum</i>? “Üzgünüm.”</p>

  <p>Marsh başını iki yana sallayarak en sonunda sırtını döndü. "Sen Sissoylusun, sizin doğanız böyle. O da aynı şeyi yapıyor.” Aşağıdaki Kelsier’e bakmaktaydı. Birkaç saniye boyunca sessizlik içinde oturdular.</p>

  <p>“Marsh? Benim Sissoylu olduğumu nasıl anladın?” diye sordu. “Ben o zamanlar sadece Teskin etmeyi biliyordum.”</p>

  <p>Marsh başını olumsuzca salladı. “Diğer metalleri de içgüdüsel olarak biliyordun. O gün lehim ve kalay da yakmıştın; sadece birazcık, zar zor belli oluyordu. Büyük ihtimalle metalleri sudan ve mutfak eşyalarından almıştın. O kadar fazla çocuk öldüğü hâlde neden kendin sağ kaldığını hiç merak etmiş miydin?”</p>

  <p>Vin durakladı. <i>Bir sürü dayaktan sağ çıkmıştım. Yemeksiz geçen pek çok gün, yağmur ya da kül yağarken ara sokaklarda geçirilen pek çok gece...</i></p>

  <p>Marsh başıyla onayladı. “Çok az kişi, hatta Sissoylular bile, Allomansi’ye metalleri içgüdüsel olarak yakacak kadar uyum sağlayabilir. Benim de sende ilgimi çeken bu olmuştu; o yüzden senin izini sürdüm ve Dockson’a seni nerede bulacağını söyledim. Ve sen yine mi benim duygularımı İtiyorsun?”</p>

  <p>Vin başını iki yana salladı. “Yemin ederim."</p>

  <p>Marsh kaşlarını çatarak o taş gibi bakışlarından biriyle Vin’i inceledi.</p>

  <p>“Ne kadar katı,” dedi Vin sessizce. “Ağabeyim gibi.”</p>

  <p>“Siz çok yakın mıydınız?”</p>

  <p>“Ondan nefret ederdim,” diye fısıldadı Vin.</p>

  <p>Marsh durakladı, sonra da arkasını döndü. “Anladım.”</p>

  <p>“Sen de Kelsier’den nefret ediyor musun?”</p>

  <p>Marsh başıyla reddetti. “Hayır, ben ondan nefret etmiyorum. O fazla uçarı ve kendini bir şey sanıyor ama o benim kardeşim.”</p>

  <p>“Ve bu da yeterli mi?” diye sordu Vin.</p>

  <p>Marsh başıyla onayladı.</p>

  <p>“Ben... bunu anlamakta zorluk çekiyorum,” dedi Vin dürüstçe skaalar, kutular ve çuvallarla dolu olan bahçeye doğru bakarak.</p>

  <p>“Ağabeyin sana iyi davranmıyordu sanırım?”</p>

  <p>Vin başını salladı.</p>

  <p>“Ya ebeveynlerin?” dedi Marsh. “Bir tanesi asildi. Öbürü?”</p>

  <p>“Deli,” dedi Vin. “Annem sesler duyuyormuş. O kadar kötü bir hâle gelmiş ki ağabeyim bizi onunla yalnız bırakmaktan korkar olmuş. Ama elbette ki bir seçeneği yoktu...”</p>

  <p>Marsh sessizlik içinde konuşmadan oturuyordu. <i>Konu nasıl bana geri döndü,</i> diye düşündü Vin. O <i>bir Teskinci değil ama yine de o da benden, benim ondan aldığım kadar çok şeyi alıyor.</i></p>

  <p>Yine de en sonunda bunun hakkında konuşabilmek iyi gelmişti. Uzanarak öylesine parmağıyla küpesine dokundu. “Bunu ben hatırlamıyorum,” dedi. "Ama Reen dedi ki bir gün eve geldiğinde annemi kanla kaplanmış olarak bulmuş. Bebek kardeşimi öldürmüş. Rezil bir şekilde. Ancak bana dokunmamış; bir küpe vermek dışında. Reen dedi ki... dedi ki kardeşimin cesedi ayaklarının dibinde yatarken beni kucağında tutuyor ve benim bir kraliçe olduğumu iddia ederek bir şeyler geveliyormuş. Reen beni annemin elinden almış ve o da kaçmış. Büyük olasılıkla hayatımı kurtarmıştır. Onunla kalmış olmam biraz da bu yüzdendir herhâlde. Kötü olduğu zamanlarda bile.”</p>

  <p>Vin başını sallayarak Marsh’a bir göz attı. “Yine de, sen Kelsier gibi bir kardeşin olduğu için ne kadar şanslı olduğunu bilmiyorsundur.”</p>

  <p>“Sanırım öyle,” dedi Marsh. “Ben sadece... onun insanlara oyuncak gibi muamele etmemesini isterdim. Benim de obligatörleri öldürdüğüm olmuştur ama sırf asil oldukları için insanları öldürmek...” Marsh başını salladı. “Sadece ondan da değil. O, insanların ona yaltaklanmalarından hoşlanıyor.”</p>

  <p>Marsh bu konuda haklıydı. Ama Vin onun sesinde başka bir şeyi daha sezinledi. Kıskançlık mı? <i>Büyük kardeş sensin Marsh. Sorumluluk sahibi olan da sendin; sen hırsızlarla birlikte düşüp kalkmak yerine isyana katıldın. Herkesin sevdiği kişinin Kelsier olması sana dokunmuş olmalı.</i></p>

  <p>“Yine de, iyiye doğru gidiyor,” dedi Marsh. “Çukurlar onu değiştirdi. Onun... ölümü Kelsier’i değiştirdi.”</p>

  <p><i>Bu da ne,</i> diye düşündü Vin hafifçe kulakları dikilerek. Burada da kesinlikle bir şeyler vardı. Acı. Derin bir acı, bir adamın yengesi için hissediyor olması gerekenden daha fazla acı.</p>

  <p><i>Demek buymuş. Kelsier’i daha çok seven sadece "herkes" değilmiş, özellikle belli birisiymiş. Senin sevdiğin biri.</i></p>

  <p>“Her neyse,” dedi Marsh sesi tekrar katılaşarak. “Geçmişteki kibrini geride bırakmış. Onun bu planı delice ve eminim ki bunu kısmen sadece kendisini zenginleştirmek için yapıyordur ama... Eh, isyana gitmek zorunda değildi. İyi bir şeyler yapmaya çalışıyor, gerçi büyük olasılıkla bu onu öldürtecek.”</p>

  <p>"Eğer başarısız olacağından bu kadar eminsen neden onu takip ediyorsun?”</p>

  <p>“Çünkü o beni Nezaret’in içine sokacak,” dedi Marsh. "Benim oradan elde edeceğim bilgiler Kelsier ve ben öldükten sonra yüzlerce yıl boyunca isyana fayda sağlayacak.”</p>

  <p>Vin başıyla onaylayarak aşağıdaki avluya göz attı. Tereddütlü bir şekilde konuştu. “Marsh, ben bunların <i>hepsini</i> geride bırakmış olduğunu düşünmüyorum. Kendisini skaaların gözünde yüceltme şekli... onların Kelsier’e bakış şekilleri...”</p>

  <p>“Biliyorum,” dedi Marsh. “Bu onun o ‘On Birinci Metal’ planıyla başladı. Bizim endişe etmemiz gerektiğini zannetmiyorum. Bu sadece Kell’in her zamanki oyunlarını oynayışı.”</p>

  <p>“Ben neden bu yolculuğa çıkıyor olduğunu merak ediyorum,” dedi Vin. "En azından bir ay boyunca hareketten uzak kalacak.”</p>

  <p>Marsh başını iki yana salladı. “Önünde oynamak için bir ordu dolusu adamı olacak. Dahası şehrin dışına çıkması gerekiyor. Ünü fazla ağır bir hâle gelmeye başladı ve asiller de Firari ile fazlasıyla ilgilenmeye başlıyor. Eğer kollarında yara izleri olan bir adamın Lord Renoux’yla birlikte kaldığının söylentileri yayılacak olursa...”</p>

  <p>Vin anlayışla başını salladı.</p>

  <p>“Şu anda o Renoux’nun uzak akrabalarından birisi rolünü oynuyor,” dedi Marsh. “O, adamın biri onun Firari’yle bağlantısını kurmadan gitmek zorunda. Kell geri geldiği zaman dikkatleri üzerine çekmemesi gerekecek, ön kapıdan içeri yürümek yerine malikâneye gizli gizli sızmak, Luthadel’deyken de kapüşonunu yukarıda tutmak zorunda olacak.</p>

  <p>Marsh’ın sesi kesildi, sonra da ayağa kalktı. "Her neyse, ben sana temelleri verdim. Şimdi senin sadece pratik yapman lazım. Ne zaman Siskanlarla beraber olursan, senin için yakmalarını iste ve onların Allomantik titreşimleri üzerine odaklan. Eğer tekrar karşılaşacak olursak sana daha fazlasını da gösteririm ama sen deneyim kazanana kadar yapabileceğim başka hiçbir şey yok.”</p>

  <p>Vin başıyla onayladı ve Marsh da başka herhangi bir vedalaşma olmadan yürüyerek kapıdan çıkıp gitti. Birkaç saniye sonra Vin onun tekrar Kelsier ve Renoux’ya yaklaşmakta olduğunu gördü.</p>

  <p><i>Gerçekten de birbirlerinden nefret etmiyorlar,</i> diye düşündü Vin kavuşturduğu kollarını parmaklığın üstüne yaslarken. O <i>nasıl bir şey acaba</i>? Biraz düşündükten sonra birbirini seven kardeşler kavramının da tıpkı o arıyor olması gereken Allomantik titreşim uzunlukları gibi bir şey olduğuna karar verdi; ikisi de Vin’in şu anda anlamasının mümkün olamayacağı kadar ona yabancıydı.</p>
</body>
</html>
