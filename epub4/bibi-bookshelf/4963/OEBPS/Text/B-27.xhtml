<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/ege0.5.css" rel="stylesheet" type="text/css"/>
</head>

<body>
  <div class="girs">
    <p class="p1">Sanıyorum ki en sonunda Rashek’in neden bana bu kadar fazla kızgın olduğunu keşfettim. Benim gibi bir yabancının, Terrisli olmayan bir adamın, hiçbir şekilde Çağların Kahramanı olabileceğine inanmıyor. İnanıyor ki ben bir şekilde filozofları kandırmışım, Kahraman’ın hızmalarını haksız bir şekilde takıyorum.</p>

    <p>Rashek’e göre, sadece safkan bir Terrislinin Kahraman olarak seçilmiş olması gerekirdi. Garip bir şekilde, onun nefreti yüzünden kendimi daha da kararlı hissediyorum. Benim ona bu işi başarabileceğimi kanıtlamam gerekiyor.</p>
  </div>

  <p class="img1"><img alt="" height="50" src="../Images/27.jpg" width="210"/></p>

  <h2>27</h2>

  <p class="p1"><span style="font-size: 1.2em;">O AKŞAM CLUBS’IN</span> dükkânına dönen grup sessizdi. İdamlar saatler boyunca sürmüştü. Hiçbir suçlama, Lord Hükümdar ya da Nezaret’ten gelen hiçbir açıklama olmamıştı. Sadece idam üstüne idam, idam üstüne idam. Esirler bittiği zaman Lord Hükümdar ve obligatörleri platformun üstündeki ceset yığınını ve fıskiyelerden akan kanlı suyu arkalarında bırakarak çekip gitmişlerdi.</p>

  <p>Kelsier’in çetesi mutfağa geri dönerken Vin artık baş ağrısının kendisini rahatsız etmediğini fark etti. Artık onun acısı... önemsiz gibi görünüyordu. Dürümler hâlâ masanın üstünde duruyordu; düşünceli bir hizmetçi tarafından üzerleri örtülmüştü. Kimse onlara uzanmadı.</p>

  <p>“Pekâlâ,” dedi Kelsier her zamanki yerini alarak dolaba sırtını yaslarken. “Hadi plan yapalım. Nasıl devam etmeliyiz?”</p>

  <p>Dockson kendi yerine geçmek için ilerlerken odanın yan tarafından bir deste kâğıt aldı. “Garnizon gittiğine göre, ana odağımız asiller hâline gelmiş oluyor.”</p>

  <p>“Bittabi,” dedi Breeze. “Eğer gerçekten de hâzineyi sadece birkaç bin askerle ele geçirmeye niyetimiz varsa, o zaman kesinlikle saray muhafızlarının dikkatini dağıtacak ve asillerin şehri bizim elimizden almasına engel olacak bir şeylere ihtiyacımız olacak. Bu nedenle de ev savaşı en büyük önemi kazanıyor.”</p>

  <p>Kelsier başıyla onayladı. “Ben de aynen öyle düşünüyorum.”</p>

  <p>“Ama ev savaşı bittiği zaman ne olacak?” diye sordu Vin. “Bazı evler üste çıkacak ve ondan sonra da bizim onlarla uğraşmamız gerekecek.”</p>

  <p>Kelsier başını salladı. "Benim niyetim ev savaşının hiçbir zaman bitmemesi Vin ya da en azından çok uzun bir süre için bitmemesi. Lord Hükümdar emirlerini veriyor ve Nezaret de onun takipçilerini kontrol altında tutuyor ama skaaları çalışmaya gerçekten zorlayanlar aristokrasi. Yani eğer yeteri kadar asil evini devirebilirsek, hükümetin kendi kendine çökmesi bile mümkün, imparatorluk hepsiyle birden savaşamaz; fazlasıyla büyük gelir. Ama parçalanmasını ve sonra da parçalarının birbirleriyle savaşmalarını sağlamayı başarabiliriz. ”</p>

  <p>“Büyük Evler’in üstüne mali yük bindirmemiz gerek,” dedi Dockson kâğıtlarını karıştırırken. "Aristokrasi birincil olarak mali bir kurum ve maddi kaynak eksikliği her evi yıkacaktır.”</p>

  <p>“Breeze, senin kimliklerinden bazılarını kullanmamız gerekebilir,” dedi Kelsier. "Şimdiye kadar ekipte ev savaşı üzerinde gerçekten çalışan sadece ben vardım ama eğer bu şehrin Garnizon geri dönmeden önce çökmesini istiyorsak, çabalarımızı artırmamız gerekecek.”</p>

  <p>Breeze içini çekti. “Pekâlâ. Ama kimsenin kazara beni olmamam gereken birisi olarak tanımayacağından emin olmak için çok dikkatli davranmamız gerekecek. Partilere ya da toplantılara gidemem ama büyük ihtimalle yalnız başıma ev ziyaretlerinde bulunabilirim.”</p>

  <p>“Bu senin için de geçerli Dox,” dedi Kelsier.</p>

  <p>“Ben de öyle düşünmüştüm,” dedi Dockson.</p>

  <p>"Bu ikiniz için de tehlikeli olacak,” dedi Kelsier. “Ama hız hayati önem taşıyor. Ana casusumuz hâlâ Vin olacak ve büyük olasılıkla onun biraz yalan bilgi yaymaya başlamasını da istiyoruz. Aristokrasiyi rahatsız etmek için ne gerekirse.”</p>

  <p>Ham başıyla onayladı. “O zaman dikkatimizi tepeye odaklamamız gerekir.”</p>

  <p>“Bittabi,” dedi Breeze. "Eğer en güçlü evlerin savunmasız görünmesini sağlayabilirsek, o zaman düşmanları saldırmakta hızlı davranır. Ancak güçlü evler gittiği zaman insanlar ekonomiyi ayakta tutanın aslında onlar olduğunun farkına varacak.”</p>

  <p>Oda bir saniye için sessizleşti, sonra birkaç baş Vin’e doğru döndü.</p>

  <p>“Ne?” diye sordu Vin.</p>

  <p>“Venture Evi’nden bahsediyorlar Vin,” dedi Dockson. “Büyük Evler’in en güçlü olanı o.”</p>

  <p>Breeze başıyla onayladı. “Eğer Venture yıkılırsa sarsıntılarını bütün Son İmparatorluk hisseder.”</p>

  <p>Vin bir an için sessizce oturdu. “Onların hepsi kötü insanlar değil,” dedi en sonunda.</p>

  <p>“Belki,” dedi Kelsier. “Ama Lord Straff Venture kesinlikle öyle ve onun ailesi de Son İmparatorluk’un en tepesinde oturuyor. Venture Evi’nin düşmesi gerek ve senin evin en önemli üyelerinden biriyle zaten bağlantın var.”</p>

  <p><i>Benim Elend'den uzak durmamı istediğini sanıyordum,</i> diye düşündü Vin sinirli bir şekilde.</p>

  <p>“Sadece kulaklarını açık tut yavrum,” dedi Breeze. “Bak bakalım oğlanı evinin mali durumu hakkında konuşturabilecek misin? Bize elle tutulur bir şey bul ve gerisini biz hallederiz.”</p>

  <p><i>Tıpkı Elend’in o denli nefret ettiği oyunlar gibi.</i> Ama idamlar hâlâ Vin’in aklında tazeydi. O türden şeylerin durdurulması gerekiyordu. Dahası, Elend’in kendisi bile babasını ya da evini pek fazla sevmediğini söylemişti. Belki... belki de bir şeyler bulabilirdi. “Ne yapabileceğime bir bakarım,” dedi.</p>

  <p>Ön kapı çaldı ve çıraklardan bir tanesi cevap verdi. Birkaç saniye sonra da yüz hatlarını gizlemek için bir skaa pelerinine bürünmüş olan Sazed mutfağa girdi.</p>

  <p>Kelsier saati kontrol etti. “Erkencisin Saze.”</p>

  <p>“Ben bunu âdet edinmeye çalışırım Üstat Kelsier," diye cevap verdi Terrisli.</p>

  <p>Dockson bir kaşını kaldırdı. “Bu başka birilerinin de öğrenmesinin iyi olacağı bir âdet.”</p>

  <p>Kelsier homurdandı. “Eğer hep zamanında geliyorsan, bu yapacak daha iyi bir şeylerin olmadığına işaret eder. Saze, adamlar nasıl?”</p>

  <p>“Beklenilebileceği kadar iyi Üstat Kelsier,” diye cevap verdi Sazed. “Ama sonsuza kadar Renoux depolarında saklanamazlar.”</p>

  <p>“Biliyorum,” dedi Kelsier. “Dox, Ham, sizin bu sorun üzerinde çalışmanızı istiyorum. Ordumuzdan geride kalan iki bin adam var; sizden onları Luthadel’in içine sokmanızı istiyorum.”</p>

  <p>Dockson düşünceli bir şekilde başıyla onayladı. “Bir yolunu buluruz.”</p>

  <p>“Bizden onları eğitmeye de devam etmemizi istiyor musun?” diye sordu Ham.</p>

  <p>Kelsier başını sallayarak onayladı.</p>

  <p>“O zaman onları mangalar hâlinde gizlememiz gerekecek,” dedi Ham. “Adamları ayrı ayrı eğitecek kaynağımız yok. Mesela... birbirlerine yakın olarak kenar mahallelerde gizlenmiş, takım başına birkaç yüz adam?”</p>

  <p>“Hiçbir takımın diğerlerinden haberdar olmadığından emin ol,” dedi Dockson. “Ya da hatta hâlâ saraya saldırma niyetimizin olduğunu bile bilmesinler. Şehirde o kadar fazla adam varken, bazılarının eninde sonunda şu ya da bu nedenle obligatörler tarafından enselenmesi ihtimali var.”</p>

  <p>Kelsier başıyla onayladı. “Grupların hepsine dağıtılmamış olan tek grubun onlar olduğunu ve kendilerinin de sadece gelecekte bir gün gerekli olabilir diye tekrar eğitim gördüklerini söyle.”</p>

  <p>“Asker toplamaya da devam etmemiz gerektiğini söylemiştin,” dedi Ham.</p>

  <p>Kelsier onayladı. “Bu işi yapmayı denemeden önce en azından iki kat daha fazla askerimizin olmasını isterim.”</p>

  <p>"Ordumuzun yenilgisini göz önüne aldığımız zaman bu zor olacak,” dedi Ham.</p>

  <p>“Ne yenilgisi?” diye sordu Kelsier. "Onlara gerçeği söyle; ordumuz Garnizon’u başarılı bir şekilde etkisiz hâle getirdi.”</p>

  <p>“Gerçi büyük bir kısmı bunu yaparken öldü,” dedi Ham.</p>

  <p>"O kısmını örtbas edebiliriz,” dedi Breeze. “insanlar idamlar yüzünden öfkeli olacak, bu da onların bizi dinlemeye daha istekli olmalarını sağlar.”</p>

  <p>“Önümüzdeki birkaç ay boyunca daha fazla asker toplamak senin ana görevin olacak Ham,” dedi Kelsier.</p>

  <p>“Bu pek fazla bir zaman değil,” dedi Ham. “Ama ne yapabileceğime bakar, elimden gelen nee varsa yapmaya çalışırım.”</p>

  <p>“İyi,” dedi Kelsier. “Saze, not geldi mi?”</p>

  <p>“Geldi Üstat Kelsier,” dedi Sazed pelerinin altından bir mektup çıkararak ve bunu Kelsier’e verdi.</p>

  <p>“Peki ya bu ne?” diye sordu Breeze merakla.</p>

  <p>“Marsh’tan bir mesaj,” dedi Kelsier mektubu açıp yazılanlara göz gezdirerek. “Şehirdeymiş ve haberleri var.”</p>

  <p>“Ne haberi?”</p>

  <p>“Söylemiyor,” dedi Kelsier bir dürüm kaparak. “Ama bu gece onunla nerede buluşacağımızı tarif etmiş." Gidip sıradan bir skaa pelerini aldı. “Gidip hava kararmadan buluşma yerini keşfe çıkacağım. Geliyor musun Vin?”</p>

  <p>Vin başıyla onaylayarak ayağa kalktı.</p>

  <p>“Geri kalanlarınız plan üzerinde çalışmaya devam edin,” dedi Kelsier. “İki aylık bir süre içinde bu şehrin o kadar gergin hâle gelmiş olmasını istiyorum ki en sonunda koptuğu zaman Lord Hükümdar bile tutamasın.”</p>

  <div>
    <br/>
  </div>

  <p class="p1">“Bize söylemediğin bir şey var, değil mi?” dedi Vin pencereden başını çevirip Kelsier’e doğru dönerek. “Planın bir parçası.”</p>

  <p>Kelsier karanlıkta ona bir göz attı. Marsh’ın seçtiği buluşma yeri en yoksul skaa kenar mahallelerinden biri olan Sapaklar’ın içinde terk edilmiş bir binaydı. Kelsier buluşacak oldukları binanın karşısında ikinci bir terk edilmiş bina bulmuştu ve Vin ile Kelsier şimdi bunun en üst katında bekliyor, Marsh’tan bir iz arayarak sokağı gözlüyorlardı.</p>

  <p>“Neden bana bunu sordun?” dedi Kelsier en sonunda.</p>

  <p>“Lord Hükümdar yüzünden,” dedi Vin kendi penceresinin kenarındaki çürüyen tahtalarla oynayarak. “Bugün onun gücünü hissettim. Öbürlerinin bunu hissedebildiğini sanmıyorum; bir Sissoylunun yapabileceği gibi değil. Ama senin de hissetmiş olman gerektiğini biliyorum.” Tekrar başını kaldırarak Kelsier’in gözlerinin içine baktı. “Sen hâlâ sarayı ele geçirmeye çalışmadan önce onu şehirden çıkarmayı planlıyorsun, değil mi?”</p>

  <p>“Lord Hükümdar hakkında endişe etme,” dedi Kelsier. “On Birinci Metal onun hesabını görecek.”</p>

  <p>Vin kaşlarını çattı. Dışarıda güneş alevli bir öfke yangını içinde batmaktaydı. Sisler yakında gelecekti ve Marsh’ın da kısa bir süre sonra gelmesi gerekiyordu.</p>

  <p>On <i>Birinci Metal,</i> diye düşündü Vin diğer çete üyelerinin buna karşı olan şüpheciliğini hatırlayarak. “Bu gerçek mi?” diye sordu Vin.</p>

  <p>“On Birinci Metal mi? Elbette öyle, bunu size de gösterdim, unuttun mu?”</p>

  <p>“Ben onu demek istemiyorum,” dedi Vin. “Efsaneler gerçek mi? Yoksa yalan mı söylüyorsun?”</p>

  <p>Kelsier ona doğru dönerek hafifçe yüzünü astı. Sonra da sırıttı. “Sen çok dobra bir kızsın Vin.”</p>

  <p>“Biliyorum.”</p>

  <p>Kelsier’in gülümsemesi derinleşti. “Cevap hayır. Yalan söylemiyorum. Efsaneler gerçek ama benim onları bulmam biraz zaman aldı."</p>

  <p>“Ve bize gösterdiğin o metal parçası gerçekten de On Birinci Metal mi?”</p>

  <p>“Ben öyle düşünüyorum,” dedi Kelsier.</p>

  <p>“Ama onu nasıl kullanacağını bilmiyorsun.”</p>

  <p>Kelsier durakladı, sonra da başını salladı. “Hayır. Bilmiyorum.”</p>

  <p>“Bu pek rahatlatıcı değil.”</p>

  <p>Kelsier omuz silkerek pencereden dışarı bakmak için döndü. “Sırrı zamanında keşfedemezsem bile, Lord Hükümdar’ın senin düşündüğün kadar büyük bir sorun olacağından şüpheliyim. O güçlü bir Allomanser ama her şeyi bilmiyor. Eğer bilse, biz şimdi ölmüş olurduk. Her şeye gücü de yetmiyor. Yetse, şehri korkutarak boyun eğdirmek için bütün o skaaları idam etmeye gerek duymazdı.</p>

  <p>“Onun ne olduğunu bilmiyorum ama bence o bir tanrıdan çok bir insan gibi. O günlükteki kelimeler... onlar sıradan bir insanın kelimeleri. Onun gerçek gücü ordularından ve zenginliğinden geliyor. Eğer bunları ortadan kaldıracak olursak, o zaman imparatorluğunun yıkılmasını durdurmak için herhangi bir şey yapabilmesi mümkün olmaz.”</p>

  <p>Vin yüzünü astı. “Bir tanrı olmayabilir ama... o başka bir şey Kelsier. Farklı bir şey. Bugün o meydana geldiği zaman, bakır yakarken bile onun duygularım üstündeki dokunuşunu hissedebiliyordum.”</p>

  <p>“Bu mümkün değil Vin,” dedi Kelsier başını iki yana sallayarak. “Mümkün olsaydı, Sorgucular yakınlarda bir Dumancı varken bile Allomansi’yi hissedebilirdi. Ve eğer durum bu olsaydı, skaa Siskanların hepsinin birden izini bulup onları öldürmezler miydi?”</p>

  <p>Vin omuz silkti.</p>

  <p>“Sen Lord Hükümdar’ın güçlü olduğunu biliyor ve onu hissedebilmen gerektiğini düşünüyorsun,” dedi Kelsier.</p>

  <p><i>Belki Kelsier haklıdır,</i> diye düşündü Vin pencere kenarından bir diğer tahta parçasını daha sıyırırken. <i>Ne de olsa o benden çok daha uzun zamandır bir Allomanser.</i></p>

  <p><i>Ama... ben bir şey hissettim, değil mi? Ve beni neredeyse öldüren Sorgucu, beni karanlığın ve yağmurun içinde bir şekilde bulmuştu.</i> O <i>da bir şeyleri hissedebilmiş olmalı.</i></p>

  <p>Ama bu konuyu bir kenara bıraktı. “On Birinci Metal. Onu şöyle bir deneyip ne yaptığını göremez miyiz?”</p>

  <p>“O kadar kolay değil,” dedi Kelsier. “Sana asla on taneden biri olmayan bir metali yakmamanı söylediğimi hatırlıyor musun?”</p>

  <p>Vin başıyla onayladı.</p>

  <p>“Başka bir metali yakmak ölümcül olabilir,” dedi Kelsier. “Bir alaşımdaki metal oranını bile yanlış ayarlamak seni hasta edebilir. Eğer On Birinci Metal konusunda haksızsam...”</p>

  <p>“Seni öldürecek,” dedi Vin sessizce.</p>

  <p>Kelsier başını salladı.</p>

  <p><i>Demek ki göründüğün kadar da emin değilmişsin,</i> diye düşündü Vin. <i>Yoksa şimdiye kadar denemiş olurdun.</i></p>

  <p>“Günlükte bulmak istediğin şey de bu,” dedi Vin. “On Birinci Metal’in nasıl kullanılacağına dair bir ipucu.”</p>

  <p>Kelsier başıyla onayladı. “Korkarım ki o konuda pek şanslı değiliz. Şimdiye kadar, günlükte Allomansi’nin adı bile geçmedi.”</p>

  <p>"Gerçi Ferukemi’den bahsediyor,” dedi Vin.</p>

  <p>Kelsier bir omzu duvara yaslanmış olarak kendi penceresinin yanında durduğu yerden ona dik dik baktı. “Demek Sazed sana ondan bahsetti?”</p>

  <p>Vin gözlerini yere indirdi. “Ben... onu biraz zorladım sayılır.”</p>

  <p>Kelsier güldü. “Sana Allomansi öğretmekle dünyanın başına nasıl bir bela sardığımı merak ediyorum. Elbette benim öğretmenim de benim hakkımda aynı şeyi söylemişti.”</p>

  <p>“Endişelenmekte haklıymış.”</p>

  <p>“Elbette haklıydı.”</p>

  <p>Vin gülümsedi. Dışarıda güneş ışığı neredeyse kaybolmuştu ve havanın içinde yarı saydam sis öbekleri oluşmaya başlıyordu. Bunlar hayaletler gibi havada asılı duruyor, yavaş yavaş daha da büyüyerek gece yaklaştıkça etkilerini artırıyordu.</p>

  <p>“Sazed’in bana Ferukemi’den pek fazla bahsedecek zamanı yoktu,” dedi Vin dikkatli bir şekilde. “Ferukemi nasıl şeyler yapabiliyor?” Kelsier’in yalanını yakalayacağını varsayarak endişe içinde bekledi.</p>

  <p>“Ferukemi tamamen içsel,” dedi Kelsier umursamaz bir sesle. “Bizim lehim ve kalaydan elde ettiğimiz aynı şeyleri sağlayabilir; güç, dayanıklılık, görüş ama her özelliğin ayrı ayrı depolanması gerekli. Ayrıca pek çok başka şeyi de güçlendirebilir, Allomansi’nin yapamayacağı şeyler. Hafıza, fiziksel hız, zihin açıklığı... hatta fiziksel ağırlık ve fiziksel yaş gibi bazı acayip şeyler bile Ferukemi’yle değiştirilebilir.”</p>

  <p>“Yani Allomansi’den daha mı güçlü?” dedi Vin.</p>

  <p>Kelsier omuz silkti. “Ferukemi’nin hiçbir dışsal gücü yok. Duyguları İtemez ya da Çekemez, Demirçekme ve Çelikitme de yapamaz. Ve Ferukemi’nin en büyük sınırlaması da bütün özellikleri kendi vücudundan çekerek depolamanın gerekmesi.</p>

  <p>“Bir süre iki kat daha güçlü olmak mı istiyorsun? O zaman gücü depolarken birkaç saati zayıf geçirmen gerek. Eğer hızla iyileşme becerisini depolamak istiyorsan epey uzun bir süreyi hasta hissederek geçirmek zorundasın. Allomansi’de bizim yakıtımız metallerin kendileri, yakmak için yeteri kadar metalimiz olduğu sürece devam edebiliriz. Ferukemi’de metaller sadece depolama araçları, gerçek yakıt kendi vücudun."</p>

  <p>“O zaman sadece gidip başkasının metal depolarını çalsan olmaz mı?” dedi Vin.</p>

  <p>Kelsier başıyla reddetti. “İşe yaramaz. Ferukemistler sadece bizzat kendi yarattıkları metal stoklarına erişebilirler.”</p>

  <p>“Ah.”</p>

  <p>Kelsier başıyla onayladı. “Yani hayır. Ben Ferukemi’nin Allomansi’den daha güçlü olduğunu söylemezdim. İkisinin de sınırlamaları ve avantajları var. Örneğin bir Allomanser bir metali sadece bir yere kadar harlayabilir ve bu nedenle de en yüksek gücü sınırlıdır. Ferukemistlerin böyle bir sınırlaması yok. Eğer bir Ferukemist’in bir saat boyunca normalden iki kat daha güçlü olmaya yetecek kadar depolanmış gücü varsa, bunun yerine daha kısa bir süre için üç kat daha güçlü olmayı ya da daha da kısa süreler için dört, beş veya altı kat daha güçlü olmayı tercih edebilir.”</p>

  <p>Vin kaşlarını çattı. “Bu epey büyük bir avantaja benziyor.”</p>

  <p>“Doğru,” dedi Kelsier pelerininin içine uzanarak içinde birkaç atiyum boncuğu olan bir şişecik çıkarırken. “Ama bizde <i>bu</i> var. Ferukemist’in beş adam kadar veya elli adam kadar güçlü olmasının bir önemi yok, eğer ben onun ne zaman ne yapacağını biliyorsam kazanırım.”</p>

  <p>Vin başını salladı.</p>

  <p>“İşte,” dedi Kelsier şişeciğin tıpasını açıp boncuklardan birini çıkararak. Bir diğer şişecik çıkardı, içinde normal alkol çözeltisi vardı ve atiyumu da bunun içine attı. "Bunlardan bir tanesini al. İhtiyacın olabilir.”</p>

  <p>“Bu gece mi?” diye sordu Vin şişeciği kabul ederken.</p>

  <p>Kelsier başıyla onayladı.</p>

  <p>“Ama sadece Marsh’la buluşacağız.”</p>

  <p>“Olabilir,” dedi Kelsier. “Ama öte yandan, belki obligatörler onu yakalamış ve mektubu yazmaya zorlamıştır. Belki de onu takip ediyorlardır ya da belki de mesajından sonra onu yakalayıp işkenceyle buluşacağımızı öğrenmişlerdir. Marsh çok tehlikeli bir yerde; senin o balolarda yaptığın şeyin aynısını yaptığını düşün ama bütün asillerin yerinde obligatörler ve Sorgucular varken.”</p>

  <p>Vin titredi. "Sanırım haklısın,” dedi atiyum boncuğunu cebine atarken. “Biliyor musun, bende yanlış giden bir şeyler olmalı; artık bu metalin fiyatının ne olduğunu düşünmek için neredeyse duraksamıyorum bile.”</p>

  <p>Kelsier hemen cevap vermedi. "Ben onun fiyatının ne olduğunu unutmakta zorluk çekiyorum," dedi sessizce.</p>

  <p>“Ben...” Vin’in sesi azalarak Kelsier’in ellerine göz attı. Artık çoğunlukla kol yenleri uzun gömlekler giyiyor ve eldiven takıyordu; ünü yüzünden ayırt edici yara izlerinin toplum içinde görülmesi tehlikeli olurdu. Ancak Vin izlerin orada olduğunu biliyordu. Binlerce minik beyaz çizgi üst üste uzanıyorlardı.</p>

  <p>“Neyse, günlük konusunda haklısın,” dedi Kelsier. “Ben On Birinci Metal’den bahsetmesini umuyordum. Ama Allomansi’den Ferukemi’ye atıfta bulunurken bile bahsetmiyor. İki güç pek çok açıdan birbirlerine benziyor, onların karşılaştırmasını yapmasını beklerdim.”</p>

  <p>“Belki de birilerinin kitabı okuyacağından endişe etmiş ve Allomanser olduğunu belli etmemek istememiştir.”</p>

  <p>Kelsier başıyla onayladı. "Belki. Ayrıca henüz Kopmamış olması da mümkün. O Terris dağlarında onu kahramandan despota dönüştürecek her ne olduysa, belki onun güçlerini ortaya çıkaran da o olmuştur. Sanırım Sazed tercümesini bitirene kadar öğrenemeyeceğiz.”</p>

  <p>“Bitiriyor mu?”</p>

  <p>Kelsier başıyla onayladı. “Sadece bir parça kalmış; umalım ki önemli bir parçadır. Şu ana kadarki metin beni biraz hayal kırıklığına uğrattı. Lord Hükümdar bize o dağlarda başarması gereken şeyin ne olduğunu bile söylemiyor!. Bütün dünyayı korumak için olan bir şey yaptığını iddia ediyor ama bu sadece onun egosundan kaynaklanıyor da olabilir.”</p>

  <p><i>Metinde bana pek de egoistmiş gibi gelmedi,</i> diye düşündü Vin. <i>Aslında tersi gibiydi.</i></p>

  <p>“Her neyse, son birkaç sayfa da tercüme edildiği zaman daha fazlasını öğreneceğiz,” dedi Kelsier.</p>

  <p>Dışarısı kararmaktaydı ve Vin düzgün görebilmek için kalayını açmak zorunda kaldı. Penceresinin dışındaki sokak, kalayla güçlendirilen gözleri sayesinde gölge ve aydınlığın garip bir karışımına bürünerek görünür hâle geldi. Vin mantıksal olarak dışarısının karanlık olduğunu biliyordu. Ama yine de görebiliyordu. Normal ışıkta gördüğü gibi değildi, her şey solgundu ama yine de anlaşılıyordu.</p>

  <p>Kelsier köstekli saatini kontrol etti.</p>

  <p>“Ne kadar var?” diye sordu Vin.</p>

  <p>“Bir yarım saat daha,” dedi Kelsier. “Zamanında geldiğini varsayarsak ki ben hiç zannetmiyorum. Ne de olsa o <i>benim</i> ağabeyim.”</p>

  <p>Vin başıyla onayladı ve dönerek kavuşturulmuş kollarını kırık pencere çerçevesine yasladı. Çok küçük bir şey olsa da, Kelsier’in ona vermiş olduğu atiyum boncuğuna sahip olduğu için bir rahatlık hissetti.</p>

  <p>Durakladı. Atiyumu düşünmek önemli bir şeyi hatırlatmıştı. Birkaç sefer onu rahatsız eden bir şey. “Bana dokuzuncu metali hiç göstermedin!” dedi suçlayarak.</p>

  <p>Kelsier omuz silkti. “Sana çok önemli olmadığını söylemiştim.”</p>

  <p>“Olsun. Ne o? Herhâlde bir atiyum alaşımıdır?”</p>

  <p>Kelsier başını iki yana salladı. “Hayır, son iki metal temel sekiz metalle aynı düzeni izlemiyor. Dokuzuncu metal altın.”</p>

  <p>“Altın mı? O kadar mı?” diye sordu Vin. “Ben onu kendi kendime uzun zaman önce deneyebilirdim!”</p>

  <p>Kelsier güldü. “Yapmayı istediğini varsayarsak. Altın yakmak bir parça... Rahatsız edici bir tecrübedir.”</p>

  <p>Vin gözlerini kıstı, sonra da dönerek tekrar pencereden dışarı baktı. <i>Görürüz,</i> diye düşündü.</p>

  <p>“Sen yine de deneyeceksin, değil mi?” dedi Kelsier gülümseyerek.</p>

  <p>Vin cevap vermedi.</p>

  <p>Kelsier içini çekerek fularının içine uzandı ve bir altın boxing ile eğe çıkardı. “Sanırım sen de bunlardan bir tane edinmelisin,” dedi eğeyi kaldırarak. "Ama eğer metali kendin topluyorsan saf ya da doğru alaşımlanmış olduğundan emin olmak için önce çok minik bir parçasını yak.”</p>

  <p>“Eğer değilse?” diye sordu Vin.</p>

  <p>“Anlarsın,” dedi Kelsier sikkeyi eğelemeye başlarken. “Lehim sürüklemekten kaynaklanan o baş ağrısını hatırlıyor musun?”</p>

  <p>“Evet?”</p>

  <p>“Kötü metal daha beter olur,” dedi Kelsier. “Çok daha beter. Mümkün olduğunca metallerini satın al; her şehirde Allomanserler için toz hâline getirilmiş metal satan küçük bir tüccar grubu bulabilirsin. Bütün metallerinin saf olduğundan emin olmak o tüccarlar için çok önemlidir; başı ağrıyan huysuz bir Sissoylu ile hiç kimsenin karşılaşmak isteyeceğini sanmıyorum.” Kelsier eğelemeyi bitirdi, sonra da küçük kare bir kumaşın üstüne birkaç altın boncuğu topladı. Bir tanesini parmağıyla aldı ve yuttu.</p>

  <p>"Bu iyi,” dedi kumaşı Vin’e vererek. “Al ama unutma, dokuzuncu metali yakmak garip bir tecrübedir.”</p>

  <p>Vin bir an biraz endişelenerek, başıyla onayladı. <i>Eğer kendin denemezsen asla bilemezsin,</i> diye düşündü, sonra da toza benzeyen boncukları ağzının içine attı. Matarasından bir parça suyla bunları yuttu.</p>

  <p>İçinde yeni bir metal stoku belirdi, yabancı ve onun bildiği dokuzundan farklıydı. Başını kaldırıp Kelsier’e baktı, bir nefes aldı ve altın yaktı.</p>

  <p>Aynı anda iki yerdeydi. Kendisini görebiliyordu ve diğer kendisini de görebiliyordu.</p>

  <p>Kendilerinden bir tanesi garip bir kadındı; onun her zaman olmuş olduğu kızdan farklıydı ve değişmişti. O kız dikkatli ve tedbirliydi, sadece bir adamın sözüne güvenerek tanımadığı bir metali asla yakmayacak olan bir kızdı. Bu kadın aptaldı; kendisinin bu kadar uzun süre boyunca sağ kalmasını sağlayan şeylerin pek çoğunu unutmuştu. Başkalarının hazırladığı kupalardan içiyordu. Yabancılarla arkadaşlık ediyordu. Etrafındaki insanların nerede olduklarını takip etmiyordu. Hâlâ insanların büyük kısmından çok daha dikkatliydi ama çok fazla şeyi kaybetmişti.</p>

  <p>Diğer kendisi ise onun her zaman gizli gizli nefret etmiş olduğu bir şeydi. Bir çocuktu aslında. Neredeyse çöp gibi ince, yalnız, nefretle dolu ve güvensizdi. Hiç kimseyi sevmiyordu ve kimse de onu sevmiyordu. Her zaman kendi kendisine, sessizce, umurunda olmadığını söylerdi. Yaşamaya değer gördüğü bir şeyler var mıydı? Olması gerekirdi. Hayat gerçekten de göründüğü kadar hazin olamazdı. Ancak öyle olmalıydı çünkü başka hiçbir şey yoktu.</p>

  <p>Vin ikisi birdendi. İki yerde duruyor, iki vücudu hareket ettiriyordu; hem bu kız hem de bu kadındı. Tereddütlü bir şekilde, emin olmayan iki farklı elle uzandı ve kendisinin iki farklı yüzüne dokundu.</p>

  <p>Vin’in nefesi kesildi ve kayboldular. Ani bir duygu seli hissetti, bir değersizlik ve şaşkınlık hissi. Odada sandalye yoktu, o yüzden o da öylece yere çöktü; sırtını duvara dayayarak, dizlerini yukarı çekip kollarını etrafına sardı.</p>

  <p>Kelsier gelip eğildi ve bir elini onun omzuna koydu. “Geçti.”</p>

  <p>“O neydi?” diye fısıldadı Vin.</p>

  <p>"Altın ve atiyum da diğer metal çiftleri gibi birbirini tamamlar,” dedi Kelsier. “Atiyum geleceği bir parça görmeni sağlar. Altın da benzer bir şekilde çalışır ama sana geçmişi gösterir. Ya da en azından eğer geçmişte işler farklı olsaydı olacak olduğun başka bir hâlini görmeni sağlar.”</p>

  <p>Vin titredi. Aynı anda iki kişi birden olmak, kendisini iki kere görme tecrübesi rahatsız edici derecede ürkütücü olmuştu. Vücudu hâlâ titriyordu ve aklı artık... doğru çalışmıyormuş gibi hissediyordu.</p>

  <p>Neyse ki his soluyormuş gibi görünüyordu. “Gelecekte bana seni dinlememi hatırlat,” dedi. “Ya da en azından Allomansi'den bahsettiğin zamanlarda.”</p>

  <p>Kelsier kıs kıs güldü. “Mümkün olduğu kadar uzun süre boyunca aklını ondan uzakta tutmaya çalıştım. Ama eninde sonunda denemen gerekecekti. Atlatacaksın.”</p>

  <p>Vin başıyla onayladı. “Neredeyse... gitti bile. Ama bu sadece bir görü değildi Kelsier. <i>Gerçekti.</i> Ona dokunabildim, diğer kendime.”</p>

  <p>“Öyleymiş gibi hissedebilirsin,” dedi Kelsier. “Ama o burada değildi. En azından onu ben göremiyordum. Bu bir halüsinasyon.”</p>

  <p>“Atiyum görüleri sadece halüsinasyon değil,” dedi Vin. “Gölgeler gerçekten de insanların ne yapacağını gösteriyor.”</p>

  <p>“Doğru,” dedi Kelsier. “Bilmiyorum. Altın gariptir Vin. Ben kimsenin bunu anladığını düşünmüyorum. Benim öğretmenim Gemmel altın gölgelerinin var olmayan ama var olmuş olabilecek olan bir kişiyi gösterdiğini söylemişti. Eğer belli seçimleri yapmış olsaydın olabilecek olduğun bir kişi. Elbette Gemmel biraz çatlaktı, o yüzden onun söylediğine ne kadar inanacağımdan emin değilim.”</p>

  <p>Vin başıyla onayladı. Ancak onun altın hakkında yakın zamanlarda daha fazlasını öğrenmesi pek olası değildi. Eğer elinden gelirse bir daha asla altın yakmamayı düşünüyordu. Oturmaya devam ederek bir süre duygularının toparlanmasına izin verdi ve Kelsier de pencerenin yanına geri döndü. Neden sonra hareketlendi.</p>

  <p>“Geldi mi?” diye sordu Vin ayaklarının üstünde doğrularak.</p>

  <p>Kelsier başını sallayarak onayladı. “Burada kalıp biraz daha dinlenmek istiyor musun?”</p>

  <p>Vin başını sallayarak bunu reddetti.</p>

  <p>“Pekâlâ o zaman,” dedi Kelsier köstekli saatini, eğesini ve diğer metallerini pencere pervazına yerleştirerek. “Hadi gidelim.”</p>

  <p>Pencereden dışarı çıkmadılar. Kelsier kimsenin dikkatini üzerine çekmek istememişti ama Sapaklar’ın bu kısmı o kadar ıssızdı ki Vin onun neden zahmete girdiğinden emin değildi. Binayı güvenilmez bir dizi merdiveni kullanarak terk ettiler, sonra da sessizce sokaktan karşıya geçtiler.</p>

  <p>Marsh’ın seçmiş olduğu bina Vin ve Kelsier’in içinde durdukları binadan bile harap durumdaydı. Bir ön kapı yoktu ama Vin yerdeki süprüntülerin arasında kapının kıymıklı kalıntılarını görebiliyordu, içerideki oda toz ve kül kokuyordu ve Vin de hapşırığını bastırmak zorunda kaldı.</p>

  <p>Odanın uzak tarafında ayakta duran bir siluet sese hızla döndü. “Kell?”</p>

  <p>“Benim,” dedi Kelsier. “Ve Vin.”</p>

  <p>Vin yaklaşırken Marsh’ın karanlığın içinde gözlerini kıstığını görebiliyordu. Marsh’ı izlemek garipti; kendisi ve Kelsier’in Marsh için sadece gölgelerden başka bir şey olmadıklarını bildiği hâlde kendisini açıkça ortadaymış gibi hissediyordu. Binanın uzak duvarı yıkılmıştı ve sis özgürce odanın içinde süzülüyordu, neredeyse dışarıda olduğu kadar kalındı burada da.</p>

  <p>"Nezaret dövmelerin var!" dedi Vin Marsh’a bakakalarak.</p>

  <p>“Elbette,” dedi Marsh, sesi her zaman olduğu kadar sertti. “Onları kervanla buluşmadan önce yaptırmak zorundaydım. Bir çırak rolü oynamak için dövmelerim olmak zorunda.”</p>

  <p>Büyük değillerdi, Marsh düşük seviyeli bir obligatör rolü yapıyordu ama desenler belirgindi. Koyu çizgiler gözlerini çevreliyor, dallanan şimşek kolları gibi dışarı doğru yayılıyorlardı. Yüzünün yan tarafı boyunca aşağı inen tek bir tane, çok daha kalın ve parlak kırmızı bir çizgi vardı. Vin deseni tanıdı. Bunlar Soruşturma Kantonu’na bağlı olan obligatörlerin çizgileriydi. Marsh sadece Nezaret’in içine sızmamış, içinde sızmak için en tehlikeli parçasını seçmişti.</p>

  <p>“Ama onlar her zaman kalacak,” dedi Vin. “Onlar o kadar belirgin ki gittiğin her yerde ya bir obligatör ya da bir sahtekâr olarak bilineceksin.”</p>

  <p>“Bu onun Nezaret’in içine sızmak için ödediği bedelin parçasıydı Vin,” dedi Kelsier sessizce.</p>

  <p>“Bu önemli değil,” dedi Marsh ketumca. “Benim zaten bundan önce pek bir hayatım yoktu. Bak, acele edebilir miyiz? Kısa süre sonra bir yerde olmam bekleniyor. Obligatörler meşgul adamlar ve benim sadece birkaç dakikalık bir zamanım var."</p>

  <p>“Pekâlâ,” dedi Kelsier. “O zaman sanırım senin sızma işin iyi gitmiş?”</p>

  <p>“İyi gitti,” dedi Marsh uzatmadan. “Aslında fazla iyi, sanırım kendimi grubun içinde öne çıkarmış olabilirim. Ben diğer çırakların sahip olduğu aynı beş yıllık eğitime sahip olmadığım için dezavantajlı olacağımı sanmıştım. Sorulara mümkün olduğunca doğru şekilde cevap verdiğimden ve görevlerimi de titizlikle yerine getirdiğimden eminim. Anlaşılan ben görünüşe göre Nezaret hakkında kendi üyelerinin bazılarından bile daha bilgiliymişim. Benim bu yeni gelenler grubundan daha becerikli olduğum belli ve prelanlar da bunu fark etti.”</p>

  <p>Kelsier güldü. “Sen her zaman işkolik olmuşsundur.”</p>

  <p>Marsh sessizce homurdandı. “Her neyse, benim bilgim ve elbette ki bir Arayıcı olarak yeteneğim bana şimdiden olağanüstü bir ün kazandırdı. Prelanların bana ne kadar önem vermelerini istediğimden emin değilim; o benim için düzenlediğimiz geçmiş seni sorgulayan bir Sorgucu olduğu zaman kulağa biraz dayanaksız gelmeye başlıyor.”</p>

  <p>Vin kaşlarını çattı. “Onlara Siskan olduğunu söyledin mi?”</p>

  <p>“Elbette söyledim,” dedi Marsh. "Nezaret, özellikle de Soruşturma Kantonu asil Arayıcıları toplamak için epey gayretlidir. Benim de bir Arayıcı olduğum gerçeği onları geçmişim hakkında fazla soru sormaktan alıkoyuyor. Çoğu çıraktan oldukça yaşlı olduğum hâlde beni bulmuş olmaktan dolayı yeteri kadar mutlular.”</p>

  <p>“Dahası, Nezaret’teki daha gizli saklı hiziplerinin içine girebilmek için onlara bir Siskan olduğunu söylemen gerekiyordu," dedi Kelsier. “Çoğu yüksek mevkili obligatör şu ya da bu türden bir Siskandır. Ve onlar kendi türlerinden olanları kayırmayı severler."</p>

  <p>“Boşuna da değil," dedi Marsh hızlı bir şekilde konuşarak. “Kell, Nezaret bizim zannettiğimizden çok daha becerikli.”</p>

  <p>“Ne demek istiyorsun?”</p>

  <p>“Siskanlarından faydalanıyorlar,” dedi Marsh. “Hem de <i>iyi</i> faydalanıyorlar. Şehrin her tarafında üsleri var, onların söylediği şekliyle Teskin istasyonları. Her birinde tek görevi etraflarında köreltici bir etki yaratmak olan bir çift Nezaret Teskincisi var, bölgedeki herkesi sakinleştirip duygularını bastırıyorlar.”</p>

  <p>Kelsier sessizce tısladı. “Kaç tane?”</p>

  <p>"Düzinelerce,” dedi Marsh. “Şehrin skaa kesimlerinde odaklanmış şekilde. Skaaların boyun eğmiş olduğunu biliyor ama işlerin bu şekilde kalacağından emin olmak da istiyorlar.”</p>

  <p>“Ah be! Hep Luthadel'in içindeki skaaların diğerlerinden daha çok boyun eğmiş gibi göründüğünü düşünmüştüm,” dedi Kelsier. “Adam toplamakta bu kadar zorlanmamıza şaşmamak gerek. İnsanların duyguları sürekli olarak Teskin altında!”</p>

  <p>Marsh başını sallayarak onayladı. “Nezaret Teskincileri iyiler Kell, çok iyiler. Hatta Breeze’den bile daha iyiler. Tek yaptıkları şey her gün, bütün gün Teskin. Ve sana herhangi belirgin bir şeyi yaptırmaya çalışmak yerine sadece aşırı duygusal durumlardan uzak tutmaya çalıştıkları için onları fark etmek de çok zor.</p>

  <p>"Her takımın onları gizli tutmak için bir Dumancısı ve yakından geçen Allomanserleri izlemek için de bir Arayıcısı var. Eminim ki Sorgucuların buldukları izlerin pek çoğu da buradan geliyordur. Bizim adamlarımızın büyük bir kısmı bölgede bir obligatör olduğunu bildikleri zaman metal yakmayacak kadar akıllılar ama kenar mahallelerde daha gevşek davranıyorlar.”</p>

  <p>“Bize istasyonların bir listesini bulabilir misin?" diye sordu Kelsier. “O Arayıcıların nerede olduklarını bilmemiz gerek Marsh.”</p>

  <p>Marsh başıyla onayladı. “Denerim. Şu anda ben de bir istasyona gidiyorum, sırlarını saklamak için personel değişimlerini her zaman gece yapıyorlar. Üst rütbeliler bana ilgi göstermeye başladı ve onların işlerine aşina olmam için benim bazı istasyonları ziyaret etmeme izin veriyorlar. Sizin için bir liste bulup bulamayacağıma bakarım.”</p>

  <p>Kelsier karanlığın içinde başını salladı.</p>

  <p>“Sadece... bu bilgiyle aptallık etme, tamam mı?” dedi Marsh. “Dikkatli olmamız gerek Kell. Nezaret bu istasyonları epey bir zamandır sır olarak sakladı.Şimdi biz onları öğrendiğimiz için elimizde ciddi bir avantaj var. Bunu boşa harcama.”</p>

  <p>"Harcamayacağım,” diye söz verdi Kelsier. "Peki ya Sorgucular? Onlar hakkında herhangi bir şey bulabildin mi?"</p>

  <p>Marsh bir an için sessizce durdu. “Onlar... garip Kell. Bilmiyorum. Görünüşe göre onlar Allomantik güçlerin hepsine sahip, o yüzden de ben onların bir zamanlar Sissoylu olduğunu varsayıyorum. Onlar hakkında daha fazla bir şey bulamadım ama yaşlandıklarını biliyorum. ”</p>

  <p>“Öyle mi?” dedi Kelsier ilgiyle. “O zaman ölümsüz değiller?”</p>

  <p>"Hayır," dedi Marsh. “Obligatörler diyor ki arada bir Sorgucular değişiyormuş. Yaratıklar çok uzun yaşıyor ama eninde sonunda yaşlılıktan ölüyorlar. Yenilerinin aristokrasinin arasından bulunması gerekiyor. Onlar da insan Kell. Onlar sadece... değiştirilmiş.”</p>

  <p>Kelsier başıyla onayladı. “Eğer yaşlılıktan ölebiliyorlarsa o zaman büyük ihtimalle onları öldürmenin başka yolları da vardır.”</p>

  <p>“Ben de öyle düşünüyorum,” dedi Marsh. “Ne bulabileceğime bakarım ama fazla umutlanma. Sorgucuların sıradan obligatörlerle fazla alışverişi yok, iki grubun arasında politik gerilim var. Kilisenin önderi lord prelan ama Sorgucular en tepede olanın kendileri olması gerektiğini düşünüyor.”</p>

  <p>“Enteresan,” dedi Kelsier yavaşça. Vin onun aklının bu yeni bilgiler üzerinde çalışmakta olduğunu neredeyse duyabiliyordu.</p>

  <p>“Neyse, benim gitmem gerek,” dedi Marsh. “Buraya gelirken bütün yolu koşmam gerekti ve yine de randevuma geç kalacağım.”</p>

  <p>Kelsier başını salladı ve Marsh da koyu obligatör cübbelerinin içinde molozların arasından geçecek yol arayarak uzaklaşmaya başladı.</p>

  <p>“Marsh,” dedi Kelsier, Marsh tam kapının ağzına ulaşmışken.</p>

  <p>Marsh döndü.</p>

  <p>“Teşekkür ederim,” dedi Kelsier. “Bunun ne kadar tehlikeli olduğu hakkında ancak tahmin yürütebiliyorum.”</p>

  <p>“Bunu senin için yapmıyorum Kell,” dedi Marsh. “Ama... bunu takdir ediyorum. Daha fazla bilgi elde ettiğim zaman sana mektup göndermeye çalışacağım.”</p>

  <p>“Dikkatli ol,” dedi Kelsier.</p>

  <p>Marsh sisli gecenin içine girerek kayboldu. Kelsier birkaç dakika boyunca yıkık odanın içinde dikilerek kardeşinin arkasından baktı.</p>

  <p>O <i>konuda da yalan söylemiyormuş,</i> diye düşündü Vin. <i>Marsh'ı gerçekten de seviyor.</i></p>

  <p>“Hadi gidelim,” dedi Kelsier. “Seni Renoux Malikânesi’ne geri göndermemiz gerek. Birkaç gün sonra Lekal Evi de bir parti veriyor ve senin orada olman gerekecek.”</p>
</body>
</html>
