<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/ege0.5.css" rel="stylesheet" type="text/css"/>
</head>

<body>
  <div class="girs">
    <p class="p1"><i>Bazı zamanlar eğer orada, doğduğum o tembel köyde kalmış olsam ne olurdu diye merak ediyorum. Bir demirci olurdum, babam gibi. Belki de bir ailem olurdu, kendi oğullarım.</i></p>

    <p><i>Belki de bu korkunç yükü taşımak için başka birisi gelirdi. Bunu benden çok daha iyi taşıyabilecek olan birisi. Kahraman olmaya hakkı olan bir kişi.</i></p>
  </div>

  <p class="img1"><img alt="" height="50" src="../Images/17.jpg" width="210"/></p>

  <h2>17</h2>

  <p class="p1"><span style="font-size: 1.2em;">RENOUX MALİKÂNESİ’NE GELMEDEN</span> önce Vin hayatında hiç bakımlı bir bahçe görmemişti. Soygunlarda ya da keşif turlarında arada sırada süs bitkileri görmüş ama asla onları fazla umursamamıştı. Onlar da pek çok asil merakı gibi Vin’e hoppaca gelirdi.</p>

  <p>Dikkatli bir şekilde düzenlendikleri zaman bitkilerin ne kadar güzel olabileceklerini fark etmemişti. Renoux Malikânesi’nin aşağıdaki bahçeye tepeden bakan ince, oval bir bahçe balkonu vardı. Bahçe büyük değildi; fazla su ve dikkat gerektirdiğinden binanın arka tarafındaki dar bir bölgeden ibaretti.</p>

  <p>Yine de harikuladeydi. Yetiştirilen bitkiler sıradan kahverengiler ve beyazlar yerine daha derin, daha canlı renklerdeydi; yapraklarında yoğunlaşmış kırmızı, turuncu ve sarı tonlarında renkler vardı. Bahçıvanlar onları incelikli, güzel desenler oluşturacak şekilde dikmişti. Balkonun daha yakınında, kül yağmurlarından onları koruyan ve gölge yaratan parlak, sarı yaprakları olan egzotik ağaçlar vardı. Bu çok hafif bir kıştı ve ağaçların büyük kısmının yaprakları hâlâ duruyordu. Hava serin ve rüzgârda hışırdayan dalların sesi de teskin ediciydi.</p>

  <p>Hatta neredeyse Vin’in ne kadar sinirli olduğunu unutmasını sağlayacak kadar teskin ediciydi.</p>

  <p>“Biraz daha çay ister miydin çocuğum?" diye sordu Lord Renoux. Bir cevap gelmesini beklemeden bir hizmetkâra elini salladı ve o da hızla ileri fırlayarak Vin’in bardağını doldurdu.</p>

  <p>Vin dolgun bir minderin üstünde oturuyordu; hasır sandalyesi konforlu bir şekilde tasarlanmıştı. Son dört hafta boyunca Vin’in her arzusu ve kaprisi yerine getirilmişti. Hizmetkârlar onun arkasından temizlik yapıyor, onu giydiriyor, besliyor ve hatta banyo yapmasına bile yardım ediyorlardı. Renoux ona istediği her şeyin verildiğinden emin oluyordu ve kesinlikle yorucu, tehlikeli ve hatta birazcık zahmetli olan herhangi bir şeyi yapması beklenmiyordu.</p>

  <p>Başka bir deyişle, hayatı delirtici bir şekilde sıkıcıydı. Daha önceleri, Renoux Malikânesi’ndeki zamanı büyük ölçüde Sazed’in dersleri ve Kelsier’in eğitimiyle geçerdi. Gündüzleri uyur, malikâne personeliyle de asgari düzeyde ilişkisi olurdu.</p>

  <p>Ancak şimdi Allomansi, en azından sislerin içinde hoplayıp zıplamak kısımları, ona yasaklanmıştı. Yaraları sadece kısmen iyileşmişti ve çok fazla hareket etmek onları tekrar açıyordu. Sazed hâlâ arada bir ona ders veriyordu ama onun zamanının da büyük bir kısmını kitabın tercümesi alıyordu. Karakterine ters düşen bir heyecanla kitabın sayfalarına dalıp giderek kütüphanede uzun saatler harcıyordu.</p>

  <p><i>Yeni bir parça bilgi buldu,</i> diye düşündü Vin. <i>Bir Sırdaş için bu büyük ihtimalle sokakta satılan baharatların kokusu kadar sarhoş edicidir.</i></p>

  <p>Bastırılmış bir huysuzlukla yakınlardaki hizmetkârlara dik dik bakarak çayını yudumladı. Vin’e onu mümkün olduğu kadar rahat ettirmek (ve mümkün olduğu kadar da sinirlendirmek) için fırsat kollayan leş yiyici kuşlar misali etrafına yuvalanmışlar gibi geliyordu.</p>

  <p>Renoux’nun da pek faydası olmuyordu. Onun Vin’le birlikte “öğlen yemeğine çıkma” fikri oturup yemek sırasında kendi işleriyle ilgilenmek, hesap defterlerine notlar almak ya da mektup dikte etmekten ibaretti. Vin’in varlığı onun için önemliymiş gibi görünüyordu ama ona gününün nasıl geçmiş olduğunu sormak dışında nadiren ilgi gösteriyordu.</p>

  <p>Ancak Vin kendisini uslu leydi rolünü oynamak için zorladı. Lord Renoux işten haberi olmayan bazı yeni hizmetkârlar kiralamıştı; köşk personeli değil ama bahçıvanlar ve işçiler. Kelsier ve Renoux, diğer evlerin Renoux’nun malikânesine en azından birkaç tane hizmetkâr casus sokamazlarsa şüphelenmeye başlayacaklarından endişe etmişlerdi. Kelsier bunun iş için bir tehdit oluşturduğunu düşünmüyordu ama bu Vin’in rolünü mümkün olduğu kadar düzenli olarak sürdürmesi gerektiği anlamına gelmekteydi.</p>

  <p><i>İnsanların bu şekilde yaşadığına inanamıyorum,</i> diye düşündü Vin bazı hizmetkârlar sofrayı toplamaya başlarken. <i>Leydiler günlerini nasıl bu kadar fazla hiçbir şey yapmadan geçirebiliyorlar? Herkesin o balolara katılmak için can atmasına şaşmamak gerek</i>!</p>

  <p>“Dinlenmen hoş geçiyor mu, canım?” diye sordu Renoux başka bir hesap defterini daha incelerken.</p>

  <p>“Evet, amca,” dedi Vin sıkılı dudakları arasından. “Oldukça.”</p>

  <p>"Kısa süre sonra bir alışverişe çıkmak için hazır olursun herhâlde,” dedi Renoux başını kaldırıp ona bakarak. “Belki de Kenton Sokağını ziyaret etmek istersin? Şu taktığın çivi gibi şeyin yerine yeni küpeler alırdın?”</p>

  <p>Vin bir elini kulağına uzatarak annesinin küpesinin hâlâ durmakta olduğu yere dokundu. “Hayır,” dedi. “Bunu takacağım.”</p>

  <p>Renoux yüzünü astı ama daha fazla bir şey söylemedi çünkü yaklaşmakta olan bir hizmetkâr dikkatini çekmişti. “Lordum,” dedi hizmetkâr Renoux’ya. “Az önce Luthadel’den bir at arabası geldi.”</p>

  <p>Vin kulaklarını dikti. Bu hizmetkârların çetenin bir üyesinin gelmiş olduğunu söyleme yöntemiydi.</p>

  <p>“Ah, çok güzel,” dedi Renoux. “Onları yukarı getir Tawnson.”</p>

  <p>“Evet lordum.”</p>

  <p>Birkaç dakika sonra Kelsier, Breeze, Yeden ve Dockson yürüyerek balkona çıktılar. Renoux gizlice hizmetkârlara elini salladı, onlar da cam balkon kapılarını kapatarak çeteyi yalnız bıraktılar. Birkaç adam yanlış kişilerin kulak misafiri olmayacağından emin olmak için hemen iç tarafta yerlerini aldı.</p>

  <p>“Yemeğinizi mi bölüyoruz?” diye sordu Dockson.</p>

  <p>“Hayır!” diyerek Renoux’nun cevabını kesti Vin hızla. "Oturun, lütfen.”</p>

  <p>Kelsier balkonun kenarına doğru ağır ağır yürüyerek aşağıdaki bahçeye baktı. “Burada güzel manzaranız var.”</p>

  <p>“Kelsier bu akıllıca mı?” diye sordu Renoux. “Bahçıvanların bazıları benim kefil olamayacağım adamlar.”</p>

  <p>Kelsier güldü. “Eğer onlar beni bu mesafeden tanıyabiliyorlarsa, Büyük Evler’in onlara ödediğinden daha fazlasını hak ediyorlardır.” Ama yine de balkonun kenarından uzaklaşarak masaya geldi ve bir sandalyeyi çevirerek ters oturdu. Son birkaç hafta içinde büyük ölçüde eski, tanıdık hâline geri dönmüştü. Ama yine de değişiklikler vardı. Daha sık toplantı yapıyor, planlarının daha fazlasını çeteyle tartışıyordu. Ayrıca hâlâ daha farklı, daha... düşünceli görünüyordu.</p>

  <p><i>Sazed haklıymış,</i> diye düşündü Vin. <i>Saraya yaptığımız saldırı benim için neredeyse ölümcül olabilirdi ama bu Kelsier’i daha iyiye doğru değiştirmiş.</i></p>

  <p>“Siz ikiniz nadiren katılma fırsatı bulduğunuz için bu haftaki toplantımızı burada yapmayı düşündük,” dedi Dockson.</p>

  <p>“Bu çok düşünceli bir davranış Üstat Dockson,” dedi Lord Renoux. “Ancak endişeniz gereksiz. Bizler gayet iyiyiz...”</p>

  <p>“Hayır,” diye lafını kesti Vin. “Hayır, <i>biz</i> iyi değiliz. Bazılarımızın bilgiye ihtiyacı var. Çetede neler oluyor? Ordu nasıl gidiyor?”</p>

  <p>Renoux hoşnutsuzlukla ona dik dik baktı. Ancak Vin onu umursamadı. O <i>gerçek bir lord değil,</i> dedi kendi kendine. O <i>da sadece bir diğer çete üyesi. Benim görüşüm de onunki kadar geçerli! Şimdi hizmetkârlar da gitmiş olduğuna göre nasıl istersem öyle konuşabilirim.</i></p>

  <p>Kelsier kıs kıs güldü. “Eh, eğer başka hiçbir şey yapmadıysa, esaret onu biraz daha konuşkan yapmış.”</p>

  <p>“Yapacak hiçbir şeyim <i>yok,"</i> dedi Vin. “Sıkıntıdan deliriyorum.”</p>

  <p>Breeze şarap kadehini masanın üstüne koydu. "Bazıları senin durumunu oldukça kıskanılır bulacaktır Vin.”</p>

  <p>“O zaman onlar <i>zaten</i> deli olmalı.”</p>

  <p>“Onların çoğu asil,” dedi Kelsier. “Yani evet, onlar oldukça deli.”</p>

  <p>“İş?” diye hatırlattı Vin. “Neler oluyor?”</p>

  <p>“Asker toplama işi hâlâ fazla yavaş,” dedi Dockson. “Ama gelişme var.”</p>

  <p>“Sayıyı artırmak için güvenlikten daha fazla taviz vermemiz gerekebilir Kelsier,” dedi Yeden.</p>

  <p><i>Bu da bir değişiklik,</i> diye düşündü Vin, Yeden’in kibarlığını fark edip bundan etkilenerek. Daha güzel giysiler giymeye başlamıştı. Dockson ya da Breeze’inkiler gibi gerçek bir smokin değildi ama en azından iyi kesimli bir ceketle altında düğmeli bir gömleği ve pantolonu vardı; hiçbirisi de külle kirlenmemişti.</p>

  <p>“Buna engel olamayız Yeden,” dedi Kelsier. “Neyse ki Ham’in askerlerle olan işi iyi gidiyor. Sadece birkaç gün önce ondan bir haber aldım. Askerlerdeki ilerlemeden etkilenmiş.”</p>

  <p>Breeze homurdandı. “Dikkatli ol, Hammond’ın bu tür konularda biraz iyimser olmaya meyili vardır. Eğer ordu tek bacaklı dilsizlerden oluşuyor olsaydı, onların dengesini ve dinleme becerilerini överdi.”</p>

  <p>“Ben de orduyu görmek isterim,” dedi Yeden hevesli bir şekilde.</p>

  <p>“Yakında,” dedi Kelsier.</p>

  <p>“Bu ay içinde Marsh’ı Nezaret’in içine sokabilmemiz gerekir,” dedi Dockson gözcülerin yanından geçerek içeri girmekte olan Sazed’a başıyla selam vererek. “Umalım ki Marsh bize Çelik Sorgucularla nasıl baş edebileceğimiz konusunda biraz bilgi getirebilir. ”</p>

  <p>Vin titredi.</p>

  <p>“Onlar bir sorun,” diye ona katıldı Breeze. “Sadece bir çiftinin siz ikinize neler yaptıklarını göz önüne alacak olursak, onlar içerideyken sarayı ele geçirmeye çalışacaklara pek de imrenmiyorum. Onlar da Sissoylular kadar tehlikeli.”</p>

  <p>“Daha fazla,” dedi Vin sessizce.</p>

  <p>“Ordu gerçekten de onlarla savaşabilir mi?” diye sordu Yeden rahatsız bir şekilde. “Yani, onların ölümsüz olması gerekiyor, değil mi?”</p>

  <p>“Marsh cevabı bulacak,” diye cevap verdi Kelsier.</p>

  <p>Yeden durakladı, sonra da Kelsier’in sözünü kabul ederek başıyla onayladı.</p>

  <p><i>Evet, gerçekten de değişmiş,</i> diye düşündü. Görünüşe göre Yeden bile Kelsier’in karizmasına uzun bir süre boyunca karşı koyamamıştı.</p>

  <p>“Bu arada,” dedi Kelsier. “Ben Sazed’in Lord Hükümdar hakkında neler öğrenmiş olduğunu duymak istiyorum.”</p>

  <p>Sazed kitabını masanın üstüne koyarak oturdu. “Size yapabildiğim kadarını anlatacağım, ancak bu benim ilk başta varsaydığım gibi bir kitap değil. Ben Vin Hanım’ın bir tür antik dinsel metin bulmuş olduğunu düşünmüştüm ancak bu doğası çok daha sıradan olan bir şey.”</p>

  <p>“Sıradan mı?” diye sordu Dockson. “Nasıl?”</p>

  <p>“Bu bir günlük Üstat Dockson,” dedi Sazed. “Görünüşe göre bu Lord Hükümdar’ın kendisi ya da daha doğrusu Lord Hükümdar olacak olan adam tarafından tutulmuş bir kayıt. Nezaret öğretileri bile onun Miraç’tan önce ölümlü bir adam olduğunda hemfikir.</p>

  <p>"Bu kitap onun bin yıl önce Miraç Kuyusu’ndaki son savaşından hemen önceki hayatından bahsediyor. Büyük ölçüde onun yolculuklarının bir kaydı; karşılaşmış olduğu insanların, ziyaret ettiği yerlerin ve arayışı sırasında karşılaştığı sıkıntıların bir anlatısı.”</p>

  <p>“İlginç,” dedi Breeze. “Ama bu bize nasıl yardım ediyor?”</p>

  <p>"Emin değilim Üstat Ladrian,” dedi Sazed. “Ancak Miraç’ın arkasındaki gerçek tarihi öğrenmek faydalı olacaktır, diye düşünüyorum ben. En azından, bu bize Lord Hükümdar’ın kişiliği hakkında biraz olsun bilgi sağlayacak.”</p>

  <p>Kelsier omuz silkti. "Nezaret bunun önemli olduğunu düşünüyor. Vin onu merkezi saray yerleşkesindeki mabede benzer bir yerde bulduğunu söylüyor.”</p>

  <p>“Ki bu ise <i>hiçbir</i> şekilde gerçekliği hakkında akla herhangi bir soru işareti getirmiyor," diye belirtti Breeze.</p>

  <p>“Ben bunun bir uydurma olduğuna inanmıyorum Üstat Ladrian,” dedi Sazed. “Dikkate değer bir miktarda ayrıntı içeriyor, özellikle de hamallar ya da ikmal malzemeleri gibi önemsiz konular üzerine. Dahası, burada betimlenen Lord Hükümdar son derece kararsız. Eğer Nezaret ibadet için bir kitap oluşturmuş olsaydı, tanrılarını biraz daha fazla bir... Tanrısallık ile betimlerlerdi, diye düşünüyorum ben.”</p>

  <p>“İşin bittiği zaman bunu okumak isterim Saze,” dedi Dockson.</p>

  <p>“Ben de,” dedi Breeze.</p>

  <p>“Clubs’ın çıraklarından bazıları arada bir kâtip olarak çalışıyor,” dedi Kelsier. “Onlara her biriniz için birer nüsha yazdırırız.”</p>

  <p>“Çok işe yarıyor o çocuklar,” diye belirtti Dockson.</p>

  <p>Kelsier başını sallayarak onayladı. “O zaman geriye ne kalıyor?”</p>

  <p>Grup durakladı, sonra da Dockson başıyla Vin’e doğru işaret etti. “Aristokrasi.”</p>

  <p>Kelsier hafifçe yüzünü astı.</p>

  <p>“Ben çalışmaya geri dönebilirim,” dedi Vin çabucak. “Artık oldukça iyileştim.”</p>

  <p>Kelsier, Sazed’a bir bakış attı ve o da bir kaşını kaldırdı. Sazed düzenli olarak Vin’in yarasını kontrol ediyordu. Görünüşe göre gördüğü şeyden pek memnun değildi.</p>

  <p>“Kell,” dedi Vin. “Ben burada <i>deliriyorum.</i> Ben yiyecek ve barınak bulmak için mücadele veren bir hırsız olarak büyüdüm; burada böylece oturup bu hizmetkârların beni şımartmasına izin veremem.” <i>Dahası hâlâ bu çete için faydalı olabileceğimi kanıtlamak zorundayım.</i></p>

  <p>“Eh, bizim bugün buraya gelmemizin sebeplerinden birisi de sendin,” dedi Kelsier. “Bu hafta sonu bir balo olacak ve...”</p>

  <p>“Giderim,” dedi Vin.</p>

  <p>Kelsier bir parmağını kaldırdı. “Önce beni dinle Vin. Son zamanlarda başından çok şey geçti ve bu casusluk işleri tehlikeli olabilir. ”</p>

  <p>“Kelsier,” dedi Vin dolaysız bir şekilde. “Benim bütün <i>hayatım</i> tehlikeli oldu. Gidiyorum.”</p>

  <p>Kelsier ikna olmuş gibi görünmüyordu.</p>

  <p>“Bunu yapması gerek Kell,” dedi Dockson. “Bir kere, eğer o tekrar partilere gitmeye başlamazsa asiller şüphelenecek. Ondan başka, Vin’in göreceği şeylere ihtiyacımız var. Personelin içinde hizmetçi casuslarımız olması, yerel entrikaları doğrudan dinleyen bir casusumuzun olmasıyla aynı şey değil. Bunu sen de biliyorsun. ”</p>

  <p>“Pekâlâ, o zaman,” dedi Kelsier en sonunda. "Ama Sazed aksini söyleyene kadar fiziksel Allomansi kullanmamaya söz vermen gerek.”</p>

  <div>
    <br/>
  </div>

  <p class="p1">O akşamın ilerleyen saatlerinde Vin baloya gitmek için ne kadar hevesli olduğuna hâlâ inanamıyordu. Odasında durmuş, Dockson’ın onun için bulmuş olduğu farklı elbiselere göz gezdiriyordu. Neredeyse bir ay boyunca sürekli olarak leydi kıyafetleri giymeye zorlanmış olduğu için, artık tuvaletleri bir zamanlar olduğundan sadece azıcık daha rahat bulmaya başlamıştı.</p>

  <p><i>Hoppaca olmadıklarından değil elbette,</i> diye düşündü dört tuvaleti incelerken. <i>Bütün o danteller, kat kat kumaşlar... basit bir gömlek ve pantolon çok daha pratik.</i></p>

  <p>Ama tuvaletlerde özel olan bir şeyler <i>vardı-,</i> tıpkı dışarıdaki bahçe gibi güzelliklerinde bir şey vardı. Tek bir tane bitki gibi, sabit bir cisim olarak bakıldıkları zaman tuvaletler sadece biraz etkileyiciydi. Ancak bir baloya katılma açısından bakıldığı zaman, tuvaletler yeni bir anlam kazanıyordu. Onlar güzeldi ve Vin’i de güzel yapacaklardı. Onlar Vin’in aristokrasiye gösterecek olduğu yüzüydü ve o da doğru olanını seçmek istiyordu.</p>

  <p><i>Elend Venture da orada olacak mı acaba...</i> Sazed genç asillerin büyük çoğunluğunun her baloya katıldıklarını söylememiş miydi?</p>

  <p>Gümüş işlemeleri olan siyah bir tuvaletin üstüne elini koydu. Bu saçına uyardı ama çok mu koyuydu? Diğer kadınların pek çoğu renkli tuvaletler giyiyordu; solgun renkler erkeklerin takım elbiseleri için uygunmuş gibi görünüyordu. Sarı renkli bir tuvalete gözlerini dikti ama o da biraz fazla... hoppa duruyordu. Ve beyaz olanı ise fazla gösterişliydi.</p>

  <p>Bu durumda geriye kırmızı kalıyordu. Yakası oldukça alçak olsa da (Vin’in gösterecek pek fazla bir şeyi olduğundan değil ya) yine de güzeldi. Biraz bürümcüklü, yer yer şeffaf fileden yapılmış olan bol kol yenleriyle Vin’i cezbediyordu. Ama o kadar çok... bariz görünüyordu ki. Tuvaleti kaldırdı ve parmaklarıyla yumuşak kumaşını hissetti; kendisini üzerinde bununla hayal ediyordu.</p>

  <p><i>Ben bu hâle nasıl geldim,</i> diye düşündü Vin. <i>Bu şeyin içinde saklanmak olanaksız olur! Bu fırfırlı şeyler... bunlar ben değilim.</i></p>

  <p>Ama yine de... bir parçası tekrar baloda olmayı arzu ediyordu. Bir leydinin günlük hayatı onu kızdırıyordu ama o geceye ait olan anılar çekiciydi. Dans eden güzel çiftler, kusursuz atmosfer ve müzik, muhteşem kristal pencereler...</p>

  <p><i>Artık üzerimde parfüm olduğunun farkına bile varmıyorum,</i> diye düşündü şaşkınlıkla. Her gün kokulandırılmış sularla banyo yapmayı tercih ediyordu ve hizmetçiler onun elbiselerine bile parfüm sıkıyordu. Elbette bunların hepsi çok hoştu ama onu gizli gizli hareket ederken ele vermeye yeterli olurdu.</p>

  <p>Saçı da uzamıştı ve Renoux’nun kuaförü tarafından dikkatlice kesilerek sadece biraz kıvrılacak şekilde kulaklarının etrafına düşecek hâle getirilmişti. Artık aynada o kadar da cılız görünmüyordu; uzun süreli hastalığına rağmen, düzenli yemekler sayesinde giysilerini doldurmaya başlamıştı.</p>

  <p><i>Ben değişiyorum...</i> Vin durakladı. Neye dönüşmekte olduğundan emin değildi. Bir leydiye dönüşüyor olmadığı kesindi. Leydiler geceleri gizli gizli çatılarda dolaşmaya gidemedikleri için öfkelenmezdi. Ama o artık sokak çocuğu Vin de değildi. O artık bir...</p>

  <p>Sissoylu oluyorum.</p>

  <p>Vin güzel kırmızı tuvaleti dikkatlice tekrar yatağın üstüne koydu, sonra da pencereden dışarı bakmak için odada ilerledi. Güneş batmaya yakındı, kısa süre sonra sisler gelecekti. Gerçi, her zaman olduğu gibi Sazed onun izinsiz bir Allomantik maceraya çıkmayacağından emin olmak için muhafızlar dikmiş olacaktı. Vin bu önlemlere itiraz etmemişti. Sazed haklıydı; eğer izleniyor olmasaydı, büyük olasılıkla verdiği sözü uzun zaman önce bozmuş olurdu.</p>

  <p>Sağ tarafında göz ucuyla bir hareketlilik yakaladı; dışarıdaki bahçe balkonunda durmakta olan bir şekli zar zor seçebiliyordu. Kelsier. Vin bir an için durdu, sonra da odasını terk etti.</p>

  <p>Kelsier o yürüyerek balkona çıkarken döndü. Vin onun düşüncelerini bölmek istemeyerek durakladı ama o Vin’e karakteristik gülümsemelerinden birini gönderdi. Vin de devam ederek oymalı taş balkon parmaklığında ona katıldı.</p>

  <p>Kelsier döndü ve batıya doğru baktı, bahçeye değil de daha uzaklara, batmakta olan güneşin aydınlatığı şehrin dışındaki çorak topraklara doğru bakıyordu. “Bu sana hiç yanlış görünüyor mu Vin?”</p>

  <p>“Yanlış mı?” diye sordu Vin.</p>

  <p>Kelsier başıyla onayladı. “Kuru bitkiler, kızgın güneş, dumanlı siyah gökyüzü.”</p>

  <p>Vin omuz silkti. “Bu şeyler nasıl yanlış ya da doğru olabilir? Onların doğası bu.”</p>

  <p>“Sanırım,” dedi Kelsier. “Ama ben senin bu görüşünün de bu yanlışlığın bir parçası olduğunu düşünüyorum. Dünya böyle görünüyor olmamalı.”</p>

  <p>Vin kaşlarını çattı. “Bunu nereden biliyorsun?”</p>

  <p>Kelsier yelek cebinin içine uzandı ve bir kâğıt parçası çıkardı. Bunu nazik bir dokunuşla açtı, sonra da Vin’e verdi.</p>

  <p>Vin sayfayı aldı ve dikkatli bir şekilde tuttu; o kadar eski ve yıpranmıştı ki neredeyse kat yerlerinden parçalanmak üzereydi. Üzerinde herhangi bir yazı yoktu; sadece eski, solgun bir resim vardı. Bu acayip bir şekli betimliyordu; bitkiye benzeyen bir şeydi ama Vin’in gördüğü bitkilerin hiçbirisine benzemiyordu. Fazlasıyla... kırılgandı. Kalın bir sapı yoktu ve yaprakları da aşırı narindi. Tepesinde kalanından farklı bir renkte olan garip bir yapraklar topluluğu vardı.</p>

  <p>“Buna çiçek deniliyor,” dedi Kelsier. "Onlar Miraç’tan önce bitkilerin üstünde yetişirmiş. Onların tanımları eski şiirlerde ve hikâyelerde geçiyor, artık sadece Sırdaşların ve isyancı bilginlerinin hatırladığı şeylerde. Görünüşe göre, bu bitkiler güzelmiş ve hoş bir kokuları da varmış.”</p>

  <p>“Kokulu bitki mi?” diye sordu Vin. "Meyve gibi mi?”</p>

  <p>“Öyle bir şey herhâlde. Hatta bazı belgeler Miraç’tan önceki günlerde bu çiçeklerin büyüyerek meyveye <i>dönüştüğünü</i> bile iddia ediyor.”</p>

  <p>Vin böyle bir şeyi hayal etmeye çalışırken kaşlarını çatarak sessizce durdu.</p>

  <p>“O resim benim karım Mare’a aitti,” dedi Kelsier sessizce. "Dockson bunu biz yakalandıktan sonra onun eşyalarının içinde bulmuş. Bizim geri döneceğimizi umarak saklamış. Ben kaçtıktan sonra bana verdi.”</p>

  <p>Vin tekrar başını eğerek resme baktı.</p>

  <p>“Mare, Miraç öncesi zamanlara hayrandı,” dedi Kelsier hâlâ bahçelerin üstünden karşıya bakarak. Uzaklarda güneş ufka dokundu ve daha da derin bir kırmızıya dönüştü. “O kâğıt gibi şeyleri toplardı, eski zamanların resimleri ve tarifleri. Ben onu yeraltına ve de bana getiren şeyin bir Kalaygöz olması gerçeğinin yanı sıra duyduğu o hayranlık olduğunu düşünüyorum. Beni Sazed’le ilk tanıştıran da o olmuştu; gerçi o zamanlar Sazed benim çetemde değildi. O hırsızlıkla ilgilenmiyordu.”</p>

  <p>Vin kâğıdı katladı. “Ve sen hâlâ bu resmi saklıyor musun? Onun... sana yaptığından sonra?”</p>

  <p>Kelsier bir an için sessiz kaldı. Sonra ona dik dik baktı. “Yine kapıları dinliyoruz, öyle mi? Eh, sorun değil. Sanırım bu yeteri kadar genel bir bilgi.” Uzaklarda batmakta olan güneş bir yangın hâline geldi, al ışıkları hem bulutları hem de dumanları aydınlatıyordu.</p>

  <p>“Evet, çiçeği saklıyorum,” dedi Kelsier. “Neden olduğundan emin değilim. Ama... sadece o sana ihanet etti diye birisini sevmeyi bırakır mısın? Ben sanmıyorum. İhanetin bu kadar çok acıtmasının sebebi de bu; acı, hüsran, öfke... ben onu yine de seviyordum. Hâlâ seviyorum.”</p>

  <p>“Nasıl?” diye sordu Vin. "Nasıl yapabiliyorsun? Ve insanlara nasıl hâlâ güvenebilirsin? Onun sana yaptığı şeyden ders almadın mı?”</p>

  <p>Kelsier omuz silkti. “Bence... bence Mare’ı sevmek ile ihanet de dâhil, onu hiç tanımamış olmak arasında seçim yapma şansım olsa, sevgiyi seçerdim. Riske girdim ve kaybettim ama o risk yine de buna değerdi. Bu dostlarım için de aynı. Bizim mesleğimizde şüphecilik iyidir ama sadece bir yere kadar. Eğer bana karşı dönerlerse ne olacağı hakkında endişe etmektense, adamlarıma güvenmeyi tercih ederim.”</p>

  <p>“Bu kulağa aptalca geliyor,” dedi Vin.</p>

  <p>“Mutluluk aptalca mı?” diye sordu Kelsier ona doğru dönerek. "Nerede daha mutlu oldun Vin? Benim çetemde mi, yoksa Camon’unkinde mi?”</p>

  <p>Vin durakladı.</p>

  <p>“Mare’ın bana ihanet etmiş olduğunu kesin olarak bilmiyorum,” dedi Kelsier tekrar gün batımına doğru dönerek. “Her zaman etmediğini iddia etti.”</p>

  <p>“Ve o da Hathsin’e gönderilmişti, değil mi?” diye sordu Vin. “Eğer o Lord Hükümdar’ın tarafına geçmiş olsaydı bu mantıklı olmazdı.”</p>

  <p>Kelsier gözlerini uzaklara dikmiş hâlde başını olumsuzca salladı. “Mare benim oraya gönderilmemden birkaç hafta sonra Çukurlar’a geldi; yakalanmamızın ardından ayrılmıştık. O süre boyunca ne olduğunu bilmiyorum ya da neden en sonunda Hathsin’e gönderildiğini. Onun da ölmeye gönderilmiş <i>olması</i> gerçeği belki de bana ihanet etmemiş olduğuna işaret ediyor ama..."</p>

  <p>Vin’e doğru döndü. “Sen bizi yakaladığı zaman onu duymadın Vin. Lord Hükümdar... o Mare’ye teşekkür etti. Bana ihanet ettiği için ona teşekkür etti. Onun öylesine ürkütücü bir dürüstlük hissiyle söylediği kelimeler, planın da nasıl kurulmuş olduğuyla bir araya geldiği zaman... şey, Mare’a inanmak zordu. Ama bu benim sevgimi değiştirmedi, kalbimin derinliklerinde değil. Bir yıl sonra o Çukurlardaki köle efendilerinin elinde dövülerek öldürüldüğü zaman neredeyse ben de ölüyordum. O gece, onun cesedi götürüldükten sonra ben Koptum.”</p>

  <p>“Delirdin mi?” diye sordu Vin.</p>

  <p>“Hayır,” dedi Kelsier. “Kopmak Allomantik bir terimdir. Bizim güçlerimiz başlangıçta etkin değildir. Sadece travmatik bir olaydan sonra ortaya çıkarlar. Yoğun bir şeyler, neredeyse ölümcül olan bir şeyler. Filozoflar diyor ki bir adam ölümü görüp de bunu karşı durmadan önce metallere komuta edemez.”</p>

  <p>“Öyleyse... bana bu ne zaman oldu?” diye sordu Vin.</p>

  <p>Kelsier omuz silkti. “Söylemesi zor. Senin nasıl büyüdüğün düşünülürse, Kopman için bol bol fırsat olmuştur.”</p>

  <p>Sanki kendi kendine onaylarmış gibi başını salladı. “Benim o gece oldu,” dedi. “Çukurlar’da tek başımaydım, kollarım günlük çalışma yüzünden kanıyordu. Mare ölmüştü ve ben de sorumlusunun ben olduğumdan korkuyordum; benim güvensizliğimin onun gücünü ve iradesini zayıflatmış olduğundan. Benim onun sadakatinden şüphe ettiğimi bilerek ölmüştü. Belki de, eğer onu gerçekten de seviyor olsaydım, hiçbir zaman şüphe etmemiş olurdum. Bilmiyorum.”</p>

  <p>“Ama sen ölmedin,” dedi Vin.</p>

  <p>Kelsier başını salladı. “Ben onun rüyasının gerçek olmasını sağlamaya karar verdim. Çiçeklerin geri döndüğü bir dünya yaratacaktım; bitkilerin yeşil olduğu, gökten küllerin yağmadığı bir dünya...” Sesi kısıldı ve sustu, içini çekti. “Biliyorum. Ben deliyim.”</p>

  <p>“Aslında şimdi mantıklı oldu,” dedi Vin sessizce. “En sonunda.”</p>

  <p>Kelsier gülümsedi. Güneş ufkun aşağısına indi ve her ne kadar batıda hâlâ bir ateş olsa da, sisler belirmeye başladı. Belirli bir yerden geliyor değillerdi, neredeyse öylece... beliriyorlardı. Gökte şeffaf, kıvrımlı sarmaşıklar gibi uzanıyorlar, ileri geri kıvrılarak süzülüyor, dans ediyor, birbirlerine karışıyorlardı.</p>

  <p>“Mare çocuk istiyordu,” dedi Kelsier bir anda. “Evlendiğimiz ilk zamanlarda, on beş yıl önce. Ben... onunla aynı fikirde değildim. Ben gelmiş geçmiş en meşhur skaa hırsız olmak istiyordum ve beni yavaşlatacak olan şeyler için zamanım yoktu.</p>

  <p>“Çocuğumuzun olmaması büyük ihtimalle iyi bir şeydir. Lord Hükümdar onları bulmuş ve öldürmüş olabilirdi. Ama öldürmemiş de olabilirdi; Dox ve diğerleri ölmedi. Şimdi, bazı zamanlar, yanımda onun bir parçasının olmasını arzu ediyorum. Bir çocuk. Belki Mare’in aynı siyah saçına ve kronik inatçılığına sahip olan bir kız.”</p>

  <p>Durakladı, sonra da dönüp Vin’e baktı. “Senin başına bir şeyler gelmesinden sorumlu olmak istemiyorum Vin. Bir daha olmaz.”</p>

  <p>Vin yüzünü astı. “Bu malikânede kilitlenmiş olarak daha fazla zaman geçirmeyeceğim.”</p>

  <p>“Hayır, geçireceğini sanmıyorum. Eğer seni uzun süre daha burada tutmaya kalkarsak, büyük olasılıkla bir gece Clubs’ın dükkânında çok aptalca bir şeyler yapmış olarak belirirsin. Biz o açıdan çok birbirimize benziyoruz, sen ve ben. Sadece... dikkatli ol.”</p>

  <p>Vin başıyla onayladı. “Olacağım.”</p>

  <p>Birkaç dakika daha orada dikilerek sislerin toplanmasını izlediler. En sonunda Kelsier gerinerek doğruldu. “Eh, bir kıymeti varsa, ben bize katılmaya karar vermiş olduğun için mutluyum Vin.”</p>

  <p>Vin omuz silkti. “Doğrusunu söylemek gerekirse, o çiçeklerden bir tanesini ben de görmek isterim."</p>
</body>
</html>
