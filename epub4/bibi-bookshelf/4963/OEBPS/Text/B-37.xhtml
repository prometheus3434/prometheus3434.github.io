<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/ege0.5.css" rel="stylesheet" type="text/css"/>
</head>

<body>
  <div class="girs">
    <p class="p1"><i>Güneşten daha güzel olan bir şey var mı? Sık sık onun doğuşunu izliyorum çünkü huzursuz uykumdan çoğu zaman şafaktan önce kalkıyorum.</i></p>

    <p><i>Ufkun yukarısında göz kırpan dingin sarı ışığını her gördüğümde biraz daha kararlı, biraz daha umutlu bir hâle geliyorum. Bir açıdan, bütün bu zaman boyunca beni ayakta tutan şey oydu.</i></p>
  </div>

  <p class="img1"><img alt="" height="50" src="../Images/37.jpg" width="210"/></p>

  <h2>37</h2>

  <p class="p1"><span style="font-size: 1.2em;"><i>KELSIER, SENİ LANET</i></span><i>manyak,</i> diye düşündü Dockson masadaki haritanın üzerine notlar karalarken. <i>Neden her zaman basıp giderek beni arkandan pisliğini temizlemem için bırakıyorsun</i>? Ancak o kızgınlığının gerçek olmadığını biliyordu; bu sadece kendisini Kell’in ölümüne odaklanmaktan alıkoymak için seçtiği bir yoldu. İşe de yarıyordu.</p>

  <p>Planın Kelsier’e ait olan kısmı; vizyon, karizmatik liderlik tamamlanmıştı. Şimdi ise sıra Dockson’daydı. O Kelsier’in orjinal stratejisini aldı ve düzenledi. Kargaşayı kontrol edilebilir bir seviyede tutmak için dikkat ediyor, en iyi donanımları en aklı başında görünen adamlara dağıtıyordu. Genel yağmalama sırasında ele geçirilmeden önce önemli noktaları (su ve gıda depolarını) ele geçirmeleri için birlikler gönderiyordu.</p>

  <p>Kısacası, Dockson her zaman yapmış olduğu şeyi yapıyordu: Kelsier’in rüyalarının gerçeğe dönüşmesini sağlıyordu.</p>

  <p>Odanın ön tarafında bir karışıklık oldu ve Dockson bir haberci hızla içeri dalarken başını kaldırıp baktı. Adam anında deponun merkezindeki Dockson’a doğru koştu.</p>

  <p>"Haberler ne?” diye sordu Dockson adam yaklaşırken.</p>

  <p>Haberci başını olumsuzca salladı. Bu genç bir adamdı, üzerinde bir imparatorluk üniforması vardı ama kendisini daha az göze batar hâle getirmek için ceketini çıkarmıştı. “Üzgünüm efendim,” dedi adam sessizce. "Muhafızların hiçbirisi onun dışarı çıktığını görmemiş ve... ee, bir tanesi onu saray zindanlarına doğru taşınırken gördüğünü iddia ediyor.”</p>

  <p>“Onu dışarı çıkarabilir misin?” diye sordu Dockson.</p>

  <p>Adı Goradel olan askerin rengi soldu. Sadece kısa bir süre öncesine kadar, Goradel Lord Hükümdar’ın adamlarından biriydi. Gerçekte, Dockson adama ne kadar güveneceğinden bile emin değildi. Ama asker, eski bir saray muhafızı olarak, diğer skaaların giremeyeceği yerlere girebilirdi. Eski müttefikleri onun taraf değiştirmiş olduğunu bilmiyordu.</p>

  <p><i>Eğer gerçekten de taraf değiştirmiş olduğunu varsayarsak,</i> diye düşündü Dockson. Ama... Eh, işler artık kararlarını sorgulamaya fırsat bırakmayacak kadar hızlı gelişiyordu. Dockson bu adamı kullanmaya karar vermişti, içgüdülerine güvenmek zorunda kalacaktı.</p>

  <p>“Ee?” diye tekrar sordu Dockson.</p>

  <p>Goradel başını salladı. “Onu esir almış olan bir <i>Sorgucu</i> varmış, efendim. Onu serbest bırakamazdım, buna yetkim olmazdı. Benim... Ben...”</p>

  <p>Dockson içini çekti. <i>Lanet aptal kız,</i> diye düşündü. <i>Bundan daha fazla aklı olması gerekirdi. Kelsier ona fazla bulaşmış.</i></p>

  <p>Elini sallayarak askeri gönderdi, sonra da kabzası kırık iri bir kılıcı omzunun üstüne yerleştirmiş olarak Hammond içeri girerken tekrar başını kaldırdı.</p>

  <p>“Tamam,” dedi Ham. “Elariel Kalesi az önce düştü. Ama Lekal hâlâ dayanıyormuş gibi görünüyor.”</p>

  <p>Dockson başını sallayarak onayladı. “Kısa süre sonra senin adamlarına sarayda ihtiyacımız olacak.” <i>Sarayın içine ne kadar çabuk girebilirsek, Vin'i kurtarma şansımız da o kadar fazla olur.</i> Ama içgüdüleri ona Vin’e yardım etmek için çok geç kalmış olduklarını söylüyordu. Ana kuvvetlerini toplaması ve organize etmesi saatler sürerdi, saraya bütün ordularının birlikte saldırmasını istiyordu. İşin doğrusu Dockson bir kurtarma operasyonu için şu anda adam ayırmayı göze alamazdı. Kelsier olsa onun peşinden giderdi ama Dockson kendisinin bu kadar aceleci bir şey yapmasına izin vermezdi.</p>

  <p>Onun her zaman söylediği gibi, çetedeki <i>birilerinin</i> gerçekçi olması gerekiyordu. Saray dikkate değer miktarda hazırlık yapılmadan saldırılacak bir yer değildi, Vin’in başarısızlığı da bunu kanıtlıyordu. Vin şu an için basitçe kendi başının çaresine bakmak zorundaydı.</p>

  <p>“Adamlarımı hazırlayacağım,” dedi Ham başıyla onaylayarak kılıcını bir kenara fırlatırken. “Gerçi yeni bir kılıca ihtiyacım olacak.”</p>

  <p>Dockson içini çekti. “Siz Haydutlar. Hep bir şeyleri kırıyorsunuz. Git ne bulabileceğine bir bak o zaman.”</p>

  <p>Ham uzaklaştı.</p>

  <p>“Eğer Sazed’i görecek olursan,” diye seslendi Dockson, “Ona de ki...”</p>

  <p>Dockson durakladı, dikkati kafasına kumaş bir torba geçirilmiş ve bağlanmış bir tutsağı arkalarından çekerek odaya giren bir grup skaa isyancıya yöneldi.</p>

  <p>“Bu ne?” diye sordu Dockson.</p>

  <p>İsyancılardan biri esirlerini dirseğiyle dürttü. "Sanırım bu önemli biri lordum. Bize silahsız olarak geldi, size getirilmeyi istedi. Eğer yaparsak bize altın sözü verdi.”</p>

  <p>Dockson bir kaşını kaldırdı. Adam başlığı çekip çıkardı ve Elend Venture ortaya çıktı.</p>

  <p>Dockson şaşkınlıkla gözlerini kırptı. “Sen ha?”</p>

  <p>Elend etrafına bakındı. Belli ki endişeliydi ama her şey göz önüne alınacak olursa kendine iyi hâkim oluyordu. “Tanışmış mıydık?"</p>

  <p>“Tam olarak değil,” dedi Dockson. <i>Hay lanet. Şu anda esirler için vaktim yok.</i> Yine de Venture’ların oğlu... Dockson’ın savaşlar bittikten sonra güçlü asillere karşı nüfuza ihtiyacı olacaktı.</p>

  <p>“Size bir ateşkes önermek için geldim,” dedi Elend Venture.</p>

  <p>"... Pardon?” diye sordu Dockson.</p>

  <p>“Venture Evi size direniş göstermeyecek,” dedi Elend. “Ve ben büyük ihtimalle diğer asilleri de beni dinlemeleri için ikna edebilirim. Onlar korkuyor, onları katletmek için bir sebep yok."</p>

  <p>Dockson homurdandı. “Şehrin içinde silahlı düşman kuvvetleri bırakacak hâlim yok. ”</p>

  <p>“Eğer aristokrasiyi yok edecek olursanız, fazla uzun süre dayanamazsınız,” dedi Elend. “Ekonomiyi biz kontrol ediyoruz. Biz olmadan imparatorluk çöker.”</p>

  <p>“Bütün bunların amacı biraz da bu,” dedi Dockson. “Bak benim buna harcayacak...”</p>

  <p>“Beni dinlemek <i>zorundasın,"</i> dedi Elend Venture çaresiz bir şekilde. “Eğer isyanını kargaşa ve kan ile başlatırsan, kaybedeceksin. Ben böyle şeyleri inceledim, neden bahsettiğimi biliyorum! İlk çatışmanızın momentumu kesildiği zaman, insanlar yok etmek için başka şeyler aramaya başlayacaklar. Birbirlerine karşı dönecekler. <i>Ordularını kontrol altında tutmak zorundasın."</i></p>

  <p>Dockson durakladı. Elend Venture’nın bir sersem ve bir züppe olması gerekiyordu ama o şimdi sadece... samimiymiş gibi görünüyordu.</p>

  <p>“Ben sana yardım edeceğim,” dedi Elend. “Asillerin kalelerini bırak ve çabalarını Nezaret ile Lord Hükümdar üzerine odakla, sizin gerçek düşmanınız onlar.”</p>

  <p>“Bak,” dedi Dockson. “Ordularımızı Venture Kalesi’nden çekerim. Büyük ihtimalle artık onlarla savaşmak için sebep yoktur, ne de olsa...”</p>

  <p>“Ben askerlerimi Lekal Kalesi’ne gönderdim,” dedi Elend. “Adamlarını <i>bütün</i> aristokrasiden uzaklaştır. Onlar size arkadan saldıracak değiller, sadece malikânelerine saklanıp endişe edecekler.”</p>

  <p>O <i>konuda büyük ihtimalle haklı.</i> “Biz bunu bir...” Dockson’ın sesi Elend’in artık ona odaklanmadığını fark ettiğinde azalarak kesildi. <i>Bu herifle konuşmak da amma zor.</i></p>

  <p>Elend gözlerini yeni bir kılıçla geri dönmüş olan Hammond’ın üzerine dikmişti. Elend kaşlarını çattı, sonra da gözleri kocaman açıldı. “Ben seni tanıyorum! Sen Lord Renoux’nun hizmetkârlarını idamlardan kurtaran adamdın!”</p>

  <p>Elend, Dockson’a geri döndü; bir anda heveslenmişti. “O zaman sen Valette’i tanıyor musun? O sana beni dinlemeni söyleyecektir.”</p>

  <p>Dockson ile Ham bakıştılar.</p>

  <p>“Ne?" diye sordu Elend.</p>

  <p>“Vin..." dedi Dockson. “Valette... o birkaç saat önce sarayın içine gitti. Üzgünüm, oğlum. O şu anda büyük olasılıkla Lord Hükümdar’ın zindanlarındadır, tabii eğer hâlâ hayatta olduğunu varsayarsak.”</p>

  <div>
    <br/>
  </div>

  <p class="p1">Kar, Vin’i hücresinin içine geri fırlattı. Vin yere sertçe çarptı ve yuvarlandı, gevşek fanilası etrafında savruldu ve kafasını hücrenin duvarına çarptı.</p>

  <p>Sorgucu kapıyı çarpıp kapatarak gülümsedi. “Sana çok teşekkür ederim,” dedi parmaklıkların arasından. “Sen az önce bizim çok uzun bir zamandır uğraştığımız bir şeyi başarmamıza yardım ettin.”</p>

  <p>Vin ona ateş püsküren gözlerle baktı, Lord Hükümdar’ın Teskininin etkileri artık daha zayıftı.</p>

  <p>“Bendal’ın burada olmaması çok yazık,” dedi Kar. “O senin ağabeyini yıllar boyunca kovalamıştı, Tevidian’ın bir skaa melezin babası olduğuna yemin ediyordu. Zavallı Bendal... eğer Lord Hükümdar sadece Firariyi bize bırakmış olsaydı, o zaman intikamımızı alabilirdik.”</p>

  <p>Vin’e doğru göz atarak kazık gözlü kafasını salladı. “Ah, neyse. En sonunda o haklı çıktı. Geri kalan hepimiz ağabeyine inanmıştık ama Bendal... daha o zaman bile şüpheleniyordu ve en sonunda da seni o buldu.”</p>

  <p>“Ağabeyim mi?” dedi Vin hızla ayağa kalkarak. “Beni o mu sattı?”</p>

  <p>“Satmak mı?” dedi Kar. “O bize senin yıllar önce açlıktan öldüğüne yemin ederek öldü! Nezaret işkencecilerinin ellerinin altında bunu gece gündüz haykırdı. Bir Sorgucunun işkencesine karşı direnmek çok zordur... Bu senin de kısa bir süre sonra keşfedeceğin bir şey.” Gülümsedi. “Ama ilk önce, sana bir şey göstereyim.”</p>

  <p>Bir grup muhafız çıplak, elleri bağlı bir şekli sürükleyerek odaya getirdi. Yaralı ve kan kaybeden adam, Vin’inkinin yanındaki hücreye itildi ve taş zeminde tökezleyerek düştü.</p>

  <p>“<i>Sazed</i>?” diye haykırdı Vin parmaklıklara atılarak.</p>

  <p>Askerler onun el ve ayaklarını taş zeminin içine çakılmış olan küçük metal bir halkaya bağlarken Terrisli halsiz bir şekilde yatıyordu. O kadar çok dövülmüştü ki sanki bilinci yerinde değilmiş gibi görünüyordu ve tamamen çıplaktı. Vin onun çıplaklığı yüzünden arkasını döndü ama bacaklarının arasında cinsel organının olması gereken yerdeki boş yara izini görmüştü.</p>

  <p><i>Tüm Terrisli vekilharçlar hadım edilir,</i> demişti Sazed ona. O yara yeni değildi ama bereleri, kesikleri ve sıyrıkları tazeydi.</p>

  <p>“Onu senin arkandan gizlice saraya sızarken bulduk,” dedi Kar. "Görünüşe göre, senin güvenliğin için endişe ediyormuş.”</p>

  <p>“Ona ne yaptınız?” diye sordu Vin sessizce.</p>

  <p>“Ah, çok az şey... şimdilik,” dedi Kar. “Şimdi, sen benim neden sana ağabeyinden bahsetmiş olduğumu merak edebilirsin. Belki de ağabeyinin kafasının biz onun sırrını açığa çıkaramadan önce koptuğunu itiraf etmekle aptallık ettiğimi düşünüyorsundur. Ama gördüğün gibi, ben bir hatayı kabul etmeyecek kadar aptal değilim. Ağabeyinin işkencesini daha da uzatmış, ona daha uzun süre acı çektirmiş olmalıydık. O gerçekten de bir hataydı.”</p>

  <p>Şeytani bir gülümsemeyle Sazed’e doğru başıyla işaret etti. “Biz bu hatayı tekrar yapmayacağız çocuk. Hayır, biz bu sefer farklı bir taktik deneyeceğiz. Biz Terrisliye işkence yaparken senin izlemene izin vereceğiz. Çok dikkatli davranacak, onun acısının uzun sürmesini ve canlı kalmasını sağlayacağız. Sen bize bilmek istediğimiz şeyi söylediğin zaman duracağız.”</p>

  <p>Vin dehşet içinde titredi. “Hayır... Lütfen...”</p>

  <p>“Ah, evet,"dedi Kar. “Biraz oturup bizim ona neler yapacağımızı düşünmeni öneririm. Lord Hükümdar beni çağırttı, gidip Nezaret’in resmi liderliğini almam gerekiyor. Döndüğüm zaman başlayacağız.”</p>

  <p>Döndü, siyah cübbesi yeri süpürüyordu. Muhafızlar da onu takip ettiler, büyük olasılıkla hemen hapishanenin dışındaki muhafız odasında konumlanmışlardı.</p>

  <p>"Ah, Sazed,” dedi Vin kafesinin parmaklıklarının yanında dizleri üstüne çökerken.</p>

  <p>“Ama Hanımım," dedi Sazed şaşırtıcı derecede bilinci yerinde olan bir sesle. “Biz size iç çamaşırlarınızla ortalıkta koşturmak hakkında ne söylemiştik? Var ya, eğer Üstat Dockson burada olsaydı, kesinlikle sizi azarlardı.”</p>

  <p>Vin şaşırmış şekilde başını kaldırdı. Sazed ona gülümsüyordu.</p>

  <p>“Sazed!” dedi Vin sessizce muhafızların gitmiş olduğu tarafa doğru göz atarak. “Uyanık mısın?”</p>

  <p>“Son derece uyanığım," dedi. Sakin, güçlü sesi, yaralı vücuduyla çarpıcı bir tezat oluşturuyordu.</p>

  <p>“Üzgünüm Sazed," dedi Vin. “Beni neden takip ettin? Senin geride kalıp benim kendi başıma aptallık etmeme izin vermiş olman gerekirdi!"</p>

  <p>Sazed yaralı yüzünü ona doğru çevirdi, bir gözü şişip kapanmıştı ama diğeri onun gözlerinin içine bakıyordu. “Hanımım,” dedi ağırbaşlı bir şekilde. “Ben Üstat Kelsier’e sizin güvenliğinizi sağlayacağıma dair yemin ettim. Bir Terrislinin yemini hafife alınacak bir şey değildir.”</p>

  <p>“Ama... yakalanacağını bilmen gerekirdi,” dedi Vin utançla başını eğerek.</p>

  <p>“Elbette ki biliyordum Hanımım,” dedi. “Yoksa onların beni size getirmesini nasıl sağlayabilirdim?"</p>

  <p>Vin başını kaldırdı. “Seni... bana getirmeleri mi?”</p>

  <p>“Evet Hanımım. Nezaret ile benim halkımın arasında ortak olan bir şey var, diye düşünüyorum ben. İkisi de bizim başarabileceğimiz şeyleri hafife alıyor.”</p>

  <p>Sazed gözlerini kapadı. Ondan sonra vücudu değişti. Sanki... sönüyormuş gibi göründü, kasları zayıf ve sıska hâle geldi, eti kemiklerinin üzerinden gevşekçe sarktı.</p>

  <p>“Sazed!” Vin çığlık atıp kendisini parmaklıklara doğru iterek ona ulaşmaya çalıştı.</p>

  <p>“Bir şey yok Hanımım,” dedi hafif, korkutucu derecede zayıf bir sesle. “Benim sadece gücümü toplamak için bir saniyeye ihtiyacım var.”</p>

  <p><i>Gücümü toplamak için.</i> Vin duraklayıp elini indirerek birkaç dakika boyunca Sazed’i izledi. <i>Yoksa...</i></p>

  <p>O kadar zayıf görünüyordu ki, sanki gücü bizzat kasları emilerek gidiyormuş gibiydi. Ve belki de... bir yerlerde mi depolanıyordu?</p>

  <p>Sazed’in gözleri aniden açıldı. Vücudu normale döndü, sonra kasları büyümeye devam ederek kocaman ve güçlü hâle geldiler, hatta Ham’in kaslarından bile daha iri olmuşlardı.</p>

  <p>Sazed ona kalın, kaslı bir boynun üstünde durmakta olan bir yüzle gülümsedi, sonra da kolaylıkla bağlarını kopardı. Ayağa kalktığında dev gibi, gerçekdışı büyüklükte kasları olan bir adamdı; Vin’in tanımış olduğu sırık gibi sessiz âlimden çok farklıydı.</p>

  <p><i>Lord Hükümdar günlüğünde onların güçlerinden bahsediyordu,</i> diye düşündü Vin hayret içinde. <i>Diyordu ki o Rashek denen adam kocaman bir kayayı tek başına kaldırarak yollarından atmış.</i></p>

  <p>“Ama onlar senin bütün takılarını aldılar!” dedi Vin. “Metali nereye sakladın?”</p>

  <p>Sazed gülümseyerek kafeslerini ayıran parmaklıkları kavradı. “Ben sizden bir tüyo aldım Hanımım. Yuttum.” Bununla birlikte parmaklıkları sökerek kopardı.</p>

  <p>Vin kafesin içine koşarak ona sarıldı. “Teşekkür ederim.”</p>

  <p>“Elbette,” dedi Sazed onu nazikçe bir kenara iterek, sonra da devasa avcuyla hücresinin kapısına vurarak kilidi kırdı ve kapıyı sökerek açtı.</p>

  <p>“Şimdi çabuk Hanımım," dedi Sazed. “Sizi güvenli bir yere ulaştırmamız gerekiyor.”</p>

  <p>Bir saniye sonra Sazed’i odaya atmış olan iki muhafız kapının ağzında belirdi. Donakalarak dövdükleri zayıf adamın yerinde duran devasa yaratığa gözlerini diktiler.</p>

  <p>Sazed öne atıldı, Vin'in kafesinden kopardığı çubuklardan biri elindeydi. Ancak Ferukemisi ona belli ki sadece güç vermiş, hız vermemişti. Hantal adımlarla koştu ve muhafızlar da yardım için bağırarak kaçtılar.</p>

  <p>“Gelin hadi Hanımım,” dedi Sazed çubuğu bir kenara fırlatarak. “Benim gücüm fazla uzun dayanmayacak, yuttuğum metal fazla bir Ferukemik yük tutacak kadar büyük değildi.”</p>

  <p>Konuşurken bile küçülmeye başlamıştı. Vin onun yanından geçerek hızla odadan dışarı çıktı. Dışarıdaki muhafız odası oldukça küçüktü; sadece bir çift sandalye vardı. Ancak bir tanesinin altında muhafızlardan birinin akşam yemeği tasının etrafına sarılmış bir pelerin buldu. Vin silkeleyerek pelerini aldı ve Sazed’e fırlattı.</p>

  <p>“Teşekkür ederim Hanımım,” dedi Sazed.</p>

  <p>Vin başını sallayarak kapı ağzına doğru hareket etti ve dışarıya gizlice göz attı. Dışarıdaki daha büyük oda boştu ve odaya açılan iki koridor vardı; bir tanesi sağ tarafa gidiyor, bir tanesi de Vin’in karşısında dümdüz uzanıyordu. Sol tarafındaki duvarın dibinde dizili duran tahta sandıklar vardı ve odanın merkezinde ise geniş bir masa bulunuyordu. Vin masanın üstündeki kurumuş kanı ve bir kenarına dizilmiş sivri aletleri gördüğü zaman titredi.</p>

  <p><i>Eğer hızlı hareket etmezsek ikimizin de sonu burası olacak,</i> diye düşündü, Sazed’e ilerlemesi için elini sallayarak.</p>

  <p>Uzaktaki koridorda deminki muhafızlardan bir tanesinin öncülük ettiği bir grup asker belirirken Vin adımının ortasında dondu. Sessizce küfretti, kalayı olsaydı onları daha erken duyardı.</p>

  <p>Vin geriye doğru göz attı. Sazed topallayarak muhafız odasını geçiyordu. Ferukemik gücü gitmişti ve askerler hücreye atmadan önce belli ki onu iyice bir dövmüşlerdi. Zar zor yürüyebiliyordu.</p>

  <p>“Gidin Hanımım!” dedi ona elini sallayarak. "Kaçın!”</p>

  <p><i>Senin hâlâ arkadaşlık hakkında öğreneceğin şeyler var Vin,</i> diye fısıldadı Kelsier’in sesi kulaklarında. <i>Umarım ki bir gün bunların ne olduğunun farkına varırsın...</i></p>

  <p><i>Onu bırakamam. Onu bırakmayacağım.</i></p>

  <p>Vin askerlere doğru fırladı. Masadan bir çift işkence bıçağı kaptı; parlak, cilalı çelikleri parmaklarının arasında ışıldıyordu. Masanın üstüne zıpladı, sonra da gelmekte olan askerlerin üzerine sıçradı.</p>

  <p>Allomansi’si yoktu ama yine de düzgün bir uçuş oldu, metallerinin olmamasına rağmen antrenmanla geçen ayların faydası olmuştu. Düşerken bir bıçağı şaşkın bir askerin boynuna sapladı. Yere beklediğinden daha sert şekilde çarptı ama küfrederek ona saldıran ikinci bir askerden hızla kaçarak uzaklaşmayı başardı.</p>

  <p>Kılıç arkasında tangırtıyla taşlara çarptı. Vin hızla dönerek bıçağını başka bir askerin uyluklarına doğru savurdu. Adam acı içinde geriye doğru tökezledi.</p>

  <p><i>Çok fazlalar,</i> diye düşündü. En azından iki düzine kadar asker vardı. Üçüncü bir askerin üstüne atlamaya çalıştı ama başka bir adam değneğini sallayarak silahı Vin’in yan tarafına indirdi.</p>

  <p>Vin acıyla inledi ve yana doğru fırlarken bıçağını düşürdü. Onu düşüşe karşı güçlendirecek lehim yoktu ve taşlara gümbürtüyle sertçe çarptı, yuvarlanarak duvarın yanında sersemlemiş bir şekilde kaldı.</p>

  <p>Ayağa kalkmak için başarısız bir hamle yaptı. Yan tarafında göz ucuyla vücudu zayıflarken Sazed’in yere yıkıldığını seçebiliyordu. Yine güç depolamaya çalışıyordu ama yeteri kadar zamanı olmayacaktı. Askerler kısa süre sonra onun başına üşüşecekti.</p>

  <p><i>En azından denedim,</i> diye düşündü başka bir grup askerin sağdaki koridordan koşarak geldiğini duyarken. <i>En azından ben onu terk etmedim. Sanırım... sanırım Kelsier’in demek istediği şey buydu.</i></p>

  <p>“Valette!” diye bağırdı tanıdık bir ses.</p>

  <p>Vin, Elend ve altı tane asker odanın içine dalarken şaşkınlık içinde başını kaldırdı. Elend bir asilin üstüne pek iyi oturmayan takımını giyiyordu ve bir düello değneği taşıyordu.</p>

  <p>“Elend?” dedi Vin afallamış hâlde.</p>

  <p>“Sen iyi misin?” dedi Elend endişe ile ona doğru gelirken. Sonra da Nezaret askerlerini fark etti. Karşılarında bir asil buldukları için biraz şaşırmış gibi görünüyorlardı ama hâlâ sayı üstünlüğü onlardaydı.</p>

  <p>“Kız benimle geliyor!” dedi Elend. Sözleri cesurcaydı ama bir asker olmadığı belliydi. Silah olarak sadece bir asilin düello değneğini taşıyor ve zırh giymiyordu. Yanındaki adamların beş tanesi Venture kırmızısı giyiyorlardı; Elend’in kalesinin askerleriydi. Ancak bir tanesinin, onlar odaya girerlerken önderlik eden askerin üstünde bir saray muhafızının üniforması vardı. Vin onu belli belirsiz hatırladığını fark etti. Üniforma ceketinin omzunun üstündeki sembol yoktu. <i>Kapıdaki adam,</i> diye düşündü sersemce. <i>Taraf değiştirmeye ikna ettiğim adam...</i></p>

  <p>Öncü Nezaret askeri görünüşe göre kararını vermişti. Kısaca elini sallayarak Elend’in emrini duymazdan geldi ve askerler odanın kenarları boyunca açılmaya başladı, Elend’in grubunun etrafını sarmayı amaçlıyorlardı.</p>

  <p>“Valette, gitmen gerek!” dedi Elend ısrarcı bir şekilde düello değneğini kaldırırken.</p>

  <p>“Gelin Hanımım,” dedi Sazed, Vin’in yanına gelerek onu ayağa kaldırmak için uzanırken.</p>

  <p>“Onları terk edemeyiz!” dedi Vin.</p>

  <p>“Mecburuz.”</p>

  <p>"Ama sen benim için geldin. Elend için de aynısını yapmak zorundayız!"</p>

  <p>Sazed başını olumsuzca salladı. "O farklıydı çocuğum. Ben seni kurtarmak için bir şansım olduğunu biliyordum. Sen burada yardımcı olamazsın. Merhamette güzellik vardır ama kişi bilgeliği de öğrenmek zorundadır.”</p>

  <p>Vin, Sazed’in onu ayağa kaldırmasına izin verdi, Elend’in askerleri de itaatkâr bir şekilde Nezaret askerlerinin yolunu kesmek için hareket ettiler. Elend başlarında duruyordu, belli ki dövüşmeye kararlıydı.</p>

  <p><i>Başka bir yolu olması gerek,</i> diye düşündü Vin çaresizlik içinde. <i>Olması gerek...</i></p>

  <p>Sonra da duvar boyunca dizili sandıklardan birinin içine atılmış durmakta olan bir şeyi gördü. Tanıdık bir gri kumaş şeridiydi, tek bir kurdele sandığın yan tarafından aşağı sarkıyordu.</p>

  <p>Nezaret askerleri saldırırken Sazed’in elinden kurtuldu. Arkasında Elend haykırdı ve silahlar çınladı.</p>

  <p>Vin üstteki kumaş parçalarını, pantolonuyla gömleğini sandığın dışına fırlattı. Orada, en altta Vin’in sispelerini yatıyordu. Gözlerini kapattı ve eliyle pelerinin yan cebine doğru uzandı.</p>

  <p>Parmakları tıpası hâlâ yerinde olan tek bir cam şişecik buldu.</p>

  <p>Şişeciği çekip çıkararak hızla savaşa doğru döndü. Nezaret askerleri hafifçe geriye çekilmişti. İçlerinden iki tanesi yaralanmış yerde yatıyordu ama Elend’in adamlarından da üç tanesi yerdeydi. Neyse ki odanın küçük boyutu Elend’in adamlarının etraflarının çevrilmesine engel olmuştu.</p>

  <p>Elend ter içinde ayakta duruyordu, kolunda bir kesik vardı ve düello değneği de parçalanmıştı. Devirmiş olduğu adamdan kılıcı kaptı, silahı antrenmansız ellerle tutmuş, gözlerini kendininkinden çok daha büyük olan bir kuvvetin üstüne dikmişti.</p>

  <p>“Ben onun hakkında yanılmışım Hanımım,” dedi Sazed yumuşakça. “Ben... özür dilerim.”</p>

  <p>Vin gülümsedi. Sonra da şişeciğinin tıpasını söküp açtı ve metalleri bir yudumda yuttu.</p>

  <p>İçinde güç kaynakları patladı. Ateşler alevlendi, metaller harlandı ve güç Vin’in zayıflamış, yorgun vücuduna doğan bir güneş gibi geri döndü. Acılar önemini yitirdi, sersemlik kayboldu, oda daha aydınlık, ayak parmaklarının altındaki taşlar da daha <i>gerçek</i> hâle geldi.</p>

  <p>Askerler tekrar saldırdı ve Elend de kılıcını kararlı ancak umutsuz bir duruşla kaldırdı. Vin başının üstünden uçarak geçerken tamamen şok olmuş görünüyordu.</p>

  <p>Vin askerlerin ortasına konarak bir Çelikitmeyle her yöne doğru bastırdı. İki yanındaki askerler duvarlara bindirdi. Bir adam ona doğru bir değnek salladı ve o da bunu küçümseyen bir elle tokatlayarak uzaklaştırdı, sonra da bir yumruğunu adamın başını hızla geriye savuracak bir şekilde yüzüne patlatarak çatırtıyla boynunu kırdı.</p>

  <p>Değneği yere düşerken yakaladı ve hızla dönerek bunu Elend’e saldırmakta olan askerin kafasına indirdi. Değnek parçalara ayrıldı ve Vin de onu cesetle birlikte düşmeye bıraktı. Arkadaki askerler bağırmaya başladılar ve Vin diğer iki asker grubunu daha duvarlara çarparken dönerek kaçtılar. Odada son kalan asker Vin metal miğferini Çekerek eline getirirken şaşırarak döndü. Bunu ona doğru geri İterek adamı göğsünden vurdu ve kendini arkasından destekledi. Asker koridor boyunca kaçmakta olan yoldaşlarına doğru uçarak gümbürtüyle onlara bindirdi.</p>

  <p>Vin heyecanla nefesini bıraktı, inleyen adamların arasında gergin kaslarıyla ayakta duruyordu. <i>Ben Kelsier’in... buna nasıl bağımlı hâle gelmiş olabileceğini görebiliyorum.</i></p>

  <p>“Valette?” diye seslendi Elend sersemlemiş bir şekilde.</p>

  <p>Vin zıplayarak sevinçli bir kucaklamayla onu kavradı, ona sıkı sıkı tutunarak yüzünü omzuna gömdü. “Geri geldin,” diye fısıldadı. “Geri geldin, geri geldin, geri geldin...”</p>

  <p>“Hı, evet. Ve... görüyorum ki sen de bir Sissoyluymuşsun. Bu oldukça ilginç. İnsanın arkadaşlarına böyle şeylerden bahsetmesi görgü kuralları arasındadır, biliyorsun.”</p>

  <p>“Pardon,” diye mırıldandı Vin ona tutunmaya devam ederek.</p>

  <p>“Ee, evet,” dedi Elend, sesi aklı epey bir meşgulmüş gibi geliyordu. “Iı, Valette? Senin elbiselerine ne oldu?”</p>

  <p>“Onlar şurada yerde duruyor,” dedi Vin başını kaldırıp ona bakarak. “Elend, sen beni nasıl buldun?”</p>

  <p>“Senin arkadaşın, Üstat Dockson diye birisi, bana senin sarayda esir alınmış olduğunu söyledi. Ve buradaki bu sayın beyefendi de, inanıyorum ki adı Yüzbaşı Goradel, şans eseri bir saray muhafızıymış ve buranın da yolunu biliyordu. Onun yardımıyla ve biraz da mevki sahibi olan bir asil olarak, binanın içine fazla bir sorun yaşamadan girmeyi başardım ve sonra da bu koridordan gelen çığlık sesleri duyduk... ve... evet. Valette? Acaba gidip elbiselerini giymen mümkün olabilir mi? Bu biraz... dikkat dağıtıcı da.”</p>

  <p>Vin ona gülümsedi. “Beni buldun.”</p>

  <p>“O da ne faydalı oldu ya,” dedi Elend kuru kuru. “Sen pek de bizim yardımımıza ihtiyaç duyuyormuş gibi görünmüyorsun...”</p>

  <p>“Bu önemli değil,” dedi Vin. “Sen geri geldin. Daha önce hiç kimse geri gelmemişti.”</p>

  <p>Elend hafifçe kaşlarını çatarak ona baktı.</p>

  <p>Sazed yaklaştı, Vin’in giysilerini ve pelerinini taşıyordu. “Hanımım, gitmemiz gerekiyor.”</p>

  <p>Elend başını sallayarak onayladı. “Şehirde hiçbir yer güvenli değil. Skaalar isyan ediyor!” Duraklayarak Vin’e baktı. “Ama sen bunu büyük ihtimalle zaten biliyorsun.”</p>

  <p>Vin başıyla onaylayarak en sonunda onu bıraktı. “Başlamasına yardım ettim. Ama tehlike konusunda haklısın. Sazed ile birlikte git; o isyancı liderlerinin pek çoğu tarafından biliniyor. O senin için kefil olduğu sürece sana zarar vermeyecekler.”</p>

  <p>Vin pantolonunu giyerken Elend ve Sazed’in ikisi de kaşlarını çattılar. Cebinde annesinin küpesini buldu. Onu tekrar kulağına taktı.</p>

  <p>“Sazed ile birlikte mi gideyim?” diye sordu Elend. “Ama ya sen?”</p>

  <p>Vin bol gömleğini üstüne geçirdi. Sonra da yukarıya doğru bir göz attı... Taşların arasından hissediyor, <i>onun</i> yukarıda olduğunu algılayabiliyordu. O oradaydı. Fazla güçlüydü. Şimdi onunla doğrudan yüzleşmiş olduğu için Vin onun gücünden emindi O hayatta olduğu sürece skaa isyanı yok olmaya mahkûmdu.</p>

  <p>“Benim başka bir görevim var Elend,” dedi sispelerinini Sazed’den alarak.</p>

  <p>“Onu yenebileceğinizi düşünüyor musunuz Hanımım?” dedi Sazed.</p>

  <p>“Denemek zorundayım,” dedi Vin. “On Birinci Metal işe yaradı Saze. Ben... bir şeyler gördüm. Kelsier onun sırrı açığa çıkaracağından emindi.”</p>

  <p>“Ama... Hanımım, Lord Hükümdar...”</p>

  <p>“Kelsier bu isyanı başlatmak için öldü,” dedi Vin katı bir şekilde. “Ben de onun başarılı olduğunu görmek zorundayım. <i>Benim</i> rolüm işte bu Sazed. Kelsier bunun ne olduğunu bilmiyordu ama ben biliyorum. Ben Lord Hükümdar’ı durdurmak zorundayım.”</p>

  <p>“Lord Hükümdar mı?” diye sordu Elend şaşkın bir vaziyette. “Hayır Valette. O ölümsüz!”</p>

  <p>Vin uzanarak Elend’in başını kavradı ve onu aşağı çekerek öptü. “Elend, senin ailen Lord Hükümdar’ın atiyumunu getiriyordu. Onu nerede sakladığını biliyor musun?”</p>

  <p>“Evet,” dedi Elend şaşkınlıkla. “Boncukları buranın hemen doğusundaki bir hazine binasında tutuyor. Ama...”</p>

  <p>"Sen o atiyumu ele geçirmek <i>zorundasın</i> Elend. Yeni hükümetin bir ordu toplayabilen ilk asil tarafından yenilgiye uğratılmaması için o zenginliğe ve de güce ihtiyacı olacak.”</p>

  <p>“Hayır, Valette,” dedi Elend başını olumsuzca sallayarak. "Benim senin güvenliğini sağlamam gerek.”</p>

  <p>Vin ona gülümsedi, sonra da Sazed’e döndü. Terrisli ona başını salladı.</p>

  <p>“Bana gitmememi söylemeyecek misin?” diye sordu Vin.</p>

  <p>“Hayır,” dedi Sazed sessizce. “Korkarım ki siz haklısınız Hanımım. Eğer Lord Hükümdar yenilmezse... Eh, ben sizi durdurmayacağım. Ancak size şans dileyeceğim. Bir kere genç Venture’nın güvenliğini sağladıktan sonra ise size yardım etmek için geleceğim.”</p>

  <p>Vin başıyla onaylayarak kaygılı Elend’e gülümsedi, sonra da başını kaldırdı. Yukarıda bekleyen karanlık, yorgun bir bunalım ile titreşen güce doğru.</p>

  <p>Bakır yakarak Lord Hükümdar’ın Teskinini bir kenara itti.</p>

  <p>“Valette...” dedi Elend sessizce.</p>

  <p>Vin tekrar ona döndü. “Merak etme,” dedi. “Sanırım ben onu nasıl öldüreceğimi biliyorum.”</p>
</body>
</html>
