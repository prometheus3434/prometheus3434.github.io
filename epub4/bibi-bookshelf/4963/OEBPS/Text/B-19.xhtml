<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/ege0.5.css" rel="stylesheet" type="text/css"/>
</head>

<body>
  <div class="girs">
    <p class="p1"><i>Kwaan ve ben rastlantı eseri karşılaştık, gerçi sanıyorum</i> o <i>olsa “takdiri ilahi" kelimesini kullanırdı.</i></p>

    <p><i>O günden beri pek çok Terris filozofuyla tanıştım. Onlar, her bir tanesi, yüce bir bilgelik ve büyük bir zekâya sahip olan adamlardı. Neredeyse gözle görülür bir öneme sahip adamlar.</i></p>

    <p><i>Kwaan değil. Bir açıdan, onun bir kâhin olması da benim bir kahraman olmam kadar olasılık dışı. Onun asla resmî bir bilgelik havası olmamıştı, hatta dindar bile olmayan bir âlimdi, ilk karşılaştığımız zaman, büyük Khlenni kütüphanesinde o acayip meraklarından biri hakkında araştırma yapıyordu; inanıyorum ki ağaçların düşünüp düşünemediğini belirlemeye çalışıyordu.</i></p>

    <p><i>En sonunda Terris kehanetinin büyük Kahramanını keşfeden kişinin o çıkmış olması, eğer işler sadece biraz daha farklı gelişmeseydi beni güldürürdü.</i></p>
  </div>

  <p class="img1"><img alt="" height="50" src="../Images/19.jpg" width="210"/></p>

  <h2>19</h2>

  <p class="p1"><span style="font-size: 1.2em;">KELSİER SİSLERİN İÇİNDEKİ</span> başka bir Allomanser’dan yayılan titreşimleri hissedebiliyordu. Titreşimler durgun bir kıyıya vuran ritmik dalgalar gibi üzerinden akıp geçiyordu. Hafif ama belirginlerdi.</p>

  <p>Alçak bir bahçe duvarının üstüne çömelmiş, titreşimleri dinliyordu. Kıvrılan beyaz sis normal, sakin akışına devam ediyordu; normal Allomantik akımlarla kol ve bacaklarının etrafında girdaplanan, vücuduna en yakın parçaları dışında onu umursamıyordu.</p>

  <p>Kelsier karanlığın içinde gözlerini kısıp kalayını harlayarak diğer Allomanser’i aradı. İlerideki bir duvarın tepesinde çömelmiş bir siluet gördüğünü düşündü ama emin olamıyordu. Ancak Allomantik titreşimleri tanımıştı.</p>

  <p>Her metal yakıldığıda tunçla bol bol pratik yapmışların tanıyabileceği belirgin bir sinyal çıkardı ortaya. İlerideki adam da tıpkı Kelsier’in Tekiel Kalesi’nin etrafında saklandıklarını hissetmiş olduğu dört diğer adam gibi kalay yakıyordu. Beş Kalaygöz bir hat oluşturmuş, davetsiz misafirleri arayarak geceyi izliyorlardı.</p>

  <p>Kelsier gülümsedi. Büyük Evler gittikçe daha da gerginleşiyordu. Tekiel gibi bir ev için beş tane Kalaygöz’e nöbet tutturmak o kadar da zor olmazdı ama asil Allomanserler sıradan muhafızlık görevi yapmaya zorlandıkları için içerleyecekti. Ve eğer nöbet tutan Kalaygözler varsa, bir grup Haydut, Sikkeci ve Yalpacı’nın da hazır beklemekte olma olasılıkları yüksekti. Luthadel sessizlik içinde bir alarm duruma geçmişti.</p>

  <p>Hatta Büyük Evler o kadar temkinli bir hâle gelmekteydi ki Kelsier savunmalarında açıklar bulmakta zorlanır olmuştu. O sadece tek bir adamdı ve Sissoyluların bile sınırları vardı. Şu ana kadarki saldırıları hep beklenmedik olduğu için başarılı olmuştu. Ancak nöbette beş tane Kalaygöz varken ciddi bir fark edilme riskine girmeden kaleye fazlaca yaklaşması mümkün olmazdı.</p>

  <p>Neyse ki Kelsier’in bu gece Tekiel’in savunmasını test etmesine gerek yoktu. Bunun yerine duvar boyunca dış bahçelere doğru sessizce ilerledi. Bahçe kuyusunun yakınında durakladı ve yakınlarda hiç Allomanser olmadığından emin olmak için tunç yakarak büyük bir çuvalı almak üzere çalıdan bir duvarın içine uzandı. Çuval, çekip kurtarması ve omzunun üstüne atabilmesi için lehim yakmasını gerektirecek kadar ağırdı. Bir an için karanlıkta dikildi ve sislerin içinden gelen herhangi bir ses arayarak kulaklarını zorladı, sonra da çuvalı kaleye doğru taşıdı.</p>

  <p>Küçük ve ışıltılı bir havuzun yanında durmakta olan büyük, badanalı bir bahçe verandasının yanında durdu. Sonra da çuvalı omzundan indirdi ve içeriğini yere boşalttı; yeni öldürülmüş bir ceset.</p>

  <p>Lord Charrs Entrone adlı bir kişiye ait olan ceset yuvarlandı ve sırtında parlayan ikiz bıçak yaralarıyla yüzüstü bir şekilde yerde kaldı. Kelsier yarı sarhoş adamı hemen bir skaa kenar mahallesinin dışındaki bir sokakta pusuya düşürerek dünyayı bir diğer asilden daha kurtarmıştı. Lord Entrone eksikliği özellikle çekilecek olan birisi değildi. Sakat zevk anlayışıyla meşhurdu; örneğin ölümüne skaa dövüşleri onun favori eğlencelerinden biriydi. Bu akşamı da orada geçirmişti.</p>

  <p>Entrone tesadüf olmayan bir şekilde Tekiel Evi’nin büyük bir politik müttefikiydi. Kelsier cesedi kendi kanının içinde yatarken bıraktı. Bunu ilk önce bahçıvanlar bulacaktı ve bir kere hizmetkârlar cinayeti öğrendiği zaman, asiller ne kadar uğraşırsa uğraşsın bunu örtbas edemezlerdi. Cinayet ortalığın karışmasına neden olacaktı ve büyük olasılıkla suçlama anında Tekiel Evi’nin rakibi olan Izenry Evi’ne yöneltilecekti. Ancak Entrone’un şüphe çekecek kadar beklenmedik olan ölümü Tekiel Evi’ni dikkatli olmaya itebilirdi. Eğer biraz soruşturacak olurlarsa, bu geceki ölüm dövüşlerinde Entrone'a karşı bahis oynayan kişinin, evi bir süredir Tekieller ile daha güçlü bir ittifak kurmak için ısrar etmekte olan Crews Geffenry olduğunu bulurlardı. Crews’in Sissoylu olduğu biliniyordu ve son derece de becerikli bir bıçak dövüşçüsüydü.</p>

  <p>Ve böylece dolaplar dönmeye başlayacaktı. Cinayeti Izenry Evi mi işlemişti? Yoksa bu ölüm Geffenry Evi tarafından Tekiel’i daha da fazla alarma geçirerek, daha düşük seviyeli asiller arasından müttefikler aramaya teşvik etmek için yapılmış bir numara mıydı? Yoksa üçüncü bir cevap mı vardı; Tekiel ile Izenry arasındaki rekabeti kızıştırmak isteyen bir ev?</p>

  <p>Kelsier yüzündeki takma sakalı çekiştirerek bahçe duvarından atlayıp indi. Tekiel Evi’nin kimi suçlamaya karar vereceğinin aslında bir önemi yoktu; Kelsier’in gerçek amacı onları endişelendirmek ve şaşırtmak, güvensizliğe ve yanlış anlaşılmaya neden olmaktı. Bir ev savaşı çıkartma konusunda kargaşa onun en güçlü müttefikiydi. O savaş en sonunda geldiği zaman, öldürülen her asil, skaaların ayaklanmaları sırasında savaşmak zorunda kalmayacakları bir kişi daha demekti.</p>

  <p>Kelsier, Tekiel Kalesi’nden kısa bir mesafe uzaklaşır uzaklaşmaz bir sikke attı ve çatılara çıktı. Arada bir altındaki evlerde yaşayan insanların yukarıdan gelen ayak seslerini duydukları zaman ne düşündüğünü merak ederdi. Onlar Sissoyluların çatılarını pratik bir anayol, muhafızlar ya da hırsızlar tarafından rahatsız edilmeden hareket edebilecekleri bir yer olarak gördüğünü biliyor muydu? Ya da insanlar tıkırtıları her daim suçlu olan sishortlaklarına mı yoruyordu?</p>

  <p><i>Büyük ihtimalle farkına bile varmıyorlardır. Aklı başında insanlar sisler geldiği zaman uyuyor olur.</i> Eğimli bir çatının üstüne indi; zamanı kontrol etmek için köstekli saatini sakladığı bir girintiden çıkardı, sonra da saati (ve saatin imal edilmiş olduğu tehlikeli metali) tekrar yerine sakladı. Asillerin pek çoğu açık açık üzerlerinde metal taşırdı, cesaret gösterisi yapmak için aptalca bir yol. Bu huy ise onlara doğrudan Lord Hükümdar’ın kendisinden miras kalmıştı. Ancak Kelsier zorunda kalmadığı sürece üzerinde metal taşımayı sevmezdi; ne saat, ne yüzük ne de bilezik.</p>

  <p>Kendisini tekrar havaya fırlatarak şehrin en kuzey ucundaki bir skaa kenar mahallesi olan İsyuvası’na doğru ilerledi. Luthadel devasa, geniş bir şehirdi; her otuz kırk yılda bir yeni bölümler ekleniyor, şehir duvarı skaa işçilerin teri ve emeğiyle genişletiliyordu. Modern kanal çağının gelişiyle birlikte taş nakliyatı da nispeten daha ucuz ve kolay hâle gelmişti.</p>

  <p><i>Duvarla uğraşmaya neden zahmet ettiğini merak ediyorum,</i> diye düşündü Kelsier devasa yapıya paralel bir şekilde çatılar boyunca ilerlerken. <i>Kim saldıracak? Lord Hükümdar her şeyi kontrol ediyor. Artık batı adaları bile direnç göstermiyor.</i></p>

  <p>Son İmparatorluk’ta yüzyıllardır gerçek bir savaş olmamıştı. Arada bir çıkan “isyanlar” ise sadece tepelerde ya da mağaralarda saklanan ve arada bir de baskın düzenlemek için dışarı çıkan birkaç bin adamdan fazla bir şey değildi. Yeden’in isyanı bile askeri kuvvete pek fazla bel bağlamayacaktı; onlar Luthadel Garnizonu’nun stratejik bir şekilde şehrin dışına gönderilmesi ile ortaya çıkacak olan bir ev savaşı kargaşasının onlara sağlayacağı fırsata güveniyorlardı. Eğer iş uzun süreli bir harekata kalacak olursa, Kelsier kaybederdi. Lord Hükümdar ve Çelik Nezaret eğer ihtiyaç duyarlarsa tam anlamıyla milyonlarca asker toplayabilirdi.</p>

  <p>Elbette bir de Kelsier’in öbür planı vardı. Bundan kimseye bahsetmiyordu, düşünmeye bile zar zor cesaret edebiliyordu. Büyük olasılıkla uygulamaya koymak için bir fırsat da bulamazdı. Ama eğer bir fırsat ortaya çıkacak olursa...</p>

  <p>Hemen İşyuvası’nın dışında yere indi, sonra da sispelerinini sıkıca çekerek kendine güvenli bir yürüyüşle sokak boyunca ilerledi. Hedefi kapalı bir dükkânın kapı ağzında oturmuş, sessizce bir pipo tüttürüyordu. Kelsier bir kaşını kaldırdı, tütün pahalı bir zevkti. Hoid ya çok müsrifti ya da Dockson’ın ima etmiş olduğu kadar başarılıydı.</p>

  <p>Hoid sakince piposunu kaldırdı, sonra da ayaklarının üstünde doğruldu; gerçi bu onun boyunu pek fazla uzatmamıştı. Cılız ve kel adam sisli gecenin karanlığında yerlere kadar eğildi. “Selamlar lordum.”</p>

  <p>Kelsier kolları dikkatli bir şekilde sispelerininin içinde kavuşturulmuş olarak adamın önünde durakladı. Bir sokak muhbirinin görüşmekte olduğu kimliği belirsiz “asilin” kollarında Hathsin yara izleri olduğunu fark etmesi iyi olmazdı.</p>

  <p>“Oldukça yüksek yerlerden tavsiye ediliyorsun,” dedi Kelsier bir asilin kibirli şivesini taklit ederek.</p>

  <p>"Ben en iyilerden biriyim lordum.”</p>

  <p><i>Senin kadar uzun bir süre boyunca sağ kalabilmiş birinin iyi olması gerekir,</i> diye düşündü Kelsier. Lordlar başka insanların da onların sırlarını biliyor olması fikrinden hoşlanmıyordu. Muhbirler genellikle uzun yaşamazdı.</p>

  <p>“Öğrenmem gereken bir şey var muhbir,” dedi Kelsier. “Ama ilk önce asla bu buluşmadan kimseye bahsetmeyeceğine dair yemin etmen gerek.”</p>

  <p>“Elbette lordum,” dedi Hoid. Büyük olasılıkla daha gece bitmeden bu sözünü bozmuş olacaktı, muhbirlerin uzun süre yaşamayı başaramamalarının sebeplerinden bir diğeri de buydu. “Ancak öte yandan ödeme konusu da var...”</p>

  <p>“Paranı alacaksın skaa,” diye tersledi Kelsier.</p>

  <p>“Elbette lordum,” dedi Hoid kafasını hızlıca aşağı yukarı sallayarak. “İnanıyorum ki Renoux Evini ilgilendiren bilgiler arzu ediyorsunuz...”</p>

  <p>“Evet. Onlar hakkında ne biliniyor? Hangi evlerle anlaşmaları var? Bu şeyleri bilmem gerekiyor.”</p>

  <p>“Bilinecek çok bir şey yok lordum,” dedi Hoid. “Lord Renoux bu bölgede çok yeni ve o dikkatli bir adam. Şu anda ne dostlar ne de düşmanlar ediniyor; yüksek miktarda silah ve zırh satın alıyor ama büyük olasılıkla sadece çok farklı tüccarlar ve evler ile iş yaparak bu sayede hepsinin birden gözüne girmeye çalışıyordur. Akıllıca bir taktik. Belki elinde fazladan mal kalabilir ama ayrıca fazladan arkadaşları da olacak, ha?”</p>

  <p>Kelsier homurdandı. “Bu bilgiler içinde sana ödeme yapmamı gerektirecek bir şey göremiyorum."</p>

  <p>“Onun çok fazla malı olacak lordum,” dedi Hoid çabucak. “Renoux’nun zararına nakliyat yaptığını bilirseniz çabucak bir kâr elde edebilirsiniz.”</p>

  <p>“Ben bir tüccar değilim, skaa,” dedi Kelsier. “Ben kârla ya da nakliyatla ilgilenmiyorum!” <i>Biraz da buna kafa yorsun bakalım. Şimdi benim bir Büyük Ev'den olduğumu düşünüyor. Tabii eğer sispelerini yüzünden zaten bundan şüphe etmemişse, o zaman ününü hak etmiyor demektir.</i></p>

  <p>“Elbette lordum,” dedi Hoid çabucak. “Elbette daha fazlası da var...”</p>

  <p><i>Hah, işte şimdi göreceğiz. Sokaklar Renoux Evi’nin isyan homurdanmalarıyla bağlantılı olduğunu biliyor mu?</i> Eğer herhangi birisi bu sırrı keşfederse, Kelsier’in çetesi ciddi bir tehlike içine girerdi.</p>

  <p>Hoid sessizce öksürerek elini öne uzattı.</p>

  <p>“Aşağılık herif!” diye kızgınca söylendi Kelsier, Hoid’in ayaklarının dibine bir kese fırlatarak.</p>

  <p>“Evet lordum,” dedi Hoid dizlerinin üstüne çöküp eliyle etrafı araştırırken. “Özür dilerim lordum. Benim gözlerim zayıf, anlarsınız. Elimi yüzümün önüne kaldırsam kendi parmaklarımı zor görüyorum.”</p>

  <p><i>Akıllıca,</i> diye düşündü Kelsier, Hoid keseyi bularak cebine atarken. Gözleri hakkında söylediği şey elbette ki bir yalandı, böylesine bir engeli olan hiçbir adam yeraltında fazla ilerleyemezdi. Ancak muhbirinin yarı kör olduğunu düşünen bir asil, kimliğinin belirlenmesi konusunda çok daha az paranoyak davranırdı. Kelsier bu konuda endişeli değildi; üstünde Dockson’ın en iyi kılıklarından biri vardı. Sakalın yanı sıra sahte ama gerçekçi bir burun ile ayakkabıların içinde boyunu uzatan platformlar ve deri rengini açmak için de makyajı vardı.</p>

  <p>“Daha fazlası olduğunu söyledin?” dedi Kelsier. “Yemin ederim skaa, eğer iyi bir şey çıkmazsa...”</p>

  <p>“Hayır,” dedi Hoid çabucak. “Lord Renoux yeğeni Leydi Valette ile Lord Elend Venture arasında bir evlilik düşünüyor.”</p>

  <p>Kelsier durakladı. <i>Bak bunu beklemiyordum...</i> “Bu saçma. Venture, Renoux’nun <i>çok</i> üstünde."</p>

  <p>“İki genç bir ay önceki Venture balosunda <i>uzun uzun</i> konuşurken görüldüler.”</p>

  <p>Kelsier alay edercesine güldü. "Onu herkes biliyor. Bunun bir anlamı yok.”</p>

  <p>“Öyle mi?” diye sordu Hoid. “Herkes Lord Elend Venture’nın kızdan Kırık Tüy'deki o felsefe meraklısı asil genç grubundaki arkadaşlarına son derece övgüyle bahsettiğini de biliyor mu?”</p>

  <p>“Genç erkekler kızlardan bahsederler,” dedi Kelsier. “Bunun bir anlamı yok. O sikkeleri geri vereceksin.”</p>

  <p>“Bekleyin!” dedi Hoid ilk kez sesi endişeli gibi gelerek. “Dahası da var. Lord Renoux ile Lord Venture’nın gizli ilişkileri olmuş.”</p>

  <p><i>Ne?</i></p>

  <p>“Bu doğru,” diye devam etti Hoid. “Bu taze bir bilgi, daha ben bile bunu bir saat önce duydum. Renoux ile Venture arasında bir bağlantı var. Ve her nedense Lord Renoux, Elend Venture’nın balolarda Leydi Valette’e göz kulak olması için görevlendirilmesini talep etmeyi başarabilmiş.” Sesini alçalttı. “Lord Renoux’nun Venture Evi üzerinde bir... baskısının olduğu bile fısıldanıyor.”</p>

  <p><i>Bu akşam o baloda ne oldu,</i> diye düşündü Kelsier. Ancak sesli olarak, “Bunların hepsi kulağa çok zayıf geliyor skaa. Boş tahminlerden başka hiçbir şeyin yok mu?” dedi.</p>

  <p>“Renoux Evi hakkında yok lordum,” dedi Hoid. “Elimden geleni yaptım ama bu ev hakkındaki endişeleriniz anlamsız! Politik açıdan daha merkezi olan bir evi seçmelisiniz. Meselâ, diyelim ki Elariel Evi...”</p>

  <p>Kelsier kaşlarını çattı. Hoid, Elariel’ın adını söyleyerek onlar hakkında Kelsier’in ödediği paraya değecek önemli bir parça bilgisinin olduğunu ima etmekteydi. Görünüşe göre Renoux Evi’nin sırları güvendeydi. Tartışmayı diğer evlere doğru götürmenin zamanı gelmişti ki Hoid, Kelsier’in Renoux üzerindeki ilgisinden şüphelenmesin.</p>

  <p>“Pekâlâ,” dedi Kelsier. “Ama eğer bu da benim zamanımı harcadığıma değmezse...”</p>

  <p>“Değecek lordum. Leydi Shan Elariel bir Teskinci.”</p>

  <p>“Kanıt?”</p>

  <p>“Onun duygularım üstündeki dokunuşunu hissettim lordum,” dedi Hoid. “Bir hafta önce Elariel Kalesi’ndeki bir yangın sırasında oradaydı, hizmetkârların duygularını yatıştırıyordu.”</p>

  <p>O yangını Kelsier çıkarmıştı. Ne yazık ki muhafız kulübelerinden daha öteye yayılmamıştı. “Başka?”</p>

  <p>“Elariel Evi yakın zamanlarda ona güçlerini aristokratik faaliyetlerde daha fazla kullanma izni verdi,” dedi Hoid. “Bir ev savaşı çıkmasından korkuyorlar ve onun mümkün olan ne kadar ittifak varsa kurmasını istiyorlar. Her zaman sağ eldiveninin içindeki ince bir zarfta pirinç talaşı taşıyor. Bir baloda onun yakınlarına bir Arayıcı getirin ve siz de göreceksiniz. Lordum, ben yalan söylemem! Bir muhbir olarak benim hayatım sadece ünüme bağlıdır. Shan Elariel <i>kesinlikle</i> bir Teskinci.”</p>

  <p>Kelsier düşünceliymiş gibi durakladı. Bu bilgi onun için faydasızdı ama onun gerçek amacı olan Renoux Evi hakkında bilgi edinme kısmı zaten tamamlanmıştı. Kendisi fark etse de, etmese de, Hoid sikkelerini hak etmişti.</p>

  <p>Kelsier gülümsedi. <i>Şimdi biraz daha kargaşa çıkaralım.</i></p>

  <p>“Peki ya Shan’ın Salmen Tekiel ile olan gizli ilişkisi?” dedi Kelsier olası bir asil gencin ismini seçerek. “Onun gözüne girmek için de güçlerini kullanmış olduğunu mu düşünüyorsun?”</p>

  <p>“Evet, kesinlikle eminim lordum,” dedi Hoid hızla. Kelsier gözlerindeki heyecan parıltısını görebiliyordu. Hoid, Kelsier’in ona ücretsiz olarak lezzetli bir lokma politik dedikodu vermiş olduğunu varsaymıştı.</p>

  <p>“Belki geçen hafta Elariel’in Hasting Evi’yle olan anlaşmasını da o sağlamıştır,” dedi Kelsier düşünceli bir şekilde. Böyle bir anlaşma yoktu.</p>

  <p>“Büyük olasılıkla lordum.”</p>

  <p>“Pekâlâ, skaa,” dedi Kelsier. “Sikkelerini hak ettin. Belki başka bir zaman da seni çağırtırım."</p>

  <p>“Teşekkür ederim lordum,” dedi Hoid yerlere kadar eğilerek.</p>

  <p>Kelsier yere bir sikke bıraktı ve kendisini havaya fırlattı. Bir çatının üstüne inerken göz ucuyla Hoid’in yerdeki sikkeyi kapmak için hızla fırladığını fark etti. “Zayıf gözlerine” rağmen sikkeyi bulmakta herhangi bir sorun yaşamamıştı. Kelsier gülümsedi, sonra da yoluna devam etti. Hoid, Kelsier’in gecikmiş olmasının lafını etmemişti ama Kelsier’in bir sonraki randevusu bu kadar hoşgörülü olmayacaktı.</p>

  <p>Doğuya, Ahlstrom Meydanına doğru ilerledi. Giderken sispelerinini çekip çıkardı, sonra da yeleğini yırtarak altında gizli olan paralanmış gömleği ortaya çıkardı. Bir ara sokağa inerek pelerin ve yelekten kurtuldu, sonra da köşeden iki avuç dolusu kül kaptı. Sert, siyah taneciklerle kollarını ovalayarak yara izlerini gizledi, sonra da yüzüne ve takma sakalına iyice yedirdi.</p>

  <p>Saniyeler sonra tökezleyerek ara sokaktan çıkan adam Hoid ile buluşmuş olan asilden çok farklı biriydi. Az önce düzgün olan sakal şimdi yüzünden hırpani bir çalı gibi çıkıyordu. Birkaç seçme parçası çıkarılarak düzensiz ve hastalıklı bir görüntüye büründürülmüştü. Kelsier aksak bir bacağı varmış gibi yaparak topalladı ve meydanın sessiz fıskiyesinin yakınında ayakta duran gölgeli bir şekle doğru seslendi.</p>

  <p>“Lordum?” diye seslendi Kelsier hırıltılı bir sesle.”Lordum, bu siz misiniz?"</p>

  <p>Venture Evi'nin lideri Lord Straff Venture bir asil için bile zorba sayılacak bir adamdı. Kelsier yanında durmakta olan bir çift muhafızı seçebiliyordu, lordun kendisi ise sisler yüzünden biraz bile rahatsızmış gibi görünmüyordu; onun bir Kalaygöz olduğu açıkça bilinirdi. Venture sert adımlarla öne çıktı, düello değneği yanında yere vuruyordu.</p>

  <p>“Geç kaldın skaa!” diye azarladı.</p>

  <p>“Lordum, ben... ben... Ben ara sokakta bekliyordum, lordum, anlaşmış olduğumuz gibi! ”</p>

  <p>“Böyle bir şey için anlaşmadık!”</p>

  <p>“Üzgünüm lordum,” dedi Kelsier tekrar, eğilir ve sonra da “aksak” bacağı yüzünden topallarken. “Üzgünüm. Üzgünüm. Ben hemen ara sokağın içindeydim. Sizi bekletmek gibi bir amacım yoktu.”</p>

  <p>“Bizi göremedin mi be adam?”</p>

  <p>“Üzgünüm lordum,” dedi Kelsier. “Benim gözlerim... pek iyi değil, anlarsınız. Elimi yüzümün önüne kaldırsam kendi parmaklarımı zor görüyorum.” <i>Tüyo için sağ ol Hoid.</i></p>

  <p>Venture öfkeyle homurdanarak değneğini bir muhafıza verdi, sonra da Kelsier’in yüzüne sertçe bir tokat attı.</p>

  <p>Kelsier yanağını tutarak tökezleyip yere düştü. “Üzgünüm lordum,” diye mırıldandı tekrar.</p>

  <p>“Bir daha beni bekletirsen, o seferki değnek olacak,” dedi Venture tersçe.</p>

  <p><i>Eh, bir dahaki sefer birilerinin bahçesine terk edecek bir cesedim olduğu zaman nereye gideceğimi biliyorum,</i> diye düşündü Kelsier tökezleyerek ayağa kalkarken.</p>

  <p>“Şimdi,” dedi Venture. “Hadi işimize bakalım. Getirmek için söz vermiş olduğun bu önemli haber ne?”</p>

  <p>“Erikell Evi hakkında lordum,” dedi Kelsier. “Lord Hazretleri’nin geçmişte onlarla anlaşmaları olduğunu biliyorum.”</p>

  <p>“Ve?”</p>

  <p>“Ee, lordum, onlar sizi epey bir aldatıyorlar. Kılıçlarını ve değneklerini Tekiel Evi’ne sizin ödemekte olduğunuz fiyatın yarısına satıyorlar!”</p>

  <p>“Kanıt?”</p>

  <p>“Sadece Tekiel’in yeni silahlarına bir bakmanız yeter lordum," dedi Kelsier. “Benim dediğim doğru. Benim ünümden başka hiçbir şeyim yok! Eğer ünüm olmazsa, hayatım da olmaz.”</p>

  <p>Ve yalan da söylemiyordu. Ya da en azından tamamen değil. Kelsier’in Venture’nın kolaylıkla teyit edebileceği ya da boşa çıkarabileceği bilgiler yayması faydasız olurdu. Söylediklerinin bir kısmı doğruydu, Erikell Tekiel’e hafif bir avantaj veriyordu. Kelsier elbette ki bunu abartmaktaydı. Eğer oyunu iyi oynayabilirse Venture’nın Tekiel’i kıskanmasına neden olurken, aynı zamanda Erikell ile Venture arasında bir uçurum da oluşturabilirdi. Ve eğer Venture silahlar için Erikell yerine Renoux’ya gelecek olursa... o da işin cabası olurdu.</p>

  <p>Straff Venture homurdandı. Onun evi güçlüydü, inanılmayacak kadar güçlüydü ve zenginliğinin kaynağı olarak dayanmakta olduğu tek bir belli sanayi ya da yatırım yoktu. Bu Lord Hükümdar’ın vergileri ve atiyum masrafları da göz önüne alındığı zaman, Son İmparatorluk’ta ulaşması çok zor olan bir konumdu. Bu ayrıca Venture’yı Kelsier için güçlü bir silah haline getiriyordu. Eğer o bu adama gerçek ile düzmecenin doğru bir karışımını verebilirse...</p>

  <p>“Bunun bana pek bir faydası yok,” dedi Venture bir anda. “Görelim bakalım sen <i>gerçekten</i> ne kadar bilgiliymişsin muhbir. Bana Hathsin Firarisi’nden bahset.”</p>

  <p>Kelsier donakaldı. "Affedersiniz lordum?”</p>

  <p>“Para almak mı istiyorsun?” diye sordu Venture. “Eh, bana Firari’den bahset. Söylentiler onun Luthadel’e geri döndüğünden bahsediyor.”</p>

  <p>“Sadece söylentiler lordum,” dedi Kelsier çabucak. “Ben bu Firari’yle hiç karşılaşmadım ama onun Luthadel’de olduğundan şüphe ederim, eğer gerçekten hayattaysa tabii.”</p>

  <p>“Ben onun bir skaa ayaklanması toplamakta olduğunu duydum.”</p>

  <p>“Her zaman skaaların kulağına isyan fısıldayan aptallar olmuştur lordum,” dedi Kelsier. “Ve her zaman Firari’nin adını kullanmaya çalışanlar da oluyor ama ben hiçbir adamın Çukurlar’dan sağ çıkabildiğine inanmıyorum. Eğer siz arzu ederseniz bunun hakkında daha fazla bilgi araştırabilirim, ancak sizin benim bulacaklarım karşısında hayal kırıklığına uğramanızdan endişe ediyorum. Firari öldü. Lord Hükümdar... o böylesi dikkatsizliklere izin vermez.”</p>

  <p>“Doğru,” dedi Venture düşünceli bir şekilde. "Ama skaalar ‘On Birinci Metal’ hakkındaki bu söylentiden eminmiş gibi görünüyorlar. Sen bunu duydun mu muhbir?”</p>

  <p>“Ah, evet,” dedi Kelsier şaşkınlığını gizleyerek. “Bir efsane lordum.”</p>

  <p>“Benim daha önce hiç duymadığım bir efsane,” dedi Venture. “Ve ben böyle şeylere <i>çok</i> yakından ilgi gösteririm. ‘Efsane’ filan yok. Çok kurnaz birileri skaaları manipüle etmeye çalışıyor."</p>

  <p>“Çok... ilginç bir düşünce lordum,” dedi Kelsier.</p>

  <p>“Evet, öyle,” dedi Venture. “Ve Firari’nin Çukurlar’da ölmüş <i>olduğunu</i> da varsayarsak, eğer birileri onun cesedini... onun kemiklerini ele geçirebilmişse... bir adamın görüntüsünü taklit etmenin yolları vardır. Neden bahsettiğimi anlıyor musun?”</p>

  <p>“Evet lordum,” dedi Kelsier.</p>

  <p>“Bunun için gözünü açık tut,” dedi Venture. “Senin dedikoduların umurumda değil; bana skaalara önderlik eden bu adamın ya da her neyse onun hakkında bir şeyler getir. O <i>zaman</i> benden para alacaksın.”</p>

  <p>Venture karanlıkta hızla dönerek adamlarına el etti ve düşünceler içindeki Kelsier’i arkasında bırakarak gitti.</p>

  <div>
    <br/>
  </div>

  <p class="p1">Kısa bir süre sonra Kelsier Renoux Malikânesi’ne vardı; Fellise ile Luthadel arasındaki dikenyolu şehirler arasında hızla seyahat edebilmesini sağlıyordu. Kelsier dikenleri kendisi yerleştirmemişti; kimin yaptığını da bilmiyordu. Sık sık eğer dikenyolunda seyahat ederken ters yöne gitmekte olan bir Sissoyluyla karşılaşırsa ne yapacağını merak ederdi.</p>

  <p><i>Herhalde birbirimizi görmezden gelirdik,</i> diye düşündü Kelsier, Renoux Malikânesi’nin bahçesine inerken. <i>Biz bunu yapmakta oldukça iyiyiz.</i></p>

  <p>Geri almış olduğu sispelerini sakin rüzgârda hafifçe dalgalanırken sislerin arasından fenerlerle aydınlatılmış malikâneye baktı. Boş at arabası Vin ile Sazed’in Elariel Evi’nden döndüklerine işaret ediyordu. Kelsier onları içeride Lord Renoux ile sessizce konuşarak oturma odasında beklerken buldu.</p>

  <p>“Bu senin için yeni bir görünüş,” dedi Vin, Kelsier odadan içeri girerken. Güzel, kırmızı bir tuvalet hâlâ üzerindeydi ancak leydilere yakışmayacak bir duruşla bacaklarını altına toplamış olarak oturuyordu.</p>

  <p>Kelsier kendi kendine gülümsedi. <i>Birkaç hafta önce olsa, geri döner dönmez üzerini değiştirerek o tuvaletten kurtulmuş olurdu. Onu da bir leydiye çevireceğiz sonunda.</i> Oturacak bir yer bularak kül lekeli takma sakalını çekiştirmeye başladı. “Bunu mu diyorsun? Duydum ki yakında sakal geri dönecekmiş. Ben sadece modayı herkesten önce takip etmeye çalışıyorum.”</p>

  <p>Vin burun kıvırdı. “Dilenci modasını belki.”</p>

  <p>“Akşam nasıl geçti Kelsier?” diye sordu Lord Renoux.</p>

  <p>Kelsier omuz silkti. “Çoğu diğer akşam gibiydi. Neyse ki, görünüşe göre Renoux Evi şüphelerden uzak kalmaya devam ediyor. Ancak ben bizzat asillerin bazıları için bir çeşit endişe kaynağı olmuşum gibi.”</p>

  <p>“Sen mi?” diye sordu Renoux.</p>

  <p>Kelsier bir hizmetkâr ona yüzünü ve kollarını temizlemesi için ılık, nemli bir kumaş getirirken başıyla onayladı; gerçi hizmetkârların onun rahatı için mi, yoksa mobilyalara bulaştırabileceği kül için mi endişe ettiklerinden emin değildi. Kollarını silerek solgun beyaz renkli yara izlerini ortaya çıkardı, sonra da sakalı sökmeye başladı.</p>

  <p>“Görünüşe göre skaa toplumunun geneli On Birinci Metal’in kokusunu almış,” diye devam etti. "Asillerin bazıları da büyümekte olan söylentileri duymuş ve daha akıllı olanları endişelenmeye başlıyor.”</p>

  <p>“Bu bizi nasıl etkiliyor?” diye sordu Renoux.</p>

  <p>Kelsier omuz silkti. “Asillerin benim üzerime daha az, birbirleri üzerine de daha çok odaklanmasını sağlamak için tersine söylentiler yayacağız. Gerçi Lord Venture eğlendirici bir şekilde beni kendim hakkında bilgi aramam için teşvik etti. Bir adamın bu türden bir rol yaparken epey bir kafası karışabilir. Sen bunu nasıl başarıyorsun bilmiyorum Renoux.”</p>

  <p>“Benim yapım bu,” dedi kandra sadece.</p>

  <p>Kelsier tekrar omuz silkerek Vin ve Sazed’e döndü. “Peki, sizin akşamınız nasıl geçti?”</p>

  <p>“Asap bozucu,” dedi Vin huysuz bir ses tonuyla.</p>

  <p>"Vin Hanım bir parça sıkkın,” dedi Sazed. “Luthadel’den geri dönerken bana dans ettiği sırada toplamış olduğu sırlardan bahsetti.”</p>

  <p>Kelsier kıs kıs güldü. "Pek enteresan bir şey yok mu?”</p>

  <p>“Sazed hepsini zaten biliyordu!” diye patladı Vin. “Ben o herifler için dönerek ve kıkırdayarak saatlerimi harcadım ve hepsi de değersiz çıktı!”</p>

  <p>“Hiç de değersiz değil Vin,” dedi Kelsier takma sakalın son parçasını da söküp çıkarırken. “Birkaç kişiyle tanıştın, görüldün ve kıkırdama provası da yapmış oldun. Bilgiye gelince ise, eh, kimse daha sana önemli olan herhangi bir şey söylemeyecek. Biraz zaman tanı.”</p>

  <p>“Ne kadar zaman?”</p>

  <p>“Artık sen kendini daha iyi hissettiğine göre, seni balolara düzenli olarak gönderebiliriz. Birkaç aydan sonra, bizim ihtiyacımız olan türden bilgileri bulmaya başlayabilecek kadar tanıdık edinmiş olman gerekir.”</p>

  <p>Vin içini çekerek başıyla onayladı. Ancak balolara düzenli olarak gitme fikrine bir zamanlar olduğu kadar karşı değilmiş gibi görünüyordu.</p>

  <p>Sazed boğazını temizledi. “Üstat Kelsier, ben bir şeyden bahsetmem gerektiğini hissediyorum. Akşamın çoğu boyunca Lord Elend Venture bize masamızda eşlik etti, gerçi Vin Hanım onun ilgisini aristokrasi açısından daha az tehdit edici göstermek için bir yol bulmayı başardı.”</p>

  <p>“Evet, ben de öyle duydum,” dedi Kelsier. “O insanlara ne söyledin Vin? Renoux ile Venture’nın dost olduklarını mı?”</p>

  <p>Vin’in hafifçe rengi soldu. “Nereden biliyorsun?”</p>

  <p>“Benim gizemli güçlerim var,” dedi Kelsier elini şöyle bir sallayarak. “Her neyse, herkes Renoux Evi ile Venture Evi’nin gizli iş anlaşmaları yapmış olduğunu düşünüyor. Büyük ihtimalle de Venture’nın silah stoku yapmakta olduğunu varsayıyorlardır.”</p>

  <p>Vin yüzünü astı. “Ben o kadar ileri gitmesini istememiştim...”</p>

  <p>Kelsier çenesindeki yapıştırıcıyı ovalarken başını sallayarak onayladı. “Aristokrasi böyle bir şeydir Vin. İşler hızla kontrolden çıkabilir. Ama bu pek büyük bir sorun değil; gerçi bu senin Venture Evi ile uğraşırken çok dikkatli olmak zorunda kalacağın anlamına geliyor Lord Renoux. Vin’in yorumlarına onların nasıl bir tepki vereceklerini görmek isteyeceğiz.”</p>

  <p>Lord Renoux başıyla onayladı. “Katılıyorum.”</p>

  <p>Kelsier esnedi. “Şimdi eğer daha başka bir şey yoksa bir akşam içinde hem asil hem de dilenci rolü yapmak beni fena hâlde yordu...”</p>

  <p>“Bir diğer şey daha var Üstat Kelsier,” dedi Sazed. “Akşamın sonunda Vin Hanım Lord Elend Venture’nın baloyu Lekal ve Hasting Evlerinden genç lordlarla birlikte terk ettiğini gördü.”</p>

  <p>Kelsier duraklayarak kaşlarını çattı. “Bu garip bir birliktelik.”</p>

  <p>“Ben de öyle düşünmüştüm,” dedi Sazed.</p>

  <p>“Toplum içinde düşmanla arkadaşlık ederek büyük ihtimalle sadece babasını kızdırmaya çalışıyordur...” dedi Kelsier düşünceli bir şekilde.</p>

  <p>“Belki,” dedi Sazed. “Ama üçü de iyi arkadaşmış gibi görünüyorlardı.”</p>

  <p>Kelsier başıyla onaylayarak ayağa kalktı. “Bu konuyu daha fazla incele Saze. Lord Venture ile oğlunun hepimizi birden aptal yerine koyuyor olmaları ihtimali var.”</p>

  <p>“Elbette Üstat Kelsier,” dedi Sazed.</p>

  <p>Kelsier odadan çıktı ve sispelerinini bir hizmetkâra vererek gerindi. Doğu merdiveninden yukarı doğru çıkarken hızlı ayak sesleri duydu. Döndüğünde ise Vin’in ışıldayan kırmızı tuvaletinin eteklerini toplamış olarak arkasından gelmekte olduğunu gördü.</p>

  <p>“Kelsier,” dedi sessizce. “Başka bir şey daha var. Konuşmak istediğim bir şey.”</p>

  <p>Kelsier bir kaşını kaldırdı. <i>Sazed’in bile duymasını istemediği bir şey mi var?</i> “Benim odam,” dedi ve Vin de merdivenlerden yukarı doğru onu takip ederek odasına girdi.</p>

  <p>“Ne hakkında bu?” diye sordu Kelsier, Vin kapıyı arkasından kapatırken.</p>

  <p>“Lord Elend,” dedi Vin gözlerini yere çevirerek, biraz utanmış gibi görünüyordu. “Sazed onu zaten sevmiyor, o yüzden de bundan diğerlerinin önünde bahsetmek istemedim. Ama bu gece garip bir şey buldum.”</p>

  <p>“Ne?” diye sordu Kelsier merakla dolabına sırtını yaslayarak.</p>

  <p>“Elend’ın yanında bir yığın kitap vardı,” dedi Vin.</p>

  <p><i>İlk ismini söyledi,</i> diye düşündü Kelsier hoşnutsuzluk içinde. <i>Oğlana kapılıyor.</i></p>

  <p>“Epey okuduğu biliniyor ama o kitapların bazıları...” diye devam etti Vin. “Ee, o gitmişken ben de birkaç tanesine göz attım.”</p>

  <p><i>Aferin sana. En azından sokaklar sana birkaç doğru içgüdü kazandırmış.</i></p>

  <p>“Bir tanesi dikkatimi çekti,” dedi Vin. “Başlık olarak hava hakkında bir şeyler yazıyordu ama içindeki kelimeler Son İmparatorluk ve onun kusurlarından bahsediyordu.”</p>

  <p>Kelsier bir kaşını kaldırdı. “Tam olarak ne diyordu?”</p>

  <p>Vin omuz silkti. “Lord Hükümdar ölümsüz olduğuna göre, onun imparatorluğunun nasıl daha gelişmiş ve barışçıl olması gerektiğiyle ilgili bir şeylerdi.”</p>

  <p>Kelsier gülümsedi. <i>“Sahte Şafağın Kitabı;</i> herhangi bir Sırdaş sana bunun bütününü alıntılayabilir. Ben hiç fiziksel nüshasının kaldığını sanmıyordum. Yazarı Deluse Couvre daha sonraları ondan bile fazla suçlayıcı olan kitaplar da yazdı. Her ne kadar Allomansi’ye karşı bir günah işlememiş olsa da, obligatörler onun davası için bir istisna yaparak onu da kancayla astılar.”</p>

  <p>“Elend’ın bir nüshası var,” dedi Vin. “Sanırım diğer leydilerden bir tanesi de kitabı bulmaya çalışıyordu. Onun hizmetkârlarından birini kitapları karıştırırken gördüm.”</p>

  <p>“Hangi leydi?”</p>

  <p>“Shan Elariel.”</p>

  <p>Kelsier başıyla onayladı. “Eski nişanlısı. Büyük ihtimalle Venture oğlanına şantaj yapmak için bir şeyler arıyordur.”</p>

  <p>“Ben Shan’ın bir Allomanser olduğunu düşünüyorum Kelsier.”</p>

  <p>Kelsier aldığı bilgiyi düşünürken dikkati dağınık olarak başıyla onayladı. “O bir Teskinci. Büyük ihtimalle o kitaplar hakkındaki fikri de doğru; eğer Venture vârisi <i>Sahte Şafak</i> gibi bir kitabı okuyor, hatta bunu yanında taşıyacak kadar da aptalca davranıyorsa...”</p>

  <p>“Bu tehlikeli mi?" diye sordu Vin.</p>

  <p>Kelsier omuz silkti. “Kısmen. Bu eskice bir kitap ve gerçek anlamda isyana da teşvik etmiyor, o yüzden görmezden gelinebilir.”</p>

  <p>Vin kaşlarını çattı. “Kitap Lord Hükümdar hakkında oldukça eleştirel gibi görünüyordu. O, asillerin böyle şeyler okumasına izin veriyor mu?”</p>

  <p>“Onların böyle şeyler yapmasına gerçekten de 'izin veriyor’ değil,” dedi Kelsier. "Daha ziyade bazen onların yaptıkları şeyleri görmezden geliyor. Kitap yasaklamak karışık iştir Vin; Nezaret bir metin hakkında ne kadar çok gürültü koparırsa, kitap da o kadar çok ilgi çeker ve o kadar çok sayıda kişi okumaya hevesli olur. <i>Sahte Şafak</i> bunaltıcı bir kitap ve Nezaret onu <i>yasaklamayarak</i> bilinmezliğe mahkûm etti.”</p>

  <p>Vin yavaşça başını salladı.</p>

  <p>“Dahası, Lord Hükümdar asillere karşı skaalara olduğundan çok daha hoşgörülüdür,” dedi Kelsier. O asilleri uzun zaman önce ölmüş olan dostlarının ve müttefiklerinin, ona Zifir’i yenmesi için yardım etmiş olduğu söylenen kişilerin çocukları olarak görüyor. Arada sırada şüpheli kitapları okumak ya da aile üyelerine suikast düzenlemek gibi şeylerin onların yanına kalmasına izin veriyor.”</p>

  <p>“Yani... kitap endişe edilecek bir şey değil mi?” diye sordu Vin.</p>

  <p>Kelsier omuz silkti. “Ben olsam öyle de demezdim. Eğer genç Elend’ın <i>Sahte Şafak’ı</i> varsa, açıkça yasaklanmış olan başka kitaplarının da olması mümkün. Eğer obligatörler bunun kanıtını bulacak olurlarsa, asil olsun ya da olmasın, genç Elend’ı Sorguculara teslim ederler. Soru bizim bunun olmasını nasıl sağlayabileceğimiz. Eğer Venture vârisi idam edilecek olursa, bu kesinlikle Luthadel’in politik kargaşasını artıracaktır.”</p>

  <p>Vin’in gözle görülür şekilde benzi attı.</p>

  <p><i>Evet,</i> diye düşündü Kelsier içinden iç çekerek. <i>Kesinlikle oğlana kapılıyor. Bunu önceden tahmin etmiş olmam gerekirdi. Genç, güzel bir kızı asil sosyetesinin içine göndermek mi? Şu ya da bu akbaba illâ ki ona yapışacaktı.</i></p>

  <p>“Bunları sana onu öldürtesin diye anlatmadım Kelsier!” dedi. “Ben düşünmüştüm ki, belki... şey... o yasaklanmış kitapları okuyor ve iyi bir adam gibi görünüyor. Belki onu da müttefik filan gibi bir şey olarak kullanabiliriz.”</p>

  <p><i>Ah be çocuğum,</i> diye düşündü Kelsier. <i>Umarım seni bir kenara attığı zaman çok fazla incinmezsin. Senin buna kanmayacak kadar akıllı olman gerekirdi.</i></p>

  <p>“Buna pek güvenme,” dedi Kelsier. “Lord Elend yasaklanmış bir kitabı okuyor olabilir ama bu onu bizim dostumuz yapmaz. Onun gibi asiller her zaman olmuştur; kendi fikirlerinin yeni olduğunu zanneden genç filozoflar ve hayalperestler. Arkadaşlarıyla beraber içki içip Lord Hükümdar hakkında söylenmeyi severler ama kalplerinin içinde onlar hâlâ asildir. Asla kurulu düzene başkaldırmazlar.”</p>

  <p>“Ama...”</p>

  <p>“Hayır, Vin,” dedi Kelsier. “Bana güvenmen gerek. Elend Venture bizi ya da skaaları umursamıyor. O centilmen bir anarşist çünkü bu popüler ve heyecan verici.”</p>

  <p>“Benimle skaalar hakkında konuştu,” dedi Vin. “Onların zeki olup olmadığını ve gerçek insanlar gibi davranıp davranmadıklarını bilmek istiyordu.”</p>

  <p>“Peki, bu ilgisi duygusal mıydı, entelektüel mi?”</p>

  <p>Vin durakladı.</p>

  <p>“İşte bak,” dedi Kelsier. “Vin, o adam bizim müttefikimiz <i>değil.</i> Hatta sana ondan uzak durmanı söylemiş olduğumu da net bir şekilde hatırlıyorum. Elend Venture ile birlikte zaman geçirdiğinde, operasyonumuzu ve çetenin diğer üyelerini tehlikeye atmış oluyorsun. Anlıyor musun?”</p>

  <p>Vin gözlerini yere çevirerek başıyla onayladı.</p>

  <p>Kelsier içini çekti. <i>Neden ondan uzak durmanın Vin’in niyet ettiği son şey olduğundan şüpheleniyorum? Öf be. Şu anda bununla uğraşmaya vaktim yok.</i></p>

  <p>“Git biraz uyu,” dedi Kelsier. “Bu konuda daha sonra konuşuruz.”</p>
</body>
</html>
