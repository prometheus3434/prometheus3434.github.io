<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/ege0.5.css" rel="stylesheet" type="text/css"/>
</head>

<body>
  <div class="girs">
    <p class="p1"><i>Diyebilirsiniz ki evimi arkada bırakmaya beni şartlar zorladı; kesinlikle, eğer orada kalmış olsam şimdi ölmüş olurdum. O günlerde, nedenini bilmeden kaçar, anlamadığım bir yükü taşırken, Khlennium ’da kendimi kaybedeceğimi ve şöhretten uzak bir hayat arayacağımı sanmıştım.</i></p>

    <p><i>Yavaş yavaş anlamaya başlıyorum ki, diğer pek çok şey gibi, tanınmazlık da benim için çoktan sonsuza dek imkânsızdı.</i></p>
  </div>

  <p class="img"><img alt="" height="50" src="../Images/18.jpg" width="210"/></p>

  <h2>18</h2>

  <p class="p1"><span style="font-size: 1.2em;">KIRMIZI TUVALETİ GİYMEYE</span> karar verdi. Bu kesinlikle en cüretkâr seçimdi ama ona doğru geliyordu. Ne de olsa, kendi gerçek kişiliğini aristokratik bir görüntünün arkasına saklayacaktı; o görüntü ne kadar göze batarsa, onun saklanması da o kadar kolay olmalıydı.</p>

  <p>Bir uşak arabanın kapısını açtı. Vin derin bir nefes aldı; sargılarını gizlemek için giydiği özel korse yüzünden göğsü biraz sıkışıktı. Uşağın elini kabul ederek aşağı indi. Tuvaletini düzeltti, Sazed’a başını salladı, sonra da Elariel Kalesi’nin basamaklarından yukarı çıkmakta olan diğer aristokratlara katıldı. Burası Venture Evi’nin kalesinden biraz daha küçüktü. Ancak Venture Kalesi’ndeki toplantılar devasa ana salonda yapılıyorken, görünüşe göre Elariel Kalesi’nin ayrı bir balo salonu vardı.</p>

  <p>Vin öbür leydilere bir göz attı ve kendine güveninin bir kısmının kaybolduğunu hissetti. Onun tuvaleti de güzeldi ama diğer kadınlarda elbiselerden çok daha fazlası vardı. Onların uzun, dalgalı saçları ve kendilerinden emin havaları, mücevherlerle donanmış vücutları vardı. Onların tuvaletlerinin üst kısımlarını dolduran yuvarlak kıvrımları vardı ve alttaki fırfır karmaşasının içinde zarif bir şekilde hareket ediyorlardı. Vin arada sırada bir an için kadınların ayaklarını görebiliyordu ve kendisi gibi sıradan terlikler değil de, yüksek topuklu ayakkabılar giymekte olduklarını fark etti.</p>

  <p>“Benim neden öyle ayakkabılarım yok?” diye sordu sessizce, halı kaplı basamakları çıkarlarken.</p>

  <p>“Yüksek topuklarla yürüyebilmek pratik ister Hanımım,” diye cevap verdi Sazed. “Siz daha dans etmeyi yeni öğrenmiş olduğunuzdan dolayı, bir süre için sıradan ayakkabılar giymeniz en iyisi olacaktır.”</p>

  <p>Vin yüzünü astı ama bu açıklamayı kabul etti. Ancak Sazed’in dans etmekten bahsetmiş olması onun rahatsızlığını artırdı. Bir önceki baloda gördüğü dansçıların akışkan zarafetini hatırladı. Vin kesinlikle onları taklit etmeyi başaramayacaktı; daha temel adımları ancak biliyordu.</p>

  <p><i>Bu önemli olmayacak,</i> diye düşündü. <i>Onlar beni görmeyecek, Leydi Valette’i görecekler. Onun yeni ve kendine güvensiz olması bekleniyor ve herkes de son zamanlarda hasta olduğunu düşünüyor. Onun iyi bir dansçı olmaması mantıklı olurdu.</i></p>

  <p>Aklından geçirdiği bu düşünceyle kendini biraz daha güvende hisseden Vin merdivenlerin tepesine ulaştı.</p>

  <p>“Söylemeliyim ki, Hanımım, bu sefer çok daha az endişeli görünüyorsunuz,” dedi Sazed. “Hatta neredeyse heyecanlı gibisiniz. Valette’in göstermesinin uygun olduğu tavır da bu, diye düşünüyorum ben.”</p>

  <p>“Teşekkür ederim,” dedi Vin gülümseyerek. Sazed haklıydı; Vin <i>heyecanlıydı.</i> Tekrar işin bir parçası olabildiği için heyecanlı, hatta tekrar ihtişamları ve zarafetleriyle asillerin arasında olmaktan dolayı da heyecanlıydı.</p>

  <p>Ana kaleden dışarı uzanan birkaç alçak kanattan birisi olan balo binasına doğru ilerlediler ve bir hizmetkâr Vin’in şalını aldı. Sazed masasını ve yemeğini ayarlarken, o kapı ağzının hemen içinde bir an duraklayarak bekledi.</p>

  <p>Elariel balo salonu, heybetli Venture ana salonundan çok farklıydı. Loş oda sadece tek bir kat yüksekliğindeydi ve çok sayıda vitraylı penceresi olsa da bunların hepsi tavandaydı. Çatıdaki küçük kireç lambalarıyla aydınlatılan yuvarlak gülbezek camlardan ışıklar dökülüyordu. Her masaya mumlar yerleştirilmişti ve yukarıdan gelen ışığa rağmen odada hafif de olsa bir loşluk vardı. Katılmakta olan çok sayıdaki insana rağmen... mahrem bir yer gibi görünüyordu.</p>

  <p>Bu odanın parti vermeye uygun şekilde tasarlanmış olduğu açıktı. Merkezinde çukur bir dans pisti vardı ve burası odanın diğer kısımlarından daha iyi aydınlatılmıştı. Dans pistini çevreleyen iki sıra masa vardı. Birincisi pistten sadece birkaç ayak daha yüksekti, diğeri ise daha gerideydi ve birinciden yaklaşık iki kat daha yüksekti.</p>

  <p>Bir hizmetkâr odanın kenarı boyunca ilerleyerek Vin’e masasına doğru yol gösterdi. Oturdu, Sazed de yanındaki geleneksel konumunu aldı ve yemeğinin gelmesini beklemeye başladılar.</p>

  <p>“Kelsier’in istediği bilgileri tam olarak nasıl bulmam gerekiyor?” diye sordu sessizce karanlık odayı gözleriyle tararken. Yukarıdan gelen derin, kristal gibi renkler, masalar ve insanların üstüne desenler düşürerek etkileyici bir atmosfer yaratıyor, ancak yüzleri seçmeyi zorlaştırıyordu. Elend de buradaki balo salonunun bir yerlerinde miydi?</p>

  <p>“Bu gece bazı erkekler sizi dansa kaldırmak isteyecektir,” dedi Sazed. "Onların davetlerini kabul edin, bu size daha sonra onların arkasından gitmeniz ve gruplarına karışmanız için bir bahane yaratmış olacak. Konuşmalara katılmanız gerekmez, sadece dinlemeniz yeter. Gelecekteki balolarda belki genç erkeklerden bazıları sizin onlara eşlik etmenizi rica etmeye başlar. O zaman onların masalarında oturabilir ve konuşmalarının hepsini dinleyebilirsiniz.”</p>

  <p>“Yani bütün balo boyunca aynı adamla mı oturacağım?”</p>

  <p>Sazed başını sallayarak onayladı. “Bu ender olan bir şey değil. Ve o gece sadece onunla dans edersiniz.”</p>

  <p>Vin kaşlarını çattı. Ama bu konuyu bir kenara bırakarak odayı tekrar incelemek için döndü. <i>Büyük ihtimalle burada bile değildir; mümkün olduğunca balolardan kaçtığını söylemişti. Burada olsaydı bile, kendi başına bir yerlerde olurdu. Senin onu görmen bile...</i></p>

  <p>Birileri masasının üstüne bir kucak dolusu kitabı bırakırken çok yüksek olmasa da bir gümbürtü koptu. Vin irkilerek sıçradı ve tam Elend Venture bir sandalye çeker ve sonra da rahat bir şekilde yerleşirken ona doğru döndü. Sandalyeye oturup arkasına yaslandı, masanın yanında duran bir şamdanı arkasına alacak şekilde yerini ayarladı ve bir kitap açarak okumaya başladı.</p>

  <p>Sazed kaşlarını çattı. Vin gülümsemesini gizleyerek Elend’a dik dik baktı. Hâlâ saçını fırçalama zahmetine girmemiş gibi görünüyordu ve yine takım elbisesini düğmelerini iliklemeden giymişti. Giysisi hırpani değildi ama hiç de partideki diğerleri kadar zengin değildi. Şık ve iyi kesimli geleneksel modaya meydan okuyacak şekilde, özellikle gevşek ve rahat olması için dikilmiş gibi görünüyordu.</p>

  <p>Elend kitabının sayfalarını çevirdi. Vin sabırla Elend’ın kendisine ilgi göstermesini bekledi ama o sadece okumaya devam ediyordu. En sonunda Vin bir kaşını kaldırdı. “Size masamda oturmanız için izin vermiş olduğumu hatırlamıyorum Lord Venture,” dedi.</p>

  <p>“Sen bana aldırma,” dedi Elend başını kaldırmadan. “Bu büyük bir masa, ikimiz için de bol bol yer var.”</p>

  <p>“İkimiz için belki,” dedi Vin. “Ama o kitaplar konusunda emin değilim. Garsonlar benim yemeğimi nereye koyacaklar?”</p>

  <p>“Sol tarafında biraz yer var," dedi Elend umursamazca.</p>

  <p>Sazed’in kaş çatışı derinleşti. Öne çıktı ve kitapları toplayarak Elend’ın sandalyesinin yanında yere yerleştirdi.</p>

  <p>Elend okumaya devam etti. Ancak işaret etmek için bir elini kaldırmıştı. “Bak şimdi, işte ben bu yüzden asla Terrisli hizmetkârlar kullanmam. Söylemeliyim ki onlar çekilmez derecede etkili bir güruh."</p>

  <p>“Sazed hiç de çekilmez değil,” dedi Vin soğukça. “O iyi bir dost ve büyük ihtimalle de sizin asla olamayacağınız kadar iyi bir adam Lord Venture."</p>

  <p>Elend en sonunda başını kaldırdı. “Ben... affedersin,” dedi içten bir ses tonuyla. “Özür diliyorum.”</p>

  <p>Vin başıyla onayladı. Ancak Elend kitabını açtı ve tekrar okumaya başladı.</p>

  <p><i>Eğer sadece okuyup duracaksa neden benimle birlikte oturuyor</i>? “Bu partilerde musallat olmak için elinizin altında ben yokken ne yapıyordunuz?” diye sordu sinirli bir ses tonuyla.</p>

  <p>“Bak şimdi, ben nasıl sana musallat oluyor olabilirim?" diye sordu. “Yani, gerçekten de Valette. Ben sadece burada oturmuş, sessizce kendi kendime okuyorum.”</p>

  <p><i>"Benim</i> masamda. Eminim ki kendi masanızı da bulabilirdiniz, siz Venture vârisisiniz. Son karşılaşmamızda bu konuda açık sözlü olduğunuz da yoktu ya.”</p>

  <p>“Doğru,” dedi Elend. “Ancak Venture’ların sinir bozucu bir güruh olduğunu söylemiş olduğumu <i>kesinlikle</i> hatırlıyorum. Ben sadece tanıma uygun olmaya çalışıyorum.”</p>

  <p>“O tanımı yapan da sendin!”</p>

  <p>“Ne güzel işte,” dedi Elend okurken hafifçe gülümseyerek.</p>

  <p>Vin hüsranla içini çekerek yüzünü astı.</p>

  <p>Elend kitabının üstünden çaktırmadan baktı. "Bu müthiş bir tuvalet. Neredeyse senin kadar güzel.”</p>

  <p>Vin ağzı hafifçe açılarak donup kaldı. Elend muzip bir şekilde gülümsedi, sonra da kitabına geri döndü; gözleri sanki bu yorumu sadece alacağı tepkiyi bildiği için yaptığına işaret edermiş gibi parlıyordu.</p>

  <p>Masanın yanında kule gibi yükselen Sazed yüzündeki kınamayı saklamaya zahmet etmiyordu. Ancak bir şey söylemedi. Elend’ın sıradan bir vekilharç tarafından azarlanamayacak kadar önemli biri olduğu belliydi.</p>

  <p>Vin en sonunda aklını başına toplayabildi. “Nasıl oluyor da, Lord Venture, sizin gibi bekâr bir adam bu balolara yalnız başına geliyor?”</p>

  <p>“Yok, yalnız gelmiyorum,” dedi Elend. “Ailem çoğu zaman bana eşlik etmesi için şu veya bu kızı ayarlamış oluyor. Bu gecenin menüsünde Leydi Stase Blanches var, alçak sıranın bizim karşımızdaki tarafında oturan yeşil tuvaletli kız o.”</p>

  <p>Vin odanın karşısına doğru bir göz attı. Leydi Blanches göz kamaştırıcı, sarışın bir kadındı. Somurtuşunu saklamaya çalışarak Vin’in masasına doğru bakışlar atıp duruyordu.</p>

  <p>Vin kızararak gözlerini kaçırdı. “Ee, aşağıda onun yanında olmanız gerekmez mi?"</p>

  <p>“Büyük ihtimalle,” dedi Elend. "Ama bak, sana bir sır vereceğim. İşin doğrusu, ben pek de bir centilmen sayılmam. Ayrıca onu davet eden ben değildim, arabaya binene kadar eşlikçimin kim olacağı hakkında bana herhangi bir bilgi verilmemişti.”</p>

  <p>“Anlıyorum,” dedi Vin yüzünü asarak.</p>

  <p>"Benim bu davranışım, yine de üzücü. Ne yazık ki, ben böylesine üzücü şeyler yapmaya epey bir yatkınım. Örnek olarak, yemek masasında kitap okumaya karşı olan düşkünlüğümü al. Bana bir an için izin verirsen; gidip içecek bir şeyler alacağım.”</p>

  <p>Ayağa kalkarak kitabını tekrar cebine koydu ve odadaki içki masalarından birine doğru yürüdü. Vin onun gidişini izledi; hem sinirli hem de şaşkındı.</p>

  <p>“Bu iyi değil Hanımım,” dedi Sazed alçak bir ses tonuyla.</p>

  <p>“Elend <i>o kadar da</i> kötü değil.”</p>

  <p>“O sizi kullanıyor Hanımım,” dedi Sazed. “Lord Venture geleneklere aykırı, itaatsiz tavırlarıyla meşhurdur. Pek çok kişi ondan hoşlanmıyor, tam olarak da bunun gibi şeyler yaptığı için.”</p>

  <p>“Bunun gibi mi?”</p>

  <p>"Sizinle birlikte oturuyor çünkü bunun ailesini kızdıracağını biliyor,” dedi Sazed. "Ah, çocuğum, ben sana acı vermeyi istemiyorum ancak senin aristokrasinin yöntemlerini anlaman gerekiyor. Bu genç adam romantik açıdan seninle ilgileniyor değil. O babasının sınırlamalarının altında olmaktan rahatsızlık duyan genç, küstah bir lord. Bu yüzden de başkaldırı olarak kaba ve rencide edici şekilde davranıyor. Biliyor ki eğer yeteri kadar uzun bir süre boyunca, yeteri kadar şımarıkça davranırsa, babası yumuşayacak. ”</p>

  <p>Vin içinin burkulduğunu hisseti. <i>Sazed elbette ki büyük ihtimalle haklı. Yoksa neden Elend beni arasın? Ben tam olarak onun ihtiyacı olan şeyim; babasını kızdıracak kadar düşük mevkili ama gerçeği göremeyecek kadar da tecrübesiz.</i></p>

  <p>Yemeği geldi ama Vin’in artık pek fazla iştahı kalmamıştı. Vin isteksizce yemeğini yemeye başlarken Elend elinde büyük bir kadehte bir tür karışık içkiyle geri dönüp yerine oturdu. İçkisini yudumlayarak okumaya devam etti.</p>

  <p><i>Bakalım okumasını bölmezsem nasıl tepki verecek,</i> diye düşündü Vin kızgınlıkla. Derslerini hatırlayarak yemeğini bir leydinin zarifliğiyle yedi. Bu çok çeşit içeren bir tabak değildi; bol miktarda tereyağlı sebzelerden oluşuyordu ve ne kadar çabuk bitirirse, o kadar çabuk dans etmeye gidebilirdi. En azından o zaman Elend Venture’yla birlikte oturmak zorunda kalmazdı.</p>

  <p>Vin yerken genç lord birkaç kere duraklayarak kitabının üstünden çaktırmadan ona baktı. Onun bir şeyler söylemesini beklediği belliydi ama Vin hiçbir şey demedi. Ancak yemek yediği sırada kızgınlığı azaldı. Elend’a göz atarak onun hafifçe pejmürde görünüşünü inceledi, kitabını okuyuşundaki samimiyeti izledi. Bu adam gerçekten de Sazed’in ima etmiş olduğu gibi çarpık bir manipülasyon niyetini gizliyor olabilir miydi? Vin’i sadece kullanıyor muydu?</p>

  <p><i>Kim olsa sana ihanet eder,</i> diye fısıldadı Reen zihninin arka tarafından. <i>Herkes sana ihanet eder.</i></p>

  <p>Ama Elend o kadar... samimi görünüyordu ki. Bir paravan ya da maske değil, gerçek bir insanmış gibi geliyordu ona. Ve Vin’in onunla konuşmasını da istiyormuş gibi görünüyordu. O en sonunda kitabını bırakarak ona baktığı zaman bu Vin’e kişisel bir zafermiş gibi geldi.</p>

  <p>“Neden buradasın Valette?” diye sordu.</p>

  <p>“Bu partide mi?”</p>

  <p>“Hayır, burada Luthadel’de.”</p>

  <p>“Çünkü burası her şeyin merkezi,” dedi Vin.</p>

  <p>Elend yüzünü astı. "Sanırım öyledir. Ama imparatorluk bu kadar küçük bir merkeze sahip olmak için çok büyük bir yer. Ben aslında bizim ne kadar büyük olduğunu anladığımızı sanmıyorum. Senin buraya gelmen ne kadar sürdü?”</p>

  <p>Vin anlık bir panik hissetti ama Sazed’ın dersleri çabucak aklına geldi. “Birkaç durakla birlikte kanaldan neredeyse iki ay.”</p>

  <p>“Nasıl da uzun bir zaman,” dedi Elend. “Diyorlar ki imparatorluğun bir ucundan öbürüne seyahat etmek bir yılın yarısını alabilirmiş ama pek çoğumuz bu merkezdeki minik bölge dışındaki her şeyi görmezden geliyoruz.”</p>

  <p>“Ben...” Vin’in sesi soldu. Reen ile birlikte Merkez Salahiyet’in her tarafında bulunmuşlardı. Ancak burası salahiyetlerin en küçük olanıydı ve Vin asla imparatorluktaki daha egzotik yerlere gitmemişti. Bu merkezi bölge hırsızlar için iyiydi; garip bir şekilde, Lord Hükümdar’a en yakın olan yer aynı zamanda en yozlaşmış olanıydı; zenginliğin en çok olduğu yer olduğundan ise bahsetmeye bile gerek yoktu.</p>

  <p>“O zaman şehir hakkında ne düşünüyorsun?” diye sordu Elend.</p>

  <p>Vin durakladı. “Çok... kirli,” dedi dürüstçe. Loş ışıkta boş tabağını almak üzere bir hizmetkâr geldi. “Kirli ve kalabalık. Skaalar berbat muamele görüyor ama sanırım o her yerde öyledir. ”</p>

  <p>Elend başını yana yatırarak ona garip bir bakış attı.</p>

  <p><i>Skaalardan bahsetmemiş olmam gerekirdi. Bu pek aristokratça değil.</i></p>

  <p>Elend öne doğru eğildi. “Sen buradaki skaaların sizin plantasyonlarınızdakilerden daha kötü muamele gördüğünü mü düşünüyorsun? Ben her zaman onların şehirde daha iyi durumda olduklarını düşünmüştüm.”</p>

  <p>“Ee... emin değilim. Ben tarlalara pek sık gitmedim.”</p>

  <p>“Peki, onlarla fazla bir etkileşimin oldu mu?”</p>

  <p>Vin omuz silkti. “Ne fark eder? Onlar alt tarafı skaa.”</p>

  <p>“Bak şimdi, bu bizim hep söylediğimiz şey,” dedi Elend. “Ama ben bilmiyorum. Belki ben fazla meraklıyımdır ama benim ilgimi çekiyorlar. Sen hiç onların birbirleriyle konuştuklarını duydun mu? Sana normal insanlarmış gibi geldiler mi?”</p>

  <p>“Ne?” diye sordu Vin. “Elbette öyle. Başka ne gibi geleceklerdi?”</p>

  <p>“Şey, Nezaret’in ne öğrettiğini biliyorsun.”</p>

  <p>Aslında bilmiyordu. Ancak eğer skaalarla ilgiliyse büyük olasılıkla methedici bir şey değildi. “Nezaret’in söylediği hiçbir şeye tam olarak inanmamayı kendime kural edinmişimdir.”</p>

  <p>Elend tekrar duraklayarak başını yana eğdi. “Sen... benim beklediğim gibi değilsin Leydi Valette.”</p>

  <p>“İnsanlar nadiren öyledir.”</p>

  <p>“O zaman bana plantasyon skaalarından bahset. Onlar neye benziyor?”</p>

  <p>Vin omuz silkti. “Diğer her yerdeki skaalara benziyorlar.”</p>

  <p>“Zekiler mi?”</p>

  <p>“Bazıları öyle."</p>

  <p>“Ama senin benim gibi değil, değil mi?” diye sordu Elend.</p>

  <p>Vin durakladı. <i>Bir leydi nasıl cevap verirdi</i>? “Hayır, elbette ki değil. Onlar alt tarafı skaa. Neden onlarla bu kadar ilgileniyorsun?”</p>

  <p>Elend, sanki hayal kırıklığına uğramış gibi görünüyordu. “Bir sebebi yok,” dedi sandalyesine geri yaslanıp kitabını açarken. "Sanırım şuradaki adamların bazıları seni dansa kaldırmak istiyorlar.”</p>

  <p>Vin döndü ve gerçekten de masasından kısa bir mesafe ileride ayakta durmakta olan bir grup genç adam olduğunu fark etti. O döner dönmez başka tarafa baktılar. Birkaç saniye sonra, adamlardan bir tanesi başka bir masaya doğru işaret etti, sonra da oraya doğru giderek genç bir leydiyi dansa kaldırmayı teklif etti.</p>

  <p>“Birkaç kişi sizi fark etti leydim,” dedi Sazed. “Ancak hiç yaklaşmıyorlar. Lord Venture’nın varlığı onların gözünü korkutuyor, diye düşünüyorum ben.”</p>

  <p>Elend eğlenmiş bir şekilde homurdandı. “Benim göz korkutucudan başka her şey olduğumu biliyor olmaları gerekir.”</p>

  <p>Vin kaşlarını çattı ama Elend sadece okumaya devam ediyordu. <i>Peki,</i> diye düşündü tekrar genç adamlara doğru dönerek. Bir tanesinin gözlerini yakaladı ve hafifçe gülümsedi.</p>

  <p>Birkaç saniye sonra genç adam yaklaştı. Katı, resmi bir tonda onunla konuştu. “Leydi Renoux, ben Lord Melend Liese. Dans etmek ister miydiniz?”</p>

  <p>Vin, Elend’e bir bakış attı ama o başını kitabından kaldırmadı.</p>

  <p>“Mutluluk duyarım Lord Liese,” dedi Vin genç adamın elini tutup ayağa kalkarken.</p>

  <p>Adam ona dans pistine doğru yol gösterdi ve piste yaklaşırlarken Vin’in endişesi geri döndü. Bir anda bir haftalık pratik yeterli değilmiş gibi göründü. Müzik çiftlerin piste girmesine ya da çıkmasına fırsat vermek için durdu ve Lord Liese onu piste çıkardı.</p>

  <p>Vin kendisine herkesin Vin’in kendisini değil de tuvaleti ve mevkiyi gördüğünü hatırlatarak paranoyasıyla savaştı. Başını kaldırarak Lord Liese’in gözlerine baktı ve şaşırtıcı bir şekilde, korku gördü.</p>

  <p>Müzikle beraber dans başladı. Lord Liese’in yüzüne bir dehşet ifadesi yerleşti. Vin ellerinde onun avuçlarının terlediğini hissedebiliyordu. O <i>da tıpkı benim olduğum kadar gergin ya! Belki daha bile fazla.</i></p>

  <p>Liese, Elend’dan daha gençti, Vin’in yaşına daha yakındı. Büyük ihtimalle balolarda pek tecrübeli değildi, kesinlikle pek fazla dans etmiş gibi de görünmüyordu. Adımlarına o kadar fazla odaklanmıştı ki, hareketleri kaskatı geliyordu.</p>

  <p><i>Mantıklı tabii,</i> diyerek rahatladı Vin, vücudunu Sazed’in ona öğretmiş olduğu hareketleri takip etmesi için bırakırken. <i>Ben kendim bu kadar yeni olduğum için, tecrübeli olanlar beni dansa kaldırmaz. Ben onların dikkat etmeyecekleri kadar aşağıdayım.</i></p>

  <p><i>Ama Elend neden bana dikkat ediyor? Bu sadece Sazed’in de söylediği gibi babasını kızdırmak için yaptığı bir numara mı? Peki, o zaman neden benim cevaplarıma ilgi gösteriyormuş gibi görünüyor?</i></p>

  <p>“Lord Liese,” dedi Vin. “Elend Venture’yı tanıyor musunuz?"</p>

  <p>Liese başını kaldırdı. “Şey, ben...”</p>

  <p>“Dans etmeye bu kadar odaklanma,” dedi Vin. “Öğretmenim eğer fazla uğraşmazsan dansın daha doğal bir şekilde gideceğini söylüyor.”</p>

  <p>Liese kızardı.</p>

  <p><i>Lord Hükümdar adına! Bu oğlan ne kadar acemi,</i> diye düşündü Vin.</p>

  <p>“Ee, Lord Venture...” dedi Liese. “Bilmiyorum. O çok önemli bir kişi. Benim olduğumdan çok daha önemli.”</p>

  <p>“Onun ailesi gözünü korkutmasın,” dedi Vin. “Benim gördüğüm kadarıyla o epey zararsız.”</p>

  <p>“Bilmiyorum leydim,” dedi Liese. “Venture çok nüfuzlu bir ev.”</p>

  <p>“Evet ve Elend o üne uymuyor. Yanında olanları görmezden gelmeye çok düşkünmüş gibi görünüyor. Bunu herkese yapar mı?”</p>

  <p>Liese omuz silkti, şimdi konuşmaya başladıkları için daha doğal bir şekilde dans ediyordu. “Bilmiyorum. Siz... onu benden daha iyi tanıyormuş gibi görünüyorsunuz leydim.”</p>

  <p>“Ben...” Vin’in sesi azalarak kesildi. Elend’ı bir adamı sadece iki kısa karşılaşmadan sonra tanıyor olması gerektiğinden çok daha iyi tanıyormuş gibi <i>hissediyordu.</i> Ancak bunu Liese’e anlatacak hâli yoktu elbette.</p>

  <p><i>Ama belki... Renoux bir keresinde Elend'la karşılaştığını söylememiş miydi</i>?</p>

  <p>“Oh, Elend bir aile dostu,” dedi Vin kristale benzer bir tavan penceresinin altında dönerlerken.</p>

  <p>“Öyle mi?”</p>

  <p>“Evet,” dedi Vin. “Amcamın Elend’dan bu partilerde bana göz kulak olmasını istemesi çok nazikçeydi ve o da şimdiye kadar epey bir tatlı oldu. Gerçi o kitaplarına daha az, beni aristokrasiye tanıtmaya ise daha çok hevesli olmasını çok isterdim.”</p>

  <p>Liese’in kulakları dikildi ve kendine güveni birazcık daha artarmış gibi göründü. “Şey, bu mantıklı.”</p>

  <p>"Evet, Elend burada Luthadel’de geçirdiğim zaman boyunca benim için gerçek bir ağabey gibi oldu,” dedi Vin.</p>

  <p>Liese gülümsedi.</p>

  <p>“Size onun hakkında soru soruyorum çünkü kendisinden pek bahsetmiyor,” dedi Vin.</p>

  <p>“Venture’ların hepsi son zamanlarda sessizler,” dedi Liese. “Birkaç ay önce kalelerine yapılan o saldırıdan beri.”</p>

  <p>Vin başıyla onayladı. “Siz o konuda bir şey biliyor musunuz?”</p>

  <p>Liese başını olumsuzca salladı. “Kimse bana bir şey söylemez.” Yere doğru bir göz atarak ayaklarını izledi. “Dans etmekte çok iyisiniz Leydi Renoux. Kendi şehrinizdeyken pek çok baloya katılmış olmalısınız. ”</p>

  <p>“Beni şımartıyorsunuz lordum,” dedi Vin.</p>

  <p>“Hayır, gerçekten de. Siz çok... zarifsiniz.”</p>

  <p>Vin gülümseyerek içinde hafif bir kendine güven dalgası hissetti.</p>

  <p>“Evet,” dedi Liese neredeyse kendi kendine. “Siz hiç de Leydi Shan’ın söylemiş olduğu gibi değilsiniz...” Durarak sanki söylediği şeyi ancak şimdi duymuş gibi hafifçe silkelendi.</p>

  <p>“Ne?” dedi Vin.</p>

  <p>“Hiçbir şey,” dedi Liese daha da kızararak. “Affedersiniz. Bir şey değildi.”</p>

  <p><i>Leydi Shan,</i> diye düşündü Vin. O <i>ismi hatırla.</i></p>

  <p>Dans devam ettikçe Vin, Liese’i daha da fazla dürtükledi ama onun bir şeyler bilmek için fazlasıyla tecrübesiz olduğu belliydi. Ama her ne kadar balolar devam ediyor olsa da, evlerin arasında yükselmekte olan bir gerilim olduğunu o da hissediyordu. İnsanlar politik rakiplerinin verdiği partilere katılmadıkları için gelmeyenlerin sayısı gittikçe artıyordu.</p>

  <p>Dans bittiği zaman Vin çalışmaları konusunda kendini iyi hissediyordu. Büyük ihtimalle Kelsier için değeri olan pek bir şey öğrenememişti, ancak Liese daha başlangıçtı. Vin daha önemli kişilere doğru ilerleyecekti.</p>

  <p><i>Bu da benim bu baloların çok daha fazlasına katılmam gerekeceği anlamına geliyor,</i> diye düşündü Vin, Liese onu masasına geri götürürken. Baloların kendileri tatsız olduğundan değildi, özellikle de şimdi dans konusunda kendine daha fazla güveni olduğuna göre. Ancak daha fazla balo demek, sislere çıkmak için daha az fırsat demekti.</p>

  <p><i>Zaten Sazed’in benim gitmeme izin vereceği yok ya,</i> diye düşündü, Liese eğilir ve çekilirken kibarlıkla ona gülümserken içten içe mutsuzca.</p>

  <p>Elend kitaplarını masanın üstüne yaymıştı ve Vin’in cumbası şimdi birkaç başka şamdanla daha aydınlanmaktaydı. Görünüşe göre bunlar diğer masalardan araklanmıştı.</p>

  <p><i>Eh, en azından bir ortak noktamız hırsızlık,</i> diye düşündü Vin.</p>

  <p>Elend masanın üstüne yüklenmiş, cep büyüklüğünde küçük bir kitaba notlar alıyordu. Vin otururken başını kaldırıp bakmadı. Sazed ise fark ettiği kadarıyla hiçbir yerde görünmüyordu.</p>

  <p>“Terrisliyi yemeğe gönderdim,” dedi Elend dikkati başka yerde, bir şeyler karalarken. “Sen aşağıda fırıl fırıl dönerken onun aç kalmasına gerek yoktu.”</p>

  <p>Vin bir kaşını kaldırarak masasının üstüne dağılmış olan kitaplara göz attı. O bakarken Elend bir kitabı belli bir sayfasında açık bırakmış olarak bir kenara itip başka bir tanesini önüne çekti. “Ee? Söz konusu fırıldama nasıldı bu arada?” dedi.</p>

  <p>“Aslında biraz eğlenceli sayılırdı.”</p>

  <p>“Ben senin pek iyi olmadığını sanıyordum.”</p>

  <p>“Değildim,” dedi Vin. “Pratik yaptım. Sen bu bilgiyi şaşırtıcı bulabilirsin ama bir odanın arka tarafında oturup, karanlıkta kitaplar okumak kişinin daha iyi bir dansçı olmasına yardım etmez.”</p>

  <p>“Bu bir teklif mi?” diye sordu Elend kitabını bir kenara iterek başka bir tanesini seçerken. “Bir erkeği dansa kaldırmak leydiliğe yakışan bir davranış değil, biliyorsun.”</p>

  <p>“Oh, ben seni alıp kitaplarından uzaklaştırmak istemezdim,” dedi Vin bir kitabı kendisine doğru çevirerek. Yüzünü buruşturdu; metin küçük, sıkışık bir el yazısıyla yazılmıştı. "Dahası, seninle dans etmek az önce yaptığım bütün işi boşa çıkarırdı.”</p>

  <p>Elend durakladı. Sonra da en sonunda başını kaldırdı. “Ne işi?”</p>

  <p>“Evet,” dedi Vin. “Sazed haklıydı, Lord Liese seni göz korkutucu buluyor ve beni de senin varlığından dolayı göz korkutucu bulmuştu. Eğer bütün genç erkekler, sırf sinir bozucu bir lord onun masasında okumaya karar verdi diye genç bir leydinin müsait olmadığını varsayacak olurlarsa, bu onun sosyal hayatı için son derece büyük bir felaket olabilir.”</p>

  <p>“Ee?” dedi Elend.</p>

  <p>“E’si ben ona senin sadece beni aristokrasiye tanıtıyor olduğunu söyledim. Bir çeşit... büyük kardeş gibi.”</p>

  <p>“Büyük kardeş mi?” diye sordu Elend yüzünü asarak.</p>

  <p><i>“Çok</i> büyük,” dedi Vin gülümseyerek. “Yani, sen en azından benim yaşımın iki katı olmalısın.”</p>

  <p>“Senin yaşının iki... Valette, ben <i>yirmi bir</i> yaşındayım. Eğer sen <i>fazlasıyla</i> olgun olan on yaşında bir çocuk değilsen, hiç de senin yaşının iki katı’ filan değilim.”</p>

  <p>“Benim matematiğim hiçbir zaman iyi olmamıştır," dedi Vin umursamazca. Elend içini çekerek gözlerini devirdi. Yakınlarda Lord Liese, Vin ve Elend’a doğru işaret ederek arkadaşlarından bir grupla sessizce konuşmaktaydı. Umuyordu ki bir tanesi kısa süre içinde gelip Vin’i dansa kaldırmak isteyecekti.</p>

  <p>“Tanıdığın bir Leydi Shan var mı?” diye sordu Vin beklediği sırada öylesine. Şaşırtıcı bir şekilde Elend başını kaldırdı. “Shan Elariel mi?”</p>

  <p>“Herhâlde öyledir,” dedi Vin. “O kim?”</p>

  <p>Elend kitabına geri döndü. “Önemli biri değil.”</p>

  <p>Vin bir kaşını kaldırdı. “Elend, ben bunu sadece birkaç aydır yapıyor olabilirim ama <i>ben</i> bile bu gibi bir yoruma güvenmemem gerektiğini biliyorum.”</p>

  <p>“Ee...” dedi Elend. “Benim onunla nişanlı olmam mümkün.”</p>

  <p>“Sen nişanlı mısın?” diye sordu Vin çileden çıkarak.</p>

  <p>“Emin değilim. Gerçekten de bir yıldır filan bu durum hakkında herhangi bir şey yapmış değiliz. Büyük ihtimalle şimdiye kadar herkes bu konuyu unutmuştur.”</p>

  <p><i>Harika,</i> diye düşündü Vin.</p>

  <p>Bir an sonra Liese’in arkadaşlarından birisi yaklaştı. Sinir bozucu Venture vârisinden kurtulacağına memnun olan Vin ayağa kalkarak genç lordun elini kabul etti. Dans pistine doğru yürürken Elend’a bir bakış attı ve kitabının üstünden gizli gizli kendisine bakarken yakaladı onu. Elend anında fazlasıyla umursamaz bir hava içinde kitabına geri döndü.</p>

  <div>
    <br/>
  </div>

  <p class="p1">Vin şaşırtıcı düzeyde bir bitkinlik hissederek masasına oturdu. Terliklerini çıkarıp ayaklarına masaj yapma dürtüsünü bastırdı, bunun pek leydilere yakışır bir davranış olmayacağından şüphe ediyordu. Sessizce bakırını açtı, sonra da lehim yakarak yorgunluğunun bir parçasından sıyrıldı ve vücudunu güçlendirdi.</p>

  <p>Önce lehimini, sonra da bakırını sönmeye bıraktı. Kelsier bakırı yandığı sürece bir Allomanser olduğunun fark edilemeyeceğine dair onu temin etmişti. Vin ise o kadar emin değildi. Lehim yanarken tepkileri fazla hızlı, vücudu fazla güçlüydü.Vin’e sanki dikkatli bir kişi kendisi bir Allomanser olsa da, olmasa da böyle tutarsızlıkları fark edebilirmiş gibi geliyordu.</p>

  <p>Lehimi olmayınca yorgunluğu geri döndü. Son zamanlarda kendisini sürekli olarak lehim yakmamak için alıştırmaya çalışmaktaydı. Yarası artık sadece yanlış tarafa döndüğü zaman acıyacak kadar düzelmişti ve Vin eğer yapabilirse gücünü kendi kendine toplamak istiyordu.</p>

  <p>Bir açıdan, bu akşamki yorgunluğu iyi bir şeydi; uzun bir süre boyunca dans etmekten kaynaklanıyordu. Artık genç erkekler Elend’ı onunla romantik açıdan ilgilenen birisi yerine bir koruyucu olarak gördükleri için, Vin’i dansa kaldırmayı teklif etmekte herhangi bir endişe hissetmiyorlardı. Ve reddederek istemeksizin politik bir yorum yapıyor olabileceğinden endişe ettiği için Vin de tekliflerin her birini kabul etmişti. Birkaç ay önce olsa, dans etmekten yorulma fikrine gülüp geçerdi. Ancak acıyan ayakları, ağrıyan yan tarafı ve yorgun bacakları bunun sadece bir parçasıydı. İsimleri ve evleri ezberleme gayreti de onu zihinsel olarak tüketmişti, dans partnerlerinin havadan sudan konuşmalarına katlanmak zorunda kaldığından ise bahsetmeye bile gerek yoktu.</p>

  <p><i>Sazed'ın bana topuklu ayakkabılar yerine terlik giydirmiş olması iyi bir şey,</i> diye düşündü Vin içini çekerek serin meyve suyundan bir yudum alırken. Terrisli henüz yemekten geri dönmemişti. Ayrıca Elend masada değildi, gerçi kitapları hâlâ masanın üstüne yayılmış bir şekilde duruyordu.</p>

  <p>Vin kitaplara dik dik baktı. Belki de eğer okuyormuş gibi görünürse, genç erkekler bir süre için onu rahat bırakırdı. Uzandı ve uygun bir tanesini arayarak kitapları taradı. İlgisini en çok çeken, Elend’ın küçük, deri kaplı defteri yoktu.</p>

  <p>Bunun yerine Vin büyük, mavi bir kitap seçti ve bunu masanın kendi tarafına doğru çekti. Bunu büyük harflerinden dolayı seçmişti; kâğıt gerçekten de kâtiplerin bir sayfaya mümkün olduğu kadar çok satırı tıkıştırmak zorunda kalacakları kadar pahalı mıydı? Vin içini çekerek cildin sayfalarını karıştırdı.</p>

  <p><i>İnsanların bu kadar kalın kitapları okuduğuna inanamıyorum,</i> diye düşündü. Büyük harflere rağmen, her sayfa kelimelerle dolup taşıyordu. Vin’in bütün hepsini okuması günler ve günler sürerdi. Reen ona okumayı sözleşmelerin anlamını çözebilmesi, notlar yazması ve belki de bir leydi numarası yapması için öğretmişti. Ancak onun eğitimi bu kadar devasa metinlere kadar uzanmamıştı.</p>

  <p><i>İmparatorluğun Politik İktidarında Tarihsel Uygulamalar</i> diye yazıyordu birinci sayfada. Bölümlerin “Beşinci Yüzyıl Valilik Programı” ve “Skaa Plantasyonlarının Yükselişi” gibi başlıkları vardı. Vin büyük olasılıkla en ilginç yerin burası olacağını varsayarak kitabın son sayfalarını açtı. En son bölümün başlığı “Günümüzün Politik Yapısı” idi.</p>

  <div>
    <br/>
  </div>

  <p class="p1"><i>Şu ana kadar plantasyon sistemi önceki metodolojilerden çok daha istikrarlı bir hükümetin oluşmasını sağlamıştır,</i> diye okudu Vin. <i>Her taşra lordunun kendi skaalarının kontrolünü ve de sorumluluğunu aldığı Salahiyet sistemi, disiplinin sert bir şekilde uygulandığı rekabetçi bir ortamın oluşmasını teşvik etmiştir.</i></p>

  <p><i>Görünüşe göre Lord Hükümdar bunun aristokrasiye sağladığı özgürlük nedeniyle bu sistemi rahatsız edici buluyor. Ancak örgütlü isyanların nispi azlığı şüphesiz ki cezbedicidir; sistemin uygulamada olduğu iki yüzyıl boyunca, Beş İç Salahiyet’te herhangi bir büyük ayaklanma ortaya çıkmamıştır.</i></p>

  <p><i>Elbette ki bu politik sistem sadece daha geniş kapsamlı olan teokratik iktidarın bir uzantısıdır. Aristokrasinin bağımsızlığı obligatörlerin yaptırım güçlerindeki yenilenmiş bir kuvvetlilikle dengelenmektedir. Hiçbir lordun, ne kadar yüce olursa olsun, kendisini onların kanunlarının üstünde görmemesi öğütlenmektedir. Bir Sorgucunun çağrısı herkes için gelebilir.</i></p>

  <p>Vin kaşlarını çattı. Her ne kadar metnin kendisi yavan olsa da Lord Hükümdar'ın imparatorluğu hakkında böylesine analitik tartışmalara izin veriyor olması Vin’i şaşırtmıştı. Kitabı yukarıda tutarak sandalyesinde geriye yaslandı ama daha fazla okumadı. Dans partnerlerinden gizlice bilgi edinmeye çalışmakla geçen saatler yüzünden fazlasıyla tükenmişti.</p>

  <p>Ne yazık ki, politika Vin’in yorgunluk durumuyla ilgilenmiyordu. Her ne kadar o Elend’ın kitabına kendini kaptırmış gibi görünmek için elinden gelenin en iyisini yapsa da, kısa süre sonra biri masasına yaklaştı.</p>

  <p>Vin içini çekerek kendisini bir başka dans için daha hazırladı. Ancak kısa süre sonra bu gelenin bir asil değil de Terrisli bir vekilharç olduğunu fark etti. Sazed gibi, o da üst üste binen V desenli bir cübbe giyiyordu ve takılara epey düşkündü.</p>

  <p>“Leydi Valette Renoux?” diye sordu uzun boylu adam hafifçe şiveli bir sesle.</p>

  <p>“Evet,” dedi Vin tereddütlü bir şekilde.</p>

  <p>“Hanımım Leydi Shan Elariel sizin varlığınızı masasında talep ediyor.”</p>

  <p><i>Talep mi ediyor,</i> diye düşündü Vin. Şimdiden bu ses tonundan hoşlanmamıştı ve Elend’ın eski nişanlısıyla karşılaşmak için de en ufak bir arzusu yoktu. Ne yazık ki Elariel Evi daha güçlü olan Büyük Evler’dendi; bu büyük ihtimalle insanın kolaylıkla görmezden gelebileceği bir kişi değildi.</p>

  <p>Terrisli beklentili bir şekilde duruyordu.</p>

  <p>“Pekâlâ,” dedi Vin başarabildiği kadar zarif bir şekilde ayağa kalkarak.</p>

  <p>Terrisli, Vin’i kendisininkinden kısa bir mesafe uzakta olan bir masaya doğru götürdü. Masa etrafında oturan beş kadınla oldukça kalabalıktı ve Vin anında Shan’ı aralarından seçti. Uzun koyu saçları olan heykel gibi kadın belli ki Leydi Elariel’di. Kendisi konuşmaya katılmıyordu ama yine de masaya egemen olan oymuş gibi görünüyordu. Kolları tuvaletine uyan eflâtun bileziklerle pırıldıyordu ve o yaklaşırken hor gören gözlerini Vin’e doğru çevirdi.</p>

  <p>Ancak o koyu gözler keskindi. Vin onların önünde kendini çıplak hissediyordu; güzel giysileri üzerinden sökülüp atılarak bir kere daha pis sokak çocuğuna dönüşmüştü.</p>

  <p>“Bize izin verin hanımlar,” dedi Shan. Kadınlar anında emredildiği gibi yaparak ağırbaşlı bir telaşla masayı terk ettiler.</p>

  <p>Shan eline bir çatal aldı ve küçük bir parça tatlı pastayı titiz bir şekilde parçalara ayırarak yemeye başladı. Terrisli vekilharç Shan’ın sandalyesinin arkasında konumunu alırken Vin kararsız bir şekilde ayakta durdu.</p>

  <p>“Oturabilirsin,” dedi Shan.</p>

  <p><i>Yine kendimi bir skaa gibi hissediyorum,</i> diye düşündü Vin oturarak. <i>Asiller de birbirlerine böyle davranıyor mu</i>?</p>

  <p>“İmrenilesi bir konumdasın çocuk," dedi Shan.</p>

  <p>“Ne açıdan?” diye sordu Vin.</p>

  <p>“Bana ‘Leydi Shan’ olarak hitap et,” dedi Shan ses tonu değişmeden. “Ya da belki de ‘Hanımefendi’ diye.”</p>

  <p>Shan pastadan minik lokmalar alarak bekledi. En sonunda Vin “Ne açıdan Hanımefendi?” dedi.</p>

  <p>“Çünkü genç Lord Venture seni oyunlarında kullanmaya karar verdi. Bunun anlamı ise senin benim tarafımdan da kullanılma fırsatına sahip olacağın.”</p>

  <p>Vin kaşlarını çattı. <i>Rolünden dışarı çıkma. Sen kolayca gözü korkan Valette sin.</i></p>

  <p>“Hiç kullanılmamak daha iyi olmaz mıydı Hanımefendi?” dedi Vin dikkatli bir şekilde.</p>

  <p>“Saçmalık,” diye cevap verdi Shan. “Senin gibi kültürsüz bir ahmak bile kendinden üstün olanlar için faydalı olmanın önemini görüyor olmalı.” Shan sözlerini, hatta hakareti bile, sakince söylemişti; Vin’in de onunla aynı fikirde olacağından tamamen emin gibi görünüyordu.</p>

  <p>Vin afallamış bir şekilde oturdu. Aristokrasiden başka hiç kimse ona karşı böyle davranmamıştı. Gerçi elbette ki şimdiye kadar karşılaşmış olduğu tek Büyük Ev üyesi de Elend’dı.</p>

  <p>“Bön suratına bakarak senin de yerini kabul ettiğini varsayıyorum,” dedi Shan. “İyi iş çıkar, çocuk ve belki senin benim maiyetime katılmana izin veririm. Burada Luthadel’deki leydilerden çok şey öğrenebilirsin.”</p>

  <p>“Ne gibi?” diye sordu Vin sesinden sinirinin hissedilmesini engellemeye çalışarak.</p>

  <p>“Bir ara kendine bir bak, çocuk. Saçın bir tür korkunç hastalık geçirmişsin gibi görünüyor, tuvaletin neredeyse bir torba gibi üzerinden sarkacak kadar cılızsın. Luthadel’de bir leydi olmak... kusursuzluk gerektirir. <i>Bunu</i> değil.” Son sözünü söylerken elini Vin’e doğru horgören bir şekilde sallamıştı.</p>

  <p>Vin kızardı. Bu kadının küçük gören tavrında garip bir güç vardı. Vin irkilerek, Shan’ın ona tanımış olduğu bazı çetebaşlarını hatırlattığını fark etti. En sonuncusu Camon olmak üzere bu adamlar, kesinlikle hiçbir direnç görmeyeceklerinden emin bir şekilde karşılarındakine vururlardı. Herkes böyle adamlara karşı koymanın sadece dayağı daha beter hâle getireceğini bilirdi.</p>

  <p>“Benden ne istiyorsun?” diye sordu Vin.</p>

  <p>Shan çatalını bir kenara koyarken bir kaşını kaldırdı; pastanın sadece yarısını yemişti. Terrisli tabağı aldı ve yürüyerek uzaklaştı. “Sen gerçekten de kalın kafalı bir şeysin, değil mi?” diye sordu Shan.</p>

  <p>Vin durakladı. <i>“Hanımefendi</i> benden ne istiyor?”</p>

  <p>“Eğer Lord Venture’nın seninle oynamaya devam etmeye karar verdiğini varsayarsak, eninde sonunda sana söylerim.” Vin, Elend’ın adı geçtiğinde Shan’ın gözlerinde sadece kısacık bir an için bir nefret pırıltısı yakaladı.</p>

  <p>“Şu an için, bana onunla bu akşamki konuşmandan bahset,” diye devam etti Shan.</p>

  <p>Vin cevap vermek için ağzını açtı. Ama... bir şey ters geliyordu. Sadece minicik bir titreşim yakaladı, Breeze’in eğitimi olmasa o kadarını bile fark edemezdi.</p>

  <p><i>Teskinci öyle mi? İlginç.</i></p>

  <p>Shan, Vin’i rahatlatmaya çalışıyordu. Ağzından laf alabilmek için miydi? Vin ilginç olan her şeyden uzak durarak Elend’la olan konuşmasını aktarmaya başladı. Ancak bir şeyler ona hâlâ garip geliyordu; Shan’ın onun duygularıyla oynama şeklinde bir şey vardı. Vin gözünün ucuyla Shan’ın Terrislisinin mutfaktan geri döndüğünü gördü. Ancak Shan’ın masasına doğru yürümüyordu, başka bir yönde ilerliyordu.</p>

  <p>Vin'in kendi masasına doğru. Masanın yanında durakladı ve Elend’ın kitaplarına bakmaya başladı.</p>

  <p><i>Her ne istiyorsa onu bulmasına izin veremem.</i></p>

  <p>Vin bir anda ayağa kalkarak en sonunda Shan’dan gözle görülür bir tepki aldı; şaşkınlık içinde başını kaldırarak Vin’e bakmıştı.</p>

  <p>“Şimdi Terrislime beni masamda bulmasını söylediğimi hatırladım!” dedi Vin. “Eğer ben orada olmazsam endişelenir!”</p>

  <p>“Oh, Lord Hükümdar adına,” diye mırıldandı Shan sessizce. “Çocuk, endişe etmene hiç...”</p>

  <p>“Üzgünüm Hanımefendi,” dedi Vin. “Gitmem gerek.”</p>

  <p>Bu biraz sert olmuştu ama Vin'in elinden gelenin en iyisi buydu. Vin reverans yaptı ve kızgın kadını geride bırakarak Shan’ın masasından uzaklaştı. Terrisli becerikliydi; Vin, Shan’ın masasından birkaç adım uzaklaşana kadar o Vin’i fark etmiş ve yoluna devam etmişti, hareketleri etkileyici bir şekilde akışkandı.</p>

  <p>Vin masasına geri geldiği zaman Shan’dan bu kadar kabaca ayrılarak bir pot mu kırmış olduğunu merak ediyordu. Ancak umursamak için fazlasıyla yorgun olduğunu hissetmeye başlamıştı. Ona göz atmakta olan başka bir grup genç adamı fark ettiği zaman ise aceleyle oturdu ve Elend’ın kitaplarından birini kaparak açtı.</p>

  <p>Neyse ki numara bu sefer daha iyi işledi. Genç adamlar en sonunda dağılarak Vin’i rahat bıraktılar ve o da arkasına yaslanarak önünde açık kitapla biraz olsun rahatladı. Saat ilerlemişti ve balo salonu da yavaş yavaş boşalmaya başlıyordu.</p>

  <p><i>Kitaplar</i> diye düşündü Vin kaşlarını çatarak meyve suyu bardağını alıp yudumlarken. <i>Terrisli onlardan ne istiyordu</i>?</p>

  <p>Herhangi bir şeye dokunulmuş olup olmadığını anlamaya çalışarak masayı gözleriyle taradı ama Elend kitapları öylesine bir dağınıklık içinde bırakmıştı ki bunu söylemek zordu. Ancak başka bir cildin altında durmakta olan küçük bir kitap gözüne takıldı. Diğer kitapların pek çoğu belli bir sayfada açık bırakılmıştı ve Elend’ın hepsini incelediğini görmüştü. Ancak özellikle bu kitap kapalıydı ve Vin Elend’ın bunu açtığını da hiç hatırlamıyordu. Bu kitap daha önce de buradaydı, öbürlerinin hepsinden çok daha ince olduğu için Vin onu tanımıştı. Yani Terrislinin geride bıraktığı bir şey de değildi.</p>

  <p>Vin merakla uzandı ve ince kitabı daha büyük olan kitabın altından çıkardı. Siyah deri bir cildi vardı ve sırtında <i>Kuzey Salahiyeti’nde Hava Kalıpları</i> yazıyordu. Vin kaşlarını çatarak kitabı elinde çevirdi. Ne başlık sayfası ne de yazarın adı vardı. Doğrudan metin başlıyordu.</p>

  <p class="p5">Son İmparatorluk’un bütününe bakılacak olursa, tek bir gerçek açıkça görülmektedir. Kendisinin tanrısal olduğunu iddia eden bir lider tarafından yönetilen bir devlet için, imparatorluk korkutucu bir sayıda devasa liderlik hatalarına maruz kalmıştır. Bunların pek çoğu ise başarılı bir şekilde örtbas edilmiştir ve sadece Ferukemistlerin metalakıllarında ya da yasaklanmış olan metinlerin sayfalarında bulunabilirler. Ancak kişinin Devanex Katliamı, Zifir Öğretisi’ndeki revizyon ve Renates halklarının tehciri gibi gafların farkına varmak için sadece yakın geçmişe bakması yeterli olacaktır.</p>

  <p class="p6">Lord Hükümdar yaşlanmıyor. En azından bu kadarı inkâr edilemez.Ancak bu metin onun hiçbir şekilde yanılmaz olmadığını kanıtlama amacını taşımaktadır. Miraç’tan önceki günler sırasında insanoğlu sonsuz bir krallar, imparatorlar ve diğer hükümdarlar döngüsünün sebebiyet verdiği kargaşa ve belirsizlikten muzdaripti. İnsan düşünüyor ki şimdi tek ve ölümsüz bir yönetici ile toplumun en sonunda istikrar ve aydınlanmayı bulabilmiş olması gerekirdi. Lord Hükümdar’ın en vahim hatası Son İmparatorluk’ta bu iki özelliğin de dikkate değer ölçüde eksik olmasıdır.</p>

  <div>
    <br/>
  </div>

  <p>Vin sayfaya bakakaldı. Kelimelerin bazıları onun becerisinin ötesindeydi ama yazarın niyetini anlamayı başarabilmişti. Diyordu ki...</p>

  <p>Vin kitabı sertçe kapattı ve hızla yerine geri koydu. Eğer obligatörler Elend'ın böyle bir metne sahip olduğunu keşfederse ne olurdu? Sağa sola göz attı. Elbette ki oradaydılar, diğer baloda olduğu gibi kalabalığın arasına karışmışlardı; gri cübbeleri ve dövmeli yüzleri ile dikkat çekiyorlardı. Pek çoğu asillerle birlikte masalarda oturuyordu. Arkadaş mıydılar? Yoksa Lord Hükümdar’ın casusları mı? Kimse yakınlarında bir obligatör varken o kadar da rahat görünmüyordu.</p>

  <p><i>Elend böyle bir kitapla ne yapıyor? Onun gibi güçlü bir asil neden Lord Hükümdar’ı kötüleyen metinleri okuyor?</i></p>

  <p>Bir el omzuna dokundu ve Vin de refleks olarak midesinde lehim ve bakır harlayarak hızla döndü.</p>

  <p>“Hop,” dedi Elend geriye bir adım atarak elini kaldırırken. “Hiç kimse sana ne kadar gergin olduğunu söyledi mi Valette?"</p>

  <p>Vin rahatlayarak sandalyesine geri oturdu ve metallerini söndürdü. Elend de ağır ağır kendi yerine doğru yürüdü ve oturdu. “Heberen’i beğendin mi?”</p>

  <p>Vin kaşlarını çattı ve Elend da hâlâ onun önünde durmakta olan daha büyük ve kalın kitaba doğru başıyla işaret etti.</p>

  <p>“Hayır,” dedi Vin. “Sıkıcı. Sadece erkekler bir süre beni rahat bıraksınlar diye okurmuş gibi yapıyordum.”</p>

  <p>Elend kıs kıs güldü. “Bak şimdi, kurnazlığın geri dönüp başına dert oluyor.”</p>

  <p>Elend kitaplarını toplayarak masanın üstüne dizmeye başlarken Vin bir kaşını kaldırdı. Vin’in “hava durumu” kitabının yerini değiştirmiş olduğunu fark etmemiş gibi göründü ama yine de bunu dikkatli bir şekilde yığının ortasına yerleştirdi.</p>

  <p>Vin gözlerini kitaptan ayırdı. <i>Büyük ihtimalle önce Sazed’le konuşana kadar ona Shan'dan bahsetmemem gerekir.</i> “Ben kurnazlığımın iyi iş çıkarmış olduğunu düşünüyorum,” dedi bunun yerine. “Ne de olsa, <i>ben</i> baloya dans etmek için geldim.”</p>

  <p>“Ben dans etmenin fazla abartıldığını düşünüyorum.”</p>

  <p>“Aristokrasiye karşı sonsuza kadar ilgisiz kalamazsınız Lord Venture; siz çok önemli bir evin vârisisiniz.”</p>

  <p>Elend içini çekerek gerindi ve sandalyesinde arkasına yaslandı. “Sanırım haklısın,” dedi şaşırtıcı bir içtenlikle. “Ama ne kadar uzun süre inat edersem, babam da o kadar sinirlenecek. Bu kendi başına değerli bir hedef.”</p>

  <p>“Üzdüğün tek kişi o değil,” dedi Vin. “Ya sen kitaplarını kurcalamakla fazla meşgul olduğun için hiç dansa kaldırılamayan kızlar ne olacak?”</p>

  <p>“Hatırladığım kadarıyla, birileri az önce dans etmekten <i>kaçınmak</i> için okuyormuş gibi yapıyordu,” dedi Elend son kitabını da yığının tepesine koyarak. "Leydilerin benden daha dostane partnerler bulmakta zorluk yaşadığını düşünmüyorum.”</p>

  <p>Vin bir kaşını kaldırdı. "Ben zorluk yaşamadım çünkü yeniyim ve mevkim düşük. Senin mevkine daha yakın olan leydilerin, dostane ya da değil, partnerler bulmakta zorluk yaşayacağından şüphe ediyorum. Benim anladığım kadarıyla asiller kendi konumlarından yukarıda olan kadınlarla dans etmekten huzursuzluk duyuyorlar.”</p>

  <p>Elend durakladı, belli ki zekice bir cevap arıyordu.</p>

  <p>Vin öne doğru eğildi. "Ne var Elend Venture? Neden görevinden kaçınmakta bu kadar ısrarcısın?”</p>

  <p>“Görev mi?” diye sordu Elend kendisi de ona doğru eğilerek, duruşu samimiydi. “Valette, bu görev değil. Bu balo... bunlar hep anlamsız ve oyalayıcı. Bir zaman kaybı.”</p>

  <p>“Ya kadınlar? Onlar da mı zaman kaybı?” diye sordu Vin.</p>

  <p>“Kadınlar?” diye sordu Elend. "Kadınlar... fırtınalara benzer. Onlara bakması güzeldir ve bazen dinlemesi de hoştur ama çoğu zaman onlar sadece zahmet vericidir.”</p>

  <p>Vin ağzının hafifçe açık kaldığını hissetti. Sonra onun gözündeki pırıltıyı ve dudaklarının kenarlarındaki gülümsemeyi fark etti ve kendisini de gülümserken buldu. “Böyle şeyleri sırf beni kışkırtmak için söylüyorsun !”</p>

  <p>Elend’ın gülümsemesi derinleşti. "Ben öyle sevimliyim işte.” Ayağa kalkarak ona sevecen bir şekilde baktı. "Ah, Valette. Onların seni kendini fazla ciddiye almak için kandırmasına izin verme. Uğraştığına değmez. Ama sana iyi bir akşam dilemeliyim. Gelecekte katılacağın baloların arasında aylarının geçmesine izin vermemeye çalış.”</p>

  <p>Vin gülümsedi. “Bir düşüneyim.”</p>

  <p>"Lütfen düşün,” dedi Elend öne eğilip yüksek kitap yığınını masanın üstünden kendisine doğru devirerek kollarına alırken. Bir an için sendeledi, sonra da dengesini sağladı ve kitapların yanından Vin’e bir göz attı. "Kim bilir, belki bu günlerden birinde beni dansa kaldırmayı bile başarırsın.”</p>

  <p>Elend dönüp uzaklaşırken, Vin gülümseyerek başıyla veda etti. Balo salonunun ikinci sırasının etrafından dolaşarak ilerledi. Kısa süre sonra iki diğer genç adam tarafından karşılanmıştı. Vin adamlardan biri Elend’ın omzuna dostça bir şekilde vurur, sonra da kitapların yarısını alırken merakla takip etti. Üçlü birlikte muhabbet ederek yürümeye başladı.</p>

  <p>Vin bu yeni gelenleri tanımamıştı. O düşünceli bir şekilde otururken Sazed en sonunda yan koridorda belirdi ve Vin de hevesle ona yaklaşması için el salladı. O da hızlı adımlarla geldi.</p>

  <p>“Lord Venture’nın yanında olan o adamlar kim?” diye sordu Vin Elend’e doğru işaret ederek.</p>

  <p>Sazed gözlüğünün arkasındaki gözlerini kıstı. “Ee, bir tanesi Lord Jastes Lekal. Öbürü bir Hasting ama adını bilmiyorum.”</p>

  <p>“Şaşırmış gibisin.”</p>

  <p>“Lekal ve Hasting Evlerinin ikisi de Venture Evi’nin politik rakipleri Hanımım. Asiller sık sık balolardan sonraki daha küçük partilerde birbirlerini ziyaret ederek ittifaklar kurarlar..." Terrisli duraklayarak Vin’e doğru döndü. “Üstat Kelsier bunu duymak isteyecektir, diye düşünüyorum ben. Çekilmemizin zamanı geldi.”</p>

  <p>“Katılıyorum,” dedi Vin ayağa kalkarak. “Ayaklarım da öyle. Hadi gidelim.”</p>

  <p>Sazed başıyla onayladı ve birlikte ön kapılara doğru ilerlediler. “Neden bu kadar geciktin?” diye sordu Vin bir hizmetkârın onun şalını getirmesi için beklerlerken.</p>

  <p>“Birkaç sefer geri geldim Hanımım,” dedi Sazed. “Ama siz her seferinde dans ediyordunuz. Ben de hizmetkârlarla konuşmanın sizin masanızın yanında beklemekden çok daha faydalı olacağını düşündüm.”</p>

  <p>Vin şalını alırken başıyla onayladı, sonra da Sazed hemen arkasında olduğu hâlde ön kapıdan çıktı ve halı kaplı basamaklardan aşağı indi. Adımları hızlıydı, bütün listeyi unutmadan önce geri dönüp Kelsier’e ezberlediği bütün isimleri saymak istiyordu. Bir hizmetkârın arabasını getirmesini bekleyerek sahanlıkta durakladı. Bunu yaparken ise garip bir şey dikkatini çekti. Sislerin içinde kısa bir mesafe uzakta ufak bir gürültü vardı. Öne doğru bir adım attı ama Sazed bir elini omzuna koyarak onu geride tuttu. Bir leydi sislerin içine dalmazdı.</p>

  <p>Bakır ve kalay yakmak için içine uzandı ama bekledi, gürültü yaklaşıyordu. Kaynağının ne olduğu, bir muhafız küçük, debelenen bir şekli çekerek sislerin arasından belirirken ortaya çıktı; kirli giysiler içinde, yüzü kül lekeli bir skaa oğlan.Asker Vin’in oldukça uzağından dolanarak bir muhafız yüzbaşısına doğru yaklaşırken ona özür diler gibi başıyla selam verdi. Vin ne denildiğini duymak için kalay yaktı.</p>

  <p>“Aşçı yamağı,” dedi asker sessizce. “Kapıların açılması için beklerlerken bir arabanın içindeki asillerin birinden dilenmeye çalıştı."</p>

  <p>Yüzbaşı sadece başını salladı. Asker mahkûmunu çekerek tekrar sislerin içinde kayboldu, uzak avluya doğru gidiyordu. Oğlan debelendi ve asker de onu sıkıca tutmaya devam ederek sinirle homurdandı. Vin onun gitmesini izledi; Sazed’in eli sanki onu geride tutmak istermiş gibi omzunun üstünde duruyordu. Tabii ki oğlana yardım edemezdi. Oğlanın da zaten böyle bir şey yapması...</p>

  <p>Sislerin içinde, sıradan insanların görüş menzilinin ötesinde, asker bir bıçak çekti ve oğlanın boğazını kesti. Vin şaşkınlık içinde sıçrarken oğlanın debelenme sesleri azalarak kayboldu. Muhafız cesedi yere bıraktı, sonra da bir bacağından tutarak sürükleyip götürmeye başladı.</p>

  <p>Vin arabası yanaşırken afallamış bir şekilde dikildi.</p>

  <p>“Hanımım,” diye uyardı Sazed ama Vin sadece öylece dikiliyordu.</p>

  <p><i>Onu öldürdü,</i> diye düşündü. <i>Hemen burada, asillerin arabalarını beklediği yerin sadece birkaç adım ilerisinde. Sanki... ölüm hiç de sıra dışı olmayan bir şeymiş gibi. Alt tarafı bir diğer katledilen skaa. Bir hayvan gibi.</i></p>

  <p>Ya da bir hayvandan bile daha beter. Kimse domuzları bir kalenin avlusunda kesmezdi. Muhafızın cinayeti işlerken ki duruşu, debelenen oğlana fazlasıyla sinirlenmiş olduğundan, onu sadece daha uygun bir yere götürene kadar bekleyemediğine işaret ediyordu. Eğer Vin’in etrafındaki diğer asiller olayı fark etmişlerse bile buna bir önem vermemiş, beklerken çene çalmaya devam etmişlerdi. Aslında, şimdi çığlıklar kesilmiş olduğu için biraz daha konuşkan hâle gelmiş gibi görünüyorlardı.</p>

  <p>“Hanımım,” dedi Sazed tekrar onu öne doğru iterek.</p>

  <p>Arabaya bindirilmesine izin verdi; aklı hâlâ başında değildi. Bu ona o kadar olanaksız bir zıtlık gibi geliyordu ki. Hoş asiller, danslar, tuvaletler, hemen içeride ışıklarla parıldayan bir oda. Avluda ölüm. Umurlarında değil miydi? Bilmiyorlar mıydı?</p>

  <p><i>Burası Son İmparatorluk Vin,</i> dedi kendi kendisine at arabası uzaklaşmaya başlarken. <i>Biraz ipek gördün diye külleri unutma. Eğer o içerideki insanlar senin de skaa olduğunu biliyor olsa, o zavallı oğlana yaptıkları kadar rahatça seni de katlederler.</i></p>

  <p>Bu ayıltıcı bir düşünceydi; Fellise’e geri dönerken bütün yol boyunca onu meşgul etti.</p>
</body>
</html>
