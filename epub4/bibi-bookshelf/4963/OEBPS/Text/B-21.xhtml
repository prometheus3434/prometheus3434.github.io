<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/ege0.5.css" rel="stylesheet" type="text/css"/>
</head>

<body>
  <div class="girs">
    <p class="p1"><i>“Çağların Kahramanı bir adam olmayacak, bir kuvvet olacak. Hiçbir ülke ona sahip olamayacak, hiçbir kadın onu tutamayacak ve hiçbir kral da onu öldüremeyecek. O hiç kimseye ait olmayacak, kendisine bile.</i> ”</p>
  </div>

  <p class="img3"><img alt="" height="50" src="../Images/21.jpg" width="200"/></p>

  <h2>21</h2>

  <p class="p1"><span style="font-size: 1.2em;">KELSIER, TEKNE KANAL</span> boyunca yavaş yavaş kuzeye giderken oturmuş, sessizce okuyordu. <i>Bazı zamanlarda herkesin olduğumu düşündüğü kahraman olmadığımdan endişe ediyorum,</i> diyordu metin.</p>

  <p class="p5">Elimizde ne kanıt var ki? Uzun zaman önce ölmüş olan adamların ancak şimdi kehanet kabul edilmeye başlanmış olan sözleri mi? Kehanetleri kabul edecek olursak bile, onları bana bağlayan şey sadece müphem yorumlardan ibaret. Benim Yaz Tepesi’ni savunmam gerçekten de “Kahraman’a unvanını verecek olan yük” mü? Eğer belli bir açıdan bakacak olursak, çeşitli evliliklerim bana “dünyanın krallarına kansız bir bağ” veriyor olabilir. Benim hayatımdaki olaylara işaret ediyor olabilecek düzinelerce benzer ifade var. Ama öte yandan, bunların hepsi sadece tesadüf olabilir.</p>

  <p class="p6">Filozoflar doğru zamanın bu olduğuna ve tüm alametlerin görülmüş olduğuna dair beni temin ediyorlar. Ama hâlâ yanlış adamı bulmuş olup olmadıklarını merak ediyorum. O kadar fazla insan bana güveniyor ki. Diyorlar ki bütün dünyanın geleceğini kollarımda taşıyacakmışım. Ya eğer onlar şampiyonlarının, Çağların Kahramanı’nın, kurtarıcılarının kendisinden şüphe ettiğini bilseler ne düşünürlerdi?</p>

  <p class="p6">Belki de hiç şaşırmazlardı. Bir açıdan, beni en çok endişelendiren şey de bu. Belki, kalplerinin içinde, onlar da merak ediyorlardır, tıpkı benim gibi. Bana baktıkları zaman bir yalancı mı görüyorlar?</p>

  <p class="p6">Rashek öyle düşünüyormuş gibi görünüyor. Sıradan bir hamalın benim canımı sıkmasına izin vermemem gerektiğini biliyorum. Ama o bir Terrisli, kehanetlerin ortaya çıktığı yerden. Eğer herhangi bir kişi bir sahtekârı fark edebilecekse, bu o olmaz mı?</p>

  <p class="p6">Yine de yolculuğuma devam ediyor, köhne kehanetlerin kaderimle yüzleşeceğimi söylediği yere doğru gidiyorum. Yürüyor, Rashek’in gözlerimi sırtımda hissediyorum. Kıskanç. Alaycı. Nefret dolu.</p>

  <p class="p6">En sonunda, benim kendimi beğenmişliğimin hepimizi yok edeceğinden endişe ediyorum.</p>

  <div>
    <br/>
  </div>

  <p>Kelsier kitapçığı indirdi, kamarası dışarıdaki çekicilerin hareketleri yüzünden hafifçe sallanıyordu. Kervan tekneleri yola çıkmadan önce Sazed ona Lord Hükümdar’ın günlüğünün tercüme edilmiş kısımlarının bir nüshasını vermiş olduğu için memnundu. Yolculuk sırasında yapacak başka hiçbir halt yoktu.</p>

  <p>Neyse ki günlük büyüleyiciydi. Büyüleyici ve ürkütücü. Bir zamanlar Lord Hükümdar’ın bizzat kendisi tarafından kaleme alınmış cümleleri okumak rahatsız ediciydi. Kelsier için Lord Hükümdar bir adam değil, bir... yaratıktı. Yok edilmesi gerekli olan kötücül bir güç.</p>

  <p>Ancak günlükte ortaya çıkan kişi son derece insancıl görünüyordu. Bu adam sorguluyor ve merak ediyordu; derinliği olan ve hatta belki de erdem sahibiymiş gibi görünen bir adamdı.</p>

  <p><i>Gerçi onun yazdıklarına çok da fazla güvenmemek en iyisi olur,</i> diye düşündü Kelsier parmaklarını sayfanın üstünde gezdirerek. <i>İnsanlar nadiren kendi hareketlerini haksız olarak görür.</i></p>

  <p>Yine de Lord Hükümdar’ın hikâyesi Kelsier’e duymuş olduğu efsaneleri, skaalar tarafından fısıldanan, asiller tarafından tartışılan ve Sırdaşlar tarafından ezberlenen hikâyeleri hatırlatmıştı. Bunlar iddia ediyordu ki bir zamanlar, Miraç'tan önce, Lord Hükümdar insanların en büyüğüydü. Sevgili bir lider, bütün insanlığın kaderinin emanet edildiği bir adam.</p>

  <p>Ne yazık ki, Kelsier bu hikâyenin sonunu biliyordu. Günlüğün mirası Son İmparatorluk’un kendisiydi. Lord Hükümdar insanlığı kurtarmamış, aksine esir etmişti. Bunların birinci elden bir anlatısını okumak, Lord Hükümdar’ın kendisine dair şüphelerini ve iç çekişmelerini görmek, bu hikâyeyi sadece daha da trajik hâle getiriyordu.</p>

  <p>Kelsier devam etmek için kitapçığı kaldırdı, ancak teknesi yavaşlamaya başlamıştı. Kamarasının penceresinden dışarıya bir göz atarak kanala baktı. Kanalın yanı sıra yedekçi yolu boyunca zorluk içinde ilerlemekte olan düzinelerce adam, kervanlarını oluşturan dört mavna ve iki tekneyi çekiyordu. Bu emek yoğunluğu yüksek olmakla birlikte etkili bir seyahat yöntemiydi; bir mavnayı kanalın içinden çekerek götüren bir grup adamın hareket ettirebilecekleri yük, çuvallarla sırtlarında yük taşımaya zorlanmış olsalardı taşıyabilecekleri miktardan yüzlerce kat daha fazlaydı.</p>

  <p>Ancak adamlar yavaşlayarak durmuştu. Kelsier ileride arkasında kanalın iki kesime ayrılmakta olduğu bir kilit mekanizmasını seçebiliyordu. Bir çeşit kanal kavşağı. <i>Nihayet,</i> diye düşündü Kelsier. Haftalar süren yolculuğu sona ermişti.</p>

  <p>Kelsier bir habercinin gelmesini beklemedi. Sadece teknesinin güvertesine çıktı ve kesesinden birkaç sikkeyi eline aldı. <i>Biraz gösteriş yapma zamanı geldi,</i> diye düşünerek bir sikkeyi tahta güverteye attı ve çelik yakarak kendisini İtip havaya fırlattı.</p>

  <p>Belli bir açıyla yukarı doğru savrularak hızla yarısı tekneleri çeken, yarısı da sıralarını bekleyerek yürümekte olan adam sırasının tamamının görebileceği kadar yükseklik kazandı. Kelsier bir yay çizerek uçtu ve ikmal malzemeleriyle dolu bir mavnanın üstünden geçerken bir diğer sikke daha atarak alçalmaya başladığı zaman bunu da İtti. Müstakbel askerler başlarını kaldırarak Kelsier kanalın üstünde süzülürken huşu içinde işaret ettiler. Kelsier kervana önderlik etmekte olan teknenin güvertesine sertçe inerken vücudunu güçlendirmek için lehim yaktı.</p>

  <p>Yeden şaşkın bir şekilde kamarasından dışarı çıktı. “Lord Kelsier! Biz, ee, kavşağa ulaştık.”</p>

  <p>“Bunu görebiliyorum,” dedi Kelsier arkadaki tekneler dizisine bir göz atarak. Yedekçi yolu üzerindeki adamlar elleriyle işaret ederek heyecanlı heyecanlı konuşuyorlardı. Allomansi’yi gün ışığında bu kadar açık bir şekilde ve bu kadar da çok sayıda insanın önünde kullanmak garip geliyordu.</p>

  <p><i>Başka çaresi yok,</i> diye düşündü. <i>Bu ziyaret aylar boyunca bu adamların beni görmek için bulacakları son şans. Bir izlenim bırakmam gerek, eğer bunların hepsi işe yarayacaksa onlara tutunacakları bir şeyler vermem gerek...</i></p>

  <p>“Mağaralardan gelen grup bizi karşılamak için varmış mı diye gidip bakalım mı?” diye sordu Kelsier Yeden’e geri dönerek.</p>

  <p>“Elbette,” dedi Yeden bir hizmetkâra teknesini kanalın yan tarafına yanaştırıp iskeleyi indirmesi için eliyle işaret ederek. Yeden heyecanlı görünüyordu; o gerçekten de samimi bir adamdı ve her ne kadar fazla havalı biri olmasa da, Kelsier bu kadarına saygı duyabilirdi.</p>

  <p><i>Hayatımın çoğu boyunca benim sorunum tam tersi oldu,</i> diye düşündü Kelsier eğlenerek Yeden’in yanında tekneden inerken. <i>Gereğinden çok hava, gereğinden az samimiyet.</i></p>

  <p>İkili yürüyerek kanal işçileri sırasına doğru yaklaştı. İşçilerin ön tarafında durmakta olan adam Kelsier’in muhafız yüzbaşısı rolünü üstlenen Ham’ın Haydutlarından biriydi. Selam duruşuna geçti. “Kavşağa ulaştık Lord Kelsier.”</p>

  <p>“Bunu görebiliyorum,” diye tekrar etti Kelsier. İleride huş ağaçlarından oluşmuş sık bir orman yetişmişti, hafif bir eğimle tepelere doğru gidiyordu. Kanallar ormanlardan uzakta giderdi; Son İmparatorluk’un başka kesimlerinde daha iyi tahta kaynakları vardı. Çoğu kişi tarafından görmezden gelinmiş olan orman uzayıp gidiyordu.</p>

  <p>Kelsier kalay yakarak bir anda kör edici hâle gelen güneş ışığı yüzünden hafifçe irkildi. Ama gözleri alıştı ve ormandaki detayları ve ufak bir hareketliliği fark etti.</p>

  <p>“Orada,” dedi bir sikkeyi havaya fırlatarak. Sonra da bunu İtti ve sikke de havayı yararak ileri atılıp bir ağaca küt diye vurdu. Önceden kararlaştırılmış olan sinyal verilince, küçük bir grup kamuflajlı adam ağaç sırasından ayrıldı ve kül lekeli toprakları geçerek kanala doğru geldiler.</p>

  <p>"Lord Kelsier,” dedi en öndeki adam selam durarak. “Benim adım Yüzbaşı Demoux. Lütfen, acemileri toplayın ve benimle birlikte gelin. General Hammond sizinle görüşmek için sabırsızlanıyor.”</p>

  <div>
    <br/>
  </div>

  <p class="p1">“Yüzbaşı” Demoux bu kadar disiplinli olmak için fazla genç bir adamdı. Daha yirmilerine ancak girmiş olan adam, küçük asker mangasına eğer daha az becerikli olsaydı kendini beğenmiş gibi görülecek bir düzeyde ciddiyetle önderlik ediyordu.</p>

  <p><i>Ondan daha genç adamlar da askerlere savaşta önderlik etmiştir,</i> diye düşündü Kelsier. <i>Sırf ben o yaştayken züppenin biriydim diye herkes de öyle olacak anlamına gelmez. Zavallı Vin'e bak; sadece on altı yaşında ama şimdiden ciddiyet bakımından Marsh’a denk.</i></p>

  <p>Ormanın içinde dolambaçlı bir rotada ilerlediler; Ham’ın emriyle her asker arkalarında bir grup izi bırakmamak için farklı bir yoldan yürüyordu. Kelsier dönerek arkasından gelmekte olan iki yüz kadar adama doğru bir göz atıp hafifçe kaşlarını çattı. İzleri büyük olasılıkla yine de görülür olacaktı ama bu konuda yapabileceği pek bir şey yoktu. Bu kadar çok adamın hareketlerini maskelemek neredeyse olanaksız olurdu.</p>

  <p>Demoux duraklayarak elini salladı ve mangasının birkaç üyesi öne doğru atıldı; onlarda liderlerindeki askeri terbiyenin yarısı bile yoktu. Yine de Kelsier etkilenmişti. Son kez ziyarete geldiği zaman, adamların çoğu dışlanmış skaa gibi tipik bir şekilde koordinasyonsuz bir ayaktakımıydı. Ham ve subayları işlerini iyi başarmıştı.</p>

  <p>Askerler bir parça sahte çalılığı çekerek açtılar ve yerdeki çatlak gözler önüne serildi, içerisi karanlıktı, kenarlarında da kristale benzer granit çıkıntılar vardı. Bu, sıradan bir tepe mağarası değil, aksine doğrudan aşağı doğru inen yerdeki bir yarıktı.</p>

  <p>Kelsier sessizce ayakta durarak siyah, taşla çevrili yarığa baktı. Hafifçe titredi.</p>

  <p>“Kelsier?” diye sordu Yeden kaşlarını çatarak. “Ne oldu?”</p>

  <p>“Bana Çukurlar’ı hatırlatıyor. Onlar da böyle görünürdü. Yerdeki çatlaklar.”</p>

  <p>Yeden’in hafifçe rengi attı. “Ha! Şey... ben...”</p>

  <p>Kelsier umursamazca elini salladı. “Bunun olacağını biliyordum. Bir yıl boyunca her gün o mağaraların içine indim ve her zaman dışarı geri çıktım. Ben onları yendim. Benim üzerimde bir etkileri yok.”</p>

  <p>Sözlerini kanıtlamak için öne bir adım attı ve ince yarıktan içeriye girdi. İri bir adamın aradan geçmesine ancak yetecek kadar genişti. Kelsier aşağı inerken hem Demoux’nun mangasının hem de yeni acemi askerlerin sessizlik içinde onları izlediğini gördü. Kasıtlı olarak onların duyabileceği kadar yüksek sesle konuşmuştu.</p>

  <p><i>Zayıflığımı görsünler ve onu alt ettiğimi de görsünler.</i></p>

  <p>Bunlar cesur düşüncelerdi. Ancak Kelsier bir kere yüzeyin altına indiği zaman sanki oraya geri dönmüş gibiydi. İki taş duvarın arasında kısılı kalmış, titreyen parmaklarla aşağılara doğru aranıyordu. Soğuk, nemli, karanlık. Atiyumu çıkaranların köleler olması gerekiyordu. Allomanserler daha etkili olabilirdi ama atiyum kristallerinin yakınında Allomansi kullanmak onları kırıyordu. Bu yüzden de Lord Hükümdar hüküm giymiş adamları kullanır, onları zorla çukurlara gönderirdi. Onları derinlere, daha da derinlere inmeye zorlardı...</p>

  <p>Kelsier kendisini zorlayarak devam etti. Burası Hathsin değildi. Bu çatlak, saatler boyunca aşağı inmeyecekti ve parçalanmış, kanayan kollarla içerisinde gizlenmiş olan atiyum jeotlarını arayarak uzanılması gereken kristallerle dolu delikler olmayacaktı. Bir jeot; bu bir hafta daha fazla hayatı satın alırdı. Ustabaşıların kamçıları altında hayat. Sadist bir tanrının iktidarı altında hayat. Kırmızıya dönmüş güneşin altında hayat.</p>

  <p><i>Ben işleri başkaları için değiştireceğim,</i> diye düşündü Kelsier. <i>Ben dünyayı daha iyi yapacağım</i>!</p>

  <p>İniş onun için zor oldu; asla itiraf etmeyeceği kadar zordu. Neyse ki yarık kısa süre sonra aşağıdaki daha büyük bir mağaraya doğru açıldı ve Kelsier aşağıdan gelen bir ışık zerresini yakaladı. Kendisini yolun kalan kısmında düşmeye bırakarak engebeli taş zemine indi ve dikilmiş beklemekte olan adama gülümsedi.</p>

  <p>“Ne zahmetli giriş kapın varmış Ham,” dedi Kelsier ellerinin tozunu silkeleyerek.</p>

  <p>Ham gülümsedi. “Sen bir de tuvaleti gör.”</p>

  <p>Kelsier gülerek diğerlerine de yol açmak için kenara çekildi. Mağaraya açılan birkaç doğal tünel vardı ve yarığın dibinde tekrar yukarı çıkılabilmesi için küçük bir ip merdiven asılı duruyordu. Yeden ve Demoux da kısa bir süre sonra merdivenden aşağı indiler, giysileri iniş yüzünden kirlenmiş ve yırtılmıştı. Bu içeri girmesi kolay olan bir yol değildi. Ancak amaçlanan şey de buydu.</p>

  <p>“Seni görmek güzel Kell,” dedi Ham. Onu kol yenleri eksik olmayan giysiler içinde görmek garip gelmişti. Hatta ön tarafı düğmeli ve kare kesimli hatları olan askeri kıyafeti oldukça resmi görünüyordu. “Bana kaç tane getirdin?”</p>

  <p>“İki yüz kırktan biraz fazla.”</p>

  <p>Ham kaşlarını kaldırdı. “Toplama hızlandı mı o zaman?”</p>

  <p>“Nihayet,” dedi Kelsier başıyla onaylayarak. Askerler mağaraya inmeye başladı ve Ham’ın yardımcılarından birkaç tanesi de ileri çıkarak yeni gelenlere yardım etmeye ve onları bir yan tünele doğru yönlendirmeye başladı.</p>

  <p>Yeden, Kelsier ve Ham’a katılmak için geldi. “Bu mağara hayret verici Lord Kelsier! Ben daha önce hiç mağaralarda bulunmamıştım. Lord Hükümdar’ın bu adamları bulamamasına şaşmamak gerek!”</p>

  <p>"Burası iç içe geçmiş onlarca mağaradan oluşan bir yer ve tam olarak güvence altında,” dedi Ham gururlu bir şekilde. “Sadece üç girişi var, hepsi de bunun gibi yarıklar. Uygun ikmal malzemeleriyle bu bölgeyi bir işgalci kuvvete karşı süresiz olarak savunabiliriz.”</p>

  <p>"Artı bu tepelerin altındaki tek mağaralar bunlar değil,” dedi Kelsier. “Lord Hükümdar bizi yok etmek için kararlı olsaydı bile, ordusu bizi arayarak haftalar harcayıp yine de bulamayabilirdi.”</p>

  <p>“İnanılmaz,” dedi Yeden. Dönerek Kelsier’e baktı. “Senin hakkında yanılmışım Lord Kelsier. Bu operasyon... bu ordu... Eh, sen burada etkileyici bir şey yapmışsın.”</p>

  <p>Kelsier gülümsedi. “Aslında sen benim hakkımda haklıydın. Sen başlangıçta bana güvendin; bizler sadece senin sayende buradayız.”</p>

  <p>“Ben... sanırım öyle, değil mi?” dedi Yeden gülümseyerek.</p>

  <p>“Her neyse,” dedi Kelsier. “Güvenini takdir ediyorum. Bütün o adamları çatlaktan aşağı indirmek büyük olasılıkla biraz zaman alacaktır, sen burada işleri idare edebilir misin? Ben biraz Hammond’la konuşmak istiyorum.”</p>

  <p>“Elbette Lord Kelsier.” Sesinde saygı, hatta biraz da artmakta olan övgü vardı.</p>

  <p>Kelsier başıyla yan tarafa doğru işaret etti. Ham hafifçe kaşlarını çatarak bir fener aldı, sonra da Kelsier’i takip ederek birinci mağaradan çıktı. Bir yan tünele girdiler ve bir kere duyma mesafesinden çıktıkları zaman Ham duraklayarak geriye doğru baktı.</p>

  <p>Kelsier durarak bir kaşını kaldırdı.</p>

  <p>Ham başıyla giriş mağarasına doğru işaret etti. “Yeden kesinlikle değişmiş.”</p>

  <p>“Benim insanlar üzerinde öyle bir etkim vardır.”</p>

  <p>“Huşu uyandırıcı alçakgönüllülüğün yüzünden olsa gerek,” dedi Ham. “Ben ciddiyim Kell. Bunu nasıl yaptın? O adam resmen senden nefret ederdi; şimdi ise sana ağabeyine tapan bir çocuk gibi bakıyor.”</p>

  <p>Kelsier omuz silkti. “Yeden daha önce hiç etkili bir takımın parçası olmamış. Sanırım gerçekten de bir şansımız olduğunun farkına varmaya başlıyor. Bir yılın yarısından sadece biraz fazla bir sürede, onun hayatı boyunca hiç görmediği kadar büyük bir isyancı grubu topladık. Bu türden sonuçlar en inatçıları bile yola getirebilir.”</p>

  <p>Ham ikna olmuş gibi görünmüyordu. En sonunda ise sadece omuz silkerek tekrar yürümeye başladı. “Sen ne hakkında konuşmak istiyordun?”</p>

  <p>"Aslında ben eğer yapabilirsek diğer iki girişi de ziyaret etmek istiyorum,” dedi Kelsier.</p>

  <p>Ham başıyla onaylayarak bir yan tüneli işaret etti ve yolu gösterdi. Bu tünel de diğerlerinin çoğu gibi insan elleriyle oyulmamıştı; mağaraların doğal bir uzantısıydı. Çoğunluğu bu kadar geniş olmamakla birlikte, Merkez Salahiyet’te yüzlerce benzer mağara sistemi vardı. Ve atiyum jeotları sadece bir tanesinde yetişirdi: Hathsin Çukurları’nda.</p>

  <p>“Her neyse, Yeden haklı,” dedi Ham, tüneldeki dar bir yerden geçmek için eğilip bükülürken. “Bu insanları saklamak için mükemmel bir yer bulmuşsun.”</p>

  <p>Kelsier başıyla onayladı. “Çeşitli isyancı grupları yüzyıllardır bu tepelerdeki mağaraları kullanıyor. Luthadel’e korkutucu derecede yakınlar ama Lord Hükümdar asla buradaki herhangi birine karşı başarılı bir baskın yapamadı. Şimdi ise sadece burayı görmezden geliyor; büyük ihtimalle çok fazla başarısızlık yüzündendir.”</p>

  <p>“Ondan şüphem yok,” dedi Ham. “Bu aşağıdaki bütün girinti ve dar boğazlar yüzünden burası savaşmak için pis bir yer olur. ” Geçitten çıkarak bir diğer küçük mağaraya girdi. Bunun da tepesinde bir yarık vardı ve hafif bir güneş ışığı aşağı sızıyordu. On askerden oluşan bir manga odada nöbet tutuyordu ve Ham içeri girer girmez hazır ola geçtiler.</p>

  <p>Kelsier onaylayarak başını salladı. “Her zaman on adam mı?”</p>

  <p>“Üç girişin hepsinde birden," dedi Ham.</p>

  <p>“Güzel,” dedi Kelsier. İleri çıkarak askerleri inceledi. Kollarını yukarı kıvırmıştı ve yara izleri görünüyordu, adamların da onlara bakmakta olduğunu görebiliyordu. Ne inceleyeceği hakkında aslında bir fikri yoktu ama seçiciymiş gibi görünmeye çalıştı. Silahlarını inceledi, adamların sekizinde değnekler ve ikisinde de kılıç vardı ve birkaç tanesinin omzunun tozunu silkti, gerçi adamların hiçbirisi üniforma giymiyordu.</p>

  <p>En sonunda omzunda bir işaret olan bir askere döndü. “Kimin mağaradan çıkmasına izin veriyorsunuz, asker?”</p>

  <p>“Sadece General Hammond’ın kendisi tarafından mühürlenmiş bir mektubu olan adamların, efendim!”</p>

  <p>“Hiç istisna yok mu?”</p>

  <p>“Hayır efendim!”</p>

  <p>“Ben şu anda çıkmak istersem?”</p>

  <p>Adam durakladı. “Şey...”</p>

  <p>“Beni durduracaksın!” dedi Kelsier. “Kimse ayrıcalıklı değil, asker. Ben de değilim, oda arkadaşın da değil, subayların da değil; hiç kimse değil. Eğer elinde o mühür yoksa çıkamaz! ”</p>

  <p>“Evet efendim!” dedi asker.</p>

  <p>“Aferin sana,” dedi Kelsier. “Eğer bütün askerlerin bu kadar sağlamsa, General, o zaman Lord Hükümdar korkmakta haklı.”</p>

  <p>Sözleriyle askerlerin biraz göğsü kabardı.</p>

  <p>“Devam edin,” dedi Kelsier mağaradan çıkarken Ham’a takip etmesi için işaret ederek.</p>

  <p>“İyi yaptın,” dedi Ham hafifçe. “Onlar haftalardır senin ziyaretini bekliyorlar.”</p>

  <p>Kelsier omuz silkti. “Ben sadece onların girişi düzgün bir şekilde koruduğundan emin olmak istedim. Şimdi daha fazla adamın olduğuna göre, bu çıkış mağaralarına açılan tüm tünellere de muhafız koymanı istiyorum."</p>

  <p>Ham başıyla onayladı. “Biraz aşırı gibi görünüyor gerçi.”</p>

  <p>“Sen beni dinle,” dedi Kelsier. “Tek bir şikâyetçi ya da kaçak hepimizi birden Lord Hükümdar’a satabilir. Bu yeri savunabilecek olduğunu hissetmen güzel ama eğer sizi içeri sıkıştırarak kamp kurmuş bir ordu olursa, bu ordu bizim için faal olarak işe yaramaz hâle gelmiş olur.”</p>

  <p>“Pekâlâ,” dedi Ham. “Üçüncü girişi de görmek istiyor musun?”</p>

  <p>“Lütfen,” dedi Kelsier.</p>

  <p>Ham başıyla onaylayarak başka bir tünele doğru ona yol gösterdi.</p>

  <p>“Ha, bir diğer şey daha,” dedi Kelsier bir süre daha yürüdükten sonra. “Yüz adamlık bir grup toparla, hepsi güvendiğin adamlar olsun ve onları yukarıdaki ormanda gezinmeleri için gönder. Eğer bizi arayacak birileri gelecek olursa, bu bölgeden çok sayıda insanın geçmiş olduğu gerçeğini gizleyemeyiz. Ama ayak izlerinin hiçbirisinin herhangi bir yere varmayacağı kadar karışık hâle gelmesini sağlayabiliriz.”</p>

  <p>“İyi fikir.”</p>

  <p>“Ben onlarla doluyum,” dedi Kelsier, bir diğer mağara odasına girerlerken. Bu önceki ikisinden çok daha büyüktü ve içinde bir giriş yarığı değil, bir antrenman odası vardı. Kılıçları ya da değnekleri olan asker grupları üniformalı eğiticilerin dikkati altında talim yapıyorlardı. Subaylar için üniforma Dockson’ın fikriydi. Adamların hepsine birden üniforma giydiremezlerdi; bu hem çok pahalıya mal olurdu hem de o kadar fazla üniforma almak şüphe çekerdi. Ancak belki liderlerini üniforma içinde görmek adamlarda bir birlik hissi uyandırmak için faydalı olabilirdi.</p>

  <p>Ham yoluna devam etmek yerine odanın kıyısında durakladı. Askerlere göz atarak hafifçe konuştu. “Bir ara bunun hakkında konuşmamız gerek Kell. Adamlar kendilerini asker gibi hissetmeye başlıyorlar ama... Eh, onlar skaa. Hayatlarını fabrikalarda ya da tarlalarda çalışarak geçirdiler. Onları gerçekten de savaş meydanına çıkardığımız zaman ne kadar iyi iş çıkaracaklar bilmiyorum.”</p>

  <p>“Eğer biz her şeyi doğru yapabilirsek, çok fazla savaşmaları gerekmeyecek," dedi Kelsier. “Hathsin’i koruyan sadece birkaç yüz asker var; Lord Hükümdar önemli olduğunu belli etmemek için orayı korumak üzere çok fazla adam bırakamaz. Bizim bin adamımız Hathsin’i kolaylıkla alabilir, sonra da Garnizon gelir gelmez geri çekilebilirler. Diğer dokuz binin birkaç Büyük Ev’in muhafız mangaları ve saray askerleriyle yüzleşmek zorunda kalması mümkün ama orada da adamlarımızın sayı üstünlüğüne sahip olmaları gerek.”</p>

  <p>Ham başıyla onayladı, gerçi bakışları hâlâ kararsız gibiydi.</p>

  <p>“Ne?” diye sordu Kelsier mağara kavşağının pürüzsüz, kristal gibi ağzına yaslanarak.</p>

  <p>“Peki ya bizim onlarla işimiz bittiği zaman Kell?” diye sordu Ham. “Bir kere biz atiyumumuzu aldığımız zaman, şehri ve de orduyu Yeden’e teslim edeceğiz. Ondan sonra ne olacak?”</p>

  <p>“Orası Yeden’e kalmış,” dedi Kelsier.</p>

  <p>“Onlar katledilecek,” dedi Ham çok hafif bir sesle. “On bin adam Luthadel’i bütün Son İmparatorluk’a karşı elde tutamaz.”</p>

  <p>“Benim onlara senin düşündüğünden daha iyi bir şans vermeye niyetim var Ham,” dedi Kelsier. “Eğer asilleri birbirlerine karşı çevirebilir ve hükümeti de alt üst edebilirsek...”</p>

  <p>“Belki,” dedi Ham hâlâ ikna olmamış bir şekilde.</p>

  <p>“Sen planı kabul etmiştin Ham,” dedi Kelsier. “En başından beri bizim niyetimiz buydu. Bir ordu topla, bunu Yeden’e teslim et.”</p>

  <p>“Biliyorum,” dedi Ham içini çekerek mağara duvarına yaslanıp. “Sanırım... Eh, şimdi onlara liderlik etmiş olduğum için işler değişti. Belki de ben böyle komuta sahibi olacak adam değilimdir. Ben bir korumayım, general değil.”</p>

  <p><i>Nasıl hissettiğini biliyorum dostum,</i> diye düşündü Kelsier. <i>Ben de bir hırsızım, ermiş değil. Bazı zamanlarda sadece iş neyi gerektiriyorsa onu olmak zorunda kalırız.</i></p>

  <p>Kelsier bir elini Ham’in omzuna koydu. “Burada iyi bir iş çıkarıyordun.”</p>

  <p>Ham durakladı. “Çıkarıyordum mu?”</p>

  <p>“Yeden’i senin yerini alması için getirdim. Dox ve ben ordunun komutanı olarak ona da sıra vermenin daha iyi olacağına karar verdik; bu şekilde askerler liderleri olarak ona da alışabilirler. Dahası sana Luthadel’de ihtiyacımız var. Birilerinin Garnizon’u ziyaret etmesi ve bilgi toplaması gerek ve sen de orduda tanıdıkları olan tek kişisin.”</p>

  <p>“O zaman ben seninle geri mi döneceğim?” diye sordu Ham.</p>

  <p>Kelsier başıyla onayladı.</p>

  <p>Ham sadece bir an için üzgün göründü, sonra da rahatlayarak gülümsedi. “En sonunda bu üniformanın içinden çıkabileceğim! Ama sen Yeden’in bununla baş edebileceğini düşünüyor musun?”</p>

  <p>“Sen kendin de söyledin, son birkaç ay içinde o çok değişti. Ve o gerçekten de mükemmel bir idareci; ağabeyim bıraktığından beri isyanda iyi bir iş çıkardı.”</p>

  <p>“Sanırım öyle...”</p>

  <p>Kelsier kederli bir şekilde başını salladı. “Biz fazlaca dağılmış hâldeyiz Ham. Sen ve Breeze güvenebileceğimi tam olarak bildiğim iki adamsınız ve sana Luthadel’de ihtiyacım var. Yeden buradaki iş için kusursuz değil ama eninde sonunda ordu onun olacak. Bir süre için önderlik etmesine izin versek de olur. Dahası bu ona da yapacak bir şeyler verecek, çetedeki yeri konusunda biraz huzursuzlanmaya başlıyor.” Kelsier durakladı, sonra da eğleniyormuş gibi gülümsedi. “Sanırım diğerlerine gösterdiğim dikkati kıskanıyor.”</p>

  <p>Ham gülümsedi. "Bu <i>da</i> bir değişiklik.”</p>

  <p>Tekrar yürümeye başlayarak antrenman odasını geride bıraktılar. Bir diğer dolambaçlı taş tünele girdiler. Bu hafifçe aşağı doğru eğimliydi; görebildikleri tek ışık Ham’ın fenerinden geliyordu.</p>

  <p>“Biliyor musun, bu yerle ilgili hoş bir şey daha var,” dedi Ham birkaç dakika daha yürüdükten sonra. “Büyük ihtimalle bunu sen de daha önce fark etmişsindir; bazen bu aşağısı gerçekten de güzel oluyor.”</p>

  <p>Kelsier fark etmemişti. Yürüdükleri sırada yan tarafa bir göz attı. Bu bölgenin bir kenarı tavandan damlayan minerallerden oluşmuştu, kirli buz saçaklarına benzeyen ince sarkıt ve dikitler birleşerek bir tür parmaklık oluşturuyorlardı. Mineral damarları Ham’in ışığıyla yanıp sönüyordu ve önlerinde uzanan yol ise çalkantılı bir lav nehrinin donmuş hâli gibi görünüyordu.</p>

  <p><i>Hayır,</i> diye düşündü Kelsier. <i>Hayır, ben güzelliğini görmüyorum Ham.</i> Başka bir adam renk ve erimiş kaya katmanlarındaki sanatı görebilirdi. Kelsier ise sadece Hathsin’i görüyordu. Büyük çoğunluğu aşağı inen sonsuz mağaralar. Çatlakların arasından sürünerek geçmeye, karanlığın içinde derinlere inmeye zorlanmış, yolunu aydınlatmak için bir ışık bile verilmemişti.</p>

  <p>Sık sık yukarı geri tırmanmamayı düşünmüştü. Ama ondan sonra mağaralarda bir ceset bulurdu; diğer bir mahkûmun vücudu, kaybolmuş olan ya da belki de sadece vazgeçmiş olan bir adam. Kelsier kemiklere dokunur ve kendisine daha da fazla söz verirdi. Her hafta bir atiyum jeodu bulurdu. Her hafta vahşice dövülerek idam edilmekten kaçınırdı.</p>

  <p>O en son sefer hariç. Kelsier hayatta olmayı hak etmiyordu; öldürülmüş olanın kendisi olması gerekirdi. Ama Mare ona o hafta iki tane bulmuş olduğunu söyleyerek bir atiyum jeodu vermişti. Kelsier ise onun yalanını jeodu teslim etmeden önce fark edememişti.</p>

  <p>Sonraki gün onu döverek öldürdüler. Kelsier’in gözünün önünde.</p>

  <p>O gece Kelsier Kopmuş ve bir Sissoylu olarak güçleri ortaya çıkmıştı. Ertesi gece ise insanlar öldü.</p>

  <p>Pek çok insan.</p>

  <p><i>Hathsin Firarisi. Hayatta olmaması gereken bir adam. Onun ölmesini izledikten sonra bile bana ihanet edip etmemiş olduğuna karar veremedim.</i> O <i>jeodu bana sevdiğinden mi verdi? Yoksa suçluluktan mı?</i></p>

  <p>Hayır, o mağaralardaki güzelliği göremiyordu. Çukurlar başka adamları delirtmiş, küçük, dar alanlarda dehşete düşer hâle getirmişti. Bu Kelsier’e olmamıştı. Ama o biliyordu ki labirentler ne harikalar saklıyor olursa olsun, görüntüler ne kadar hayret verici ya da güzellikler ne kadar göz alıcı olursa olsun, o bunlardan asla hoşlanmayacaktı. Mare ölmüşken yapamazdı.</p>

  <p><i>Artık bunları düşünemem,</i> diye kendi kendine karar verdi Kelsier, mağara etrafında daha da kararırmış gibi görünürken. Yan tarafına bir göz attı. “Pekâlâ Ham. Hadi bakalım. Bana ne düşündüğünü söyle.”</p>

  <p>“Gerçekten mi?” diye sordu Ham hevesle.</p>

  <p>“Evet,” dedi Kelsier bir teslimiyet duygusu içinde.</p>

  <p>"Pekâlâ,” dedi Ham. “Şimdi, ben son zamanlarda şu konuda endişe ediyorum: Skaalar asillerden farklı mı?”</p>

  <p>“Elbette farklılar,” dedi Kelsier. “Aristokrasi paraya ve toprağa sahip, skaaların ise hiçbir şeyi yok.”</p>

  <p>“Ben ekonomik olarak demek istemiyorum. Ben fiziksel farklılıklardan bahsediyorum. Obligatörlerin ne dediğini biliyorsun, değil mi?”</p>

  <p>Kelsier başıyla onayladı.</p>

  <p>“Ee, o doğru mu? Yani, skaaların gerçekten de bir sürü çocuğu oluyor ve ben asillerin üremekte sorun yaşadığını duydum.”</p>

  <p>Buna Denge deniliyordu. Bunun Lord Hükümdar’ın asil sayısının skaaların kaldıramayacağı kadar çok olmaması ve de dayaklara ve rastgele cinayetlere rağmen, her zaman yiyecek yetiştirmek ve fabrikalarda çalışmak için yeteri kadar skaa olmasını garanti altına almasının yolu olduğu iddia edilirdi.</p>

  <p>“Ben her zaman onun Nezaret palavrası olduğunu varsaymıştım,” dedi Kelsier dürüst bir şekilde.</p>

  <p>“Bir düzine kadar çok sayıda çocuğu olan skaa kadınlar biliyorum,” dedi Ham. “Ama üçten fazla çocuğu olan tek bir önemli asil ailenin adını veremem."</p>

  <p>“Bu sadece kültürel bir durum.”</p>

  <p>“Ve boy farkı? Diyorlar ki bir zamanlar bir skaa ile asili sadece bakarak ayırt edebilirmişsin. Bu değişti, büyük ihtimalle melezler yüzünden ama skaaların çoğu hâlâ biraz kısa boylu.”</p>

  <p>“O beslenmeden. Skaalar yeteri kadar yemek yiyemiyor.”</p>

  <p>“Peki ya Allomansi?”</p>

  <p>Kelsier’in yüzü asıldı.</p>

  <p>“Orada fiziksel bir fark olduğunu kabul etmek zorundasın,” dedi Ham. “Skaalar asla önceki beş nesillerinde bir yerlerde asil kanı yoksa Siskan olmuyorlar.”</p>

  <p>En azından bu kadarı doğruydu.</p>

  <p>"Skaalar asillerden farklı düşünüyor Kell,” dedi Ham. "Bu askerler bile biraz ürkek ve onlar cesur olanları! Yeden genel skaa nüfusu hakkında haklı, asla ayaklanmayacaklar. Ya eğer... ya eğer bizlerde fiziksel olarak farklı bir şey varsa? Ya asillerin bizi yönetmeye <i>hakkı</i> varsa?”</p>

  <p>Kelsier koridorda donakaldı. “Gerçekten de böyle mi düşünüyorsun?”</p>

  <p>Ham da durdu. “Sanırım... Hayır, öyle düşünmüyorum. Ama bazen merak ediyorum. Asillerin Allomansi’si var, değil mi? Belki de iktidarda onların olması amaçlanmıştır?”</p>

  <p>“Kim tarafından amaçlanmış? Lord Hükümdar mı?”</p>

  <p>Ham omuz silkti.</p>

  <p>"Hayır, Ham,” dedi Kelsier. "Bu doğru değil. <i>Bu</i> doğru değil. Bunu görmenin zor olduğunu biliyorum; işler çok uzun zamandır bu şekilde yürüyor ama skaaların yaşama şeklinde çok ciddi bir şekilde yanlış olan bir şeyler var. Buna inanmak <i>zorundasın"</i></p>

  <p>Ham durakladı, sonra da başını sallayarak onayladı. “Hadi gidelim,” dedi Kelsier. “Ben o diğer girişi de ziyaret etmek istiyorum.”</p>

  <div>
    <br/>
  </div>

  <p class="p1">Hafta yavaş geçti. Kelsier askerleri, eğitimi, yiyecekleri, silahları, ikmal malzemelerini, gözcüleri, muhafızları ve aşağı yukarı aklına gelen diğer her şeyi teftiş etti. Daha da önemlisi, adamları ziyaret etti. Onlara iltifat etti ve cesaret verdi ve önlerinde sık sık Allomansi kullanmayı da ihmal etmedi.</p>

  <p>Skaaların çoğu “Allomansi” adını duymuş olsa da, çok azı tam olarak neler yapabileceğini biliyordu. Asil Siskanlar güçlerini nadiren diğer insanların önünde kullanırdı ve melezlerin ise daha bile dikkatli olması gerekiyordu. Sıradan skaaların, hatta şehir skaalarının bile, Çelikitme ya da Lehim yakma gibi şeylerden haberleri yoktu. Onlar Kelsier’in uçarak havada süzülmesini ya da doğaüstü bir kuvvetle dövüşmesini gördükleri zaman, bunların hepsini müphem “Allomansi Büyüleri’ne” yoruyorlardı.Kelsier’in ise bu yanlış anlaşılmayı düzeltmeye hiç niyeti yoktu.</p>

  <p>Ancak haftanın bütün etkinliklerine rağmen, Ham’le olan konuşmasını hiç unutmadı.</p>

  <p><i>Asillerin skaalardan üstün olabileceğini aklına nasıl getirebilir,</i> diye düşündü Kelsier merkezi toplantı mağarasındaki yüksek masada oturmuş yemeğini didiklerken. Devasa "oda” yedi bin adamdan oluşan ordunun tamamını alacak kadar büyüktü; gerçi pek çoğu yan bölmelerde ya da yarı yarıya tünellere taşmış olarak oturmaktaydı. Yüksek masa odanın uzak ucundaki yüksek bir kaya oluşumunun üstüne kurulmuştu.</p>

  <p><i>Büyük ihtimalle ben fazla endişeleniyorumdur.</i> Ham aklı başında olan hiçbir insanın düşünmeyeceği şeyleri kafasına takmaya meyilliydi; bu da sadece onun o felsefi ikilemlerinden bir diğeriydi. Hatta şimdiden daha önceki endişelerini unutmuş gibi görünüyordu. Yeden’le gülerek yemeğin tadını çıkarıyordu.</p>

  <p>Yeden’e gelince, zayıf isyancı lideri general üniformasının içinde kendinden oldukça memnun görünüyordu ve haftayı Ham’dan ordunun işleyişiyle ilgili çok ciddi notlar alarak geçirmişti. Görevlerini oldukça doğal bir şekilde uygulamaya başlıyormuş gibi görünüyordu.</p>

  <p>Aslında ziyafetin tadını çıkarmayan tek kişi Kelsier'miş gibi görünüyordu. Bu akşamın özellikle bu vesile için mavnalarda getirilmiş olan yemekleri, aristokratik standartlara göre mütevazıydı ama askerlerin alışkın olduğundan çok daha kaliteliydi. Adamlar neşe dolu bir şamatacılıkla yemeğin tadını çıkarıyorlar, ufak bira paylarını içerek ânı kutluyorlardı.</p>

  <p>Ve yine de Kelsier endişeliydi. Bu adamlar ne için savaştıklarını düşünüyorlardı? Eğitimleri konusunda hevesliymiş gibi görünüyorlardı ama bu sadece düzenli yemekler yüzünden de olabilirdi. Gerçekten de Son İmparatorluk’u devirmeyi hak ettiklerini düşünüyorlar mıydı? Onlar asillerin skaalardan üstün olduğunu düşünüyor muydu?</p>

  <p>Kelsier onların tereddütlerini hissedebiliyordu. Adamların pek çoğu yaklaşmakta olan tehlikenin farkındaydı ve sadece katı çıkış kuralları onların kaçmasına engel oluyordu. Her ne kadar eğitimleri hakkında konuşmaya hevesli olsalar da, sarayı ve şehir duvarlarını ele geçirip sonra da Luthadel Garnizonu’na karşı tutmak olan son görevleri hakkında konuşmaktan kaçınıyorlardı.</p>

  <p><i>Başarılı olabileceklerini düşünmüyorlar,</i> diye düşündü Kelsier. <i>Kendilerine güvenmeleri gerek. Benim hakkımdaki söylentiler bir başlangıç ama...</i></p>

  <p>Ham’i dürtükleyerek onun dikkatini çekti.</p>

  <p>“Sana disiplin sorunu çıkaran adamlar var mı?” diye sordu Kelsier sessizce.</p>

  <p>Ham garip soruya kaşlarını çattı. “Bir iki tane var elbette. Bence bu kadar büyük olan bir grupta her zaman karşıt görüşlüler olacaktır.”</p>

  <p>“Özellikle biri var mı?” diye sordu Kelsier. “Gitmek isteyen adamlar? Yapmakta olduğumuz şeye karşıtlığı konusunda açık sözlü olan birine ihtiyacım var.”</p>

  <p>“Tam şu anda koğuş hapsinde olan iki tane var,” dedi Ham.</p>

  <p>“Burada kimse var mı?” diye sordu Kelsier. "Tercihen bizim görebileceğimiz bir masada oturan biri.”</p>

  <p>Ham bir an kalabalığı gözleriyle tarayarak düşündü. “İkinci masada oturan kırmızı pelerinli adam. İki hafta önce kaçmaya çalışırken yakalanmıştı.”</p>

  <p>Sözü geçen adam cılız ve huzursuz bir tipti; masasında kamburunu çıkarmış, terk edilmiş bir duruşla oturuyordu.</p>

  <p>Kelsier başıyla reddetti. "Benim biraz daha karizmatik birilerine ihtiyacım var.”</p>

  <p>Ham düşünerek çenesini ovuşturdu. Sonra duraklayarak başka bir masaya doğru başıyla işaret etti. “Bilg. Sağ taraftan dördüncü masada oturan iri adam.”</p>

  <p>“Gördüm,” dedi Kelsier. Bilg kaslı bir adamdı, kalın bir sakalı ve bir yeleği vardı.</p>

  <p>“O emirlere itaatsizlik etmeyip bu konuda zekice davranıyor ama sessiz sedasız sorun çıkarıyor,” dedi Ham. “Bizim Son İmparatorluk’a karşı bir şansımız olmadığını düşünüyor. Bana kalsa onu da içeri atardım ama bir adamı sadece korkusunu ifade ettiği için cezalandıramam ya da en azından eğer onu cezalandırırsam, aynısını ordunun yarısına da yapmak zorunda kalırım. Dahası o kolayca gözden çıkarmak için fazlasıyla iyi bir dövüşçü.”</p>

  <p>“Mükemmel o,” dedi Kelsier. Çinko yaktı, sonra da Bilg’e doğru baktı. Her ne kadar çinko Kelsier’in adamın duygularını okumasını sağlamasa da, tıpkı metal yakarken yüzlercesinin arasından İtmek için tek bir metal parçasını ayırt edebiliyor olduğun gibi, tek bir kişiyi Teskin ya da Körükleme için seçmen de mümkündü.</p>

  <p>Yine de bu kadar büyük bir kalabalığın içinden Bilg’i ayırt etmesi zordu, bu yüzden de Kelsier bütün masadaki adamların üzerine odaklanarak daha sonra kullanmak üzere duygularını "eline aldı”. Sonra ayağa kalktı. Yavaş yavaş mağara sessizleşti.</p>

  <p>“Askerlerim, ayrılmadan önce son bir kere daha bu ziyaretim sırasında ne kadar etkilenmiş olduğumu ifade etmek istiyorum.” Mağaranın doğal akustiği sayesinde güçlenen sözleri oda boyunca yankılandı.</p>

  <p>“Sizler iyi bir ordu hâline gelmektesiniz,” dedi Kelsier. "General Hammond’ı sizden çaldığım için özür diliyorum ancak onun yerinde son derece becerikli bir adam bırakıyorum. Pek çoğunuz General Yeden’i tanıyorsunuz; onun isyanın lideri olarak yıllarca hizmet ettiğini biliyorsunuz. Benim onun sizleri askeri alanda daha da iyi bir şekilde eğitme becerisine sahip olduğuna dair güvenim tam.”</p>

  <p>Onların zaten hoşnutsuzluk hissediyor olacakları gerçeğine güvenerek Bilg ve arkadaşlarının duygularını alevlendirerek Körüklemeye başladı.</p>

  <p>“Sizlerden istediğim şey büyük bir görev,” dedi Kelsier Bilg’e bakmadan. “Luthadel’in dışındaki skaaların, hatta her yerdeki skaaların büyük kısmının sizin onlar için ne yapmak üzere olduğunuzdan haberi yok. Onların sizin katlandığınız eğitimlerden ya da katılmak için hazırlandığınız savaşlardan haberi yok. Ancak bunun ödüllerini onlar toplayacak. Bir gün sizlere kahraman diyecekler.”</p>

  <p>Bilg’in duygularını daha da sertçe Körükledi.</p>

  <p>“Luthadel Garnizonu güçlü ama biz onları yenebiliriz, özellikle de şehir duvarlarını hızlıca ele geçirebilirsek,” dedi Kelsier. “Buraya neden gelmiş olduğunuzu unutmayın. Bu sadece bir kılıç savurmayı ya da bir miğfer takmayı öğrenmek için değildi. Bu, bu dünyanın hiçbir zaman görmemiş olduğu bir devrim içindi; iktidarı kendi elimize almak, Lord Hükümdar’ı yerinden etmek içindi. Hedefinizi aklınızdan hiç çıkarmayın.”</p>

  <p>Kelsier durakladı. Gözünün ucuyla Bilg’in masasındaki adamların karanlık yüz ifadelerini görebiliyordu. En sonunda, sessizliğin içinde Kelsier masadan gelen bir mırıldanma duydu; mağaranın akustiği bunu pek çok kulağa taşımıştı.</p>

  <p>Kelsier kaşlarını çatarak Bilg’e doğru döndü. Bütün mağara daha da sessizleşmiş gibi görünüyordu. “Bir şey mi söyledin?” diye sordu Kelsier. <i>İşte karar anı. Direnecek mi, yoksa sinecek mi?</i></p>

  <p>Bilg bakışına karşılık verdi. Kelsier adama harlanmış bir Körükleme daha gönderdi. Ödülü ise Bilg’in kırmızı bir yüzle masasında ayağa kalkması oldu.</p>

  <p>“Evet, <i>efendim,”</i> diye tersçe cevapladı kaslı adam. “Bir şey söyledim. Ben dedim ki bazılarımız ‘hedefimizi’ aklından çıkarmış değil. Bunu her gün düşünüyoruz.”</p>

  <p>“Peki, neden?” diye sordu Kelsier. Askerler konuşulanları duyurmak için fazla uzakta olanlara da aktarırken mağaranın arka tarafından gürültülü fısıldaşmalar gelmeye başladı.</p>

  <p>Bilg derin bir nefes aldı. “Çünkü efendim, biz düşünüyoruz ki sizin bizi gönderdiğiniz şey intihar. Son İmparatorluk’un orduları sadece tek bir garnizondan daha büyük. Duvarları ele geçirmemizin bir önemi yok, her hâlükarda eninde sonunda katledileceğiz. Bir imparatorluk birkaç bin askerle devrilmez.”</p>

  <p><i>Harika,</i> diye düşündü Kelsier. <i>Üzgünüm Bilg ama birilerinin bunu söylemesi gerekiyordu ve bu kesinlikle ben olamazdım.</i></p>

  <p>“Görüyorum ki bir anlaşmazlığımız var,” dedi Kelsier yüksek sesle. <i>“Ben</i> bu adamlara ve onların amacına inanıyorum.”</p>

  <p>“Ben de senin kafayı yemiş bir salak olduğuna inanıyorum,” diye kükredi Bilg. “Ve ben de bu soktuğumun mağaralarına gelerek daha bile büyük salaklık ettim. Eğer bizim şansımız konusunda bu kadar eminsen neden hiç kimse dışarı çıkamıyor? Sen bizi ölmeye gönderene kadar burada kapalı kalacağız!”</p>

  <p>“Bana hakaret ediyorsun,” diye öfkeyle konuştu Kelsier. “Sen de neden kimsenin gitmesine izin verilmediğini gayet iyi biliyorsun. Sen neden gitmek istiyorsun asker? Arkadaşlarını Lord Hükümdar’a satmak için o kadar hevesli misin? Dört bin hayata karşılık bir avuç boxing için mi?”</p>

  <p>Bilg’in yüzü daha da kızardı. “Ben asla böyle bir şey yapmam ama kesinlikle senin beni ölüme göndermene izin verecek de değilim! Bu ordu bir zaman kaybı.”</p>

  <p>“İhanetten bahsediyorsun,” dedi Kelsier. Dönerek kalabalığı gözleriyle taradı. “Bir generalin kendi komutası altında olan bir adamla dövüşmesi uygun değildir. Burada bu isyanın onurunu savunmaya gönüllü olacak bir asker var mı?”</p>

  <p>Anında birkaç düzine adam ayağa kalktı. Bir tanesi Kelsier’in özellikle dikkatini çekmişti. Diğerlerinden daha ufaktı ama Kelsier’in daha önceden de fark etmiş olduğu sade bir samimiyeti vardı. “Yüzbaşı Demoux.”</p>

  <p>Anında genç yüzbaşı öne fırladı.</p>

  <p>Kelsier uzanarak kendi kılıcını kavradı ve bunu aşağıdaki adama attı. “Sen kılıç kullanabiliyor musun evlat?”</p>

  <p>“Evet efendim!”</p>

  <p>“Birisi Bilg için bir silah ile bir çift deri yelek getirsin.” Kelsier, Bilg’e doğru döndü. “Asillerin bir âdeti vardır. İki adamın bir anlaşmazlığı olduğu zaman, bunu bir düelloyla çözerler. Benim şampiyonumu yenersen gitmekte özgürsün. ”</p>

  <p>“Ya o beni yenerse?” diye sordu Bilg.</p>

  <p>“O zaman ölmüş olacaksın,” dedi Kelsier.</p>

  <p>“Kalırsam da ölmüş olurum,” dedi Bilg yakınlardaki bir askerden gelen bir kılıcı kabul ederken. “Koşulları kabul ediyorum.”</p>

  <p>Kelsier başıyla onaylayarak birkaç adama masaları kenara çekerek yüksek masanın önünde boş bir alan yaratmaları için elini salladı. Askerler ayaklanarak yarışmayı izlemek üzere etrafa toplanmaya başladılar.</p>

  <p>“Kell, ne yapıyorsun sen?” diye tısladı Ham yan tarafından.</p>

  <p>“Yapılması gerekli olan bir şeyi.”</p>

  <p>“Gerekli olan bir... Kelsier, o oğlan Bilg’e rakip olamaz! Ben Demoux’ya güveniyorum, onu bu yüzden terfi ettirdim ama o büyük bir savaşçı değil. Bilg ise ordudaki en iyi kılıç kullanan adamlardan biri!”</p>

  <p>“Askerler de bunu biliyor mu?" diye sordu Kelsier.</p>

  <p>“Elbette,” dedi Ham. “Şunu iptal et. Demoux, Bilg’in neredeyse yarısı kadar; uzanım, güç ve beceride dezavantajlı! Katledilecek!”</p>

  <p>Kelsier, Ham’in talebini umursamadı. Sessizce oturarak iki asker deri zırhlarını bağlarken silahlarını kaldırmış olan Bilg ve Demoux’ya baktı. İşleri bittiği zaman Kelsier bir elini sallayarak dövüşün başlaması için işaret verdi.</p>

  <p>Ham inledi.</p>

  <p>Kısa bir dövüş olacaktı. İki adamın da kılıçları ve çok az zırhları vardı. Bilg kendine güvenerek öne doğru bir adım atıp Demoux'ya doğru bir iki deneme saldırısı yaptı. Oğlan en azından becerikliydi, darbeleri engelledi ama bunu yaparken becerileri hakkında epey bir şey açık etti.</p>

  <p>Kelsier derin bir nefes alarak çelik ve demir yaktı.</p>

  <p>Bilg saldırdı ama Kelsier kılıcını hafifçe yana İterek Demoux’ya kaçması için yer sağladı. Oğlan bir saplama hareketi denedi ama Bilg bunu kolaylıkla karşıladı. Sonra iri kıyım savaşçı seri bir saldırıya geçerek darbeleriyle Demoux’yu geriye doğru tökezletti. Demoux son saldırının önünden sıçrayarak çekilmeye çalıştı ama çok yavaştı. Kılıç önüne geçilemez derecede korkunç bir şekilde indi.</p>

  <p>Kelsier kendini desteklemek için arkasındaki bir fener desteğini Çekerek demirini harladı, sonra da Demoux'nun yeleğindeki demir çivileri kavradı. Demoux sıçrarken Kelsier Çekti, oğlanı küçük bir yay çizdirip geriye doğru uçurarak Bilg’den uzaklaştırdı.</p>

  <p>Bilg’in kılıcı taş zemine çarparken Demoux sakarca bir tökezlemeyle yere indi. Bilg şaşkınlık içinde başını kaldırarak baktı ve kalabalığın içinde bir şaşkınlık gürültüsü dolaştı.</p>

  <p>Bilg hırlayarak silahını yukarı kaldırıp ileriye koştu. Demoux güçlü darbeyi karşıladı ama Bilg umursamaz bir savuruşla oğlanın silahını kenara itti. Bilg tekrar saldırdı ve Demoux da refleks olarak kendini savunmak için boş elini kaldırdı.</p>

  <p>Kelsier İterek Bilg’in kılıcını darbenin ortasında dondurdu. Demoux eli öne doğru uzatılmış olarak sanki saldırganın silahını düşüncesiyle durdurmuş gibi ayakta kalmıştı. İkili bir an için bu şekilde kalakaldı; Bilg kılıcı ilerletmek için zorluyor, Demoux da huşu içinde eline bakıyordu. Demoux sırtı biraz daha dikleşerek deneme niteliğinde elini ileri doğru hareket ettirdi.</p>

  <p>Kelsier de İterek Bilg’i geriye doğru fırlattı. İri savaşçı şaşkınlık içinde haykırarak yere yuvarlandı. Bir an sonra ayağa kalktığında Kelsier’in onu sinirlendirmek için duygularını Körüklemesine gerek kalmamıştı. Hiddet içinde kükreyerek kılıcını iki eliyle kavradı ve Demoux’nun üstüne doğru atıldı.</p>

  <p><i>Bazı insanlar ne zaman pes edeceklerini bilmiyor,</i> diye düşündü Kelsier, Bilg kılıcını savururken.</p>

  <p>Demoux kaçınmaya çalıştı. Kelsier oğlanı yan tarafa doğru savurarak kılıcın önünden uzaklaştırdı. Sonra Demoux döndü ve kendi kılıcını iki eliyle kavrayarak Bilg’e doğru savurdu. Kelsier Demoux’nun kılıcını hareketinin ortasındayken güçlü bir demir harlamasıyla kavrayıp şiddetle Çekerek Bilg’in üstüne indirdi.</p>

  <p>Kılıçlar birbirlerine bindirdi ve Demoux’nun Kelsier destekli darbesi Bilg’in silahını ellerinden uçurdu. Yüksek sesli bir çatırtı geldi ve iri asker yere düştü, Demoux’nun darbesinin kuvveti yüzünden tamamen dengesini kaybetmişti. Bilg’in silahı kısa bir mesafe ilerideki taş zeminde takırtıyla sekti.</p>

  <p>Demoux öne çıkarak silahını afallamış Bilg’in tepesinde kaldırdı. Ve sonra da durdu. Kelsier demir yakarak silahı kavramak ve aşağı Çekmek, öldürücü darbeyi indirtmek için uzandı ama Demoux direndi.</p>

  <p>Kelsier durakladı. <i>Bu adamın ölmesi gerek,</i> diye düşündü kızgın bir şekilde. Yerde Bilg sessizce inledi. Kelsier onun kıvrılmış kolunu zar zor görebiliyordu; güçlü darbe ile kemikleri paramparça olmuştu. Kanı akıyordu.</p>

  <p><i>Hayır,</i> diye düşündü Kelsier. <i>Bu da yeterli.</i></p>

  <p>Demoux’nun silahını bıraktı. Demoux gözleri Bilg’in üstünde kılıcını indirdi. Sonra Demoux ellerini kaldırarak hayret içinde onları inceledi; kolları hafifçe titriyordu.</p>

  <p>Kelsier ayağa kalktı ve kalabalık tekrar sessizliğe gömüldü.</p>

  <p>“Sizi Lord Hükümdar’a karşı hazırlıksız olarak mı göndereceğimi düşündünüz?” diye hesap sordu Kelsier yüksek bir sesle. “Sizi sadece ölmeniz için göndereceğimi mi düşündünüz? Sizler doğru olan şey için savaşıyorsunuz, askerlerim! Sizler <i>benim</i> için savaşıyorsunuz. Sizler Son İmparatorluk’un askerlerine karşı durduğunuz zaman sizleri yalnız bırakmayacağım.”</p>

  <p>Kelsier elini havaya kaldırarak minik bir metal çubuğu yukarıda tuttu. “Bunu siz de duydunuz, değil mi? On Birinci Metal ile ilgili söylentileri biliyorsunuz? Eh, ben ona sahibim ve onu kullanacağım. Lord Hükümdar ölecek!”</p>

  <p>Adamlar tezahürat yapmaya başladı.</p>

  <p>“Bizim tek aracımız bu da değil!” diye kükredi Kelsier. “Siz askerlerin içinde hesap edilemez bir güç var! Lord Hükümdar’ın kullandığı esrarlı büyüleri duydunuz mu? Eh, bizim elimizde de onlardan biraz var! Ziyafet çekin askerlerim ve gelecek olan savaştan korkmayın. Savaşı iple çekin!”</p>

  <p>Oda tezahüratla çalkalandı ve Kelsier daha fazla bira verilmesi için elini sallayarak işaret etti. Bir çift hizmetkâr Bilg’in dışarı çıkmasına yardım etmek için öne atıldılar.</p>

  <p>Kelsier geri oturduğu zaman Ham’in kaşları derince çatılmıştı. “Bu işten hiç hoşlanmadım Kell,” dedi.</p>

  <p>“Biliyorum,” dedi Kelsier sessizce.</p>

  <p>Ham daha da fazla konuşmak üzereydi ama Yeden onun önünden uzandı. “Bu inanılmazdı! Ben... Kelsier, ben bilmiyordum! Bana güçlerini başkalarına da aktarabileceğini söylemiş olman gerekirdi. Yahu böyle yeteneklerimiz varken kaybetmemiz mümkün değil! ”</p>

  <p>Ham bir elini Yeden’in omzuna koyarak adamı tekrar sandalyesine itti. “Ye," diye emir verdi. Sonra da Kelsier’e dönerek sandalyesini daha yakına çekti ve alçak bir sesle konuştu. “Demin benim bütün orduma yalan söyledin Kell.”</p>

  <p>“Hayır, Ham,” dedi Kelsier alçak sesle. “Ben <i>benim</i> orduma yalan söyledim.”</p>

  <p>Ham durakladı. Sonra yüzü karardı.</p>

  <p>Kelsier içini çekti. “Bu sadece kısmen bir yalan. Onların savaşçı olmaları gerekli değil, sadece bizim atiyumu kapmamıza yetecek kadar uzun süre öyleymiş gibi görünmeleri yeter. Onunla biz Garnizon’a rüşvet verebiliriz ve adamlarımız savaşmak zorunda bile kalmaz. Bu resmen onlara söz vermiş olduğum şeyin aynısı.”</p>

  <p>Ham cevap vermedi.</p>

  <p>“Biz ayrılmadan önce en güvenilir ve sadık olan askerlerimizden birkaç düzinesini seçmeni istiyorum,” dedi Kelsier. “Onları ordunun nerede olduğunu açıklamayacaklarına yemin ettirerek Luthadel’e geri göndereceğiz; böylece bu akşamın haberi skaaların arasında yayılacak. ”</p>

  <p>“O zaman bunlar senin egon için mi?” diye tersledi Ham.</p>

  <p>Kelsier başını sallayarak reddetti. “Bazı zamanlar tatsız bulduğumuz şeyleri yapmamız gerekir Ham. Benim egom oldukça dikkate değer olsa da, bu tamamen başka bir şeyler için.”</p>

  <p>Ham bir an için oturdu, sonra da yemeğine geri döndü. Ancak yemiyordu; sadece oturmuş, yüksek masanın önünde, yerdeki kana gözlerini dikmişti.</p>

  <p><i>Ah Ham,</i> diye düşündü Kelsier. <i>Keşke sana her şeyi anlatmam mümkün olsaydı.</i></p>

  <p>Dolapların arkasında dolaplar, planların ötesinde planlar.</p>

  <p>Her zaman bir sır daha vardı.</p>
</body>
</html>
