<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/ege0.5.css" rel="stylesheet" type="text/css"/>
</head>

<body>
  <div class="girs">
    <p class="p1"><i>Bazı zamanlar delirmekte olup olmadığımı merak ediyorum.</i></p>

    <p><i>Belki her nasılsa bütün bir dünyanın yükünü sırtımda taşımak zorunda olduğumu bilmenin baskısı yüzündendir. Belki de gördüğüm ölümün, kaybettiğim dostların yüzündendir. Öldürmek zorunda kaldığım dostların.</i></p>

    <p><i>Neden olursa olsun, bazen beni takip eden gölgeler görüyorum. Ne anladığım, ne de anlamayı arzu ettiğim karanlık yaratıklar. Bunlar, belki de, benim aşırı zorlanmış aklımın bir tür uydurması...</i></p>
  </div>

  <p class="img1"><img alt="" height="50" src="../Images/14.jpg" width="210"/></p>

  <h2>14</h2>

  <p class="p1"><span style="font-size: 1.2em;">ONLAR SİKKE KESESİNİ</span> bulduktan hemen sonra yağmur yağmaya başladı. Sert bir yağmur değildi ama sisi biraz açmış gibi görünüyordu. Vin titreyerek kapüşonunu yukarı kaldırıp Kelsier’in yanında bir çatının üstüne çöktü. O havaya fazla önem vermiyordu bu yüzden Vin de vermedi. Biraz nemden bir zarar gelmezdi, hatta büyük ihtimalle yağmur onların yaklaşırken çıkarabilecekleri seslerin duyulmasını önleyeceğinden faydalı da olacaktı.</p>

  <p>Kredik Shaw önlerinde yükseliyordu. Sivri uçlu minareleri ve dik kuleleri gecenin içinde karanlık pençeler gibi yükseliyordu. Kalınlıkları oldukça değişkendi, bazıları büyük odaları ve merdiven sahanlıklarını içerecek kadar genişti ama bazıları sadece gökyüzüne doğru çıkıntı yapan ince çelik sopalardan ibaretti. Kulelerin değişkenliği bütün yapıya çarpık çurpuk bir simetri, ama neredeyse buna rağmen bir denge kazandırıyordu.</p>

  <p>Dikenlerin ve kulelerin nemli, sisli gecede tekinsiz bir duruşu vardı; uzun zaman açık havada kalmaktan yıpranmış olan bir cesedin külle kararmış kemiklerini andırıyordu. Bunlara bakarken Vin bir şey... <i>depresyon...</i> hissine kapıldığını düşündü... sanki sırf binanın yakınında olmak bile onun umudunu emip kurutmaya yeterliymiş gibi.</p>

  <p>“Hedefimiz en sağdaki kulelerden birinin tabanındaki bir tüneller grubu,” dedi Kelsier, sesi düşen yağmurun hafif uğultusunun üzerinden zar zor duyuluyordu. “O tünellerin tam merkezindeki bir odaya doğru gidiyoruz."</p>

  <p>“İçeride ne var?”</p>

  <p>“Bilmiyorum,” dedi Kelsier. “Bizim de keşfedecek olduğumuz şey bu. Her üç günde bir ve bugün onlardan biri değil, Lord Hükümdar bu odayı ziyaret ediyor. Orada üç saat kaldıktan sonra da gidiyor. Daha önce de bir kere oraya girmeye çalıştım. Üç yıl önce.”</p>

  <p>“Şu iş,” diye fısıldadı Vin. “O senin...”</p>

  <p>“Yakalanmama neden olan iş,” dedi Kelsier başıyla onaylayarak. “Evet. O zamanlar biz Lord Hükümdar’ın o odada hâzinelerini sakladığını düşünüyorduk. Şimdi ise bunun doğru olduğunu düşünmüyorum ama yine de merak ediyorum. Odaya gidişi çok düzenli, çok... garip. O odada bir şeyler var Vin. Önemli bir şeyler. Belki de onun gücünün ve ölümsüzlüğünün sırrı oradadır.”</p>

  <p>“O konuda neden endişe etmemiz gerekli ki?” diye sordu Vin. “Sende onu yenmek için On Birinci Metal var, değil mi?”</p>

  <p>Kelsier yüzünü astı. Vin bir cevap bekliyordu ama herhangi bir cevap alamadı. “Geçen sefer içeri girmeyi başaramadım Vin,” dedi bunun yerine. “Yakınına gittik ama oraya kadar fazla kolay olmuştu. Ulaştığımızda ise odanın dışında Sorgucular vardı. Bizi bekliyorlardı.”</p>

  <p>“Birileri onlara geldiğinizi mi haber verdi?”</p>

  <p>Kelsier başıyla onayladı. “O iş için aylar boyunca plan yaptık. Kendimize aşırı güveniyorduk ama bunun için sebebimiz de vardı. Mare ve ben en iyilerdik, işin kusursuz bir şekilde yapılıp bitmiş olması gerekirdi.” Kelsier durakladı, sonra da Vin’e döndü. “Bu gece hiçbir plan yapmadım. Sadece gidiyoruz, bizi durdurmaya çalışan kim olursa susturacak, sonra da zorla odanın içine gireceğiz.”</p>

  <p>Vin soğuk yağmur suyunun ellerini ıslatmasını ve kollarını nemlendirmesini hissederek sessizce oturuyordu. Sonra başını sallayarak onayladı.</p>

  <p>Kelsier hafifçe gülümsedi. “İtiraz yok mu?”</p>

  <p>Vin başını iki yana salladı. “Beni yanında getirmen için seni zorladım. Şimdi itiraz etmek bana düşmez.”</p>

  <p>Kelsier güldü. “Sanırım Breeze’le fazla uzun zamandır takılıyorum. Birileri bana deli olduğumu söylemediği sürece rahat edemiyorum.”</p>

  <p>Vin omuz silkti. Ancak çatı boyunca ilerlerken Kredik Shaw’dan gelen o depresyon hissini tekrar duydu.</p>

  <p>“Burada... bir şey var Kelsier,” dedi. “Her nasılsa sarayda... bana kötü hissettiren bir şey var.”</p>

  <p>“Bu Lord Hükümdar,” dedi Kelsier. “O inanılmayacak kadar güçlü bir Teskinci gibi Allomansi yayarak yakınlarına gelen herkesin duygularını boğar. Bakırını yak, o zaman bağışıklık kazanırsın.”</p>

  <p>Vin başıyla onaylayarak bakır yaktı. His anında kayboldu.</p>

  <p>“Tamam mı?” diye sordu Kelsier.</p>

  <p>Vin tekrar başıyla onayladı.</p>

  <p>"Pekâlâ o zaman,” dedi Kelsier ona bir avuç dolusu sikke vererek. “Bana yakın kal ve atiyumunu da her ihtimale karşı elinin altında tut.”</p>

  <p>Bunun ardından kendini çatıdan aşağı attı. Vin de pelerininin kurdeleleri yağmur suyu saçarak onu takip etti. Düşerken lehim yaktı ve yere Allomantik olarak güçlendirilmiş bacaklarıyla indi.</p>

  <p>Kelsier hızla koşmaya başladı ve Vin de peşinden gitti. Islak kaldırım taşlarının üstündeki hızı pervasızca olabilirdi ama lehimle güçlenmiş kasları hassasiyet, güç ve dengeyle tepki veriyordu. Islak, sisli gecenin karanlığında kalay ve bakır yakarak koştu; biri görmesini, öbürü de saklanmasını sağlıyordu.</p>

  <p>Kelsier saray binasının etrafından dolandı. Garip bir şekilde bahçelerin bir dış duvarı yoktu. <i>Elbette yok. Lord Hükümdar'a saldırmaya kim cüret edebilir ki</i>?</p>

  <p>Bin Kuleli Tepe’yi çevreleyen tek şey kaldırım taşlarıyla kaplanmış düz bir alandı. Dikkati Kredik Shaw’ı oluşturan rahatsız edici, asimetrik kanatlar, kuleler ve minarelerden uzaklaştıracak şekilde duran herhangi bir ağaç, çalı ya da bina yoktu.</p>

  <p>“İşte gidiyoruz,” diye fısıldadı Kelsier, sesi Vin’in kalayla güçlenmiş olan kulaklarına ulaşacak şekilde. Döndü ve doğrudan sarayın bodur, ambara benzeyen bir kesimine doğru koştu. Onlar yaklaşırken Vin işlemeli, kapıya benzer bir geçidin yanında durmakta olan bir çift muhafız gördü.</p>

  <p>Kelsier göz açıp kapayıncaya kadar adamların tepesine binerek bir tanesini bıçaklarıyla biçmişti. İkinci adam bağırmaya çalıştı ama Kelsier sıçrayarak iki ayağını birden adamın göğsüne indirdi, insanüstü bir kuvvetle atılan tekme muhafızı duvara savurdu, sonra da adam yere yığıldı. Bir saniye sonra Kelsier ayaklarının üstündeydi; bütün ağırlığıyla kapıya bindirmiş ve iterek açmıştı.</p>

  <p>İçerideki taş koridordan dışarı zayıf bir fener ışığı dökülüyordu. Kelsier kapıdan içeri daldı. Vin kalayını kıstı, sonra da kalbi küt küt atarak arkasından koştu. Bir hırsız olarak geçirdiği tüm zaman boyunca asla böyle bir şey yapmamıştı. Onun hayatı gizli gizli soygun yapmak ve dolap çevirmekle geçmiş olan bir hayattı, baskınlar ya da gasplarla değil. Ayakları ve pelerini pürüzsüz taşların üzerinde ıslak bir iz bırakırken koridor boyunca Kelsier’i takip etti ve deriyle sarmalanmış olan sapını terli avcuyla sıkıca kavradığı cam bıçağı endişeli bir şekilde çekti.</p>

  <p>Hemen ileride bir adam koridorda belirdi, görünüşe göre bir tür muhafız odası olan bir yerden dışarı çıkmıştı. Kelsier öne sıçradı ve dirseğini askerin karnına gömdü, sonra da onu duvara vurdu. Daha muhafız yere yığılırken Kelsier odanın içine daldı.</p>

  <p>Vin de peşinden girerek kargaşanın içine daldı. Kelsier köşedeki metal bir şamdanı Çekerek eline getirdi, sonra da bununla hızla dönmeye başlayıp askerlere birer birer vurarak devirmeye başladı. Muhafızlar bağırarak ayaklandılar ve odanın yan tarafından değnekler kaptılar. Üstü yarım kalmış yemeklerle dolu olan bir masa, adamlar yer açmaya çalışırken bir kenara fırlatıldı.</p>

  <p>Bir asker Vin’e doğru döndü ve o da düşünmeden tepki verdi. Çelik yaktı ve bir avuç sikke fırlattı. Sikkeleri İtti ve onlar da ileri fırlayarak muhafızın etini delip geçti ve adam düştü.</p>

  <p>Demir yakarak sikkeleri eline geri Çekti. Kanlı bir yumrukla döndü ve metalleri etrafa saçarak üç askeri devirdi. Kelsier de sonuncusunu doğaçlama değneğiyle yıktı.</p>

  <p><i>Ben dört adam öldürdüm,</i> diye düşündü Vin afallayarak. Daha önceleri öldürme işini yapan hep Reen olmuştu.</p>

  <p>Arkasında bir hışırtı vardı. Vin hızla dönerek diğer bir bölük askerin onun karşısındaki kapıdan içeri girmekte olduğunu gördü. Yan tarafta Kelsier şamdanı bıraktı ve öne bir adım attı. Odanın dört feneri bir anda desteklerinden sökülerek doğrudan ona doğru atıldı. Kenara çekilerek fenerlerin birbirleriyle çarpışmasına izin verdi.</p>

  <p>Oda karardı. Vin kalay yakarak gözlerini dışarıdaki koridordan gelen ışığa uydurdu. Ama muhafızlar tökezleyerek duraklamıştı.</p>

  <p>Bir an sonra ise Kelsier onların arasına dalmıştı. Bıçaklar karanlığın içinde parladı. Adamlar çığlıklar attı. Sonra da ortalık bir anda sessizleşti.</p>

  <p>Vin etrafı ölümle çevrelenmiş olarak durdu; kanlı sikkeler afallamış parmaklarından dökülüyordu. Ancak bıçağını sırf titreyen kolunu sabit tutmak için de olsa sıkı sıkı kavramaya devam etti.</p>

  <p>Kelsier bir elini omzuna koydu ve Vin sıçradı.</p>

  <p>“Bunlar kötü adamlardı Vin,” dedi. "Her skaa kalbinin derinliklerinde Son İmparatorluk’u korumak için silah kuşanmanın suçların en büyüğü olduğunu bilir.”</p>

  <p>Vin uyuşuk bir şekilde başını salladı. Ters giden bir şeyler vardı. Belki de ölümler yüzündendi ama şimdi gerçekten de binanın içine girmiş olduğundan, hâlâ Lord Hükümdar’ın gücünü hissedebildiğine yemin edebilirdi. Bir şeyler onun duygularını <i>İtiyormuş,</i> bakırına rağmen onu bunaltıyormuş gibi görünüyordu.</p>

  <p>“Gel. Zamanımız az.” Kelsier cesetlerin üstünden kıvrak bir şekilde atlayarak tekrar fırladı ve Vin de kendisini onu takip ederden buldu.</p>

  <p><i>Onu beni getirmeye kendim zorladım,</i> diye düşündü. <i>Ben de savaşmak istiyordum, onun gibi. Buna alışmam gerekecek.</i></p>

  <p>İkinci bir koridora çıktılar ve Kelsier havaya zıpladı. Havada yalpaladı, sonra da karşıya doğru fırladı. Vin de aynısını yaparak sıçradı ve koridorun çok ilerisinde bir destek buldu, sonra da bunu kendisini ileriye doğru Çekmek için kullandı.</p>

  <p>Yan koridorlar hızla yanlarından geçti, kalayla güçlendirilmiş kulaklarındaki havanın geçişi bir uluma gibiydi. Koridorda önlerine iki asker çıktı. Kelsier bir tanesine ayaklarıyla bindirdi, sonra da ters döndü ve bıçağını öbürünün boynuna sapladı. İki adam da düştü.</p>

  <p><i>Metal yok,</i> diye düşündü Vin yere inerek. <i>Buradaki muhafızların hiçbirisi üstünde metal taşımıyor.</i> Siskıran deniliyordu bunlara. Allomanserlerle savaşmak için eğitilmiş olan adamlar.</p>

  <p>Kelsier bir yan koridora daldı ve Vin de ona ayak uydurabilmek için hızla koşmak zorunda kaldı. Lehim harlayarak bacaklarını daha hızlı hareket etmeye zorladı. İleride Kelsier durakladı ve Vin de tökezleyerek yanında durdu. Sağ taraflarında açık, kemerli bir kapı vardı ve buradan küçük koridor fenerlerinden çok daha parlak olan bir ışık geliyordu. Vin kalayını söndürdü ve Kelsier’i takip ederek kemerin altından odanın içine girdi.</p>

  <p>Büyük, kubbe tavanlı odanın köşelerinde alevleri açıkta olarak yanan altı tane büyük maltız vardı. Sıradan koridorların aksine, bu oda gümüş işlemeli fresklerle kaplanmıştı. Her biri açık bir şekilde Lord Hükümdar’ı temsil ediyordu; Vin'in daha önce görmüş olduğu pencereler gibiydi ama daha az soyutlardı. Bir dağ gördü. Büyük bir mağara. Bir ışık havuzu.</p>

  <p>Ve çok karanlık bir şeyler.</p>

  <p>Kelsier geniş adımlarla ileri doğru yürüdü ve Vin döndü. Odanın merkezine hâkim küçük bir bina vardı; bina içinde bir bina. Oyulmuş taşlar ve akıcı desenlerle süslenmiş tek katlı bina, önlerinde hürmetkar bir şekilde duruyordu. Her şey göz önüne alındığı zaman, sessiz ve boş oda Vin’de garip bir ağırbaşlılık hissi uyandırıyordu.</p>

  <p>Kelsier çıplak ayaklarıyla pürüzsüz siyah mermerin üstüne basarak ileri doğru yürüdü. Vin de endişeli bir şekilde eğilmiş olarak takip etti onu; oda boş gibi görünüyordu ama başka muhafızlar da olmalıydı. Kelsier iç binanın duvarına yerleştirilmiş olan, üzerine Vin'in tanımadığı harfler oyulmuş, büyük meşe kapıların yanına geldi. Uzandı ve kapıyı çekip açtı.</p>

  <p>İçeride bir Çelik Sorgucu duruyordu. Yaratığın sivri uçları gözlerine çakılmış olan iki devasa kazığın altındaki dudakları tekinsiz bir ifadeyle kıvrılarak gülümsedi.</p>

  <p>Kelsier sadece bir an için durakladı. Sonra Sorgucunun eli öne fırlayarak onu boğazından yakalarken, <i>“Vin,kaç!”</i> diye bağırdı.</p>

  <p>Vin donakaldı. Yan taraflardaki açık kemerlerin altından iki siyah cübbeli Sorgucunun daha içeri girmekte olduğunu gördü. Uzun boylu, ince ve kel olan Sorgucuların kazıklarının yanı sıra karmaşık Nezaret göz dövmeleri de dikkat çekiciydi.</p>

  <p>En yakındaki Sorgucu Kelsier’i boğazından tutarak havaya kaldırdı. “Kelsier, Hathsin Firarisi,” dedi yaratık gıcırtılı bir sesle. Sonra Vin’e doğru döndü. “Ve... sen. Ben de seni arıyordum. Eğer seni hangi asilin peydahladığını söylersen, bunun çabuk ölmesine izin vereceğim melez.”</p>

  <p>Kelsier yaratığın kavrayışıyla boğuşurken öksürerek nefes almaya çabalıyordu. Sorgucu dönerek Kelsier’i metal kazıklı gözleriyle inceledi. Kelsier tekrar öksürdü, sanki bir şeyler söylemeye çalışıyormuş gibiydi ve Sorgucu da merakla Kelsier’i biraz daha yakınına çekti.</p>

  <p>Kelsier’in eli öne fırlayarak yaratığın boynuna bir bıçak gömdü. Sorgucu tökezlerken Kelsier yumruğunu yaratığın koluna indirerek çatırtıyla kemiklerini parçaladı. Sorgucu onu düşürdü ve Kelsier de öksürerek ışıltılı mermer zemine düştü.</p>

  <p>Nefes almak için çabalayan Kelsier başını kaldırıp yoğun gözlerle Vin’e baktı. “Kaç dedim!” diye hırlayarak ona doğru bir şey attı.</p>

  <p>Vin duraklayarak sikke kesesini yakalamak için uzandı. Ama kese bir anda havanın içinde yalpalayarak hızla ona doğru atıldı. Aniden Kelsier’in keseyi ona atmaktan ziyade İtmekte olduğunu fark etti.</p>

  <p>Kese Vin’in göğsüne isabet etti. Kelsier’in Allomansi’siyle İtilen kese, Vin’i oda boyunca fırlatarak iki şaşkın Sorgucunun arasından geçirip en sonunda beceriksizce yere düşüp mermerin üstünde kayacak kadar onu uzaklaştırdı.</p>

  <p>Vin hafifçe sersemlemiş hâlde başını kaldırdı. İleride Kelsier tekrar ayağa kalkmıştı. Ancak birinci Sorgucu boynuna saplı duran bıçak konusunda pek endişeliymiş gibi görünmüyordu. Diğer iki Sorgucu da onunla Kelsier arasında durmaktaydı. Bir tanesi ona doğru döndü ve Vin onun dehşet verici, doğaüstü bakışı yüzünden ürperdi.</p>

  <p>“KAÇ!” Kelime kubbeli odada yankılandı. Ve en sonunda bu sefer kafasına dank etti.</p>

  <p>Vin hızla ayağa kalktı; korku onu sarsıyor, ona bağırıyor, harekete geçiriyordu. En yakındaki kemere doğru fırladı, bunun içeri girerken geçmiş olduğu kemer olup olmadığından emin değildi. Kelsier’in sikke kesesini sıkı sıkı kavradı ve demir yakarak telaş içinde koridorun ilerisinde bir destek noktası aradı.</p>

  <p><i>Uzaklaşmam gerek</i>!</p>

  <p>Gördüğü ilk metal parçasını kavrayıp asılarak kendisini yerden kopardı. Dehşet demirini harlarken kontrolsüz bir hızla koridor boyunca uçtu.</p>

  <p>Bir anda yalpaladı ve her şey hızla döndü. Başını sert taşlara vurarak ters bir açıyla yere çarptı, sonra da ne olduğunu anlamaya çalışarak sersemlemiş bir şekilde yattı. Sikke kesesi... birileri onu Çekmiş, Vin’i geriye doğru savurmak için içindeki metalleri kullanmıştı.</p>

  <p>Vin yerde yuvarlandı ve karanlık bir şeklin koridor boyunca uçarak geldiğini gördü. Sorgucu Vin’den kısa bir mesafe ileride hafifçe ayaklarının üstünde yere inerken cübbesi dalgalandı, ifadesiz bir yüzle yürüyerek yaklaştı.</p>

  <p>Vin kalay ve lehim harlayarak kafasını açtı ve acıyı uzaklaştırdı. Hızla birkaç sikke çıkararak bunları Sorgucuya doğru İtti.</p>

  <p>Sorgucu ise bir elini kaldırdı ve sikkelerin ikisi de havada dondu. Vin’in kendi İtişi bir anda onu geriye doğru fırlattı ve taşlar boyunca kayıp yuvarlanarak uzaklaştı.</p>

  <p>Sürüklenmenin ardından sikkelerin yere düşüşünün tıngırtısını duydu. Bir düzine yeni bere vücudu boyunca kızgınca parlarken Vin başını iki yana salladı. Sorgucu yerdeki sikkelerin üstüne basıp geçerek tempolu bir yürüyüşle ona doğru gelmeye başladı.</p>

  <p><i>Kaçmam lazım</i>! Kelsier bile bir Sorgucuyla yüzleşmekten korkuyordu. Eğer o bile dövüşemiyorsa, Vin’in ne kadar şansı vardı?</p>

  <p>Hiç. Keseyi bıraktı ve sıçrayarak ayağa kalktı, sonra da koşarak ilk gördüğü kapı ağzından eğilerek içeri daldı. Kapının arkasındaki odada kimse yoktu ama merkezinde altın bir sunak duruyordu. Sunak, köşelerdeki dört şamdan ve etrafa yayılmış olan diğer dinsel öteberiyle oda sıkış tıkıştı.</p>

  <p>Vin Kelsier’in deminki numarasını hatırlayarak döndü ve Çekerek şamdanlardan birini eline getirdi. Sorgucu odanın içine girdi, sonra da neredeyse eğlenerek elini kaldırarak rahat bir Allomantik Çekmeyle kolayca şamdanı elinden söküp aldı.</p>

  <p><i>Çok güçlü,</i> diye düşündü Vin dehşet içinde. Büyük ihtimalle arkadaki fener desteklerini Çekerek kendisini sabit tutuyordu. Ancak Demirçekmelerinin kuvveti, Kelsier’inkilerin asla olmadığı kadar yüksekti.</p>

  <p>Vin zıplayarak kendisini sunağın hafifçe yukarısına ve ötesine doğru Çekti. Kapı ağzındaki Sorgucu kısa bir sütunun üstünde oturmakta olan bir tasa uzandı ve içinden görünüşe göre bir avuç dolusu metal üçgen bir şeyler aldı. Tüm kenarlar keskindi ve yaratığın elini bir düzine farklı yerden kesmişlerdi. O ise yaraları görmezden gelerek kanlı elini Vin’e doğru uzattı.</p>

  <p>Vin metal parçaları arkasındaki duvara yağarken ciyaklayarak sunağın arkasına atladı.</p>

  <p>“Kapana kısıldın,” dedi Sorgucu gıcırtılı bir sesle. “Benimle gel.”</p>

  <p>Vin yan tarafına bir göz attı. Odada başka bir kapı yoktu. Başını hafifçe uzatarak Sorgucuya bir göz attı ve bir parça metal de suratına doğru fırladı. Bunu İtti ama Sorgucu fazla güçlüydü. Duvara doğru birden eğilerek metalin geçip gitmesine izin vermek zorunda kaldı.</p>

  <p>Engellemek için bir <i>şeylere ihtiyacım olacak. Metalden yapılmamış bir şeyler.</i></p>

  <p>Sorgucunun odanın içindeki adımlarını duyarken ihtiyacı olan şeyi buldu; sunağın yanında durmakta olan büyük, deri kaplı bir kitap vardı. Bunu kaptı, sonra da durakladı. Eğer ölürse zengin olmanın bir faydası olmazdı. Kelsier’in şişeciğini çıkararak atiyumu yuttu, sonra da yaktı.</p>

  <p>Sorgucunun gölgesi sunağın yan tarafından dolaşarak belirdi, bir an sonra ise gerçek Sorgucu da onu takip etti. Atiyum gölgesi elini açtı ve minik, şeffaf bıçaklardan oluşan bir dalga Vin’in üstüne atıldı.</p>

  <p>Gerçek bıçaklar onların peşinden geleceği için Vin kitabını kaldırdı ve tam da gerçek bıçaklar ona doğru uçmaya başlarken kitabıyla gölge izlerini süpürdü. Keskin ve tırtıklı kenarları kitabın deri cildine derinlemesine gömülürken bıçakların her birini yakalamıştı.</p>

  <p>Sorgucu durakladı ve Vin'in ödülü onun çarpık yüzünde şaşkınlık ifadesine benzeyen bir şey görmek oldu. Sonra ise Sorgucunun gövdesinden dışarı yüz tane gölgeli görüntü fışkırdı.</p>

  <p><i>Lord Hükümdar adına,</i> diye düşündü Vin. Onun da atiyumu vardı.</p>

  <p>Vin bunun ne anlama geldiğinden endişe etmek için duraklamayarak sunağın üstünden atladı, Sorgucu başka bir şeyler daha atarsa kendisini korumak için kitabı da taşıyordu. Sorgucu da hızla döndü, Vin tekrar koridora fırlarken kazıklı gözleri onu takip ediyordu.</p>

  <p>Bir manga asker durmuş, onu bekliyorlardı. Ancak her birinin bir de gelecek-gölgesi vardı. Vin aralarına daldı ve silahlarının nereye ineceğine bakmak için pek fazla dikkat bile harcamadan bir şekilde on iki farklı adamın saldırılarından kaçındı. Ve bir an için, neredeyse acıyı ve korkuyu unuttu; bunların yerine inanılmaz bir güç hissi gelmişti. Zahmetsizce saldırılardan sıyrılıyordu, değnekler yukarısından ve yanından savruluyor ve her birisi sadece birkaç santim farkla ıskalıyordu. Vin ölümsüzdü.</p>

  <p>Adamların saflarının arasından onları öldürmeye ya da zarar vermeye zahmet etmeden hızla geçti, sadece kaçmak istiyordu. En sonuncusunu da geçtikten sonra bir köşeyi döndü.</p>

  <p>Ve her tarafında uçuşan gölgeler olan ikinci bir Sorgucu öne çıktı ve sivri bir şeyi Vin’in yan tarafına indirdi.</p>

  <p>Vin’in acıyla nefesi kesildi. Yaratık silahını onun vücudundan çekip kurtarırken iğrenç bir ses çıktı; bu üstüne keskin obsidiyen bıçaklar takılmış olan uzun bir tahta parçasıydı. Vin yan tarafını kavrayarak geriye doğru tökezledi, yaradan sızan dehşet verici miktarda ılık kanı hissediyordu.</p>

  <p>Sorgucu tanıdık görünüyordu. <i>Birincisi, öbür odada olan,</i> diye düşündü Vin acı içinde. <i>Bu... bu Kelsier öldü anlamına mı geliyor</i>?</p>

  <p>“Senin baban kim?" diye sordu Sorgucu.</p>

  <p>Vin kanı durdurmaya çalışarak elini yan tarafında tuttu. Bu büyük bir yaraydı. Kötü bir yara. Vin daha önce de böyle yaralar görmüştü. Bunlar her zaman öldürürdü.</p>

  <p>Ama o hâlâ ayaktaydı. <i>Lehim,</i> diye düşündü karışmış olan aklı. <i>Lehim harla</i>!</p>

  <p>Vin öyle yaptı ve metal onun vücuduna güç vererek ayaklarının üstünde kalmasını sağladı. Askerler öbür taraftan yaklaşan ikinci Sorgucuya yol açmak için geri çekildi. Vin parmaklarının arasından süzülen kanlar yan tarafından aşağı akarken korku içinde bir Sorgucudan diğerine baktı; ikisi de üstüne geliyorlardı. Birinci Sorgucu hâlâ kenarı kanla kaplanmış baltaya benzer silahı taşıyordu. Onun kanı.</p>

  <p><i>Öleceğim,</i> diye düşündü Vin dehşetle.</p>

  <p>Ama sonra duydu. Yağmur. Hafifti ama kalaylı kulakları arkasından gelen sesi seçebiliyordu. Hızla dönüp yalpalayarak bir kapıdan geçti ve odanın diğer tarafındaki büyük bir kemerin görüntüsüyle karşılaştı. Odanın zemininde sis toplanmıştı ve yağmur dışarıdaki taşları dövüyordu.</p>

  <p><i>Muhafızların geldiği yer olmalı,</i> diye düşündü. Vücudunun hâlâ nasıl bu kadar iyi çalıştığına hayret ederek lehimini harlamaya devam etti ve deri kitabı refleks olarak sıkıca göğsüne bastırıp tökezleyerek dışarıdaki yağmura çıktı.</p>

  <p>“Kaçacağını mı düşünüyorsun?” diye sordu birinci Sorgucu arkasından, sesi eğleniyormuş gibiydi.</p>

  <p>Vin uyuşmuş bir şekilde gökyüzüne doğru uzandı ve kendini sarayın pek çok kulesinden birine doğru Çekti. Gecenin karanlığında havaya fırlayarak yukarı doğru süzülürken Sorgucunun küfrettiğini işitti.</p>

  <p>Bin kule etrafında yükseliyordu. Bir tanesini Çekti, sonra da başka bir tanesine geçti. Yağmur şimdi güçlüydü ve geceyi simsiyah yapmıştı. Ortam ışığını yansıtacak hiç sis yoktu ve yıldızlar da yukarıdaki bulutlar tarafından gizlenmişti. Vin nereye gitmekte olduğunu göremiyordu, kulelerin metal zirvelerini hissetmek için Allomansi kullanmak zorundaydı ve onlarla arasında hiçbir şeyin olmadığını umut etmek zorundaydı.</p>

  <p>Bir kuleye çarptı ve karanlığın içinde bunu kavrayıp asılarak durdu. <i>Yarayı sarmak gerek,</i> diye düşündü hızlıca. Uyuşmaya başlıyordu, lehimi ve kalayına rağmen kafası bulutlanmaya başlamıştı.</p>

  <p>Bir şeyler onun üstünde kuleye bindirdi ve alçak sesli bir hırlama duydu. Vin kendini İtip uzaklaşırken Sorgucunun silahının onun hemen yanında, havayı yardığını duydu.</p>

  <p>Tek bir şansı vardı. Zıplamasının ortasında kendisini yan taraftaki farklı bir kuleye doğru Çekti. Aynı anda elindeki kitaba doğru da İttirdi; hâlâ kapağına saplanmış olan metal parçaları vardı. Kitap metal çizgileri gecenin karanlığında zayıfça parlayarak demin onun gitmekte olduğu yöne doğru devam etti. Bunlar Vin’in üzerindeki son metallerdi.</p>

  <p>Vin mümkün olduğunca az ses çıkarmaya çalışarak bir sonraki kuleyi hafifçe yakaladı. Karanlığın içinde kalay yakarak duyularını zorladı; yağmur damlaları kulaklarında bir fırtınaya dönüşmüştü. Onların ötesinde ise kitabı itmiş olduğu yöndeki bir kuleye bir şeylerin çarptığını net olarak duyduğunu düşündü.</p>

  <p>Sorgucu onun numarasına kanmıştı. Yağmur damlaları vücuduna inmekte olan Vin kulede asılı kalarak içini çekti. Bakırının hâlâ yanıyor olduğundan emin olduktan sonra kendisini yerine sabitlemek için kuleyi hafifçe Çekti ve yarayı sarmak üzere gömleğinden bir parça yırttı. Uyuşmuş zihnine rağmen, kesiğin ne kadar büyük olduğunu fark edebiliyordu.</p>

  <p><i>Ah, Hükümdar adına,</i> diye düşündü. Lehim olmasa çok uzun zaman önce kendinden geçmiş olurdu. Ölmüş olması gerekirdi.</p>

  <p>Karanlıktan bir ses geldi. Vin bir ürperti hissederek yukarı baktı. Etrafında her şey siyahtı.</p>

  <p><i>Olamaz. Onun beni...</i></p>

  <p>Bir şey onu kuleye vurdu. Vin haykırarak sıçrayıp uzaklaştı. Kendisini başka bir kuleye doğru çekti, bunu zayıfça yakaladı ve sonra da anında İterek uzaklaştı. Sorgucu da onu takip etti, o arkasında kuleden kuleye çarparken gümlemeler geliyordu.</p>

  <p><i>Beni buldu. Beni göremezdi, duyamazdı ya da hissedemezdi ama beni buldu.</i></p>

  <p>Vin bir kuleye çarptı ve tek eliyle tutunarak karanlığın içinde hareketsizce asılı durdu. Gücü neredeyse tükenmişti. <i>Uzaklaşmam... gerek... saklanmam...</i></p>

  <p>Elleri uyuşmuştu ve aklı da neredeyse aynı durumdaydı. Parmakları kulenin soğuk, ıslak metalinden kaydı ve aşağıdaki karanlığa doğru düştüğünü hissetti.</p>

  <p>Yağmurla birlikte düşüyordu.</p>

  <p>Ama sert bir şeylerin üstüne gümbürtüyle düşmeden önce sadece kısa bir mesafe gitmişti. Sarayın yüksek olan bir parçasının çatısı. Sersemlemiş hâlde dizlerinin üstünde kalktı ve bir köşe arayarak emekleyip kuleden uzaklaştı.</p>

  <p><i>Saklan... saklan... saklan...</i></p>

  <p>Başka bir kule tarafından oluşturulmuş bir kuytu bulana kadar zayıfça emekledi. Derin bir küllü yağmur suyu birikintisinin içinde yatarak karanlık köşeye sindi, kollarını kendi etrafına dolamıştı. Vücudu yağmur ve kanla sırılsıklamdı.</p>

  <p>Sadece bir an kaçmış olabileceğini düşündü.</p>

  <p>Karanlık bir siluet gürültüyle çatıya indi. Yağmur hafiflemeye başlamıştı ve Vin’in kalayı iki kazık çakılmış bir kafa ile koyu bir cübbeye bürünmüş olan bir gövdeyi açığa çıkarıyordu.</p>

  <p>Hareket etmek için çok zayıftı, giysileri derisine yapışmış hâlde su birikintisinin içinde titremekten başka bir şey yapamayacak kadar zayıftı. Sorgucu ona doğru döndü.</p>

  <p>“Ne kadar da ufak, baş belası bir şeysin sen,” dedi. İleriye doğru bir adım attı ama Vin onun sözlerini zar zor duyabiliyordu.</p>

  <p>Etraf tekrar kararıyordu... Hayır, bu sadece onun aklıydı. Gözleri kapanarak görüşü karardı. Artık canı yanmıyordu. Hatta... düşünemiyordu... bile...</p>

  <p>Bir ses, sanki parçalanan dallar gibi.</p>

  <p>Sonra kollar onu kavradı. Ilık kollar, ölümün kolları değil. Zorlayarak gözlerini açtı.</p>

  <p>“Kelsier?” diye fısıldadı.</p>

  <p>Ama ona bakan endişeyle dolu yüz Kelsier’inki değildi. Bu farklı, daha nazik bir yüzdü. Rahatlamayla içini çekti; güçlü kollar onu yakına çekerken ve garip bir şekilde gecenin korkunç fırtınaları içinde güvende hissetmesine neden olurken dalıp gitti.</p>
</body>
</html>
