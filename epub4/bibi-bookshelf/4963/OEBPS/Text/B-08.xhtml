<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/ege0.5.css" rel="stylesheet" type="text/css"/>
</head>

<body>
  <div class="girs">
    <p class="p1"><i>“Onların âdetlerini savunacak ancak onları çiğneyecek. O onların kurtarıcısı olacak, ancak onlar ona kâfir diyecekler. Onun adı İhtilaf olacak, ancak onlar onu bu yüzünden sevecekler. ”</i></p>
  </div>

  <p class="img1"><img alt="" height="50" src="../Images/8.jpg" width="210"/></p>

  <h2>8</h2>

  <p class="p1"><span style="font-size: 1.2em;">VİN HAVAYA FIRLADI.</span> Korkusuna rağmen İtmeye devam ederken çığlığını bastırıyordu. Taş duvar onun sadece birkaç ayak ötesindeki bulanık bir hareketti. Aşağıda yer kayboldu ve külçeye doğru işaret eden mavi çizgi gittikçe daha da solgunlaştı.</p>

  <p><i>Ya kaybolursa ne olacak</i>?</p>

  <p>Vin yavaşlamaya başladı. Çizgi ne kadar solgunlaşırsa, onun hızı da o kadar azalıyordu. Sadece birkaç saniye uçtuktan sonra ise iyice yavaşlayarak durdu, neredeyse görünmez olan mavi bir çizginin tepesinde havada asılı kalmıştı.</p>

  <p>“Ben her zaman böyle kuşbakışı manzarayı sevmişimdir.”</p>

  <p>Vin yan tarafa bir göz attı. Kelsier kısa bir mesafe ilerisinde duruyordu, Vin çizgiye o kadar odaklanmıştı ki duvarın tepesinden sadece birkaç metre yukarıda asılı durduğunun farkına varmamıştı.</p>

  <p>“İmdat!” dedi düşmemek için çaresiz bir şekilde İtmeye devam ederken. Aşağısındaki sisler sanki lanetlenmiş ruhlardan bir okyanusmuş gibi dönüyor ve dalgalanıyordu.</p>

  <p>“Endişe etmene gerek yok,” dedi Kelsier. “Eğer bir üçayak gibi desteklerin olursa havada dengede durmak daha kolaydır ama tek bir destekle de bunu yapabilirsin. Vücudun kendisini dengelemeye alışkındır. Yürümeye başladığından beri yapmakta olduğun şeylerin bir kısmı Allomansi’ye de uyuyor. İtme becerinin en uç noktasında asılı olarak hareketsiz durduğun sürece oldukça sabit duracaksın, aklın ve vücudun aşağıdaki desteğinin merkezinden herhangi bir ufak sapmayı düzeltecek ve yanlara doğru düşmeni engelleyecektir.</p>

  <p>“Ama eğer başka bir şeyleri İtersen ya da bir yana doğru çok fazla gidersen...aşağıdaki destek noktanı kaybedersin ve artık doğrudan yukarıya doğru İtiyor olmazsın. İşte o zaman sorun var demektir, çok uzun bir direğin tepesindeki kurşun bir ağırlık gibi yana devriliverirsin.”</p>

  <p>“Kelsier...” dedi Vin.</p>

  <p>“Umarım yüksekten korkmuyorsundur Vin,” dedi Kelsier. “Bu bir Sissoylu için epey büyük bir dezavantaj.”</p>

  <p>“Ben... yüksekten... korkmam,” dedi Vin sıkılı dişlerin arasından. <i>“Öte yandan ben koduğumun sokağının yüz ayak yukarısında havada asılı durmaya da alışkın değilim!</i>”</p>

  <p>Kelsier kıs kıs güldü ama Vin kemerine asılarak havanın içinden onu Kelsier’e doğru çeken bir kuvvet hissetti. Kelsier onu yakalayıp taş parmaklığın üstünden çekti, sonra da yanında yere indirdi. Duvarın kenarından bir kolunu dışarı uzattı. Bir an sonra ise külçe havaya fırlayıp, duvarın kenarı boyunca sürtünerek yukarı çıkmıştı ve havada bir takla atarak onun bekleyen eline düştü.</p>

  <p>“İyi iş çıkardın,” dedi. “Şimdi de tekrar aşağı iniyoruz.” Külçeyi omzunun üstünden geriye doğru fırlatarak duvarın öbür tarafındaki karanlık sislerin içine gönderdi.</p>

  <p>“Gerçekten de dışarıya mı çıkacağız?” diye sordu Vin. "Şehir duvarlarının dışına? <i>Geceleyin</i>?”</p>

  <p>Kelsier o sinir edici havasıyla gülümsedi. Yürüyerek siperliğe doğru gitti ve üstüne tırmandı. “İtmenin ya da Çekmenin gücünü değiştirmek zordur ama mümkündür. Biraz düşüp ondan sonra da sadece İterek kendini yavaşlatmak daha iyidir. Bırak ve biraz daha düş, sonra yine İttir. Eğer tempoyu doğru ayarlarsan yere sapasağlam varırsın.”</p>

  <p>“Kelsier,” dedi Vin duvarın kenarına yaklaşarak. “Ben hiç de...”</p>

  <p>“Şimdi şehir duvarının tepesindesin Vin,” dedi havanın içine bir adım atarak. Asılı kaldı, demin ona açıklamış olduğu şekilde dengede kalarak havada duruyordu. "Aşağıya inmenin sadece iki yolu var. Ya kenardan atlarsın ya da şu muhafız devriyesine neden bir Sissoylunun onların merdivenini kullanması gerektiğini açıklamaya çalışırsın.”</p>

  <p>Vin endişeyle dönerek karanlık sisler içinden yaklaşmakta olan fener ışığından bir kabarcığı fark etti.</p>

  <p>Kelsier’e geri döndü ama o gitmişti. Vin küfrederek duvarın kenarından aşağı doğru eğildi ve aşağıdaki sislerin içine baktı. Arkasında duvar boyunca yürürken kendi aralarında kısık sesle konuşan muhafızları duyabiliyordu.</p>

  <p>Kelsier haklıydı, Vin’in pek fazla seçeneği yoktu. Sinirle siperliğin üstüne tırmandı. Yüksekten özel olarak korkmazdı ama duvarın tepesinde dikilmiş, aşağıdaki karanlığa bakarken kim endişeli olmazdı ki? Vin’in kalbi heyecanla atıyor, midesi burkuluyordu.</p>

  <p><i>Umarım Kelsier aşağıdan çekilmiştir,</i> diye düşündü külçenin tepesinde olduğundan emin olmak için mavi çizgiyi kontrol ederken. Sonra da havaya adım attı.</p>

  <p>Anında yere doğru çakılmaya başladı. Refleks olarak çeliğiyle İtti ama yeri yanlıştı, külçenin doğrudan üstüne değil de yan tarafına doğru düşmüştü. Bu nedenle de İtişi onu daha da kenara itti ve havada taklalar atmaya başladı.</p>

  <p>Paniğe kapılıp bu sefer çeliğini harlayarak daha da sertçe tekrar İtti. Ani etki onu tekrar yukarı doğru fırlattı. Havada bir yay çizdi ve duvarın tepesinin yanından savrularak geçti. Geçmekte olan muhafızlar şaşkınlık içinde hızla döndüler ama Vin tekrar yere doğru düşmeye başlarken yüzleri bulanıklaşarak kayboldu.</p>

  <p>Aklı korkudan bulanmış bir şekilde refleks olarak uzandı ve kendisini ona doğru götürmeye çalışarak külçeyi Çekti. Ve elbette ki, o da itaatkâr bir şekilde Vin’e doğru atıldı.</p>

  <p><i>Ben öldüm.</i></p>

  <p>Sonra vücudu kemer tarafından yukarı çekilirken yalpaladı. Düşüşü en sonunda sessizce havada süzülmeye başlayana kadar gittikçe azaldı. Sislerin arasından Kelsier belirdi, Vin’in aşağısında yerde durmuştu ve elbette ki gülümsüyordu.</p>

  <p>Son birkaç ayak kaldığında Vin’i düşmesi için bıraktı ve de sonra onu yakalayarak yumuşak toprağın üstünde yere koydu. Bir an için Vin titreyerek durdu; kısa, endişeli nefesler alıp veriyordu.</p>

  <p>“Evet, bu eğlenceliydi,” dedi Kelsier kaygısız bir şekilde.</p>

  <p>Vin cevap vermedi.</p>

  <p>Kelsier yakınlardaki bir kayanın üstüne oturdu, belli ki ona kendine gelmesi için zaman tanıyordu. Neden sonra Vin lehim yakarak bunun verdiği katılık hissini sinirlerini yatıştırmak için kullandı.</p>

  <p>“İyi iş başardın,” dedi Kelsier.</p>

  <p>“Neredeyse ölüyordum.”</p>

  <p>“İlk defasında herkes neredeyse ölür,” dedi Kelsier. “Demirçekme ve Çelikitme tehlikeli becerilerdir. Vücuduna doğru çektiğin bir metal parçasıyla kendi kendini deşebilirsin, zıplayarak desteğini fazla arkada bırakabilirsin ya da bir düzine başka hata yapabilirsin.</p>

  <p>“Benim tecrübelerim, her ne kadar sınırlı da olsalar, bu gibi aşırı durumlara erkenden, birileri gözünü senin üstünde tutabilecekken girmenin daha iyi olduğu yönünde. Her neyse, bir Allomanser’in üzerinde neden mümkün olduğu kadar az metal taşıması gerektiğini anlamışsındır diye tahmin ediyorum.”</p>

  <p>Vin başıyla onayladı, sonra da duraklayarak eliyle kulağına uzandı. “Küpem,” dedi. “Küpe takmayı bırakmam gerekecek.”</p>

  <p>“Arka tarafında bir mandalı var mı?” diye sordu Kelsier.</p>

  <p>Vin başını olumsuzca salladı. “Sadece küçük bir çivi ve arka taraftaki iğnesi de aşağı kıvrılıyor.”</p>

  <p>“O zaman bir şey olmaz,” dedi Kelsier. “Vücudunun içindeki metaller, sadece küçük bir parçası bile vücudunun içinde olursa, İtilemez ve Çekilemezler. Yoksa başka bir Allomanser midendeki metalleri sen yakarken söküp alabilirdi.”</p>

  <p><i>Bunu öğrendiğim iyi oldu,</i> diye düşündü Vin.</p>

  <p>“O Sorgucuların bu kadar kendilerine güvenerek kafalarından çıkan bir çift çelik kazıkla etrafta dolaşabilmelerinin sebebi de bu. Metal vücutlarının içinden geçiyor, bu nedenle de başka bir Allomanser tarafından etkilenemez. Küpen kalsın; küçük, o yüzden onunla pek bir şey yapamazsın ama acil bir durumda onu da bir silah olarak kullanabilirsin.”</p>

  <p>“Pekâlâ.”</p>

  <p>“Şimdi gitmeye hazır mısın?”</p>

  <p>Vin başını kaldırıp tekrar zıplamaya hazırlandı, sonra da başıyla onayladı.</p>

  <p>“Yukarıya geri dönmüyoruz,” dedi Kelsier. “Gel."</p>

  <p>Vin, Kelsier sislerin içine doğru yürümeye başlarken kaşlarını çattı. <i>Öyleyse aslında bir hedefi var mı yoksa sadece biraz daha mı dolaşmaya karar verdi</i>? Garip bir şekilde, Kelsier’in dost canlısı umursamazlığı onu okumayı çok zorlaştırıyordu.</p>

  <p>Vin yetişmek için aceleyle ilerledi, sislerin içinde yalnız kalmak istemiyordu. Luthadel’in etrafındaki coğrafya bodur çalılar ve yabani otların dışında çoraktı. Bunların daha erken saatlerdeki bir kül yağmuru yüzünden kirlenmiş olan dikenleri ve kurumuş yaprakları yürüdükçe bacaklarına sürtünüyordu. Çalılıklar onlar yürüdükçe çıtırdıyordu, sis çiyi ile biraz ıslanmışlardı.</p>

  <p>Arada sırada şehirden el arabalarıyla getirilmiş olan kül yığınlarının yanından geçiyorlardı. Ancak çoğu zaman kül şehrin ortasından geçen Channerel Nehri’nin içine atılırdı. Su külü eninde sonunda parçalardı ya da en azından Vin’in varsaydığı şey buydu. Aksi takdirde bütün kıta çok uzun zaman önce gömülmüş olurdu.</p>

  <p>Yürürlerken Vin Kelsier’in yakınında kaldı. Daha önce de şehirlerin dışında yolculuk etmişti ama her zaman bir tekneci grubunun parçası olarak. Bunlar Son İmparatorluktaki pek çok kanal yolu üzerinde dar tekneleri ya da mavnaları yukarı aşağı götüren skaa işçilerdi. Bu zor bir işti; asillerin pek çoğu tekneleri kanalların yanından giden yedekçi yolları boyunca çekmek için atlar yerine skaaları kullanırdı ama seyahat ediyor olduğunu bilmekte bile belli bir özgürlük vardı çünkü çoğu skaa, hatta skaa hırsızlar bile, asla plantasyonlarından ya da şehirlerinden ayrılamazdı.</p>

  <p>Şehirden şehre sürekli hareket etmek Reen’in seçimiydi, asla bir yerde kısılı kalmama konusunda saplantılıydı. Sık sık onlara yeraltı çeteleri tarafından işletilen kanal teknelerinde yer bulurdu, asla bir yerde bir yıldan daha uzun süre kalmazlardı. Hareket etmeye hep devam etmişti, hiçbir zaman durmuyordu. Sanki bir şeylerden kaçıyor gibiydi.</p>

  <p>Yürümeye devam ettiler. Geceleyin, çorak tepeler ve çalılarla kaplı ovalar bile korkutucu bir hâl alıyordu. Vin konuşmadı ve mümkün olduğunca az ses çıkarmaya çalıştı. Geceleri dış dünyada neler olduğunun hikâyelerini dinlemişti ve sislerin örtüsü, şimdi kalay ile delinmiş olmalarına rağmen, onun kendisini izleniyormuş gibi hissetmesine neden oluyordu.</p>

  <p>Onlar devam ettikçe bu his giderek daha da sinir bozucu hâle geldi. Kısa süre sonra, Vin karanlığın içinden sesler duymaya başlamıştı. Bunlar hafif ve boğuktu, otların çıtırtıları, yakılanan sislerde hışırtılar.</p>

  <p><i>Sadece paranoyaklık ediyorsun,</i> dedi kendi kendine yarı yarıya hayal etmiş olduğu bir ses yüzünden sıçrarken. Ancak sonunda artık daha fazla dayanamamıştı.</p>

  <p>“Kelsier!” dedi güçlendirilmiş olan kulaklarına haince yüksek sesli gibi gelen ısrarcı bir fısıltıyla. “Sanırım orada bir şeyler var.”</p>

  <p>“Hı?” diye sordu Kelsier. Düşünceler içinde kaybolmuş gibi görünüyordu.</p>

  <p>“Sanırım bir şey bizi takip ediyor!”</p>

  <p>“Ha,” dedi Kelsier. “Evet, haklısın. Bu bir sishortlağı.”</p>

  <p>Vin durduğu yerde kaskatı kesildi. Ancak Kelsier yürümeye devam ediyordu.</p>

  <p>“Kelsier!” dedi onun duraklamasını sağlayarak. “Yani onlar <i>gerçek</i> mi?”</p>

  <p>“Elbette gerçekler,” dedi Kelsier. “Sen bütün hikâyeler nereden geliyor sanmıştın?”</p>

  <p>Vin afallamış bir şekilde kalakaldı.</p>

  <p>"Gidip bakmak ister misin?”</p>

  <p>“Sishortlağına <i>bakmak</i> mı? Sen...” Vin durdu.</p>

  <p>Kelsier gülerek dönüp ona doğru geldi. “Sishortlaklarına bakması biraz rahatsız edici olabilir ama onlar nispeten zararsızdır. Çoğunlukla leş yiyicidirler. Gel hadi.”</p>

  <p>Ona takip etmesi için elini sallayarak geldikleri yoldan geri gitmeye başladı. Gönülsüz ancak rahatsız bir merak içindeki Vin onu takip etti. Kelsier canlı bir hızda yürüyerek onu nispeten çalılardan arınmış olan bir tepenin üstüne çıkardı. Eğilerek Vin’e de öyle yapmasını işaret etti.</p>

  <p>“Çok iyi işitemezler,” dedi Kelsier, Vin yanında pürüzlü ve küllü toprağa çökerken. “Ama koku duyuları ya da daha doğrusu tat alma duyuları oldukça keskindir. Büyük ihtimalle bizim izimizi takip ederek geride yenilebilen bir şeyler bırakmamızı umuyordur.”</p>

  <p>Vin karanlığın içinde gözlerini kıstı. “Göremiyorum,” dedi sisleri gölgeli bir siluet için tararken.</p>

  <p>“Orada,” diye işaret etti Kelsier küçük bir tepeye doğru işaret ederek.</p>

  <p>Vin kaşlarını çattı; sishortlağını ararken tepenin üstünde çömelmiş kendisine bakmakta olan bir yaratığı hayal etmekteydi.</p>

  <p>Sonra tepe hareket etti.</p>

  <p>Vin hafifçe sıçradı. Belki üç metre boyunda ve eni onun iki katı kadar geniş olan karanlık tepecik garip, ayaklarını sürür gibi bir yürüyüşle ileri atıldı ve Vin de daha iyi görebilmek için öne doğru eğildi.</p>

  <p>“Kalayını harla,” diye önerdi Kelsier.</p>

  <p>Vin başını sallayarak fazladan bir Allomantik güç patlaması çağırdı. Her şey anında daha aydınlık hâle geldi, sisler şimdi ona daha da az engel oluyordu.</p>

  <p>Gördüğü şey Vin’in titremesine sebep oldu. Büyülenmiş, tiksinmiş ve az denemeyecek kadar rahatsız olmuştu. Yaratığın duman rengi, şeffaf bir derisi vardı ve Vin kemiklerini görebiliyordu. Düzinelerce ve düzinelerce uzvu vardı ve her bir tanesi farklı bir hayvandan gelmiş gibi görünüyordu. İnsan elleri, sığır toynakları, köpek patileri ve Vin’in tanımlayamadığı diğer uzuvlar.</p>

  <p>Birbirlerine uymayan uzuvlar yaratığın yürümesini sağlıyordu, gerçi bu yürümekten çok sendelemeye benziyordu. Yavaş yavaş sürünüyor, beceriksiz bir kırkayak gibi hareket ediyordu. Aslında uzuvların pek çoğu işlevsel gibi de görünmüyordu; yaratığın etinden çarpık, doğal olmayan bir şekilde çıkıyorlardı.</p>

  <p>Vücudu uzun ve yuvarlaktı. Ancak sadece bir yığın değildi, şeklinde garip bir mantık vardı. Belirgin bir iskelet yapısı vardı ve kalayla güçlenmiş gözlerini kısarak baktığı zaman Vin kemiklerin etrafını saran şeffaf kas ve kirişleri de seçebildiğini düşündü. Yaratık hareket ettiği sırada garip kas yığınları kımıldıyordu ve görünüşe göre bir düzine farklı göğüs kafesi vardı. Ana gövdesi boyunca rahatsız edici açılarla asılı duran kol ve bacaklar vardı.</p>

  <p>Ve kafalar. Vin altı tane saydı. Şeffaf deriye rağmen bir geyiğinkinin yanında duran bir at kafasını seçebiliyordu. Bir diğer kafa ona doğru döndü ve Vin bunun bir insan kafatası olduğunu gördü. Bu kafa bir çeşit hayvan gövdesine bağlanan uzun bir omuriliğin ucunda durmaktaydı ve o da bir dizi garip kemiğe bağlanmıştı.</p>

  <p>Vin neredeyse öğürecekti. “Ne...? Nasıl..?”</p>

  <p>“Sishortlaklarının şekillendirilebilir gövdeleri vardır,” dedi Kelsier. “Herhangi bir iskelet yapının etrafına yerleşebilirler ve hatta eğer taklit edecek bir modelleri de olursa kasları ve organları bile yeniden yaratabilirler.”</p>

  <p>“Yani...?”</p>

  <p>Kelsier başını salladı. “Bir ceset buldukları zaman bunun üstünü kaplarlar ve yavaş yavaş kas ve organları sindirirler. Sonra, yedikleri şeyi bir desen olarak kullanarak ölü yaratığın tam bir kopyasını yaratırlar. Parçaların yerlerini biraz değiştirirler; istemedikleri kemikleri boşaltımla atar ve istedikleri kemikleri ise vücutlarına katarak, orada görmekte olduğun şey gibi bir karışım yaratırlar.”</p>

  <p>Vin yaratığın tarla boyunca sendeleyerek onların ayak izlerini takip edişini izledi. Karnının altından kaygan bir deri parçası sarkıyor, sürtünerek yer boyunca ilerliyordu. <i>Yerin tadına bakıyor,</i> diye düşündü Vin. <i>Geçişimizin kokusunu takip ediyor.</i> Kalayının normale dönmesine izin verdi ve sishortlağı da bir kere daha gölgeli bir tepeciğe dönüştü. Ancak siluet sadece anormalliğini daha da artırıyormuş gibi görünüyordu.</p>

  <p>"Peki, onlar zeki mi?” diye sordu Vin. “Eğer bir... cesedi bölüp parçaları istedikleri yere koyabiliyorlarsa?”</p>

  <p>“Zeki mi?” diye sordu Kelsier. “Hayır, bu kadar genç olan bir tanesi değil. Zekâdan çok içgüdülerle hareket ediyorlar.”</p>

  <p>Vin tekrar titredi. “İnsanlar bu şeyleri biliyor mu? Yani efsanelerin dışında demek istiyorum?”</p>

  <p>“‘İnsanlar’ derken neyi kastediyorsun?” diye sordu Kelsier. “Allomanserlerin pek çoğunun onlardan haberi var ve eminim ki Nezaret de biliyordur. Sıradan insanlar ise... şey, onlar zaten geceleri dışarı çıkmıyor. Skaaların çoğu sishortlaklarından korkar ve onlara lanet ederler ama bütün hayatlarını bir tane bile görmeden geçirirler.”</p>

  <p>“Ne mutlu onlara,” diye mırıldandı Vin. “Niye kimse bu şeyler hakkında bir şeyler yapmıyor?”</p>

  <p>Kelsier omuz silkti. “O kadar da tehlikeli değiller.”</p>

  <p>“Şunun bir insan kafası var!”</p>

  <p>“Büyük ihtimalle bir ceset bulmuştur,” dedi Kelsier. “Asla bir sishortlağının yetişkin ve sağlıklı bir insana saldırdığını duymadım. Büyük olasılıkla bu yüzden herkes onları rahat bırakıyordur. Ve elbette ki yüksek aristokrasi de yaratıklar için kendi kullanım alanlarını geliştirmiş.”</p>

  <p>Vin ona sorgulamasına baktı ama o daha fazla bir şey söylemeyerek ayağa kalktı ve tepeden aşağı indi. Vin de anormal yaratığa son bir bakış daha attı, sonra da kalkarak Kelsier’in peşinden gitti.</p>

  <p>“Beni buraya bunu görmem için mi getirdin?” diye sordu Vin.</p>

  <p>Kelsier güldü. “Sishortlakları ürkütücü görünebilir ama hiç de bu kadar uzun bir yolculuk etmeye değecek şeyler değildir. Hayır, biz o tarafa doğru gidiyoruz.”</p>

  <p>Vin onun hareketini takip etti ve ilerideki manzarada bir değişiklik olduğunu seçebildi, “İmparatorluk anayolu mu? Dolanıp şehrin ön tarafına gelmişiz."</p>

  <p>Kelsier başıyla onayladı. Kısa bir yürüyüşten sonra -ki bu süre zarfında Vin en az üç kere sishortlağının arayı kapatmadığından emin olmak için arka tarafa göz atmıştı- çalılıkların içinden çıktılar ve imparatorluk anayolunun engebesiz, düzleştirilmiş toprağına ayak bastılar. Kelsier duraklayarak iki yönde de yolu gözleriyle taradı. Vin de onun ne yaptığını merak ederek kaşlarını çattı.</p>

  <p>Sonra o da at arabasını gördü. Anayolun kenarına park etmişti ve Vin yanında bekleyen bir adam olduğunu da görebiliyordu.</p>

  <p>“Hey Sazed,” dedi Kelsier ileri doğru yürüyerek.</p>

  <p>Adam eğildi. “Üstat Kelsier,” dedi, pürüzsüz sesi gece havasında net bir şekilde duyuluyordu. Daha yüksek bir perdesi var gibiydi ve neredeyse melodik olan bir şiveyle konuşuyordu. “Neredeyse gelmemeye karar vermiş olduğunuzu düşünecektim.”</p>

  <p>“Beni bilirsin, Saze,” dedi Kelsier neşeli bir şekilde adamın omzuna bir şaplak atarak. “Ben dakikliğin ta kendisiyimdir.” Döndü ve Vin’e doğru bir elini salladı. “Bu evhamlı minik yaratık Vin.”</p>

  <p>“Ah, evet,” dedi Sazed, yavaş ve güzel telaffuzlu bir şekilde konuşuyordu. Şivesinde garip bir şey vardı. Vin adamı inceleyerek dikkatli bir şekilde yaklaştı. Sazed’ın uzun, düz bir yüzü ve narin bir vücudu vardı. Kelsier’den bile daha uzundu, biraz anormal sayılabilecek kadar uzun boyluydu ve kolları da olağandışı bir şekilde uzundu.</p>

  <p>“Sen bir Terrislisin,” dedi Vin. Kulak memeleri genişlemişti ve kulaklarının kenarları boyunca giden küpeler vardı. Terrisli bir vekilharcın renkli, son derece bol cübbelerinden giyiyordu; elbise işlemeli ve birbirlerinin üstüne düşen V şeklinde desenlerden oluşmaktaydı. V’ler efendisinin evinin üç renginde tekrarlayan bir şekilde boyanmıştı.</p>

  <p>“Evet, çocuğum,” dedi Sazed eğilerek. “Benim halkımdan olan çok kişi tanır mısın?”</p>

  <p>“Hiç tanımıyorum,” dedi Vin. “Ama yüksek aristokrasinin Terrisli vekilharçları ve hizmetkârları tercih ettiğini biliyorum.”</p>

  <p>“Gerçekten de öyle, çocuğum,” dedi Sazed. Kelsier’e doğru döndü. “Gitmeliyiz Üstat Kelsier. Geç oldu ve hâlâ Fellise’e bir saatlik yolumuz var.”</p>

  <p><i>Fellise,</i> diye düşündü Vin. O <i>zaman taklitçi Lord Renoux’yu görmeye gidiyoruz.</i></p>

  <p>Sazed onlar için arabanın kapısını açtı, onlar içeri tırmandıktan sonra da arkalarından kapattı. Sazed aracın tepesine tırmanarak atları harekete geçirirken Vin de yumuşak koltuklardan birinin üstüne yerleşti.</p>

  <div>
    <br/>
  </div>

  <p class="p1">Kelsier at arabasının içinde sessizce oturuyordu. Pencere gölgelikleri sise karşı kapatılmıştı ve yarı yarıya kapanmış olan bir fener köşede asılı duruyordu. Vin doğrudan onun karşısındaki koltukta oturmuş gidiyordu; bacaklarını altında toplamıştı, sarmalayan sispelerinini iyice çekerek kol ve bacaklarını saklamıştı.</p>

  <p><i>Bunu her zaman yapıyor,</i> diye düşündü Kelsier. <i>Nerede olursa olsun, mümkün olduğu kadar küçük ve fark edilemez olmaya çalışıyor. Nasıl da gergin.</i> Vin oturmuyordu, çömeliyordu. O yürümüyordu, süzülüyordu. Ortalık yerde oturuyor olduğu zamanlarda bile sanki saklanmaya çalışıyormuş gibi görünüyordu.</p>

  <p><i>Ama o cesur bir çocuk.</i> Kendi eğitimi sırasında, Kelsier kendisini bir şehir duvarından aşağı atmaya hiç de o kadar gönüllü olmamıştı. Yaşlı Gemmel onu aşağı itmek zorunda kalmıştı.</p>

  <p>Vin onu o sessiz ve koyu renkli gözleriyle izliyordu. Onun dikkatinin üstünde olduğunu fark ettiği zaman gözlerini kaçırarak pelerininin içinde biraz daha sinerek küçüldü. Ancak beklenmedik bir şekilde konuştu.</p>

  <p>“Ağabeyin,” dedi yumuşak, neredeyse bir fısıltı sayılabilecek olan her zamanki sesiyle. “Siz ikiniz pek iyi geçinmiyorsunuz.”</p>

  <p>Kelsier bir kaşını kaldırdı. “Hayır. Hiçbir zaman gerçekten de geçinemedik. Yazık. Geçinmemiz gerekir ama biz sadece... geçinemiyoruz.”</p>

  <p>“O senden daha büyük, değil mi?”</p>

  <p>Kelsier başıyla onayladı.</p>

  <p>“Seni sık sık döver miydi?” diye sordu Vin.</p>

  <p>Kelsier kaşlarını çattı. “Beni dövmek mi? Hayır, beni hiç dövmezdi.”</p>

  <p>“O zaman sen mi ona engel oluyordun?” dedi Vin. "Belki de o yüzden seni sevmiyordur. Nasıl kurtuldun? Kaçtın mı, yoksa ondan daha mı güçlüydün?”</p>

  <p>“Vin, Marsh beni hiç dövmeye <i>çalışmadı.</i> Onunla tartışırdık, evet, ama hiçbir zaman birbirimizi gerçekten incitmek istemedik.”</p>

  <p>Vin itiraz etmedi ama Kelsier gözlerinden ona inanmadığını görebiliyordu.</p>

  <p><i>Ne hayat ama,</i> diye düşündü Kelsier sessizleşerek. Yeraltında Vin gibi olan o kadar çok çocuk vardı ki. Elbette, pek çoğu onun yaşına gelmeden önce ölüyordu. Kelsier şanslılardan biri olmuştu; onun annesi yüksek bir asilin becerikli bir metresiydi, lordundan bir skaa olduğunu gizlemeyi başarabilmiş olan akıllı bir kadındı. Kelsier ve Marsh imtiyazlı olarak büyümüşlerdi, babaları en sonunda gerçeği keşfedene kadar gayrimeşru, ancak yine de asil çocuklar olarak kabul edilmişlerdi.</p>

  <p>“Neden bana o şeyleri öğrettin?” diye sordu Vin Kelsier’in düşüncelerini bölerek. “Allomansi hakkında yani.”</p>

  <p>Kelsier kaşlarını çattı. “Sana öğreteceğime söz vermiştim."</p>

  <p>“Ama şimdi senin sırlarını bildiğime göre, benim senden kaçmamı ne engelleyecek?”</p>

  <p>“Hiçbir şey,” dedi Kelsier.</p>

  <p>Bir kere daha Vin’in güvensiz bakışı ona verdiği cevaba inanmamış olduğunu hissettirdi. “Bana anlatmadığın metaller var. Karşılaştığımız ilk gün on tane olduğunu söylemiştin.”</p>

  <p>Kelsier başını sallayarak onaylarken öne doğru eğildi. “Öyle. Ama son ikisini senden bir şeyleri gizlemek istediğim için atlamadım. Onlara sadece... alışması zordur. Eğer ilk önce temel metallerle pratik yaparsan daha kolay olacaktır. Ama eğer son ikisini de bilmeyi istiyorsan, Fellise’e vardığımız zaman sana öğretebilirim.”</p>

  <p>Vin’in gözleri kısıldı.</p>

  <p>Kelsier gözlerini devirdi. “Seni kandırmaya çalışmıyorum Vin. Benim çetelerimdeki insanlar istedikleri için çalışırlar ve ben de onlar birbirlerine güvenebileceği için başarılı olurum. Şüphe yok, ihanet yok.”</p>

  <p>“Bir tanesi hariç,” diye fısıldadı Vin. “Seni Çukurlar’a gönderen ihanet.”</p>

  <p>Kelsier dondu. “Onu nereden duydun?”</p>

  <p>Vin omuz silkti.</p>

  <p>Kelsier içini çekerek bir eliyle alnını ovuşturdu. Yapmayı istediği şey bu değildi, aslında yaralarını kaşımak istiyordu; tüm parmakları ve elleri boyunca uzanan, kollarından döne döne omuzlarına çıkan yaraları. Buna direndi.</p>

  <p>“Bu konuşmaya değecek bir şey değil,” dedi.</p>

  <p>“Ama bir hain vardı,” dedi Vin.</p>

  <p>“Kesin olarak bilmiyoruz.” Bu kendi kulağına bile zayıf geliyordu. “Her neyse, benim çetelerim güvene dayanır. Bu da baskı yok demek. Eğer çıkmak istiyorsan, hemen şimdi Luthadel’e geri dönebiliriz. Sana son iki metali de gösteririm, sonra da yoluna gidebilirsin.”</p>

  <p>“Kendi başıma sağ kalacak kadar param yok,” dedi Vin.</p>

  <p>Kelsier pelerininin içine uzanarak bir kese sikke çıkardı ve bunu koltuğa Vin’in yanına fırlattı. “Üç bin boxing. Camon’dan aldığım para.”</p>

  <p>Vin şüpheci bir şekilde keseye göz attı.</p>

  <p>“Al,” dedi Kelsier. “Onu kazanmış olan sensin. Anlayabildiğim kadarıyla, Camon’un son zamanlardaki başarılarının çoğunun arkasında senin Allomansin vardı ve bir obligatörün duygularını İtme riskine giren de sendin.”</p>

  <p>Vin hareket etmedi.</p>

  <p><i>Peki,</i> diye düşünen Kelsier uzanıp sürücü koltuğunun alt kısmına eliyle vurdu. Araba durdu ve Sazed de kısa bir süre sonra penceresinde belirdi.</p>

  <p>“Arabayı geri çevir lütfen Saze,” dedi Kelsier. “Bizi Luthadel’e geri götür.”</p>

  <p>“Evet, Üstat Kelsier.”</p>

  <p>Saniyeler içinde araba gelmiş olduğu yöne doğru geri gidiyordu. Vin sessizlik içinde izliyordu ama kendisinden biraz daha az emin gibi görünüyordu. Sikke kesesine dik dik baktı.</p>

  <p>“Ben ciddiyim Vin,” dedi Kelsier. “Takımımda benimle çalışmayı istemeyen birisinin olmasına izin veremem. Seni göndermek bir ceza değil; sadece işlerin bu şekilde yürümesi gerekiyor.”</p>

  <p>Vin cevap vermedi. Onun gitmesine izin vermek bir kumar olurdu ama onu kalması için zorlamak daha da büyük bir riskti. Kelsier, Vin’i okumaya, onu anlamaya çalışarak oturdu. Eğer giderse onları Son İmparatorluk’a satar mıydı? Kelsier hiç sanmıyordu. Vin kötü biri değildi.</p>

  <p>Sadece diğer herkesin öyle olduğunu düşünüyordu.</p>

  <p>“Ben senin planının delilik olduğunu düşünüyorum,” dedi sessiz bir şekilde.</p>

  <p>“Çetedeki insanların yarısı da öyle.”</p>

  <p>“Son İmparatorluk’u yenemezsin.”</p>

  <p>“Yenmek zorunda değiliz,” dedi Kelsier. “Sadece Yeden’e bir ordu toplayıp sonra da sarayı ele geçirmemiz gerek.”</p>

  <p>“Lord Hükümdar sizi durduracak,” dedi Vin. “Onu yenemezsin, o ölümsüz.”</p>

  <p>“Bizde On Birinci Metal var,” dedi Kelsier. “Onu öldürmenin bir yolunu bulacağız.”</p>

  <p>“Nezaret çok güçlü. Ordunuzu bulacak ve yok edecekler.”</p>

  <p>Kelsier öne uzanıp Vin’in gözünün içine baktı. “Sen bana duvarın tepesinden aşağı atlayacak kadar güvenmiştin ve ben de seni yakaladım. Sadece bu sefer de bana güvenmen gerekecek.”</p>

  <p>Belli ki Vin “güven” kelimesini pek sevmiyordu. Zayıf fenerin ışığında Kelsier’i inceleyerek sessizliğin rahatsız edici hâle geleceği kadar uzun bir süre sessiz kaldı.</p>

  <p>En sonunda sikke kesesini kaparak hızla pelerininin altına sakladı. “Kalacağım ama sana güvendiğim için değil,” dedi.</p>

  <p>Kelsier bir kaşını kaldırdı. “Niye o zaman?”</p>

  <p>Vin omuz silkti ve konuştuğu zaman ise sesi tamamıyla dürüst gibi gelmişti. “Çünkü ne olacağını görmek istiyorum.”</p>

  <div>
    <br/>
  </div>

  <p class="p1">Luthadel’de bir kalelerinin olması, bir evin yüksek asil statüsüne sahip olduğu anlamına geliyordu. Ancak bir kalelerinin olması, orada yaşamak zorunda oldukları anlamına gelmezdi, özellikle de sürekli olarak. Pek çok aile ayrıca Luthadel’in etrafındaki diğer şehirlerde de bir konut bulundururdu.</p>

  <p>Daha tenha, daha temiz ve imparatorluk kanunlarına uyma konusunda daha az katı olan Fellise zengin bir şehirdi. Heybetli, tahkimatlı kaleler yerine lüks malikâneler ve villalarla doluydu. Hatta bazı sokakları boyunca sıralanmış ağaçlar bile vardı; pek çoğu her nedense kemik beyazı kabukları kül lekesine karşı dayanıklı olan toz ağaçlarıydı.</p>

  <p>Vin sisle örtülmüş şehri penceresinden izliyordu, o istediği için at arabasının feneri söndürülmüştü. Kalay yakarak iyi bakımlı ve muntazam olarak düzenlenmiş sokakları inceleyebiliyordu. Bu Fellise’in nadiren görmüş olduğu bir kesimiydi; şehrin refahına rağmen Fellise’in kenar mahalleleri, bütün diğer şehirlerin kenar mahallelerine epey bir benziyordu.</p>

  <p>Kelsier de şehri kendi penceresinden izliyordu, yüzü asıktı.</p>

  <p>“Savurganlığı onaylamıyorsun,” diye tahmin yürüttü Vin; sesi bir fısıltıydı. Ses Kelsier’in güçlenmiş kulaklarına ulaşırdı. “Bu şehrin zenginliğini görüyor ve bunu yaratmak için çalışmış olan skaaları düşünüyorsun.”</p>

  <p>“Kısmen öyle,” dedi Kelsier, onun da sesi neredeyse bir fısıltıydı. “Ama daha fazlası da var. Bu uğurda harcanan paranın miktarı göz önüne alındığı zaman, bu şehrin güzel olması gerekir.”</p>

  <p>Vin başını bir yana yatırdı. “Ama öyle.”</p>

  <p>Kelsier başını olumsuzca salladı. “Evler hâlâ siyah lekeli. Toprak hâlâ kuru ve cansız. Ağaçların yaprakları hâlâ kahverengi.”</p>

  <p>“Elbette kahverengiler. Başka ne olacaklardı?”</p>

  <p>“Yeşil,” dedi Kelsier. “Her şeyin yeşil olması gerek.”</p>

  <p><i>Yeşil mi,</i> diye düşündü Vin. <i>Ne kadar da garip bir düşünce.</i> Yeşil yaprakları olan ağaçları hayal etmeye çalıştı ama görüntü saçma gelmişti. Kelsier’in kesinlikle acayiplikleri vardı, gerçi kim olsa Hathsin Çukurları’nda o kadar uzun bir zaman geçirdikten sonra ister istemez biraz garip olurdu.</p>

  <p>Kelsier ona doğru döndü. “Unutmadan, Allomansi hakkında bilmen gereken bir iki şey daha var.”</p>

  <p>Vin başını salladı.</p>

  <p>“Birincisi, gecenin sonunda içinde kalmış olan kullanılmamış tüm metalleri yakıp bitirmeyi unutma,” dedi Kelsier. "Kullandığımız metallerin bazıları eğer sindirilirlerse zehirleyici olabilirler; midende metal varken uyumamak en iyisidir. ”</p>

  <p>“Pekâlâ,” dedi Vin.</p>

  <p>"Ayrıca asla on metalden biri olmayan bir şeyi yakmaya kalkma. Seni saf olmayan metal ve alaşımların hasta edebileceği konusunda uyarmıştım. Ama eğer hiç de Allomantik olarak sağlam olmayan bir metali yakmaya kalkarsan öldürücü olabilir.” Vin ciddi bir şekilde başıyla onayladı. <i>Bunu da öğrendiğim iyi oldu.</i></p>

  <p>“Hah," dedi Kelsier tekrar pencereye doğru dönerek. "İşte geldik; yeni satın alınmış olan Renoux Malikânesi. Büyük olasılıkla pelerinini çıkarsan iyi olur, buradaki insanlar bize sadıklar ama dikkatli olmakta her zaman fayda var.”</p>

  <p>Vin de ona tam olarak katılıyordu. Pelerini çıkararak çantasına koyması için Kelsier’e verdi. Sonra da arabadan dışarıya bir göz atarak sislerin içinden yaklaşmakta olan malikâneyi inceledi. Bahçelerin alçak bir taş duvarı ve demir bir kapısı vardı; Sazed kendini tanıtırken bir çift muhafız yolu açtı.</p>

  <p>İçerideki yolun yanlarına toz ağaçları dizilmişti ve Vin ilerideki bir tepenin üstünde pencerelerinden hayaletsi ışıklar dökülmekte olan büyük bir köşkü görebiliyordu.</p>

  <p>Sazed at arabasını malikânenin önüne yanaştırdı, sonra da dizginleri bir hizmetkâra verdi ve aşağı indi. “Renoux Malikânesi’ne hoş geldiniz Vin Hanım,” dedi kapıyı açıp inmesine yardım etmek için eliyle işaret ederken.</p>

  <p>Vin onun eline dik dik baktı ama tutmadı, bunun yerine kendi kendine arabadan aşağı atladı. Terrisli onun reddi yüzünden alınmış gibi görünmedi.</p>

  <p>Köşke doğru çıkan basamaklar çift sıra fener direkleriyle aydınlatılmıştı. Kelsier arabadan aşağı atlarken, Vin bir grup adamın beyaz mermer merdivenin tepesinde toplanmakta olduğunu görebiliyordu. Kelsier canlı bir yürüyüşle basamakları tırmandı, Vin de basamakların ne kadar temiz olduğuna dikkat ederek arkasından onu takip etti. Külün onları lekelemesine engel olmak için düzenli olarak ovalanıyor olmaları gerekirdi. Burada çalışan skaalar efendilerinin bir taklitçi olduğunu biliyor muydu? Kelsier’in Son İmparatorluk’u devirmek için olan “hayırsever” planının, bu basamakları temizleyen sıradan insanlar için ne faydası vardı?</p>

  <p>İnce ve yaşı ilerlemiş “Lord Renoux” zengin bir takım elbise giyiyor ve aristokratik bir gözlük takıyordu. Seyrek, gri bir bıyık dudağını renklendiriyordu ve yaşına rağmen, destek için bir baston taşımıyordu. Kelsier’e saygıyla başını sallayarak selam verdi ama ağırbaşlı havasını koruyordu. Vin bir anda bariz bir gerçeği gördü: <i>Bu adam ne yaptığını biliyor.</i></p>

  <p>Camon asilleri taklit etmekte iyiydi ama onun kendini beğenmişliği her zaman Vin’e biraz çocukça gelmişti. Her ne kadar Camon gibi asiller olsa da, daha etkileyici olanları bu Lord Renoux gibi olurdu; sakin ve kendinden emin. Bunlar, asillikleri etraflarındakilerle tepeden bakarak konuşabilme becerilerinden değil, duruşlarından belli olan adamlardı. Vin taklitçinin gözleri üzerine düştüğü zaman sinme dürtüsünü bastırmak zorunda kaldı; adam bir asile çok fazla benziyordu ve Vin de refleks olarak onların dikkatinden kaçınmak üzere eğitilmişti.</p>

  <p>“Malikâne çok daha iyi görünüyor,” dedi Kelsier Renoux’yla el sıkışırken.</p>

  <p>“Evet, gelişmelerden ben de etkilendim,” dedi Renoux. “Temizlik ekiplerim oldukça becerikliler; bize biraz daha zaman verirsen malikâne o kadar muhteşem olur ki Lord Hükümdar’ın bizzat kendisini bile ağırlamaktan çekinmem.”</p>

  <p>Kelsier güldü. “O da ne garip bir akşam yemeği olurdu ama.” Geriye adım atıp Vin’e doğru işaret etti. “Bu bahsetmiş olduğum genç hanım.”</p>

  <p>Renoux onu inceledi ve Vin bakışlarını kaçırdı. O insanların kendisine öyle bakmasından hoşlanmazdı; bu bakışlar Vin’in onu nasıl kullanmaya çalışacaklarını merak etmesine sebep olurdu.</p>

  <p>“Bu konu hakkında daha fazla konuşmamız gerekecek Kelsier,” dedi Renoux malikânenin girişine doğru başıyla işaret ederek. Saat geç ama...”</p>

  <p>Kelsier binanın içine girdi. “Geç mi? Yahu, daha gece yarısı ancak olmuştur. Hizmetkârlarına biraz yemek hazırlattır, Vin Hanım ve ben akşam yemeğini kaçırdık. ”</p>

  <p>Kaçırılmış bir öğün Vin için hiç de yeni bir şey değildi. Ancak Renoux anında hizmetkârların bazılarına elini salladı ve onlar da fırlayarak harekete geçtiler. Renoux yürüyerek binaya girdi ve Vin de arkasından gitti. Ancak girişin ağzında durakladı, Sazed ise sabırlı bir şekilde arkasında bekliyordu.</p>

  <p>Kelsier onun takip etmediğini fark ettiğinde duraklayarak döndü. “Vin?”</p>

  <p>“Burası çok... temiz,” dedi Vin herhangi bir başka tanımlama düşünemeyerek. İş üzerinde olduğu zamanlarda arada bir asillerin evlerini görmüştü. Ancak onlar hep geceleri, koyu karanlığın içinde olmuştu. Vin önündeki iyi aydınlatılmış görüntü için hazır değildi.</p>

  <p>Renoux Malikânesi’nin bir düzine fenerin ışığını yansıtmakta olan beyaz mermer zemini parlıyormuş gibi görünüyordu. Her şey çok... saftı. Duvarlar el boyaması geleneksel hayvan fresklerinin olduğu yerler dışında beyazdı. Göz kamaştırıcı bir avize kıvrılarak yukarı uzanan iki merdiven arasındaki tavanda ışıldamaktaydı ve odanın kristal heykeller ile içlerine toz ağacı dallarından buketler yerleştirilmiş olan vazolardan oluşan diğer süslemeleri de kül, çamur ya da parmak izleri tarafından bozulmamış bir şekilde pırıldıyordu.</p>

  <p>Kelsier gülümsedi. “Eh, onun bu tepkisi sizin çalışmalarınız için büyük bir övgü sayılabilir,” dedi Lord Renoux’ya.</p>

  <p>Vin onları takip ederek binanın içine girdi. Grup sağa dönerek kestane rengi mobilyalar ve perdelerin eklenmesiyle beyazlığı hafifçe yumuşatılmış olan bir odaya girdi.</p>

  <p>Renoux durakladı. “Belki de leydi bir an için burada durup serinletici bir şeyler içebilir,” dedi Kelsier’e. “Seninle tartışmak istediğim bazı... hassas konular var.”</p>

  <p>Kelsier omuz silkti. "Benim için sorun değil,” dedi Renoux’yu diğer bir kapıya doğru takip ederek. “Saze, neden ben Lord Renoux’yla konuşurken sen de Vin’e arkadaşlık etmiyorsun?”</p>

  <p>"Elbette Üstat Kelsier.”</p>

  <p>Kelsier, Vin’e bir göz atarak gülümsedi ve Vin de bir şekilde Sazed’ı onlara kulak misafiri olmasını engellemek için arkada bırakıyor olduğunu anladı.</p>

  <p>Çıkmakta olan adamlara kızgın bir bakış fırlattı. <i>"Güven" hakkında ne demiştin Kelsier</i>? Ama rahatsız olduğu için kendisine daha da kızgındı. Neden Kelsier’in onu dışarıda bırakması umurunda olacaktı ki? Vin bütün hayatını görmezden gelinerek ve umursanmayarak geçirmişti. Daha önce çetebaşları onu planlama toplantılarının dışında bıraktığı zaman hiç rahatsız olmazdı.</p>

  <p>Vin kumaş kaplanmış, dimdik sırtlı kestane rengi sandalyelerden birine oturarak ayaklarını altında topladı. Sorunun ne olduğunu biliyordu. Kelsier ona çok fazla saygı göstermiş, kendisini çok fazla önemli hissettirmişti. Onun gizli toplantılarının bir parçası olmaya <i>hakkının olduğunu</i> düşünmeye başlıyordu. Zihninin arka tarafından gelen Reen’in kahkahaları onun bu düşüncesiyle alay ettiler ve Vin de hem kendisine hem de Kelsier’e sinirlenmiş bir hâlde oturdu; utanmış hissediyor ancak tam olarak nedeninden emin olamıyordu.</p>

  <p>Renoux’nın hizmetkârları ona bir yemek tabağında mevye ve ekmekler getirdi. Sandalyesinin yanına küçük bir sehpa kurdular ve hatta ona pırıldayan kırmızı bir sıvıyla doldurulmuş kristal bir bardak bile verdiler. Vin bunun şarap mı, yoksa meyve suyu mu olduğundan emin olamıyordu ve keşfetmeye de niyeti yoktu. Ancak yiyecekleri görmezden gelmedi; içgüdüleri tanıdık olmayan eller tarafından bile hazırlanmış olsa, bedava yemek fırsatını kaçırmasına izin vermezdi.</p>

  <p>Sazed yürüyerek Vin’in sağ tarafına geçti ve sandalyesinin arkasına gelerek durdu. Elleri önünde kenetlenmiş ve gözleri doğrudan ileriye çevrili olarak katı bir duruşla bekliyordu. Saygılı bir şekilde durmayı amaçladığı belliydi ama Sazed’ın kule gibi tepesinde yükselmesi Vin’in ruh hâline hiç de iyi gelmiyordu.</p>

  <p>Vin çevresi üzerine odaklanmayı denedi ama bu sadece ona tekrar köşkün ne kadar zengin döşenmiş olduğunu hatırlatmıştı. Böyle süslerin arasında rahat edemiyordu, kendini sanki temiz bir halının üstündeki siyah bir leke gibi göze batıyor hissediyordu. Yere kırıntılarını dökeceğinden korktuğu için ekmekleri yemedi ve dışarıda yürüdüğü sırada külle lekelenmiş olan ayak ve bacakları da eşyaları kirleteceği için tedirgin oldu.</p>

  <p><i>Bütün bu temizlik skaaların çabaları pahasına elde ediliyor,</i> diye düşündü Vin. <i>Neden kirletmekten endişe edecekmişim ki?</i> Ancak çok fazla da öfkelenemiyordu çünkü bunların sadece bir paravan olduğunu biliyordu. “Lord Renoux” belli bir düzeyde süslülük göstermek zorundaydı. Başka türlü olsa şüphe çekici olurdu.</p>

  <p>Bunun yanında, onun bu müsrifliğe gücenmesine engel olan bir şey daha vardı. Hizmetkârlar mutluydu. İşlerini ciddi bir profesyonellik içinde yapıyorlardı; çabalarının üstünde hiç de bir angarya havası yoktu. Dışarıdaki koridorda kahkahalar duymuştu. Bunlar eziyet gören skaalar değillerdi, Kelsier’in planlarının farkında olup olmamalarının herhangi bir anlamı yoktu.</p>

  <p>Bu nedenle de, Vin arada bir esneyerek kendini meyveleri yemeye zorladı. Sonuç olarak gerçekten de uzun bir gece olmaktaydı. Sonunda hizmetkârlar onu yalnız bıraktılar ama Sazed hemen arkasında yükselmeye devam etti.</p>

  <p><i>Böyle yemek yiyemem,</i> diye düşündü en sonunda hüsran içinde. “O şekilde ensemde dikilmesen olur mu?”</p>

  <p>Sazed başını sallayarak onayladı. İki adım öne çıkarak sandalyesinin arkası yerine yanına geldi ve yine aynı katı duruşa geçti. Yine az önceki gibi tepesinde yükseliyordu.</p>

  <p>Vin sıkıntıyla yüzünü astı, sonra da Sazed’ın dudaklarındaki gülümsemeyi fark etti. Gözleri eğlenceyle parlayarak başını eğip ona doğru baktı, sonra da gidip Vin’inkinin yanındaki sandalyeye yerleşti.</p>

  <p>“Daha önce hiç espri anlayışı olan bir Terrisli görmemiştim," dedi Vin kuru kuru.</p>

  <p>Sazed bir kaşını kaldırdı. “Ben sizin daha önce hiç Terrisli görmemiş olduğunuzu sanıyordum Vin Hanım.”</p>

  <p>Vin durakladı. “Ee, hiç espri anlayışı olan bir Terrisli <i>duymamıştım.</i> Sizlerin tamamıyla soğuk ve resmi olmanız gerekiyor.”</p>

  <p>“Bizler sadece incelik sahibiyiz, Hanımım,” dedi Sazed. Her ne kadar sert bir duruşla oturuyor olsa da üzerinde yine de... rahatlamış bir hava vardı. Sanki o edepli bir şekilde sandalyede otururken bile başka insanların kanepelere yayılmışken olacakları kadar rahatmış gibiydi.</p>

  <p><i>Zaten öyle olmaları gerekiyor. Tamamıyla Son İmparatorluk’a sadık olan kusursuz hizmetkârlar.</i></p>

  <p>“Sizi rahatsız eden bir şey mi var, Vin Hanım?” diye sordu Sazed, Vin onu incelerken.</p>

  <p><i>Sazed ne kadar bilgi sahibi? Belki Renoux'nın bir taklitçi olduğunun bile farkında değildir.</i> “Ben sadece senin nasıl... buraya gelmiş olduğunu merak ediyordum," dedi Vin en sonunda.</p>

  <p>“Terrisli bir vekilharcın nasıl olup da Son İmparatorluk’u devirmeyi hedefleyen bir ayaklanmaya katılmış olduğunu mu demek istiyorsunuz?” diye sordu Sazed yumuşak bir sesle.</p>

  <p>Vin kızardı. Görünüşe göre Sazed epey bir bilgi sahibiydi.</p>

  <p>“Bu enteresan bir soru Hanımım,” dedi Sazed. “Kesinlikle, benim durumum olağan değil. Diyebilirim ki ben bu duruma inanç nedeniyle ulaştım.”</p>

  <p>“İnanç mı?”</p>

  <p>“Evet,” dedi Sazed. “Söyler misiniz Hanımım, siz neye inanıyorsunuz?”</p>

  <p>Vin kaşlarını çattı. “Bu ne tür bir soru?”</p>

  <p>“En önemli tür, diye düşünüyorum ben.”</p>

  <p>Vin bir an için öylece oturdu ama Sazed belli ki bir cevap bekliyordu, o yüzden de en sonunda omuz silkti. “Bilmem.”</p>

  <p>“İnsanlar çoğu zaman öyle söylüyor," dedi Sazed. “Ama ben bunun nadiren doğru olduğunu gördüm. Son İmparatorluk’a inanıyor musunuz?”</p>

  <p>“Güçlü olduğuna inanıyorum,” dedi Vin.</p>

  <p>“Ölümsüz mü?”</p>

  <p>Vin omuz silkti. “Şimdiye kadar öyle oldu.”</p>

  <p>“Peki ya Lord Hükümdar? O Tanrının Yüce Sureti mi? Gerçekten de onun Nezaret’in öğrettiği şekilde Ebediyetin Kıymığı olduğuna inanıyor musunuz?”</p>

  <p>“Ben... ben bunun hakkında daha önce hiç düşünmemiştim.”</p>

  <p>“Belki de düşünmelisiniz,” dedi Sazed. “Eğer, incelemeniz sonucunda Nezaret öğretilerinin size uymadığını keşfederseniz, o zaman size bir alternatif önermekten memnun olurum."</p>

  <p>“Ne alternatifi?”</p>

  <p>Sazed gülümsedi. “O duruma göre değişir. Doğru inanç iyi bir pelerin gibidir, diye düşünüyorum ben. Eğer üstünüze iyi uyuyorsa, sizi sıcak tutar ve korur. Ancak tam oturmayanı boğucu olabilir.”</p>

  <p>Vin duraklayarak hafifçe kaşlarını çattı ama Sazed sadece gülümsedi. Sonunda Vin dikkatini tekrar yemeğine çevirdi. Kısa bir süre sonra, yan taraftaki kapı açıldı ve Kelsier ile Renoux geri döndü.</p>

  <p>“Hadi, şimdi bu çocuk hakkında konuşalım,” dedi Renoux otururlarken. Bir grup hizmetkâr Kelsier için başka bir tabak yemek daha getirmişti. “Benim vârisimi oynamasını planladığın adam bunu yapamayacak mı diyorsun?”</p>

  <p>“Ne yazık ki,” dedi Kelsier yemeğinin hesabını hızla görmekteyken.</p>

  <p>“Bu işleri son derecede karmaşık hâle getiriyor,” dedi Renoux.</p>

  <p>Kelsier omuz silkti. “Vin’i vârisin yaparız, olur biter.”</p>

  <p>Renoux başını olumsuzca salladı. “Onun yaşında olan bir kız vâris ilan <i>edilebilir,</i> ancak benim onu seçmem şüphe çekici olurdu. Renoux sülalesinde çok daha uygun bir seçim sayılacak olan çok sayıda meşru erkek kuzen var. Orta yaşlı bir adamı aristokrasinin incelemesinden geçirmek yeteri kadar zor olacaktı. Genç bir kız ise... hayır, çok sayıda insan onun geçmişini inceleyecektir. Tasarlamış olduğumuz aile bağları üstünkörü bir incelemeyi geçer ama eğer birileri kalkıp da kızın sahibi olduğu toprakları incelemek üzere ajanlar gönderecek olursa...”</p>

  <p>Kelsier’in yüzü asıldı.</p>

  <p>“Dahası,” diye ekledi Renoux, “başka bir sorun daha var. Eğer ben genç, evlenmemiş bir kızı vârisim olarak ilan edecek olsaydım, onun eli bir anda Luthadel’deki en fazla arzulanan ellerden birisi hâline gelirdi. Eğer o kadar fazla ilgi görecek olursa, casusluk etmek onun için son derecede zor olacaktır. ”</p>

  <p>Vin’in bu düşünceyle yüzü kızardı. Şaşırtıcı bir şekilde, Vin yaşlı taklitçi konuştukça moralinin bozulduğunu fark etti. <i>Bu Kelsier'in bana planda verdiği tek yerdi. Eğer bunu da yapamayacaksam benim çeteye ne faydam var?</i></p>

  <p>“Peki, sen ne öneriyorsun?” diye sordu Kelsier.</p>

  <p>“Eh, onun benim vârisim olması <i>zorunlu</i> değil,” dedi Renoux. “Ya, onun yerine, sadece Luthadel’e gelirken yanımda getirdiğim sülaleden bir çocuk olsaydı? Belki de onun ebeveynlerine, uzak ancak lütfuma sahip olan kuzenlere, kızlarını aristokrasiye tanıtma sözü vermiş olabilirim? Herkes benim art niyetimin onu yüksek asil ailelerden birisiyle evlendirerek, güç sahibi olanlarla aramda bir diğer bağlantı daha elde etmek olduğunu varsayacaktır. Ancak o durumda fazla dikkat çekmeyecektir; hem düşük bir statüye sahip olur, hem de biraz taşralı olmasında gariplik olmaz."</p>

  <p>“Ki bu onun neden aristokrasinin diğer üyelerinden biraz daha az görgülü olduğunu da açıklamış olur,” dedi Kelsier. “Kusura bakma Vin.”</p>

  <p>Peçeteye sarılı bir parça ekmeği gizli gizli gömlek cebine sokmaya çalışmakta olan Vin başını kaldırdı. “Neyin kusuruna bakmayayım?”</p>

  <p>Kelsier gülümsedi. “Boş ver.”</p>

  <p>Renoux kendi kendine başını salladı. “Evet, bu çok daha iyi iş görür. Herkes Renoux Evi’nin eninde sonunda yüksek asillere katılacak olduğunu varsayıyor, bu yüzden de Vin'i nezaket icabı aralarına kabul edecekler. Ancak kendisi çoğu insanın onu görmezden geleceği kadar önemsiz olacak. Bu ondan yapmasını isteyeceğimiz şeyler için ideal bir durum.”</p>

  <p>“Ben beğendim,” dedi Kelsier. “Çok az kişi senin yaşında olan ve senin ticari kaygılarına sahip bir adamın kendisini balolar ve partilerle zahmete sokmasını bekler, ancak onlara bir ret mektubu yerine gönderebilecek olduğun sosyetik bir gencin varlığı da ünün için bir avantaj olacaktır.”</p>

  <p>“Gerçekten de öyle,” dedi Renoux. “Ancak biraz elden geçirilmesi gerekecek ve sadece görünüş açısından da değil.”</p>

  <p>Vin onların inceleyen bakışları altında biraz kıvrandı. Onun plandaki rolü iptal edilmeyecekmiş gibi görünüyordu ve bir anda bunun ne anlama geldiğini fark etti. Renoux’nın etrafında olmak onu rahatsız ediyordu ve o <i>sahte</i> bir asildi. Bir oda dolusu gerçek asile nasıl tepki verecekti?</p>

  <p>“Korkarım ki Sazed’ı bir süre için senden ödünç almam gerekecek,” dedi Kelsier.</p>

  <p>Hiç sorun değil,” dedi Renoux. “O gerçekten de benim değil, senin vekilharcın.”</p>

  <p>“Aslında,” dedi Kelsier. “Ben onun artık hiç <i>kimsenin</i> vekilharcı olduğunu zannetmiyorum, ha Sazed?”</p>

  <p>Sazed başını bir yana yatırdı. “Bir efendisi olmayan bir Terrisli, silahı olmayan bir askere benzer Üstat Kelsier. Lord Renoux’ya hizmet ettiğim süreden memnun kaldım ve eminim ki sizin hizmetinize geri dönmek de beni eşit derecede memnun edecektir.”</p>

  <p>“Yok, benim hizmetime geri dönüyor olmayacaksın,” dedi Kelsier.</p>

  <p>Sazed bir kaşını kaldırdı.</p>

  <p>Kelsier başıyla Vin’i işaret etti. “Renoux haklı, Saze. Vin’in biraz eğitilmeye ihtiyacı var ve ben de pek çok yüksek asilin senden çok daha az görgülü olduğunu biliyorum. Kızın hazırlanmasına yardım edebileceğini düşünüyor musun?”</p>

  <p>“Eminim ki genç hanıma biraz yardımım dokunabilir,” dedi Sazed.</p>

  <p>“İyi,” dedi Kelsier ağzına son bir pasta atıp sonra da ayağa kalkarken. “Bu işin ayarlanmış olduğuna memnun oldum çünkü yorgun hissetmeye başlıyorum ve zavallı Vin ise kafası meyve tabağının içine düşüp kalacakmış gibi görünüyor."</p>

  <p>“İyiyim ben,” dedi Vin anında, iddiası bastırılan bir esneme tarafından biraz zayıflatılıyordu.</p>

  <p>“Sazed, onları kalacakları misafir odalarına götürebilir misin?” dedi Renoux.</p>

  <p>"Elbette, Üstat Renoux,” dedi Sazed akıcı bir hareketle sandalyesinden kalkarak.</p>

  <p>Bir grup hizmetkâr yemeğin kalanlarını götürürken Vin ve Kelsier uzun boylu Terrislinin peşine takıldılar. <i>Arkada yemek bıraktım,</i> diye düşündü Vin kendisini biraz uykulu hissederek. Bu olay hakkında ne düşüneceğinden emin değildi.</p>

  <p>Merdivenlerden yukarı çıkar ve bir yan koridora dönerlerken Kelsier, Vin’in yanına geçti. “Orada seni dışarıda bıraktığım için üzgünüm Vin.”</p>

  <p>Vin omuz silkti. “Benim senin tüm planlarını bilmem için bir sebep yok.”</p>

  <p>“Saçma,” dedi Kelsier. “Bu geceki kararın seni de diğer herkes kadar bu takımın bir parçası yapıyor. Ancak Renoux’yla olan özel konuşmamızın doğası kişiseldi. O fevkalâde bir aktör ama insanların onun Lord Renoux’nın yerini tam olarak nasıl aldığı hakkındaki ayrıntıları bilmesinden rahatsızlık duyuyor. Sana söz veriyorum ki onunla konuşmuş olduğumuz herhangi bir şeyin senin plandaki yerinle herhangi bir ilişkisi yok.”</p>

  <p>Vin yürümeye devam etti. “Sana... inanıyorum.”</p>

  <p>“İyi,” dedi Kelsier gülümseyerek omzuna hafifçe vurup. “Saze, ben erkek misafir odasının yolunu biliyorum; ne de olsa bu yeri satın alan bendim. Ben buradan yolumu bulabilirim."</p>

  <p>“Pekâlâ, Üstat Kelsier,” dedi Sazed saygılı bir şekilde baş eğerek. Kelsier, Vin’e son bir gülümseme yolladı, sonra da bir koridordan döndü ve karakteristik canlı yürüyüşüyle uzaklaştı.</p>

  <p>Vin onun gidişini izledi, sonra da Sazed’ı başka bir koridordan aşağı doğru takip etti. Allomansi eğitimi, Kelsier’le arabadaki konuşması ve en son olarak da Kelsier’in sadece birkaç saniye önceki sözü üzerine düşünüyordu. Kemerine bağlanmış, sikkelerden bir hazine olan üç bin boxing garip bir ağırlıktı.</p>

  <p>En sonunda Sazed onun için bir kapıyı açtı ve fenerleri yakmak için içeri girdi. “Çarşaflar yeni ve sabahleyin size bir banyo hazırlamaları için hizmetçileri göndereceğim.” Dönerek Vin’e mumunu verdi. “Başka bir şeye ihtiyacınız olacak mı?” Vin başını iki yana salladı. Sazed gülümsedi, ona iyi geceler diledi, sonra da tekrar koridora çıktı. Vin kısa bir an boyunca dikilerek odayı inceledi. Sonra döndü ve bir kere daha Kelsier’in gitmiş olduğu yöne göz attı.</p>

  <p>“Sazed?” dedi, başını uzatıp koridora bakarak.</p>

  <p>Vekilharç duraklayarak döndü. “Evet, Vin Hanım?"</p>

  <p>“Kelsier,” dedi Vin sessizce. “O iyi bir adam, değil mi?”</p>

  <p>Sazed gülümsedi. “Çok iyi bir adam Hanımım. Tanıdıklarımın en iyilerinden biri.”</p>

  <p>Vin hafifçe başını salladı. “İyi bir adam...” dedi yumuşak bir şekilde. “Daha önce onlardan bir tanesiyle karşılaştığımı sanmıyorum.”</p>

  <p>Sazed gülümsedi, sonra da saygıyla başını eğdi ve gitmek için döndü.</p>

  <p>Vin kapıyı kapadı.</p>

  <p class="baslik5">BİRİNCİ BÖLÜMÜN SONU</p>
</body>
</html>
