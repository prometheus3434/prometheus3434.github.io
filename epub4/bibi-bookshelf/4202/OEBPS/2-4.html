<html xmlns="http://www.w3.org/1999/xhtml">
	<head>
		<title>2-4.html</title>
		<link href="template.css" rel="stylesheet" type="text/css"/>
<meta content="urn:uuid:893c7571-67fe-4a8c-af27-688410ca5a55" name="Adept.expected.resource"/>
	</head>
	<body>
		<div id="x2-4.html" xml:lang="tr-TR">
			<div class="Basic-Text-Frame">
				<p class="bolum" id="toc_marker-5" xml:lang="en-GB">Dördüncü Makale</p>
				<p class="paragraf para-style-override-3"/>
				<p class="paragraf para-style-override-3"/>
				<p class="paragraf para-style-override-3">Kuşların hepsi de, bu sözleri duyunca o eski sırları bir iyice anladılar.</p>
				<p class="paragraf para-style-override-3">1170 Hepsi de Simurg’la adeta uyuştu, anlaştı... hulâsa uçup gitmeye niyetlendiler.</p>
				<p class="paragraf para-style-override-3">Bu söz yüzünden hepsi birden yola baş koydular... aynı derde düştüler... seda sedaya verip ötüştüler.</p>
				<p class="paragraf para-style-override-3">Hüthüte, “Ey iş eri, bu yolu nasıl aşalım?</p>
				<p class="paragraf para-style-override-3">Böyle yüce bir makamda uçamıyoruz... bizim gidişimizle bu yol biter mi?” dediler.</p>
				<p class="anabaslik" id="toc_marker-5-1" xml:lang="en-GB"><span>Hüthütün Cevabı </span></p>
				<p class="paragraf para-style-override-3">Kılavuz olan hüthüt o zaman onlara dedi ki: “Âşık olan canını kayırmaz.</p>
				<p class="paragraf para-style-override-3">1175 İster zahit ol, ister kötü kişi... canını terk ettin mi, âşıksın.</p>
				<p class="paragraf para-style-override-3">Gönlün canına düşmandır... canını terk et, at yola... canını attın mı, yol biter.</p>
				<p class="paragraf para-style-override-3">Yol bağı candır; ver canını... ondan sonra perdeyi kaldır, sevgilinin yüzünü gör!</p>
				<p class="paragraf para-style-override-3">Sana imandan çık derlerse... candan vazgeç diye hitap gelirse</p>
				<p class="paragraf para-style-override-3">Bunu da ver, onu da... imandan vazgeç, canını feda et!</p>
				<p class="paragraf para-style-override-3">İnkâr eden, bu olmayacak şey... böyle şey caiz değil derse, de ki: Aşk, küfürden de yücedir, imandan da!</p>
				<p class="paragraf para-style-override-3">Aşkın küfürle, imanla ne işi var? Âşıkların bir an bile olsun canla uğraşmak işleri mi?</p>
				<p class="paragraf para-style-override-3">Âşık, bütün harmanı ateşe verir... başına testereyi korlar, sabreder, tenini biçtirir!</p>
				<p class="paragraf para-style-override-3">Aşka dert ve gönül kanı gerek... aşkın hikâyesi bile müşkül olmalı!</p>
				<p class="paragraf para-style-override-3">Saki, kadehe ciğer kanını dök... derdin yoksa, bizden ödünç al!</p>
				<p class="paragraf para-style-override-3">Aşka perdeleri yakan bir dert gerek... gâh can perdesini yırtmalı, gâh dikip perde altında gizlemeli!</p>
				<p class="paragraf para-style-override-3">Aşkın bir zerresi, bütün âlemden iyidir... derdin bir zerresi, bütün âşıklardan iyi!</p>
				<p class="paragraf para-style-override-3">Aşk, daima kâinatın içidir, ama dertsiz aşk, tam aşk değildir.</p>
				<p class="paragraf para-style-override-3">* Meleklerde aşk vardır, dert yok... dert, adamdan başka bir mahlukta bulunmaz.</p>
				<p class="paragraf para-style-override-3">* Aşkın kâfirliğe yakınlığı var... kâfirlikse, yoksulluğun içyüzü!</p>
				<p class="paragraf para-style-override-3">Yola ayak basan, bu yolda ayak direyen, küfürden de geçer, İslamdan da!</p>
				<p class="paragraf para-style-override-3">Aşk, sana yoksulluğa kapı açar... yoksulluk da kâfirlik yolunu gösterir.</p>
				<p class="paragraf para-style-override-3">Senin bu küfrünle imanın kalmadı mı, şu tenin de yok olur, şu canın da kalmaz!</p>
				<p class="paragraf para-style-override-3">İşte ondan sonra bu işin eri olursun. Bu çeşit sırlara sahip olmak için er gerek!</p>
				<p class="paragraf para-style-override-3">Erler gibi ayağını bas, korkma... küfürden de geç, imandan da... korkma!</p>
				<p class="paragraf para-style-override-3">Nice bir korkacaksın? Bırak şu çocukluğu! Erlerin aslanı gibi yola gir, işe koyul!</p>
				<p class="paragraf para-style-override-3">Sana yüzlerce tehlike baş gösterse, değil mi ki bu yolda baş gösteriyor, korku yok!</p>
				<p class="anabaslik" id="toc_marker-5-2" xml:lang="en-GB"><span>Hikâye</span></p>
				<p class="paragraf para-style-override-3">* Şeyh-i San’an, zamanın piriydi... yüceliğine dair ne desem, hepsinden de üstündü, ileriydi.</p>
				<p class="paragraf para-style-override-3">Haremde kemal sahibi dört yüz dervişiyle tam elli yıl şeyhlik etmişti...</p>
				<p class="paragraf para-style-override-3"><span>Dervişleri de aynen kendisi gibiydi... gece gündüz riyazatta bulunurlar, bir an bile dinlenmezler, istirahat etmezlerdi.</span></p>
				<p class="paragraf para-style-override-3">1200 Hem ameli vardı, hem ilmi... meydandaki şeyleri de bilirdi, gizlileri de keşfederdi, sırlara da mahremdi.</p>
				<p class="paragraf para-style-override-3">Elliye yakın haccı vardı... bütün ömrünce umre eder dururdu...</p>
				<p class="paragraf para-style-override-3">Namazının, orucununsa haddi hesabı yoktu. Hiçbir sünneti terk etmezdi.</p>
				<p class="paragraf para-style-override-3">Huzuruna gelen yol kılavuzu erler, kendilerinden geçerler de öyle gelirlerdi.</p>
				<p class="paragraf para-style-override-3">O mana eri, kılı kırk yarardı... kerametlerde de kuvvetliydi, rütbe ve makamlarda da.</p>
				<p class="paragraf para-style-override-3">1205 Kim hastalanır, bir gevşekliğe düşerse, nefesiyle iyileşir, kuvvetlenirdi.</p>
				<p class="paragraf para-style-override-3">Hulâsa neşe çağında da, gam zamanında da halka rehberdi... âlemde bayrak gibi yücelmişti, şöhret bulmuştu.</p>
				<p class="paragraf para-style-override-3">Kendisini, kendisiyle sohbet edenlerin ulusu görmekle beraber, birkaç gece biteviye bir rüya görüyordu:</p>
				<p class="paragraf para-style-override-3">Haremden göçmüş, Rum ülkesinde yurt tutmuş; durmadan bir puta secde ediyor.</p>
				<p class="paragraf para-style-override-3">O âlemin uyanık eri, bu rüyayı görünce, “Eyvahlar olsun.” dedi, “Şimdicek</p>
				<p class="paragraf para-style-override-3">1210 Tevfikin Yusuf’u kuyuya düştü; yolumuz, aşılması güç bir bele çattı!</p>
				<p class="paragraf para-style-override-3">Bilmem bu dertten canını kurtarabilecek miyim? İmanımı kurtarabilsem, canımı terk ederim ya!”</p>
				<p class="paragraf para-style-override-3">Bütün dünya yüzünde tek bir adam yoktur ki, yolda böyle bir sarp geçide rastlamasın!</p>
				<p class="paragraf para-style-override-3">Yoldaki bu sarp geçidi, bu aşılmaz beli geçer, aşarsa; yol kendisine aydınlanacak, gideceği yeri görecekti.</p>
				<p class="paragraf para-style-override-3">Fakat o geçidin ardında öylece kalakalırsa, belalara uğrayacaktı... yolu uzayıp duracaktı.</p>
				<p class="paragraf para-style-override-3">Nihayet o bilgi sahibi üstat, dervişlerine dedi ki: “Bir işim düştü;</p>
				<p class="paragraf para-style-override-3">Rum ülkesine hemencecik gitmem gerek... gideyim ki, şu düşün tabiri nedir, meydana çıksın.”</p>
				<p class="paragraf para-style-override-3">İtibar sahibi dört yüz derviş de ona uydular, beraberce yola düştüler!</p>
				<p class="paragraf para-style-override-3">Kâbe’den ta Rum ülkesinin bir ucuna kadar vardılar... bütün Rum diyarını baştan aşağı dönüp dolaştılar.</p>
				<p class="paragraf para-style-override-3">Günün birinde bir yüce yapının önünden geçiyorlardı... üst kattaki bir pencerenin önünde bir kız oturmuştu.</p>
				<p class="paragraf para-style-override-3">Ruhani sıfatlı bir gâvur kızıydı bu... Ruhullah yolunda yüzlerce bilgiye sahip olmuştu.</p>
				<p class="paragraf para-style-override-3">Güzellik göğünün en yücesine varmış bir güneşti; ama zevali olmayan bir güneş!</p>
				<p class="paragraf para-style-override-3">Güneş onun yüzünün aksini görmüş, kıskanmıştı da civarındaki âşıklardan ziyade sararmıştı.</p>
				<p class="paragraf para-style-override-3">Kim o dilberin zülfüne gönül verirse, zülfünün havasıyla zünnar bağlanır gider.</p>
				<p class="paragraf para-style-override-3">Kim o güzelin lâl dudağına can verirse, yola ayak basmaz, baş kor!</p>
				<p class="paragraf para-style-override-3">Sabah yeli, o zülüflerden misk kokusu elde etmekte... Rum ülkesi, o Hindu gibi siyah saçlar yüzünden kıvram kıvram kıvranmakta, Çin’e dönmekteydi!</p>
				<p class="paragraf para-style-override-3">Gözleri âşıklara fitneydi... kaşları güzellikte tekti!</p>
				<p class="paragraf para-style-override-3">Âşıkların yüzüne bir baktı mı, canlarını bakış eline alır, göz ucuyla kemer gibi kaşlarına düşürürdü!</p>
				<p class="paragraf para-style-override-3">Kaşları ay yüzünde bir kemerdi... bütün halk orada yer yurt tutmuştu!</p>
				<p class="paragraf para-style-override-3">Göz bebekleri dolandı da bir kerecik âşıklara baktı mı, yüzlerce insanın canını avlayıverirdi!</p>
				<p class="paragraf para-style-override-3">Yüzü, o parlak saçların altında parıl parıl parlayan bir ateş parçasına benziyordu!</p>
				<p class="paragraf para-style-override-3"><span>Suya kanmış lâl dudakları, bütün cihanı susuz bırakmıştı... mest nergislere benzeyen gözlerinin binlerce hançeri vardı!</span></p>
				<p class="paragraf para-style-override-3">Söz, ağızına yol bulamamıştı ki... onun için ağzına dair söz söyleyenler; asla hakikati bilmemişlerdir, beyhude söylerler!</p>
				<p class="paragraf para-style-override-3">Dudağı iğne gözü kadar küçücüktü, beline zülfü gibi zünnar bağlanmıştı.</p>
				<p class="paragraf para-style-override-3">Çenesinde gümüş bir kuyu vardı... İsa’ya benziyordu; sözü canlıları, ölüleri diriltmekteydi.</p>
				<p class="paragraf para-style-override-3">Çenesindeki kuyuya yüz binlerce Yusuf’un gönlü, kanlara gark olarak baş aşağı düşüp gitmişti.</p>
				<p class="paragraf para-style-override-3">Yüzünde güneş parlaklığı vardı... siyah saçlarını bu parlak yüze peçe yapmıştı.</p>
				<p class="paragraf para-style-override-3">Gâvur kızı peçesini açınca, Şeyh kemiklerine, iliklerine kadar ateşlere yandı.</p>
				<p class="paragraf para-style-override-3">Peçe altından yüzünü gösterince, adeta saçının bir teliyle Şeyh’e yüzlerce zünnar kuşattı.</p>
				<p class="paragraf para-style-override-3">Şeyh ilerisini düşünmüyor değildi. Fakat o güzelin aşkı da bir kere yapacağını yapmıştı.</p>
				<p class="paragraf para-style-override-3">Şeyh tamamıyla elden ayaktan çıktı, ele avuca sığmaz oldu. Orası sanki ateşlerle doluydu, o da ayağıyla gitmiş, kendini ateşlere atmıştı.</p>
				<p class="paragraf para-style-override-3">Varı yoğu tamamıyla yok oldu... gönlü, sevda ateşiyle dumanlar içinde kaldı.</p>
				<p class="paragraf para-style-override-3">Kızın sevgisi can ülkesini yağmalamış... zülfünden imana küfürler yağdırmıştı!</p>
				<p class="paragraf para-style-override-3">Şeyh imanını verdi, Hıristiyanlığı kabul etti... takvayı sattı, rezilliği satın aldı!</p>
				<p class="paragraf para-style-override-3">Aşk, canına, gönlüne üst oldu... sonunda Şeyh gönlünden ümidini kesti... canına doydu.</p>
				<p class="paragraf para-style-override-3">“Can gittikten sonra gönlü ne yapayım? Hıristiyan kızına gönül vermek, ne de güçmüş.” dedi.</p>
				<p class="paragraf para-style-override-3">Dervişler onu böyle perişan bir halde görünce hepsi de işi anladılar, iş işten geçtiğini bildiler.</p>
				<p class="paragraf para-style-override-3">Onun bu haline şaşırıp kaldılar; başlarını önlerine eğdiler; ne akılları kaldı, ne fikirleri!</p>
				<p class="paragraf para-style-override-3">Bir hayli öğüt verdiler, ama fayda etmedi. Olacaklar olmuştu; iyileşmesine imkân yoktu.</p>
				<p class="paragraf para-style-override-3">Ona öğüt verenin öğüdü tesir etmiyordu... çünkü derdinin dermanı yoktu ki!</p>
				<p class="paragraf para-style-override-3">Perişan âşık, nasıl olur da söz dinler? Dermanı bile yakıp yandıran dert, nasıl olur da dermanı kabul eder?</p>
				<p class="paragraf para-style-override-3">O upuzun günde Şeyh, ta akşama dek ağzı açık hayran bir halde, gözlerini pencereye dikti... öylece bakıp kaldı!</p>
				<p class="paragraf para-style-override-3">Karanlık gece, zülfü gibi etrafa yayılınca, sevgilinin yüzü günahlarla küfre dalıp gizlenince...</p>
				<p class="paragraf para-style-override-3">Yıldızların her biri bir ışık yakınca, Pir’in gönlünü güneşin hicranı kapladı...</p>
				<p class="paragraf para-style-override-3">O gece, sevgisi birken yüz oldu... hulâsa tamamıyla kendisinden geçti gitti!</p>
				<p class="paragraf para-style-override-3">Kendisinden de vazgeçti, âlemden de... başına topraklar saçtı, feryat ve figana koyuldu.</p>
				<p class="paragraf para-style-override-3">Bir an bile ne uykusu kaldı, ne kararı... sevgiden kıvranmakta, ağlayıp inlemekteydi.</p>
				<p class="paragraf para-style-override-3">Diyordu ki: “Yarabbi, bu gecenin gündüzü yok mu... yoksa feleğin ışığı olan güneşin ziyası mı kalmadı?</p>
				<p class="paragraf para-style-override-3">Nice geceleri riyazatla geçirdim... fakat kimsecikler böyle bir geceden nişan bile vermedi.</p>
				<p class="paragraf para-style-override-3">Mum gibi yanıp yakılmadan ne uykum kaldı, ne rahatım... ciğerime serpecek gönül kanımdan başka bir suyum kalmadı.</p>
				<p class="paragraf para-style-override-3">Bu hararetten, bu yanıştan mum gibi erimedeyim... beni adeta gece yakıyorlar... gündüz öldürüyorlar!</p>
				<p class="paragraf para-style-override-3">Bu gece yüzlerce baskına uğramadayım... bilmem gündüzüm nasıl geçecek?</p>
				<p class="paragraf para-style-override-3">Kimin bir gececik böyle bir gündüzü olursa, işi gücü gece gündüz ciğerler dağlamak, yanıp yakılmaktır!</p>
				<p class="paragraf para-style-override-3">Gece gündüz hayli hararetlere düştüm... fakat gündüzüme bu gece eriştim!</p>
				<p class="paragraf para-style-override-3">Beni yarattıkları gün, meğerse bu gece için yaratmışlar!</p>
				<p class="paragraf para-style-override-3">Yarabbi, bu gecenin gündüzü yok mu? Feleğin mumu yanmayacak mı?</p>
				<p class="paragraf para-style-override-3">Yarabbi, bu gecede bunca alametler var... yoksa kıyamet günü bu gece mi ki?</p>
				<p class="paragraf para-style-override-3">Yoksa ahımdan güneş mi söndü... yoksa sevgilimi görüp utandı da gizlendi mi?</p>
				<p class="paragraf para-style-override-3">Gece onun saçları gibi uzun, onun saçları gibi kara... yoksa bu benzerlik olmasaydı, yüzünü görmediğimden mutlaka şimdiye kadar yüz kere ölürdüm ben!</p>
				<p class="paragraf para-style-override-3">Geceleyin, bütün gece aşk sevdasıyla yanmaktayım... sevginin hücumuna karşı durmaya takatım yok!</p>
				<p class="paragraf para-style-override-3">Ömür nerde? Tutayım da sevgilimi öveyim... yahut muradıma ulaşmak için feryatlara koyulayım...</p>
				<p class="paragraf para-style-override-3">Sabır nerde? Tutayım da ayağımı eteğime çekeyim... yahut da erler gibi erleri bile yıkan koca şarap kadehini çekeyim...</p>
				<p class="paragraf para-style-override-3">Baht nerde ki, uyanmaya bir ayak diresin, uyanıp kalksın... yahut onun sevgisindeki halimi görsün de bana yansın, ağlasın!</p>
				<p class="paragraf para-style-override-3">Akıl nerde ki, bilgimi ele alayım, yahut düzenler düzeyim, fikirlerde bulunayım da aklımı toplayayım.</p>
				<p class="paragraf para-style-override-3">El nerde ki, yolunun topraklarını başıma saçayım... yahut da topraklarla kanlara bulanmış kalmışken kalkayım, başımı kaldırayım!</p>
				<p class="paragraf para-style-override-3">Ayak nerde ki, gene sevgilinin civarını arayayım... göz nerde ki, gene sevgilinin yüzünü göreyim.</p>
				<p class="paragraf para-style-override-3">Sevgili nerde ki, derdime acısın, merhamete gelsin... dost nerde ki, bir an olsun gelsin de elimi tutsun!</p>
				<p class="paragraf para-style-override-3">Gün nerde ki, feryat ve figanlar edeyim... akıl nerde ki, akıllıca bir işe girişeyim?</p>
				<p class="paragraf para-style-override-3">Akıl da gitti, sabır da gitti, sevgili de... bu ne aşktır, bu ne derttir, bu ne iş?”</p>
				<p class="paragraf para-style-override-3">Bütün dostlar, feryadını duyup gönlünü almak için başına toplandılar.</p>
				<p class="paragraf para-style-override-3">Bir dostu, “Ey uluların şeyhi, kalk... bu vesveselerden yıkan, arın, arın.” dedi.</p>
				<p class="paragraf para-style-override-3">Şeyh ona, “Bu gece ciğer kanıyla yüzlerce defa yıkanıp arındım a bihaber.” diye cevap verdi.</p>
				<p class="paragraf para-style-override-3">Bir başkası, “Ey ihtiyar pir, bir hata ettiysen, geldi geçti... tövbe et.” dedi.</p>
				<p class="paragraf para-style-override-3">Şeyh ona da, “Namustan, halden tövbe ettim... şeyhlikten, olmayacak şeylerden tövbe ettim.” diye cevap verdi.</p>
				<p class="paragraf para-style-override-3">Başka biri dedi ki: “Tesbihin nerde... işin tesbihsiz nasıl düzelir?”</p>
				<p class="paragraf para-style-override-3">Şeyh dedi ki: “Belime zünnar bağlayabilmek için elimden tesbihi attım!”</p>
				<p class="paragraf para-style-override-3">Başka biri dedi ki: “Ey sırlara agâh olan, kalk, aklını başına al da namaza dur!”</p>
				<p class="paragraf para-style-override-3">Şeyh dedi ki: “O sevgilinin mihrap olan yüzü nerede ki? Onun yüzünü görmedikçe namazım ne işe yarar?”</p>
				<p class="paragraf para-style-override-3">Bir başkası dedi ki: “Bu sözler niceye bir? Kalk, davran... halvete git de Tanrı’ya secde et!”</p>
				<p class="paragraf para-style-override-3">Şeyh dedi ki: “Eğer put gibi güzel olan sevgilimin yüzü burada olsaydı, tapısında secde etmem ne hoştu!”</p>
				<p class="paragraf para-style-override-3"><span>Bir başkası dedi ki: “Hiç pişman olmayacak mısın? Bir an olsun Müslümanlık derdine düşmeyecek misin?”</span></p>
				<p class="paragraf para-style-override-3">Şeyh dedi ki: “Bundan daha artık pişmanlık mı olur... neden bundan önce âşık olmamışım ki?”</p>
				<p class="paragraf para-style-override-3">Başka biri, “Şeytan yolunu vurdu... ansızın gönlüne azgınlık okunu attı.” dedi.</p>
				<p class="paragraf para-style-override-3">Şeyh, “Yolumuzu vurup kesen şeytan, ne de güzel vurup kesmekte... bizi ne de güzel azdırmakta. Söyle, vursun, durmasın.” dedi.</p>
				<p class="paragraf para-style-override-3">Başka biri, “Bu işi durup anlayan, bu pir nasıl azdı diye hayretlere düşer.” dedi.</p>
				<p class="paragraf para-style-override-3">Şeyh, “Ben addan sandan çoktan geçtim... ar, namus şişesini çoktan taşa çaldım.” dedi.</p>
				<p class="paragraf para-style-override-3">Bir başkası, “Eski dostlar sana incindiler, yürekleri yarıldı.” dedi.</p>
				<p class="paragraf para-style-override-3">Şeyh, “Gâvur kızının gönlü razı olsun da... şunun bunun incinmesine aldırış bile etmem.” dedi.</p>
				<p class="paragraf para-style-override-3">Başkası, “Dostlarla düş kalk... hadi, bu gece tekrar Kâbe’ye gidelim.” dedi.</p>
				<p class="paragraf para-style-override-3">Şeyh, “Kâbe olmazsa, kilise hazır ya... ben Kâbe’nin akıllısıyım, kilisenin sarhoşu.” dedi.</p>
				<p class="paragraf para-style-override-3">Başka birisi, “Hemencecik yola düş... Harem’de otur, özürler dile.” dedi.</p>
				<p class="paragraf para-style-override-3">Şeyh, “Benden el çek... başımı o sevgilinin eşiğine koyup özürler dilemek isterim.” dedi.</p>
				<p class="paragraf para-style-override-3">Başka birisi, “Yolda cehennem var, aklı başında olan kendisini cehenneme atmaz.” dedi.</p>
				<p class="paragraf para-style-override-3">Şeyh, “Cehennem yoldaşım olsa, yedi cehennem bile bir ahımdan yanar, yakılır.” dedi.</p>
				<p class="paragraf para-style-override-3">Bir başkası dedi ki: “Cennet ümidiyle bu kötü işten vazgeç, tövbe et!”</p>
				<p class="paragraf para-style-override-3">Şeyh dedi ki: “Yüzü cennete benzeyen sevgili olduktan sonra, bana cennet lazım olsa bile bu civar yeter!”</p>
				<p class="paragraf para-style-override-3">Başka biri dedi ki: “Tanrı’dan utan... Ulu Tanrı’dan hayâ et!”</p>
				<p class="paragraf para-style-override-3">Şeyh dedi ki: “Beni bu ateşe Tanrı attı... kendi kendimi nasıl kurtarabilirim?”</p>
				<p class="paragraf para-style-override-3">Bir başkası da dedi ki: “Yürü, rahat otur... yeni baştan imana gel, mümin ol!”</p>
				<p class="paragraf para-style-override-3">Şeyh ona da, “Ben şaşırmış kalmıştım... benden küfürden başka bir şey isteme... kâfir olandan iman arama.” diye cevap verdi.</p>
				<p class="paragraf para-style-override-3">Şeyh’e söz geçmeyince, dervişler iyileşmeyeceğini anlayıp meyus oldular...</p>
				<p class="paragraf para-style-override-3">Gönülleri kan kesildi, kan deryası dalgalandı. “İşin sonu ne olacak, bakalım perdenin ardında ne var?” dediler.</p>
				<p class="paragraf para-style-override-3">Nihayet gün Türk’ü, altın kalkanını gösterip gece Hindu’sunun başını kılıcıyla kesince...</p>
				<p class="paragraf para-style-override-3">Ertesi gün olup bu gururla dolu olan dünya, güneş kaynağından nurlanınca</p>
				<p class="paragraf para-style-override-3">Halvetlere giren Şeyh, sevgilinin civarına yöneldi... o mahallenin köpekleriyle arkadaş oldu.</p>
				<p class="paragraf para-style-override-3">Yolunun toprağında itikâfa niyetlendi... onun ay yüzünü görünce ölüye döndü.</p>
				<p class="paragraf para-style-override-3">Bir aya yakın bir zaman, gece gündüz oralarda kaldı, onun güneşe benzeyen yüzünü görmek için dayanıp bekledi.</p>
				<p class="paragraf para-style-override-3">Sonunda sevgilisini göremediğinden hastalandı... fakat eşiğinden başını kaldırmadı.</p>
				<p class="paragraf para-style-override-3">O güzelin mahallesinin toprağı, yatağı olmuştu... kapısının eşiği yastık kesilmişti.</p>
				<p class="paragraf para-style-override-3">Orayı bırakmak elinde değildi ki. Kız, Şeyh’in kendisine âşık olduğunu anladı.</p>
				<p class="paragraf para-style-override-3">Fakat anlamazlıktan geldi de dedi ki: “Ey Şeyh, neden böyle kararsız bir hale düştün?</p>
				<p class="paragraf para-style-override-3">Zahitler, nasıl olur da şirk şarabından sarhoş olurlar; nasıl olur da Hıristiyanların mahallesinde otururlar?</p>
				<p class="paragraf para-style-override-3">Şeyh zülfümü ikrar edecek olursa, her an bir divaneliğe düşer.”</p>
				<p class="paragraf para-style-override-3">Şeyh dedi ki: “Görüyorsun ya... nasıl zebun olmuşum; gönlümü çaldın gitti.</p>
				<p class="paragraf para-style-override-3">Nazdan, kibirden vazgeç... âşıkım, ihtiyarım, garibim... şu halime bir bak!</p>
				<p class="paragraf para-style-override-3">Ya tekrar bana gönlümü ver, yahut benimle hemdem ol... niyazımı gör de bu kadar nazlanma!</p>
				<p class="paragraf para-style-override-3">Güzelim, aşkım serseri değildir benim... ya başımı tenimden ayır, ya bana lütfet!</p>
				<p class="paragraf para-style-override-3">Hükmedersen, canımı bile veririm... dilersen, yeni baştan canımla oynar, gene sana feda ederim.</p>
				<p class="paragraf para-style-override-3">Ey dudağıyla zülfü, kâr ve ziyanım olan; ey yüzüyle civarı, maksadım, maksudum kesilen sevgili.</p>
				<p class="paragraf para-style-override-3">Gâh zülfünün parlaklığıyla beni yakma... gâh sarhoş gözlerinle beni uyutma.</p>
				<p class="paragraf para-style-override-3">Senin yüzünden gönül ateşlere düştü. Göz bulut kesildi... senin yüzünden kimsesiz, dostsuz, sabırsız ve kararsız kaldım!</p>
				<p class="paragraf para-style-override-3">Canım, sevgili, sensiz bütün cihanı sattım... aşkınla bir bak, nasıl kesem bomboş, nasıl kesemi büzüp kapatmışım!</p>
				<p class="paragraf para-style-override-3">Gözümden yağmur gibi yaşlar yağmada... sensiz gözümde ancak gözyaşları var!</p>
				<p class="paragraf para-style-override-3">Elimle öyle bir gönül avladım, gözümle öyle bir gönül gördüm ki, kimseler bulamadı, kimseler göremedi. Gönülden çektiğimi kimseler çekmedi, kimseler duymadı!</p>
				<p class="paragraf para-style-override-3">Gönlümde gönül kanından başka bir şey kalmadı... gönlüm de bitti tükendi, ne vakte kadar gönül kanını içip durayım?</p>
				<p class="paragraf para-style-override-3">Bu yoksulun gönlünü bundan fazla paralama... onu bundan ziyade tekmeleme, çiğneme!</p>
				<p class="paragraf para-style-override-3">Ömrüm beklemekle geçti... bir vuslat el verecekse, zamanla beklemek gerek!</p>
				<p class="paragraf para-style-override-3">Her gece cana pusu kurmada, civarında canımla oynayıp durmadayım.</p>
				<p class="paragraf para-style-override-3">Yüzüm kapının toprağında... böylece can vermedeyim... toprak pahasına canımdan geçip gitmedeyim.</p>
				<p class="paragraf para-style-override-3">Kapında ne vakte kadar ağlayıp inleyeyim? Aç kapıyı... bir an olsun beni kendine hemdem et!</p>
				<p class="paragraf para-style-override-3">Sen bir güneşsin... senden nasıl ayrılabilirim? Ben bir gölgeyim, sensiz nasıl durabilirim?</p>
				<p class="paragraf para-style-override-3">Gölgeye benziyorum ama, kıvranıp kıvrılarak güneş gibi pencerene vurmadayım.</p>
				<p class="paragraf para-style-override-3">Ben bir aklını yitirmiş âşıkım... başını aşağı çeker, görünmezsen, yedi kat göğü birbirine katarım, altüst ederim!</p>
				<p class="paragraf para-style-override-3">* Şu toprak canımla yanıp durmadayım... canımdaki ateş âlemi parlatmada!</p>
				<p class="paragraf para-style-override-3">* Aşkına düşeli ayağım balçığa saplandı... iştiyakınla gönlümü ele aldım; böylece kalakaldım!</p>
				<p class="paragraf para-style-override-3"><span>İsteğinle can vermedeyim; ey dermanım sevgili, nihayet bir an olsun beni huzura, istirahata eriştir, bana derman et!”</span></p>
				<p class="paragraf para-style-override-3">Kız, “A yıl yaşamış koca kişi, utan... sen gayrı kendine kâfur ve keten tedarikine bak!</p>
				<p class="paragraf para-style-override-3">Nefesin soğuk... benimle hemdem olma... ihtiyarlamışsın, canınla oynamaya kalkışma!</p>
				<p class="paragraf para-style-override-3">Benim sana yüz vermemdense, senin kefen tedarikine düşmen daha yeğ!</p>
				<p class="paragraf para-style-override-3">Şimdi sen bir lokma ekmeğe muhtaçsın... âşık olamazsın sen, vazgeç bu sevdadan!</p>
				<p class="paragraf para-style-override-3">Sen nasıl olup da padişahlığa konacaksın? Karnını doyurmaya bir dilim ekmek bile bulamıyorsun!” dedi.</p>
				<p class="paragraf para-style-override-3">Şeyh dedi ki: “Sen bana bu çeşit yüz binlerce laf söylesen, benim aşkından başka bir işim gücüm yok.</p>
				<p class="paragraf para-style-override-3">Âşıklık gence ihtiyara bakmaz ki! Aşk hangi gönüle değerse, o gönlü paralar!”</p>
				<p class="paragraf para-style-override-3">Kız, “Eğer sen bu işin eriysen, dört şeyden birini yapmalısın.</p>
				<p class="paragraf para-style-override-3">Ya puta secde edersin, ya Kur’an’ı yakarsın... ya şarap içersin, yahut da imanından geçersin.” dedi.</p>
				<p class="paragraf para-style-override-3">Şeyh “Şarap içmeyi kabul ettim; öbür üçüyle işim yok benim.</p>
				<p class="paragraf para-style-override-3">Güzelliğini seyrede ede şarap içerim, ama öbür üç işi yapamam.” dedi.</p>
				<p class="paragraf para-style-override-3">Kız dedi ki: “Bu işe sağlam yapıştıysan, Müslümanlıktan el yumalısın.</p>
				<p class="paragraf para-style-override-3">Sevgilisiyle aynı renge boyanmayanın sevgisi renkten, kokudan başka bir şey değildir!”</p>
				<p class="paragraf para-style-override-3">Şeyh, “Ne dersen, yaparım... ne buyurursan, yerine getiririm.</p>
				<p class="paragraf para-style-override-3">* Ey gümüş bedenli sevgili, ben senin kulağı küpeli bir kulunum... zülfünü kulağıma küpe yap!” dedi.</p>
				<p class="paragraf para-style-override-3">Kız, “Peki,” dedi... “hadi kalk, gel de şarap iç. Şarap içince coşacaksın, neşeleneceksin.”</p>
				<p class="paragraf para-style-override-3">Şeyh’i muğların yurduna götürdüler; dervişler feryad ve figan ederek kalakaldılar!</p>
				<p class="paragraf para-style-override-3">Şeyh bir de baktı ki, yepyeni bir meclis... güzelliği son haddinde bir ev sahibi.</p>
				<p class="paragraf para-style-override-3">Aşk ateşi, suyunu kuruttu, işini bitirdi... Hıristiyan kızının zülfü, ömrünü elden aldı!</p>
				<p class="paragraf para-style-override-3">Ne bir zerre aklı kaldı, ne bir zerre fikri! Orada öylece susakaldı, dalıp gitti!</p>
				<p class="paragraf para-style-override-3">Sevgilisinin elinden şarap kadehini aldı, içti... işinden gücünden vazgeçti!</p>
				<p class="paragraf para-style-override-3">Şarapla sevgilinin aşkı birleşince, o ay yüzlüye sevgisi birken yüz bin oldu.</p>
				<p class="paragraf para-style-override-3">Şeyh eskiden beri şarap içermiş gibi, oradaki rintleri seyredip sevgilinin lâl dudaklarını, hokka gibi ağzını gülümser görünce</p>
				<p class="paragraf para-style-override-3">Canına bir iştiyak ateşidir düştü... kanlı gözyaşları, kirpiklerinden damlamaya başladı.</p>
				<p class="paragraf para-style-override-3">Bir kadeh şarap daha istedi, aldı, içti. Sevgilinin zülfünün bir halkasını kulağına küpe yaptı.</p>
				<p class="paragraf para-style-override-3">Şeyh’in yüzlerce kitabı vardı, hepsini din için yazmıştı, hepsi hatırındaydı... Kur’an’ı da ezbere bilir mahir bir hafızdı.</p>
				<p class="paragraf para-style-override-3">Fakat şarap kadehten vücuduna döküldü mü, hepsinin manası gitti, kuru sözleri kaldı!</p>
				<p class="paragraf para-style-override-3">Aklında ne varsa hepsini unuttu. Şarabı içince aklını yele verdi gitti!</p>
				<p class="paragraf para-style-override-3">Şarap, gönlünde eskiden kalma ne varsa hepsini yudu, eritti!</p>
				<p class="paragraf para-style-override-3">Yalnız o sevgilinin güç tahammül edilir aşkı kaldı, başka ne varsa gitti, tertemiz oldu!</p>
				<p class="paragraf para-style-override-3">Şeyh sarhoş olunca aşkı üst oldu, ruhu deniz gibi dalgalanmaya başladı.</p>
				<p class="paragraf para-style-override-3">O güzeli de elinde şarap kadehi, sarhoş bir halde görünce büsbütün elden avuçtan çıktı.</p>
				<p class="paragraf para-style-override-3">Şarap içmeyi bir yana bıraktı, kızın boynuna sarılmak istedi.</p>
				<p class="paragraf para-style-override-3">Kız dedi ki: “Sen bu işin eri değilsin... âşıkım diye davaya kalkışıyorsun ama, laftan ibaret bu!</p>
				<p class="paragraf para-style-override-3">Aşk yolunda ayağın pekse... o büklüm büklüm saçların yoluna düştüysen</p>
				<p class="paragraf para-style-override-3">Zülfüm gibi kâfirliğe ayak bas... çünkü aşk, serserice bir iş değildir.</p>
				<p class="paragraf para-style-override-3">Takva ile aşk uyuşamaz. Aşkın sonu kâfirliktir, bunu unutma!</p>
				<p class="paragraf para-style-override-3">Kâfirliğime uyar, benim gibi kâfir olursan, kolunu boynuma dolar, beni kucaklarsın.</p>
				<p class="paragraf para-style-override-3">Yok... kâfirliğe uymaz, imanından vazgeçmezsen; kalk, yürü... işte sopan da buracıkta, aban da!”</p>
				<p class="paragraf para-style-override-3">Şeyh âşık olmuştu, pek düşkün bir hale gelmişti... gafletle gönlünü kaza ve kadere teslim etmişti.</p>
				<p class="paragraf para-style-override-3"><span>Sarhoş değilken bile, bir an olsun varlığına yapışmamıştı.</span></p>
				<p class="paragraf para-style-override-3">Şimdiyse hem âşıktı, hem sarhoş; tamamıyla kendisinden geçmişti artık.</p>
				<p class="paragraf para-style-override-3">Kendisine gelemedi, rezil rüsva olup gitti. Kimseden perva etmedi, Hıristiyanlığı kabul etti.</p>
				<p class="paragraf para-style-override-3">Şarap epeyce yıllanmıştı, onu iyice kendisinden geçirmiş, pergele döndürmüştü.</p>
				<p class="paragraf para-style-override-3">Âşık ihtiyardı, şarap yıllanmış, aşksa terütaze... sevgilisi de oracıktaydı. Artık nasıl sabredebilirdi ki?</p>
				<p class="paragraf para-style-override-3">O ihtiyar tamamıyla harap oldu, tamamıyla sarhoş oldu... bir insan hem sarhoş, hem de âşık olursa, nasıl olur? Tamamıyla elden çıkar!</p>
				<p class="paragraf para-style-override-3">Dedi ki: “Ey ay yüzlü, kudretim kalmadı, âşıkım... benden daha ne istiyorsun, söyle!</p>
				<p class="paragraf para-style-override-3">Aklım başımdayken puta tapmadım ama, şimdi sarhoşum... sarhoşken putun önünde Mushaf’ı bile yakarım.”</p>
				<p class="paragraf para-style-override-3">Kız, “İşte şimdi bana layık bir er oldun... Allah rahatlık versin; tam benim harcım bir adam kesildin!</p>
				<p class="paragraf para-style-override-3">Bundan önce aşkta hamdın, ham. Artık iyice otur, istirahat et... çünkü nihayet piştin” dedi.</p>
				<p class="paragraf para-style-override-3">Hıristiyanlar, öyle bir şeyhin onların yolunu tuttuğunu duyunca</p>
				<p class="paragraf para-style-override-3">Şeyh’i sarhoş sarhoş kiliseye götürdüler, zünnar kuşanmasını söylediler.</p>
				<p class="paragraf para-style-override-3">Şeyh zünnarı kuşanınca hırkayı ateşlere atıp yaktı, Hıristiyan oldu.</p>
				<p class="paragraf para-style-override-3">Dininden döndü; ne şeyhliği hatırladı, ne Kâbe aklına geldi.</p>
				<p class="paragraf para-style-override-3">Bir genç kızın aşkıyla bunca yıllık sağlam imandan vazgeçti gitti.</p>
				<p class="paragraf para-style-override-3">Dedi ki: “İşte olanlar oldu, azdım... yolumdan çıktım. Bir Hıristiyan kızının aşkı, bana yapacaklarını yaptı.</p>
				<p class="paragraf para-style-override-3">Bundan sonra daha ne dersen de... emrine uyayım. Bundan beter daha ne varsa söyle, onu da yapayım.</p>
				<p class="paragraf para-style-override-3">Aklımın başımda olduğu gün puta filan tapmadım ama, seni görüp sarhoş olunca taptım işte!”</p>
				<p class="paragraf para-style-override-3">Nice kişiler vardır ki, şarap yüzünden dinlerini terk ederler... şüphe yok ki, kötülüklerin aslı olan şarap bu işi yapar!</p>
				<p class="paragraf para-style-override-3">Şeyh kıza, “Sevgili, daha ne kaldı? Dediklerinin hepsini kabul ettim, yaptım.</p>
				<p class="paragraf para-style-override-3">Sevginle şarap içtim, puta taptım. Benim aşktan gördüklerimi kimseler görmemiştir!</p>
				<p class="paragraf para-style-override-3">Kim benim gibi aşktan çıldırır? Aşk, öyle bir şeyhi nasıl olur da böyle rüsva eder?</p>
				<p class="paragraf para-style-override-3">Elli yıla yakın bir zamandır ki, gönlümde sır denizi dalgalanıp duruyordu.</p>
				<p class="paragraf para-style-override-3">Derken aşkın bir zerresi, gizlendiği yerden sıçrayıp çıktı... bizi, ta takdir levhine kadar sürükledi!</p>
				<p class="paragraf para-style-override-3">Aşk, bu çeşit nice hırkayı zünnar haline sokmuştur da, sokar da!</p>
				<p class="paragraf para-style-override-3">Aşk ebcedini okuyan, Kur’an cüzlerini okumuş, pişmiş demektir... aşka düşüp sevgiyle başı dönmüş olan, gayb sırlarını bilmiş, anlamıştır.</p>
				<p class="paragraf para-style-override-3">Her neyse... bunların hepsi geldi geçti... şimdi söyle bakalım, sen bizi ne vakit vuslatına nail edeceksin?</p>
				<p class="paragraf para-style-override-3">Asıl olan senin vuslatındır... o yapı adamakıllı kurulmuş, esaslı bir yapıdır... her ne yaptımsa, vuslat umduğumdan yaptım.</p>
				<p class="paragraf para-style-override-3">Vuslat istiyorum, seninle aşina olmayı diliyorum... bu ayrılıkla niceye bir yanayım?” dedi.</p>
				<p class="paragraf para-style-override-3">Kız gene dedi ki: “Ey tutsak ihtiyar, benim mehrim çok ağır. Sense pek yoksulsun!</p>
				<p class="paragraf para-style-override-3">Ey bir şeyden haberi olmayan, buna altın lazım, gümüş lazım. Gümüş olmadıkça nasıl olur da işin altın gibi parlar?</p>
				<p class="paragraf para-style-override-3">Paran yoksa, başını al, git... ey koca kişi, benden bir nafaka al, düş yola!</p>
				<p class="paragraf para-style-override-3">Tez yürüyen güneş gibi tek ol... ercesine sabret, er ol!”</p>
				<p class="paragraf para-style-override-3">Şeyh dedi ki: “Ey selvi boylu, gümüş bedenli, ne de ahdinde duruyorsun ya!</p>
				<p class="paragraf para-style-override-3">A güzel sevgili, senden başka kimim, kimsem yok... bu çeşit sözleri bırak artık.</p>
				<p class="paragraf para-style-override-3">Her an yeni bir tarzda beni aldatıyorsun... her an bir başka çeşit başından savuyorsun!</p>
				<p class="paragraf para-style-override-3">Her ne yaptımsa, sensiz adeta kendi kanımı içtim... ne işte bulunduysam, senin için bulundum.</p>
				<p class="paragraf para-style-override-3">Aşkının yolunda neyim varsa terk ettim... ne küfrüm kaldı, ne imanım... ne kârım kaldı, ne ziyanım!</p>
				<p class="paragraf para-style-override-3">Beni niceye bir bekletip kararımı elden alacaksın? Böyle kararlaştırmadık mı, beni vuslatına erdirmeyecek misin?</p>
				<p class="paragraf para-style-override-3">Bütün dostlar beni terk etti... hepsi de canıma düşman kesildi!</p>
				<p class="paragraf para-style-override-3">Sen böyle harekette bulunuyorsun, onlar da öyle. Peki ben ne yapayım? Ne gönlüm kaldı, ne canım... ben ne işleyeyim?</p>
				<p class="paragraf para-style-override-3">Ey İsa yaradılışlı, yalnız cennete girmektense, seninle cehenneme girmek daha hoş!”</p>
				<p class="paragraf para-style-override-3">Nihayet Şeyh, tam ona layık bir adam olunca o ay yüzlü de onun derdine acıdı, yüreği yandı.</p>
				<p class="paragraf para-style-override-3">Dedi ki: “Ey henüz istediğim gibi pişmeyen âşık, artık mehr işini de bitirelim... tam bir yıl durup dinlenmeden domuzlarımı gütmek gerek!</p>
				<p class="paragraf para-style-override-3"><span>Yıl bitti mi, sana varırım... neşeli günlerimizi de, dertli zamanlarımızı da beraber geçiririz... bir arada yaşar gideriz!”</span></p>
				<p class="paragraf para-style-override-3">Şeyh, sevgilinin hükmüne itiraz etmedi. Çünkü sevgilinin hükmünden baş çeken, sevgilinin hiçbir sırrına eremez.</p>
				<p class="paragraf para-style-override-3">Kâbe piri, uluların şeyhi, gidip tam bir yıl domuz çobanlığı etti.</p>
				<p class="paragraf para-style-override-3">Herkesin içinde yüzlerce domuz vardır ha... ya domuzu yakıp yandırmalı, ya zünnari kuşanıp kuru davadan vazgeçmeli!</p>
				<p class="paragraf para-style-override-3">Ey adam olmayan, sen bu tehlikeye yalnız o ihtiyar şeyh mi düştü sanırsın!</p>
				<p class="paragraf para-style-override-3">İçindeki domuzdan haberin yoksa, mazursun ama yol eri değilsin!</p>
				<p class="paragraf para-style-override-3">Bu tehlike herkesin içinde... insan yola girdi mi, başını çıkarır, görünür!</p>
				<p class="paragraf para-style-override-3">İş eri gibi yola ayak bastın, yola düştün mü, yüz binlerce put görür, yüz binlerce domuz görürsün!</p>
				<p class="paragraf para-style-override-3">Aşk ovasında domuzu öldür, putu yak... bunları yapamazsan, Şeyh gibi aşka düş, rüsva ol!</p>
				<p class="paragraf para-style-override-3">Şeyh Hıristiyanlığı kabul edince, Rum ülkesinde bir gürültüdür koptu!</p>
				<p class="paragraf para-style-override-3">Onunla düşüp kalkanlar, şaşırıp kaldılar... onun bu hali yüzünden adeta canlarından oldular.</p>
				<p class="paragraf para-style-override-3">Tutkunluğunu görünce dostluğundan vazgeçtiler... onu terk etmeye karar verdiler.</p>
				<p class="paragraf para-style-override-3">Hepsi de onun kötü bahtından kaçtı... onun derdiyle başına topraklar saçtı.</p>
				<p class="paragraf para-style-override-3">İçlerinde anlayışlı bir dost vardı, kalkıp huzuruna gelerek dedi ki: “Ey kötü işlere düşen.</p>
				<p class="paragraf para-style-override-3">Biz bugün Kâbe’ye dönüyoruz. Hükmün ne? gönlündekini söyle bana!</p>
				<p class="paragraf para-style-override-3">Ne diyorsun? Hepimiz senin gibi gâvur mu olalım... kendimizi rezillik mihrabı mı edelim?</p>
				<p class="paragraf para-style-override-3">Seni böyle görmeye tahammül edemiyoruz... onun için seni bırakıp buradan kaçıyoruz.</p>
				<p class="paragraf para-style-override-3">Bari Kâbe’de itikâfa girip oturalım da şu gördüklerimizi görmeyelim!”</p>
				<p class="paragraf para-style-override-3">Şeyh dedi ki: “Benim canım ateşler içinde... nereye gidecekseniz hemen gidin, hiç durmayın!</p>
				<p class="paragraf para-style-override-3">Ben hayatta oldukça, bana kilise yeter... Hıristiyan kızı canıma canlar katmada... o bana kâfi!</p>
				<p class="paragraf para-style-override-3">Siz hürsünüz... bu işi bilmezsiniz. Burada böyle bir işe düşmediniz ki!</p>
				<p class="paragraf para-style-override-3">Sizin de başınıza bir an olsun, böyle bir şey gelseydi, her dertte bana hemdert olurdunuz.</p>
				<p class="paragraf para-style-override-3">Aziz yoldaşlarım, siz geri dönüyorsunuz... ben başıma daha neler gelecek, bilmiyorum ki!</p>
				<p class="paragraf para-style-override-3">Beni sorarlarsa, doğrusunu söyleyin. O elden ayaktan düşmüş olan, o başı dönüp duran nerde derlerse, gizlemeyin!</p>
				<p class="paragraf para-style-override-3">Deyin ki: Gözleri kanlarla dolu, ağzı zehirler içinde... kahır ejderhasının ağzına düştü; orada kaldı!</p>
				<p class="paragraf para-style-override-3">O İslam pirinin kaza ve kader yüzünden uğradığı şeylere âlemde hiçbir kâfir razı olmaz.</p>
				<p class="paragraf para-style-override-3">Uzaktan ona bir Hıristiyan kızını gösterdiler... akıldan da vazgeçti, dinden de, şeyhlikten de!</p>
				<p class="paragraf para-style-override-3">O kızın halka gibi zülfü, boynuna geçti... bütün halkın diline düştü!</p>
				<p class="paragraf para-style-override-3">Eğer biri beni kınarsa, deyin ki: Bu yolda niceler bu çeşit tehlikelere uğrar, niceler kayıp düşer!</p>
				<p class="paragraf para-style-override-3">Bu öyle bir yoldur ki, bu yola gidebilecek ne bir ayak vardır, ne bir baş! Kimse bu yolda hileden, tehlikeden emin olmasın!”</p>
				<p class="paragraf para-style-override-3">Şeyh bu sözleri söyleyip dostlarından yüz çevirdi... domuz çobanı, domuzlarının yanına koştu!</p>
				<p class="paragraf para-style-override-3">Dostlar derdiyle bir hayli ağladılar... dönüp dönüp arkasından baktılar.</p>
				<p class="paragraf para-style-override-3">Nihayet Kâbe’ye yöneldiler... yürekleri yanıyor, tenleri eriyordu.</p>
				<p class="paragraf para-style-override-3">Şeyhleri Rum ülkesinde yapayalnız kalmıştı... dininden dönmüş, imanını yele vermiş, Hıristiyan olmuştu.</p>
				<p class="paragraf para-style-override-3">* O azizler hareme varınca ağızlarını yumdular, kimseye bir şeycik söylemediler.</p>
				<p class="paragraf para-style-override-3">Şeyhlerinin halini söylemeye utandılar... her birisi bir bucakta gizlendi!</p>
				<p class="paragraf para-style-override-3">Şeyh’in Mekke’de dirayetli bir dostu vardı. Şeyh’e teslim olmuş, her şeyden el yumuştu!</p>
				<p class="paragraf para-style-override-3">Pek gözü açıktı... iyi bir kılavuzdu. Şeyh’i ondan iyi anlayan, bilen yoktu.</p>
				<p class="paragraf para-style-override-3">Şeyh Mekke’den giderken, o orada değildi.</p>
				<p class="paragraf para-style-override-3">Gittiği yerden dönüp gelince halvet bucağında Şeyhini bulamadı.</p>
				<p class="paragraf para-style-override-3">Dervişlere “Ne haldedir, ne oldu?” diye sordu. Şeyh’in başına gelenleri tamamıyla anlattılar.</p>
				<p class="paragraf para-style-override-3">Kaza ve kaderin başına getirdiği halleri söylediler. Dediler ki:</p>
				<p class="paragraf para-style-override-3">“Bir Hıristiyan kızı, onu saçının bir teliyle bağladı... iman yolunu her taraftan kesti!</p>
				<p class="paragraf para-style-override-3">Şimdi zülüfle, benle aşk oyunu oynamada... hırka yandı, iyileşmesine imkân kalmadı.</p>
				<p class="paragraf para-style-override-3">İbadetten tamamıyla el yudu... şimdi, şu anda domuz çobanlığı yapmada!</p>
				<p class="paragraf para-style-override-3">Şimdi o dertlere düşen ulunun belinde ucunda haç asılı bir zünnar var!</p>
				<p class="paragraf para-style-override-3">Şeyhimiz din yolunda nice ibadetler etti, ama şimdi onu tanıyamazsın, eski bir gâvurdan ayırt edemezsin!”</p>
				<p class="paragraf para-style-override-3">Derviş, bu olayı duyunca hayretlere düşüp yüzü sarardı, yaslara büründü!</p>
				<p class="paragraf para-style-override-3">Dervişlere dedi ki: “Ey eteği bulaşık kişiler, vefakârlıkta ne ersiniz siz, ne avrat!</p>
				<p class="paragraf para-style-override-3">İnsana kara gün dostu gerek. Dost, böyle günde işe yarar.</p>
				<p class="paragraf para-style-override-3">Siz Şeyhinize dostsanız, neden ona yardım etmeyi her şeyden üstün tutmadınız?</p>
				<p class="paragraf para-style-override-3">Mademki Şeyh, eline zünnar aldı... hepinizin zünnar kuşanması gerekti.</p>
				<p class="paragraf para-style-override-3">Dileyerek ondan ayrılmamalıydınız... hepinizin de onunla beraber Hıristiyan olması lazımdı.</p>
				<p class="paragraf para-style-override-3">Utanın, bu mu dostluğunuz sizin? Bu mu hak hukuk göstermeniz, bu mu vefanız?</p>
				<p class="paragraf para-style-override-3">Bu, ne dostluk, ne de vefakârlık... yaptığınız iş, münafıklıktan başka bir şey değil!</p>
				<p class="paragraf para-style-override-3">Dostuna dost olan, ondan ayrılmayan kişinin, dostu gâvur olsa, beraberce gâvur olması lazım!</p>
				<p class="paragraf para-style-override-3">Dost, kötü günde belli olur... iyi gündeyse yüz binlercesi bulunur.</p>
				<p class="paragraf para-style-override-3">Şeyh ejderhanın ağzına düşünce, demek ki hepiniz ad san kaygısına düştünüz, onu bırakıp kaçtınız ha!</p>
				<p class="paragraf para-style-override-3">Aşk, zaten kötü ad san üstüne kurulmuş bir yapıdır. Kim bu yoldan baş çekerse, bu çekilişi hamlıktandır.”</p>
				<p class="paragraf para-style-override-3">Bu sözler üzerine hepsi de, “Söylediklerini daha önce ona kaç kere söyledik, hatta daha fazla da söyleyip</p>
				<p class="paragraf para-style-override-3">Onunla kalmaya azmettik... neşede, gamda onunla beraber bulunalım dedik...</p>
				<p class="paragraf para-style-override-3">Zahitliği satalım, rezilliği alalım... dinden vazgeçelim, gâvur olalım diye kurduk.</p>
				<p class="paragraf para-style-override-3">Fakat o iş bilen, düzen Şeyh hepimizin birer birer yanından uzaklaşmasını, geri dönmesini istedi.</p>
				<p class="paragraf para-style-override-3">Bizim dostluğumuzdan bir fayda görmediğinden, bizi hemencecik geri döndürdü.</p>
				<p class="paragraf para-style-override-3">Biz de hükmüne uyduk, döndük; işte sana da ahvalini anlattık, gizlemedik.” dediler.</p>
				<p class="paragraf para-style-override-3">Bunun üzerine o derviş, öbür dervişlere, “Pekâlâ... fakat eğer işiniz düzeninde olsaydı</p>
				<p class="paragraf para-style-override-3">Tanrı tapısından başka varacak yeriniz olmaz; bütün varlığınızla o tapıya varır;</p>
				<p class="paragraf para-style-override-3">Tanrı’ya yalvarıp yakarmada her biriniz, öbürünü geçerdi.</p>
				<p class="paragraf para-style-override-3">Tanrı da sizi böyle kararsız bir halde görünce lütfeder, hemencecik Şeyh’i hidayete sevk eylerdi.</p>
				<p class="paragraf para-style-override-3">Hadi Şeyhinizden çekindiniz, neden Tanrı tapısından da çekindiniz, neden Tanrı’ya niyazda bulunmadınız?” dedi.</p>
				<p class="paragraf para-style-override-3">Bu sözü duyunca hepsi de cevap vermeden âciz kaldı, hiçbiri utancından başını kaldırmadı!</p>
				<p class="paragraf para-style-override-3">O derviş, “Bu utanmadan ne fayda? Mademki iş bu hale gelmiş... hemen kalkalım...</p>
				<p class="paragraf para-style-override-3">Tanrı tapısına yüz tutalım; yalvarıp yakararak başımıza topraklar saçalım.</p>
				<p class="paragraf para-style-override-3">Hepimiz kâğıt gömlekler giyelim; nihayet hep birden Şeyhimizi elde edelim.” dedi.</p>
				<p class="paragraf para-style-override-3">Hepsi de Arap diyarından Rum ülkesine gittiler. Gece gündüz itikâfa girdiler, gizlendiler.</p>
				<p class="paragraf para-style-override-3">Hak kapısında her biri yüz binlerce feryada koyuldu. Gâh ağlıyorlardı, gâh şefaat diliyorlardı.</p>
				<p class="paragraf para-style-override-3">Böylece tam kırk gün, kırk gece hiçbirisi durduğu yerden baş kaldırmadı!</p>
				<p class="paragraf para-style-override-3">Kırk gün kırk gece hiçbirisi ne uyudu, ne dinlendi... ne ekmek yedi, ne su içti!</p>
				<p class="paragraf para-style-override-3">O temiz kişilerin yalvarmasından göklerde bir gürültüdür koptu.</p>
				<p class="paragraf para-style-override-3">Yücelerdeki yeşiller giyinmiş melekler de, aşağılardaki yeşiller giyinmiş melekler de libaslarını soydular, yasa daldılar, hepsi mor matem elbiseleri giyindiler!</p>
				<p class="paragraf para-style-override-3">Nihayet, bunların saffına reis olan dervişin dua oku hedefe vardı.</p>
				<p class="paragraf para-style-override-3">Kırk birinci gece o temiz derviş halvet bucağında kendinden geçti.</p>
				<p class="paragraf para-style-override-3">Seher çağı miskler saçan bir yel esti... gözüne bir âlemdir göründü.</p>
				<p class="paragraf para-style-override-3">Ay gibi Mustafa’yı gördü. Siyah saçlarını ikiye ayırmış, omuzlarına salmıştı.</p>
				<p class="paragraf para-style-override-3">Güneşe benzer yüzü, Tanrı gölgesiydi; yüzlerce can âlemi, saçının bir teline vakfolmuştu.</p>
				<p class="paragraf para-style-override-3">Salına salına yürümekte, gülümseyip durmaktaydı. Onu gören, derhal kendisini kaybederdi.</p>
				<p class="paragraf para-style-override-3">O derviş Mustafa’yı görünce yerinden kalktı, “Ey Tanrı Peygamberi,” dedi... “elimi tut!</p>
				<p class="paragraf para-style-override-3">Tanrı için halka yol gösterirsin; Şeyhimiz yol yitirdi, ona yol göster!”</p>
				<p class="paragraf para-style-override-3">Mustafa dedi ki: “Ey himmeti yüce derviş, yürü var... Şeyhini bağdan kurtardım.</p>
				<p class="paragraf para-style-override-3">Yüce himmetin tesir etti... Şeyhini affettirdi.</p>
				<p class="paragraf para-style-override-3">Ta eskiden Şeyh’le Tanrı arasında pek kara bir toz yoldan kalktı. Tövbe çağı geldi, suç çekilip gitti.</p>
				<p class="paragraf para-style-override-3">O tozu Şeyh’in yolundan giderdik, onu karanlıklarda bırakmadık.</p>
				<p class="paragraf para-style-override-3">Şefaat için bir katrecik çiğ tanesi saçtım... onun bütün ömrüne yayıldı!</p>
				<p class="paragraf para-style-override-3">O toz, şimdi yoldan kalktı; tövbe kabul edildi; günah ortadan kalkıp gitti...</p>
				<p class="paragraf para-style-override-3">İyice bil ki, günahtan yüzlerce âlem olsa, bir tövbenin hararetiyle erir, yok olur... yoldan kalkar!</p>
				<p class="paragraf para-style-override-3">Lütuf ve ihsan denizi dalgalanınca, erin de günahını mahveder, kadının da!”</p>
				<p class="paragraf para-style-override-3">Bu rüyanın sevinciyle dervişin aklı başından gitti... öyle bir nara attı ki, gökler güm güm inledi!</p>
				<p class="paragraf para-style-override-3">* Bağırıp çağırarak halvet bucağından çıktı; gözlerinden akan gözyaşları kanlarla bulanmaktaydı.</p>
				<p class="paragraf para-style-override-3">Bütün dervişlere rüyasını anlattı; müjdeler verdi, yola düzüldüler.</p>
				<p class="paragraf para-style-override-3">Dervişlerle ağlaya ağlaya koşmaktaydı. Domuz çobanı olan Şeyh’in bulunduğu yere kadar vardılar.</p>
				<p class="paragraf para-style-override-3">Bir de gördüler ki, Şeyh ateşlere dönmüş... kararsız bir halde. Fakat bu kararsızlıkla hoş bir âlemde!</p>
				<p class="paragraf para-style-override-3">Şeyh de dervişlerin tekrar geldiklerini, Tanrı’ya yalvarmaya koyulduklarını gördü.</p>
				<p class="paragraf para-style-override-3">Şeyh çan sözünü ağzından atmış, zünnarı belinden çözmüştü.</p>
				<p class="paragraf para-style-override-3">Başındaki Hıristiyan külahını fırlatmış, gönlünü de Hıristiyanlıktan yıkayıp arıtmıştı.</p>
				<p class="paragraf para-style-override-3">Şeyh uzaktan dervişleri görünce, kendisini onların yanında nursuz pirsiz görüp</p>
				<p class="paragraf para-style-override-3">Utancından üstündeki elbiseyi yırttı; aciz eliyle başına topraklar saçtı.</p>
				<p class="paragraf para-style-override-3">Gâh bulut gibi kan ağlamaktaydı; gâh eliyle tatlı canını onların yoluna atmaktaydı.</p>
				<p class="paragraf para-style-override-3">Ahından feleklerin perdesi yanıyor, tahassüründen vücudundaki kan, ateş kesiliyordu.</p>
				<p class="paragraf para-style-override-3">Gönlündeki hikmet, esrar, Kur’an ve hadis bilgilerini tamamıyla yıkamışlardı.</p>
				<p class="paragraf para-style-override-3">Şimdi bütün bunlar, tekrar bir uğurdan aklına gelmişti. Cahillikten, çaresizlikten tekrar kurtulmuştu.</p>
				<p class="paragraf para-style-override-3">Kendi haline bakınca, secdelere kapanıyor, ağlayıp duruyordu.</p>
				<p class="paragraf para-style-override-3">Gül gibi gönül kanlarına bulanmıştı... utancından terlere gark olmuştu!</p>
				<p class="paragraf para-style-override-3">Dervişler onu bu halde görünce hem dertlere düştüler, hem neşelenip sevindiler.</p>
				<p class="paragraf para-style-override-3">Hepsi de koştular, şükrane olarak canlarını vererek yanına gittiler.</p>
				<p class="paragraf para-style-override-3">Şeyh’e, “Ey sır perdesini açan, gene güneşinin üstünden bulut çekildi.</p>
				<p class="paragraf para-style-override-3">Küfür yoldan savulup gitti, iman gelip yerleşti... Kilisede puta tapan, Tanrı’ya tapar oldu.</p>
				<p class="paragraf para-style-override-3">Ansızın kabul denizi dalgalandı; Peygamber sana şefaat etti.</p>
				<p class="paragraf para-style-override-3">Şimdi şükredecek zaman... şükret Tanrı’ya; matemin sırası, yeri değil!</p>
				<p class="paragraf para-style-override-3">Tanrı’ya şükürler olsun ki, kapkaranlık denizde güneş gibi bir yol açtı.</p>
				<p class="paragraf para-style-override-3">Apaydın şeyi kapkara yapmaya gücü yeten Tanrı, bunca günaha karşılık tövbe nasip etti.</p>
				<p class="paragraf para-style-override-3">Tanrı tövbeden bir ateştir parlattı mı, o ateş neyi bulursa yakar, yandırır, mahveder.” dediler.</p>
				<p class="paragraf para-style-override-3">Hikâyeyi kısa keselim; artık oradan yola düzülmek zamanıydı.</p>
				<p class="paragraf para-style-override-3">Şeyh gusletti, tekrar hırkasını giydi; dervişlerle beraber Hicaz’a doğru yola düştü.</p>
				<p class="paragraf para-style-override-3">Bundan sonra, rüyasında o Hıristiyan kızın güneşin kucağına düştüğünü gördü.</p>
				<p class="paragraf para-style-override-3">Güneş dile geliyor da, “Hemen Şeyh’in peşi sıra koş.</p>
				<p class="paragraf para-style-override-3">Onun dinine gir, onun yoluna toprak ol... ey onu kirleten, yürü... onun yüzünden temizlen arın!</p>
				<p class="paragraf para-style-override-3">O geçici aşkla senin yolunu tutmamıştı... şimdi sen de gerçek olarak onun yolunu tut.</p>
				<p class="paragraf para-style-override-3">Hayli zamandır onun yolunu kesmiştin; şimdi ona yoldaş ol; niceye bir bu habersizlik, artık gerçeği anla.</p>
				<p class="paragraf para-style-override-3">Onu yoldan çıkardın, şimdi de sen onun yoluna gir... o artık yola geldi, sen de ona yoldaş ol!” diyordu.</p>
				<p class="paragraf para-style-override-3">Hıristiyan kızı uykudan uyanınca gördü ki, gönlü güneş gibi nurlar saçmada.</p>
				<p class="paragraf para-style-override-3">Gönlünde şaşılacak bir dert peydahlanmıştı. O dert, onu aramaya düşürmüş, kararsız bir hale getirmişti.</p>
				<p class="paragraf para-style-override-3">Sarhoş canına bir ateştir düşmüştü... şimdi de gönlüne el attı, gönlü elinden çıktı!</p>
				<p class="paragraf para-style-override-3">Kararsız canı, gönlüne ne tohum ekmişti; bu tohum nasıl bir meyve verecekti? Bilmiyordu ki!</p>
				<p class="paragraf para-style-override-3">Bir işe düşmüştü ki, hemdemi yoktu. Kendisini şaşılacak bir âlemde gördü.</p>
				<p class="paragraf para-style-override-3">Öyle bir âlem ki, orada hiçbir yol görünmemekte... dil tutulup kalmış, söze mecal yok!</p>
				<p class="paragraf para-style-override-3">Bütün o naz ve naim içinde, ne şaşılacak şey ki, gözyaşları yağmur gibi yağmaktaydı!</p>
				<p class="paragraf para-style-override-3">Bir bağırdı, elbisesini yırtarak dışarıya koştu... başına topraklar saçtı, kanlar içinde koşmaya başladı.</p>
				<p class="paragraf para-style-override-3">Dertli bir gönülle, kuvvetsiz bir bedenle Şeyh’in ve dervişlerin peşine düştü.</p>
				<p class="paragraf para-style-override-3">Bulut gibi kanlara gark olmuş, koşup duruyor... nasıl koştuğunu, nasıl yol aldığını da bilmiyordu!</p>
				<p class="paragraf para-style-override-3">Ovada, çölde hangi yola gitmek gerek? Onu da bilmiyordu.</p>
				<p class="paragraf para-style-override-3">Yalnız âciz, perişan bir halde ağlayıp inliyor, yüzünü sevine sevine topraklara sürüyor,</p>
				<p class="paragraf para-style-override-3">Feryat ederek, “Ey herkesin imdadına yetişen Tanrı, ben işten güçten kalmış, âciz bir kadınım.</p>
				<p class="paragraf para-style-override-3">Senin gibi birisinin yolunda yürüyen bir erin yolunu vurdum... fakat bilmiyordum, sen benim yolumu vurma.</p>
				<p class="paragraf para-style-override-3">Kahır denizini köpürtme, yatıştır... bilmiyordum, yanıldım, suçumu ört!</p>
				<p class="paragraf para-style-override-3">Yaptıklarıma kalma... bu yoksulun suçuna bakma... dine girdim, imana geldim, beni dinsiz bırakma!</p>
				<p class="paragraf para-style-override-3">* Ölüyorum, yardımcım bir kimsecik bile yok... senden, senin yüceliğinden başka feryardıma kimsecikler erişemez.” diyordu.</p>
				<p class="paragraf para-style-override-3">Şeyh’e içinden, “O kız Hıristiyanlıktan vazgeçti.</p>
				<p class="paragraf para-style-override-3">Bizim tapımıza aşina oldu... şimdi işi, bizim yolumuza düştü.</p>
				<p class="paragraf para-style-override-3">Geri dön... gene o putu bul... o put gibi güzel sevgilinle hemdem ol, derdine derman et!” diye ilham geldi.</p>
				<p class="paragraf para-style-override-3">Şeyh, derhal yel gibi yoldan döndü... gene dervişleri arasında bir gürültü koptu.</p>
				<p class="paragraf para-style-override-3">Hepsi birden, “Başınla oynayış, tövbe ediş, bu yanıp yakılma neydi ki?</p>
				<p class="paragraf para-style-override-3">Tekrar aşk oyununa mı girişeceksin... tövbe ettikten sonra gene binamazlıkta mı bulunacaksın?” dediler.</p>
				<p class="paragraf para-style-override-3">Şeyh, onlara kızın halini anlattı... bu sözü duyan, adeta canını terk etti.</p>
				<p class="paragraf para-style-override-3">Şeyh ve dervişler geri döndüler... o güzelin bulunduğu yere kadar geldiler.</p>
				<p class="paragraf para-style-override-3">Gördüler ki, kızın yüzü altın gibi sararmış... saçları yolun tozlarına bulanmış, görünmez olmuş.</p>
				<p class="paragraf para-style-override-3">Baş açık, yalınayak... elbisesi yırtılmış... ölü gibi yeryüzüne serilmiş!</p>
				<p class="paragraf para-style-override-3">O ay yüzlü, o yüreği yaralı güzel, Şeyhinin yüzünü görünce kendinden geçti.</p>
				<p class="paragraf para-style-override-3">Şeyh de o ay yüzlüyü aç susuz bir halde görünce, yüzüne gözlerinden sular serpti.</p>
				<p class="paragraf para-style-override-3">O güzel, Şeyh’i görünce bahar bulutu gibi ağlamaya başladı.</p>
				<p class="paragraf para-style-override-3">Gözü, ahdine vefa ediyordu... kendisini Şeyh’in eline, ayağına attı.</p>
				<p class="paragraf para-style-override-3">Dedi ki: “Senden utanıyorum, bu utangaçlık canımı yakmada... bundan böyle artık perde ardında yanamam.</p>
				<p class="paragraf para-style-override-3">Gerçeği anlamak için perdeyi attım... bana Müslümanlığı telkin et de yola gireyim.”</p>
				<p class="paragraf para-style-override-3">Şeyh, ona Müslümanlığı telkin etti. Dervişlerde bir gürültüdür koptu.</p>
				<p class="paragraf para-style-override-3">O güzel yüzlü, gözyaşları saçarak, dalgalanıp coşarak şahadet getirdi.</p>
				<p class="paragraf para-style-override-3">Nihayet o güzel, doğru yolu buldu... gönlü hakikatten haberdar olmuştu; gönlündeki iman zevkine ulaştı.</p>
				<p class="paragraf para-style-override-3">Gönlü, o iman zevkiyle kararsız bir hale geldi... gam geldi, onun dertlerini teselliye koyuldu.</p>
				<p class="paragraf para-style-override-3">Kız dedi ki: “Şeyhim, takatım tak oldu; ayrılığa tahammülüm yok.</p>
				<p class="paragraf para-style-override-3">Baş ağrısıyla dertle, kederle dolu olan bu topraktan gidiyorum; elveda ey âlemin şeyhi, elveda!</p>
				<p class="paragraf para-style-override-3">Sözü kısa keseceğim... âcizim, affet, bana darılma.”</p>
				<p class="paragraf para-style-override-3">O ay yüzlü, bu sözleri söyleyip candan el çekti... zaten yarı canı kalmıştı; onu da canana teslim etti.</p>
				<p class="paragraf para-style-override-3">Güneşi bulut altına girdi, gizlendi... yazıklar olsun, tatlı canı ondan ayrılıverdi!</p>
				<p class="paragraf para-style-override-3">O, mecaz denizinden bir katreydi; gene geldiği hakikat denizine gitti!</p>
				<p class="paragraf para-style-override-3">Hepimiz de yele benzeriz... şu dünyadan geçip gidiyoruz. O gitti, biz de hep gitmekteyiz!</p>
				<p class="paragraf para-style-override-3">Aşk yolunda bunun gibi neler olur, neler... bunu, aşkı bilen bilir!</p>
				<p class="paragraf para-style-override-3">Ne söylerlerse, olağandır... bu yolda olur; rahmet, ümitsizlik, hile, eminlik... hepsi mümkündür.</p>
				<p class="paragraf para-style-override-3">Nefis bu sırları işitemez... nasibi olmayan meydandaki topu çelemez.</p>
				<p class="paragraf para-style-override-3">Bunu can, gönül kulağıyla işitmek gerek... balçıktan meydana gelen ten kulağıyla değil!</p>
				<p class="paragraf para-style-override-3">Gönlün nefisle her an savaşıp durması pek çetinleşti... matem şiddetlendi... gene bir ağıt yak, gene bir feryat et!</p>
			</div>
		</div>
	</body>
</html>