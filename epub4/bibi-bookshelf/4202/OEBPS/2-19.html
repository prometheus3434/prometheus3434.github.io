<html xmlns="http://www.w3.org/1999/xhtml">
	<head>
		<title>2-19.html</title>
		<link href="template.css" rel="stylesheet" type="text/css"/>
<meta content="urn:uuid:893c7571-67fe-4a8c-af27-688410ca5a55" name="Adept.expected.resource"/>
	</head>
	<body>
		<div id="x2-19.html" xml:lang="tr-TR">
			<div class="Basic-Text-Frame">
				<p class="bolum" id="toc_marker-20" xml:lang="en-GB">Yirminci Makale</p>
				<p class="paragraf para-style-override-3"/>
				<p class="paragraf para-style-override-3"/>
				<p class="paragraf para-style-override-3">Başka bir kuş da dedi ki: “Tanrı yolundaki temizlik nasıl olur? Ey reyinde isabetli, tedbiri doğru hüthüt, söyle!</p>
				<p class="paragraf para-style-override-3">Bir şeyle uğraşmak, adeta bana haram... neyim var, neyim yoksa saçıp döküyorum.</p>
				<p class="paragraf para-style-override-3">Elime ne geldiyse kaybetmedeyim. Adeta elime aldığım şey, bir akrep kesiliyor!</p>
				<p class="paragraf para-style-override-3">Kendimi bir türlü zapt edemiyorum; elimde ne varsa hepsini sarf ediyorum.</p>
				<p class="paragraf para-style-override-3">Onun hariminde temizleneyim, tertemiz olayım da, belki bu temizlikle yüzünü görürüm; olur ya!”</p>
				<p class="anabaslik" id="toc_marker-20-1" xml:lang="en-GB"><span>Hüthütün Cevabı</span></p>
				<p class="paragraf para-style-override-3">Hüthüt dedi ki: “Bu yol, herkesin gideceği yol değil. Bu yola tertemiz giriş kâfidir.</p>
				<p class="paragraf para-style-override-3">Nesi var, nesi yoksa oynayıp elden çıkaran, yol alır, temizlikle huzura erer...</p>
				<p class="paragraf para-style-override-3">Dikilmişi yırt, yırtılmışı da dikme; neyin varsa, bir kıla kadar hepsini yak, yandır!</p>
				<p class="paragraf para-style-override-3">Her şeyini ateşli bir ahla yaktın mı, külünü topla, üstüne geç, otur!</p>
				<p class="paragraf para-style-override-3">Böyle yaparsan, her şeyden kurtulursun. Yok; yapmazsan, ömrünce her şeye üzül, kan yutadur!</p>
				<p class="paragraf para-style-override-3">Varlıktan birer birer geçmedikçe, bu dehlizde nasıl adım atabilir, nasıl yol alabilirsin?</p>
				<p class="paragraf para-style-override-3">Bu zindanda bir an bile oturulamaz; ne varsa hepsinden kendini çek kurtul!</p>
				<p class="paragraf para-style-override-3">Çünkü ölüm çağında neyin varsa gelir; birer birer yeninin yırtmacından el atıp seni tutar.</p>
				<p class="paragraf para-style-override-3">Önce kendinden el çek de ondan sonra yola düş, yolculuğa niyetlen!</p>
				<p class="paragraf para-style-override-3">Önceden sende bir temizlik olmazsa, bu sefere düşmen namaz sayılmaz!</p>
				<p class="anabaslik" id="toc_marker-20-2" xml:lang="en-GB">Hikâye</p>
				<p class="paragraf para-style-override-3">Türkistan piri, kendi halinden haber verdi de dedi ki: “En fazla iki şeyi severim.</p>
				<p class="paragraf para-style-override-3">Birisi yürük kıratım, öbürü de oğlum!</p>
				<p class="paragraf para-style-override-3">Oğlumun ölümünü haber alırsam, bu haberi getirene muştuluk olarak atı bağışlayacağım.</p>
				<p class="paragraf para-style-override-3">Çünkü görüyorum ki, bu iki şey canıma adeta iki put gibi görünmede!”</p>
				<p class="paragraf para-style-override-3">Mum gibi yanıp yakılmadıkça hiç kimseye temizlikten dem vurma!</p>
				<p class="paragraf para-style-override-3">Temizlikten dem vuran, kendi işine bir baksa, perişan olur gider.</p>
				<p class="paragraf para-style-override-3">Temiz kişi iştahla bir yemek bile yese, derhal cezasını çeker, ensesine bir sille de yer.</p>
				<p class="anabaslik" id="toc_marker-20-3" xml:lang="en-GB"><span>Hikâye</span></p>
				<p class="paragraf para-style-override-3">Sayvanı arş olan Şeyh Harkani, bir zamanlar patlıcana pek düşmüştü.</p>
				<p class="paragraf para-style-override-3">Anası, Şeyh’in hiddetinden bıktı, hırsından usandı; ona yarım patlıcan verdi.</p>
				<p class="paragraf para-style-override-3">Şeyh o yarım patlıcanı yer yemez, oğlunun başını kestiler.</p>
				<p class="paragraf para-style-override-3">Geceleyin o tertemiz çocuğun başını, bir kötü kişi getirip Şeyh’in kapısının eşiğine koydu.</p>
				<p class="paragraf para-style-override-3">Şeyh dedi ki: “Size bin kere söylemişimdir;</p>
				<p class="paragraf para-style-override-3">Bu yoksul, hiçbir zaman patlıcan yemedi ki, akabinde can evinden vurulmasın!”</p>
				<p class="paragraf para-style-override-3">Canımı her zaman böyle yakıp durmada... onunla giriştiğim iş kolay değil ki!</p>
				<p class="paragraf para-style-override-3">Kim onu seçer; işi gücü ondan ibaret olursa, sevgilisiz bir soluk bile alamaz.</p>
				<p class="paragraf para-style-override-3">Düştüğümüz iş, pek çetin bir iş; uğradığımız hal savaştan da üstün, geçimden de!</p>
				<p class="paragraf para-style-override-3">Hiçbir bilgi sahibinin burada ne bilgisi var, ne kararı; bütün bilgisiyle yine de bu iş başına gelir çatar!</p>
				<p class="paragraf para-style-override-3">Her an bir konuk gelmede; her an kervanla sınanmalar gelip çatmada!</p>
				<p class="paragraf para-style-override-3">Aziz canımızda yüzlerce gam var; fakat yine de geliyor, bilmem ne olacak böyle?</p>
				<p class="paragraf para-style-override-3">Yokluktan varlık âlemine ne getirdiyse, hepsinin zari zari kanını dökse gerek!</p>
				<p class="paragraf para-style-override-3">Onun yüz binlerce fedai âşıkı, kan dökücülüğüne razı olmuş, başlarını feda edip dururlar.</p>
				<p class="paragraf para-style-override-3">Bütün canlar, o, canların kanlarını zari zari döksün diye meydana gelmiştir; canlar ancak bu işe yarar!</p>
				<p class="anabaslik" id="toc_marker-20-4" xml:lang="en-GB">Hikâye</p>
				<p class="paragraf para-style-override-3">Zünnun dedi ki: “Tanrı’ya dayanmış, çöle dalmış, sopasız, kırbasız gidip duruyordum.</p>
				<p class="paragraf para-style-override-3"><span>Yolda, hepsi de bir yerde can vermiş kırk tane derviş gördüm.</span></p>
				<p class="paragraf para-style-override-3">Aklım karma karışık oldu. Perişan bir hale geldim; coşkun canıma bir ateştir düştü!</p>
				<p class="paragraf para-style-override-3">Dedim ki: Yarabbi, bu ne iş? Uluları ne kadar da elden ayaktan düşürüyor, zelil bir hale sokuyorsun?</p>
				<p class="paragraf para-style-override-3">Hatiften ses geldi: Bu işin hikmetini biz biliriz. Biz öldürür, kan diyetlerini de yine biz veririz!</p>
				<p class="paragraf para-style-override-3">Dedim ki: Peki, ne vakte dek böyle öldürüp duracaksın? Dedi ki: Diyet vermeye kudretim oldukça, bu iş böyle gidecek!</p>
				<p class="paragraf para-style-override-3">Hazinemde diyet verecek para bulundukça öldürür, yasını da tutarım.</p>
				<p class="paragraf para-style-override-3">Öldürür, kanına bular; âlemin çevresinde onu yüzükoyun sürüklerim</p>
				<p class="paragraf para-style-override-3">Bütün cüzleri mahvoldu, başı, ayağı tamamıyla yok oldu mu,</p>
				<p class="paragraf para-style-override-3">Ona güneş gibi yüzümü gösterir, kendi güzelliğimden elbise giydiririm.</p>
				<p class="paragraf para-style-override-3">Yüzüne kendi kanıyla kızıllık sürer, süslerim; ona bu civarın toprağında yurt verir, itikâfa sokarım!</p>
				<p class="paragraf para-style-override-3">Onu harimimde bir gölgeye çevirir; ondan sonra da güneş gibi yüzümü gösteririm!</p>
				<p class="paragraf para-style-override-3">Yüzümün güneşi doğdu mu artık hariminde gölge kalır mı?”</p>
				<p class="paragraf para-style-override-3">Gölge, güneşte yok oldu mu, Tanrı doğrusunu daha iyi bilir ya, yalnız o kalır!</p>
				<p class="paragraf para-style-override-3">Onda yok olan, kendinden kurtulur. Çünkü onunla beraber bulunmaya imkân yoktur ki!</p>
				<p class="paragraf para-style-override-3">Yok ol, yokluktan bu kadar bahsetme; canını feda et de bir şeycikler söyleme!</p>
				<p class="paragraf para-style-override-3">Adam kendisinden fani olur, varlığını bırakırsa, ben bundan daha üstün bir devlet bilmem doğrusu!</p>
				<p class="anabaslik" id="toc_marker-20-5" xml:lang="en-GB"><span>Hikâye</span></p>
				<p class="paragraf para-style-override-3">Firavun’un büyücülerinin dünyada eriştikleri devlete, bilmem kimse erişti mi?</p>
				<p class="paragraf para-style-override-3">İmana geldikleri zaman eriştikleri devlet ne devletti?</p>
				<p class="paragraf para-style-override-3">Hemencecik bir solukta onları öldürdüler; hiç kimse böyle bir devlet görmemiştir.</p>
				<p class="paragraf para-style-override-3">Bir ayaklarını dine attılar; atar atmaz da öbür ayaklarını atıp cihandan geçtiler, gittiler!</p>
				<p class="paragraf para-style-override-3">Hiç kimse bu gelip gitmeden daha bir şey görmedi; hiçbir dal bundan daha güzel bir meyve vermedi!</p>
			</div>
		</div>
	</body>
</html>