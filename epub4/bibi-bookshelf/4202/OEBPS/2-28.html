<html xmlns="http://www.w3.org/1999/xhtml">
	<head>
		<title>2-28.html</title>
		<link href="template.css" rel="stylesheet" type="text/css"/>
<meta content="urn:uuid:893c7571-67fe-4a8c-af27-688410ca5a55" name="Adept.expected.resource"/>
	</head>
	<body>
		<div id="x2-28.html" xml:lang="tr-TR">
			<div class="Basic-Text-Frame">
				<p class="bolum" id="toc_marker-29" xml:lang="en-GB">Yirmi Dokuzuncu Makale</p>
				<p class="paragraf para-style-override-3"/>
				<p class="paragraf para-style-override-3"/>
				<p class="paragraf para-style-override-3">Başka bir kuş da, “Ey yol bilen, gözlerimiz bu vadide karardı gitti!</p>
				<p class="paragraf para-style-override-3">Bu yol tehlikelerle, ölüm muhataralarıyla dolu görünüyor. Yoldaş, bu yol kaç fersah?” diye sordu.</p>
				<p class="anabaslik" id="toc_marker-29-1" xml:lang="en-GB"><span>Hüthütün Cevabı</span></p>
				<p class="paragraf para-style-override-3">Hüthüt dedi ki: “Yolda aşacağımız yedi vadi var. Bu yedi vadiyi geçtik mi, Tanrı tapısına varılır.</p>
				<p class="paragraf para-style-override-3">Fakat âlemde bu yolun kaç fersah olduğunu bilen yok.</p>
				<p class="paragraf para-style-override-3">Bu uzak yoldan geri dönen olmayınca, artık bu yolu sana kim anlatabilir ki?</p>
				<p class="paragraf para-style-override-3">A bir şeyden haberi olmayan, gidenler hep bu yolda kaybolup giderken, sana nerden haber verecekler?</p>
				<p class="anabaslik" id="toc_marker-29-2" xml:lang="en-GB"><span>Hikâye</span></p>
				<p class="paragraf para-style-override-3">İşin başlangıcında istek vadisi var. Ondan sonra ucu bucağı gelmeyen aşk vadisi gelir.</p>
				<p class="paragraf para-style-override-3">Üçüncü vadi bilgi vadisi, dördüncü vadi de istiğna vadisidir.</p>
				<p class="paragraf para-style-override-3">Beşinci vadi tertemiz tevhit vadisi, altıncı vadi sarp ve korkunç bir vadi olan hayret vadisidir.</p>
				<p class="paragraf para-style-override-3">Yedinci vadi yokluk, yoksulluk vadisidir. Bundan sonra artık gitmene, yol yürümene lüzum yok!</p>
				<p class="paragraf para-style-override-3">Tanrı seni kendisine çeker. Bu cezbeye düştün mü, gidiş, yürüyüş de kaybolur. Katre bile olsan, okyanus kesilirsin!</p>
				<p class="anabaslik para-style-override-5" id="toc_marker-29-3" xml:lang="en-GB"><span>İstek Vadisi</span></p>
				<p class="anabaslik para-style-override-6" id="toc_marker-29-4" xml:lang="en-GB"/>
				<p class="paragraf para-style-override-3">İstek vadisine girdin mi, her an önüne yüzlerce zahmet gelir.</p>
				<p class="paragraf para-style-override-3">Her solukta bu vadide yüzlerce belaya uğrarsın. Göklerin dudusu bile burada sinekleşir.</p>
				<p class="paragraf para-style-override-3">Burada yıllarca çalışıp çabalaman gerek. Çünkü haller, burada halden hale döner. İnsan burada halden hale girer!</p>
				<p class="paragraf para-style-override-3">Burada malı atman, mülkten arınman gerek!</p>
				<p class="paragraf para-style-override-3">Bu yolda kanlara bulanman, her şeyden sıyrılıp çıkman lazım!</p>
				<p class="paragraf para-style-override-3">Elinde hiçbir şey kalmayınca, gönlünü de bütün varlıktan arıtmak gerek</p>
				<p class="paragraf para-style-override-3">Gönlün sıfatlardan arındı mı, Tanrı tapısından zat nuru parlamaya başlar</p>
				<p class="paragraf para-style-override-3">O nur gönlünde parlayınca, gönlündeki bir istek, bin olur.</p>
				<p class="paragraf para-style-override-3">İşini alevlere sarsa, önüne yüzlerce kötü vadiler çıksa</p>
				<p class="paragraf para-style-override-3">Yine kendini delicesine iştiyakla ateşlere atar, pervaneye dönersin!</p>
				<p class="paragraf para-style-override-3">Bu çeşit adam, iştiyakından aradıkça arar, yandıkça yanar. Sakisinden bir yudumcuk şarap ister.</p>
				<p class="paragraf para-style-override-3">O şarabın bir yudumunu içti mi, iki âlemi de unutur...</p>
				<p class="paragraf para-style-override-3">Dudakları kupkuru olarak denize dalar. Candan cananın sırrını ister!</p>
				<p class="paragraf para-style-override-3">O sırrı bildiğinden, o sırra mahrem olmayı dilediğinden, yoldaki can alıcı ejderhadan korkmaz.</p>
				<p class="paragraf para-style-override-3">Yolda önüne küfür ve lanet bile gelse, tek sevgilinin kapısı açılsın da, ne olursa olsun der, hepsini kabullenir.</p>
				<p class="paragraf para-style-override-3">Sevgili kapısını açtı mı da ne küfür kalır, ne din! Çünkü o kapıda ne o vardır, ne bu!</p>
				<p class="anabaslik" id="toc_marker-29-5" xml:lang="en-GB">Hikâye</p>
				<p class="paragraf para-style-override-3">Osman oğlu Mekke’li Şeyh Amr, bu Gencname’yi, define bildiren kitabı haremde kaleme aldı. O kitapta.</p>
				<p class="paragraf para-style-override-3">Dedi ki: “Tanrı, bir balçıktan ibaret olan Âdem’in tenine o tertemiz canı üfürürken</p>
				<p class="paragraf para-style-override-3">Bütün meleklerin candan ne bir haber almasını istedi, ne bir eser görmesini! </p>
				<p class="paragraf para-style-override-3">Buyurdu ki: Ey gök melekleri, hemen Âdem’e secde edin!</p>
				<p class="paragraf para-style-override-3">Derhal hepsi de yeryüzüne inip secde ettiler. İçlerinden hiçbiri o tertemiz sırrı görmedi.</p>
				<p class="paragraf para-style-override-3">İblis de geldi, kendi kendine, benim secde ettiğimi hiç kimse göremez.</p>
				<p class="paragraf para-style-override-3">Tenimden başımı ayırsalar bile gam değil. Mademki boynum var, feda olsun!</p>
				<p class="paragraf para-style-override-3">Ben biliyorum ki, bu Âdem topraktan ibaret değil, bunda bir sır var. Sırrını göreyim de, ondan sonra baş koyayım. Ne olursa olsun, tasam bile değil, dedi...</p>
				<p class="paragraf para-style-override-3">İblis secde etmedi, başı yerde değildi; adeta pusudaydı. Onun için, Tanrı’nın tam o secde anında Âdem’e ruhundan ruh üfürdüğünü gördü, bu sırra erdi.</p>
				<p class="paragraf para-style-override-3">Ulu Tanrı dedi ki: Ey yol casusu, sen bu sırrı adeta çaldın, hırsızlama öğrendin.</p>
				<p class="paragraf para-style-override-3">Defineyi nereye koyduğumu gizlice gördün. Bari seni öldüreyim de bunu âleme yaymayasın.</p>
				<p class="paragraf para-style-override-3">Çünkü padişah, askerden gizli olarak bir yere hazinesini korken</p>
				<p class="paragraf para-style-override-3">Bunu birisi gözetler, görürse; şüphe yok ki, onu derhal öldürür, canından eder!</p>
				<p class="paragraf para-style-override-3">Mademki sen de bu sırra erdin, hazineyi, defineyi apaçık gördün; başının kesilmesine razı ol!</p>
				<p class="paragraf para-style-override-3">Başını bedeninden ayırmazsam, bunu bütün âleme yayar, duyurursun!</p>
				<p class="paragraf para-style-override-3">İblis, Yarabbi bu kula mühlet ver; bu elden ayaktan düşmüşe bir çare bul, dedi.</p>
				<p class="paragraf para-style-override-3">Ulu Tanrı dedi ki: Peki, sana mühlet verdim; fakat boynuna da lanet halkasını geçirdim.</p>
				<p class="paragraf para-style-override-3">Adını yalancı yazacağım. Kıyamete kadar töhmet altında kal.</p>
				<p class="paragraf para-style-override-3">Bundan sonra İblis dedi ki: O tertemiz nur, bana apaydın göründü ya; lanetinden ne korkum var?</p>
				<p class="paragraf para-style-override-3">Lanet de senin, rahmet de. Kul da senin, kısmet de!</p>
				<p class="paragraf para-style-override-3">Benim kısmetime lanet düştüyse, ne gam... Âlemde hep tiryak olacak değil ya, zehir de lazım!</p>
				<p class="paragraf para-style-override-3">Halkı gördüm, hiçbiri lanetini istemiyor. Ben küstahlık ettim, lanetini kabullendim.</p>
				<p class="paragraf para-style-override-3">Laneti kabul eden kul yok. Laneti kabul eden kul, yalnız benim. Benim gibi bir düşkün bulunamaz!”</p>
				<p class="paragraf para-style-override-3">Eğer sen de istekliysen, istek böyle olur işte. Halbuki sen bir şey istemiyorsun. Hakikatte galipsin, üstünlük isteğindesin sen!</p>
				<p class="paragraf para-style-override-3">Gece gündüz arayıp duruyor da bulamıyorsan, o kaybolmuş değil. Senin isteğinde noksanlık var!</p>
				<p class="paragraf para-style-override-3">Başın yüceyse, ersen, yola böyle ayak bas. Çünkü bu çeşit canla başla oynamak, oyun değildir!</p>
				<p class="anabaslik" id="toc_marker-29-6" xml:lang="en-GB">Hikâye</p>
				<p class="paragraf para-style-override-3">Şiblî, ölüm çağında kararsız bir hale gelmişti. Gözlerini kapamıştı, gönlü bekleyip durmaktaydı.</p>
				<p class="paragraf para-style-override-3">Beline hayret zünnarını bağlamış, bir küllüğe oturmuştu.</p>
				<p class="paragraf para-style-override-3">Gâh gözyaşları küllere akmaktaydı; gâh külleri alıp başına saçmaktaydı</p>
				<p class="paragraf para-style-override-3">Birisi, “Bu ne iş?” diye sordu. “Böyle bir zamanda adamın zünnar bağladığını kim görmüştür?”</p>
				<p class="paragraf para-style-override-3">Şiblî dedi ki: “Ne yapayım, ne edeyim? Yanıyorum, gayretten eriyorum!</p>
				<p class="paragraf para-style-override-3">Canım iki âlemden de göz yumdu. Şimdicek İblis’e kıskançlık ateşiyle yanıp yakılmada.</p>
				<p class="paragraf para-style-override-3">Tanrı’nın ona lanetle hitap etmesi kâfi, değil mi ki lanet ondan geliyor. Halbuki bana karşı bir şey buyurmamakta, buna acıklanmada, İblis’i kıskanmadayım!”</p>
				<p class="paragraf para-style-override-3">Şiblî, ciğeri yanarak kalakalmış da, o başkasına bir şeyler vermede!</p>
				<p class="paragraf para-style-override-3">Padişahın eliyle verdiği şey, ister taş olsun, ister inci; ayırt edersen, yol eri değilsin!</p>
				<p class="paragraf para-style-override-3">Eğer inciye sevinir, taştan yerinirsen, padişahla burada alışverişin yok senin!</p>
				<p class="paragraf para-style-override-3">Taşa, inciye ne dost ol, ne düşman. Yalnız şuna bak sen, kimin elinden geliyor?</p>
				<p class="paragraf para-style-override-3">Sevgili sarhoşlukla sana bir taş atarsa, bu başkalarının sana inci vermesinden yeğdir!</p>
				<p class="paragraf para-style-override-3">Er gerektir ki, dilesin, beklesin de bu istekle, bu bekleyişle her an yola canlar feda etsin!</p>
				<p class="paragraf para-style-override-3">Böyle er, ne bir an istekten ayrılır, ne de bir an istirahatine imkân bulunur!</p>
				<p class="paragraf para-style-override-3">Bir an bile isteği boşladı mı, bu yolda edepten mahrum kalır, dininden dönmüş sayılır!</p>
				<p class="anabaslik" id="toc_marker-29-7" xml:lang="en-GB"><span>Hikâye</span></p>
				<p class="paragraf para-style-override-3">Yüce bir er, Mecnun’u gördü; dertli dertli yoldaki toprakları arayıp aktarıyordu.</p>
				<p class="paragraf para-style-override-3">“Ey Mecnun, böyle ne arıyorsun?” dedi. Mecnun, “Leylâ’yı arayıp duruyorum.” diye cevap verdi.</p>
				<p class="paragraf para-style-override-3">Adam dedi ki: “Leylâ, topraklarda ne gezer? Hiç öyle tertemiz inci, yoldaki topraklarda bulunur mu?”</p>
				<p class="paragraf para-style-override-3">Mecnun, “Ben neresi olursa olsun arayayım da, belki bir an gelir, onu bir yerde buluveririm.” dedi.</p>
				<p class="anabaslik" id="toc_marker-29-8" xml:lang="en-GB"><span>Hikâye</span></p>
				<p class="paragraf para-style-override-3">Zamanın ulusu olan ve cihan sırlarına sahip, iş bilir bir er bulunan Yusuf-ı Hemedani,</p>
				<p class="paragraf para-style-override-3">Dedi ki: Göz yukarıda olsun, aşağıda olsun; her ne varsa, her şeye dikkatle bakarsa,</p>
				<p class="paragraf para-style-override-3">Görür ki, her zerre ayrı bir Yakub’tur; kaybolmuş Yusuf’tan haber sormadadır.</p>
				<p class="paragraf para-style-override-3">Bu yolda dert ve bekleyiş gerek ki, tam gününde ikisi de işe yarasın.</p>
				<p class="paragraf para-style-override-3">Bu ikisine sahip değilsen, sakın sır sahibi olmaya kalkışma!</p>
				<p class="paragraf para-style-override-3">İnsana istekte sabırlı olmak gerek. Fakat dert ehli, nasıl olur da sabredebilir ki?</p>
				<p class="paragraf para-style-override-3">İster istemez sabret, sabırda ayak dire. Olur ya, belki birisinden öğrenir, yolunu bulur, bilirsin!</p>
				<p class="paragraf para-style-override-3">Ana karnındaki çocuk gibi kanlar içinde oturadur!</p>
				<p class="paragraf para-style-override-3">İç âleminden bir nefes bile dışarı çıkma. Ekmek lazımsa yeme, kan yut!</p>
				<p class="paragraf para-style-override-3">Ana karnındaki çocuğun gıdası, ancak kandır. Bütün bu kavgalar, gürültüler dışardadır.</p>
				<p class="paragraf para-style-override-3">Kan yut; sabırlı ol, ercesine otur, bekle de günün birinde zamanı gelsin, işin düzelsin!</p>
				<p class="anabaslik" id="toc_marker-29-9" xml:lang="en-GB"><span>Hikâye</span></p>
				<p class="paragraf para-style-override-3">Şeyh-i Mihne bir gün büyük bir iç sıkıntısına düşmüştü. Gözlerinden kanlar akarak, yüreği parça parça olarak sahralara uğradı!</p>
				<p class="paragraf para-style-override-3">Uzaktan bir köylü gördü. Öküzünü bağlıyordu, yüzünden de nur akıyordu adeta.</p>
				<p class="paragraf para-style-override-3">Şeyh köylünün yanına gitti, selam verdi. Uğradığı iç sıkıntısını anlattı.</p>
				<p class="paragraf para-style-override-3">İhtiyar bunu duyunca dedi ki: Ey Ebu Said, şu yeryüzünden yüce arşa kadar</p>
				<p class="paragraf para-style-override-3">Bütün âlemi buğdayla doldursalar... Hatta bunu bir kere değil de yüzlerce defa, daimi olarak yapıp dursalar,</p>
				<p class="paragraf para-style-override-3">Sonra bir kuş olsa da, binlerce sene içinde bir tek buğday yese,</p>
				<p class="paragraf para-style-override-3">Yedikten sonra uçsa, bütün âlemi gezip dolaşsa... Böyle böyle o buğday yığını bitse...</p>
				<p class="paragraf para-style-override-3">İşte insanın canı, bu kadar uzun bir müddet içinde Tanrı tapısından bir koku duysa, bu zaman bile, ey Ebu Said, pek azdır.</p>
				<p class="paragraf para-style-override-3">İsteklilere çok sabır gerek. Herkes sabırlı bir istekli olamaz ki</p>
				<p class="paragraf para-style-override-3">İçte bir istek meydana gelmedikçe, nafenin göbeğindeki kan, misk olamaz.</p>
				<p class="paragraf para-style-override-3">Bir gönülde istek yok mu; o gönül gökler kadar geniş olsa, yine kanlarla doludur!</p>
				<p class="paragraf para-style-override-3">İsteksiz kişi şaşkındır... Hâşâ, onun canı yoktur; cansız bir suretten ibarettir.</p>
				<p class="paragraf para-style-override-3">Eline bir inci, mücevher hazinesi düşse bile, isteğe daha hararetle yapışman, daha istekli olman lazım!</p>
				<p class="paragraf para-style-override-3">Mücevher hazinesini elde edip ona kani olan, o hazineye, o mücevherata bağlanıp kalır.</p>
				<p class="paragraf para-style-override-3">Kim yolda bir şeye bağlanırsa, o şey, o adamın putu olur, ona bağlanır kalır.</p>
				<p class="paragraf para-style-override-3">İçin daraldı, aşka düştün. Bir kadeh şarapla sarhoş oldun, aklın başında yok ama</p>
				<p class="paragraf para-style-override-3">Bir kadehcik şarapla sarhoş olma... ara, iste; bu işin sonu yoktur!</p>
				<p class="anabaslik" id="toc_marker-29-10" xml:lang="en-GB"><span>Hikâye</span></p>
				<p class="paragraf para-style-override-3">Sultan Mahmud, bir gece askerinden ayrılmıştı. Yolda giderken bir adam gördü, toz toprak içinde bir şeyler arıyordu...</p>
				<p class="paragraf para-style-override-3">Her yeri eşiyor, toprakları dağ gibi önüne yığıyordu. Padişah bu hali görünce kol bağını çıkarıp</p>
				<p class="paragraf para-style-override-3">Adamın önündeki toprak yığınına attı. Atını yel gibi sürüp gitti!</p>
				<p class="paragraf para-style-override-3">Ertesi gece yine oraya varınca, adamı hâlâ aramakla meşgul buldu.</p>
				<p class="paragraf para-style-override-3">Dedi ki: “Dün akşam bulduğun şey, on âlem haracına değer. Kolaycacık elde ettin de</p>
				<p class="paragraf para-style-override-3">Hâlâ bu toprağı arayıp aktarmadasın. Artık kimseye niyazın kalmadı, padişahlık etsene!”</p>
				<p class="paragraf para-style-override-3">Adam dedi ki: “Onu arayışla buldum, öyle bir gizli hazineyi bu suretle elde ettim.</p>
				<p class="paragraf para-style-override-3">Mademki bana bu yüzden devlet elverdi; hayatta oldukça işim gücüm bu!”</p>
				<p class="paragraf para-style-override-3">Sen de bu kapının eri ol da, kapı açılsın; yoldan baş çekme de, sana da yol göstersinler!</p>
				<p class="paragraf para-style-override-3">Daima kapalı duran, yumulu bulunan, senin gözlerindir. Sen ara, yoksa... Bu kapı hiç kapanmaz!</p>
				<p class="anabaslik" id="toc_marker-29-11" xml:lang="en-GB">Hikâye</p>
				<p class="paragraf para-style-override-3">Kendinden haberi olmayanın biri, Tanrı’ya yalvarmada, “Yarabbi, lütfet de bana bir kapı aç.” demedeydi.</p>
				<p class="paragraf para-style-override-3">Tesadüfen Rabia da orada oturuyordu. Dedi ki: “A gafil, bu kapı ne vakit kapalıydı ki?”</p>
				<p class="anabaslik" id="toc_marker-29-12" xml:lang="en-GB">Aşk Vadisi</p>
				<p class="paragraf para-style-override-3">Bundan sonra aşk vadisi görünür. Oraya varan ateşlere gark olur.</p>
				<p class="paragraf para-style-override-3">Bu vadiye düşen, ateş kesilsin ancak. Yansın, yakılsın! Ateş kesilmeyeninse, yaşayışı zehir olsun!</p>
				<p class="paragraf para-style-override-3">Âşık; ateş kesilen, hararetle koşup giden, yanan, yakılan ve alev gibi yücelip baş çeken kişiye derler.</p>
				<p class="paragraf para-style-override-3">Âşık, bir an bile işin sonunu düşünmez. Hiçbir şeye aldırış etmez; yüzlerce cihanı yakar, yandırır!</p>
				<p class="paragraf para-style-override-3">Bir an bile ne kâfirlikten anlar, ne din nedir bilir. Ne bir zerre şüphe tanır, ne yakıynden anlar!</p>
				<p class="paragraf para-style-override-3">Onun yolunda iyi de birdir, kötü de. Zaten aşk gelince ne bu kalır, ne o!</p>
				<p class="paragraf para-style-override-3">Ey haramı, helâli bilmeyen ve her şeyi mubah sayan, bu söz senin sözün değildir. Sen dinden dönmüşün birisin. Senin canında bu iştiyak yoktur.</p>
				<p class="paragraf para-style-override-3">Âşıkın nesi varsa, oynar, elden çıkarır... Sevgilinin güzelliğini burada görür, nazlanır!</p>
				<p class="paragraf para-style-override-3">Başkalarına, sevgili yarın görünecek diye vaat etmişler, başkalarını yarına salmışlardır. Amma âşıkın bugünü yarındır. O, sevgiliyi burada seyreder!</p>
				<p class="paragraf para-style-override-3">Fakat insan kendisini tamamıyla yakıp yandırmadıkça, çaresizlikten nasıl kurtulabilir?</p>
				<p class="paragraf para-style-override-3">Âşık, daima yanar, yakılır, erir. Yine ansızın kendi makamına varmayı diler.</p>
				<p class="paragraf para-style-override-3">Balık sudan çıkarıldı da ovaya atıldı mı, belki yine denize kavuşurum diye çırpınır durur.</p>
				<p class="paragraf para-style-override-3">Burada aşk ateştir, akılsa dumana benzer. Aşk geldi mi, akıl derhal kaçıp gider.</p>
				<p class="paragraf para-style-override-3">Akıl, onun sevdasında üstat değildir. Aşk, anadan doğma aklın işi, harcı olamaz.</p>
				<p class="paragraf para-style-override-3">Eğer sana gayb âleminden bir göz bağışlarlarsa, o vakit aşkın aslı nerdendir, görür, bilirsin!</p>
				<p class="paragraf para-style-override-3">Her ne varsa hepsi de birer birer aşkın varlığından meydana gelmiştir. Aşka düş, sarhoş ol da başını bile feda et!</p>
				<p class="paragraf para-style-override-3">Akıl gözüyle bakarsan, aşkın ne başını görürsün, ne ayağını!</p>
				<p class="paragraf para-style-override-3">Aşka iş eri gerek. Her şeyden hür adam gerek!</p>
				<p class="paragraf para-style-override-3">Sen ne iş erisin, ne âşık. Sen ölüsün, ölü; nerden aşka layık olacaksın sen?</p>
				<p class="paragraf para-style-override-3">Bu yolda yüz binlerce defa diri bir gönül gerek ki, bir solukta yüzlerce can feda etsin!</p>
				<p class="anabaslik" id="toc_marker-29-13" xml:lang="en-GB"><span>Hikâye</span></p>
				<p class="paragraf para-style-override-3">Zengin bir adam, bir şerbetçi çocuğa âşık oldu. Yerinden, evinden barkından ayrıldı.</p>
				<p class="paragraf para-style-override-3">Aşkın şiddetiyle kara sevdalara uğradı. Halka rezil rüsva oldu.</p>
				<p class="paragraf para-style-override-3">Ne kadar malı, akarı varsa satmakta, çocuktan şerbet içip durmaktaydı!</p>
				<p class="paragraf para-style-override-3">Hiçbir şeyi kalmayınca yok yoksul bir hale geldi. Aşkı da birken, yüz kat arttı!</p>
				<p class="paragraf para-style-override-3">Hayır sahipleri, ona ekmek verirlerdi, ama o hep açtı, canına doymuştu adeta!</p>
				<p class="paragraf para-style-override-3">Ne kadar ekmek verirlerse, götürür, satar, parasıyla şerbet alırdı.</p>
				<p class="paragraf para-style-override-3">Daima aç oturur, eline geçenle ancak şerbet içerdi!</p>
				<p class="paragraf para-style-override-3"><span>Birisi, bu adama. dedi ki: “Ey perişan olan, işi gücü darmadağın bir hale gelen, aşk nedir? Şunu apaçık bir anlatsana!”</span></p>
				<p class="paragraf para-style-override-3">Adam dedi ki: “Yüzlerce dünya dolusu malın mülkün olsa, hepsini bir kâse şerbete satmana aşk derler!”</p>
				<p class="paragraf para-style-override-3">İnsan böyle bir işe düşmedikçe, aşkı ne bilir, derdi ne anlar!</p>
				<p class="anabaslik" id="toc_marker-29-14" xml:lang="en-GB"><span>Hikâye</span></p>
				<p class="paragraf para-style-override-3">Leylâ’nın adamları, Mecnun’un bir an olsun kabile arasına girmesine, onlara karışmasına müsaade etmiyorlardı.</p>
				<p class="paragraf para-style-override-3">O ovada bir çoban, sürüsünü yayıyordu. Sarhoş Mecnun, çobandan bir koyun postu aldı.</p>
				<p class="paragraf para-style-override-3">Pöstekiye büründü, kendisini adeta koyuna benzetti.</p>
				<p class="paragraf para-style-override-3">Çobana dedi ki: “Allah için olsun, beni sürüye al, koyunların arasına kat.</p>
				<p class="paragraf para-style-override-3">Sürüyü de Leylâ’nın bulunduğu tarafa sür de, bir an olsun Leylâ’nın kokusunu alayım hiç olmazsa.</p>
				<p class="paragraf para-style-override-3">Sevgiliden gizli, posta bürünmüş olarak bir ancağız onu göreyim.”</p>
				<p class="paragraf para-style-override-3">Senin de bir zamancağız böyle bir derdin olsa, her kılının dibinde bir mertlik olurdu.</p>
				<p class="paragraf para-style-override-3">Ne yazık ki, erlerin derdi sen de yok... bu meydan erlerinin gücüne kuvvetine sahip değilsin!</p>
				<p class="paragraf para-style-override-3">Nihayet Mecnun, posta büründü. Gizlice sürüyle sevgilinin bulunduğu tarafa gitti.</p>
				<p class="paragraf para-style-override-3">Önce kendisine bir güzel coşkunluktur geldi. Fakat sonunda aklı başından gitti, kendinden geçti.</p>
				<p class="paragraf para-style-override-3">Aşk gelince, su başından aştı. Çoban, bu hali görünce onu aldı, elinden tutup sürükledi.</p>
				<p class="paragraf para-style-override-3">O yıkılmış, kendinden geçmiş sarhoşun yüzüne sular serpti, bir ancağız o ateş suyla yatıştı.</p>
				<p class="paragraf para-style-override-3">Bundan sonra ertesi gün sarhoş Mecnun, bir bölük halkla ovada oturmaktaydı.</p>
				<p class="paragraf para-style-override-3">Kavminden birisi dedi ki: “A yüce kişi, pek çıplak kaldın.</p>
				<p class="paragraf para-style-override-3">Ne çeşit elbise seversin? Söyle de hemencecik alıp getireyim, giyin!”</p>
				<p class="paragraf para-style-override-3">Mecnun dedi ki: “Her elbise sevgiliye layık olamaz. Pöstekiden ziyade sevdiğim hiçbir elbise yok!”</p>
				<p class="paragraf para-style-override-3">Bir koyun postu istiyorum ben. Kötü göz değmesin diye de ateşe üzerlik tohumu atıyorum!</p>
				<p class="paragraf para-style-override-3"><span>Mecnun’un atlas kumaşlardan, ağır dibalardan biçilip dikilen elbisesi pöstekidir, Leylâ’yı seven, pösteki ister, pösteki!</span></p>
				<p class="paragraf para-style-override-3">Ben pösteki altında sevgiliye kavuştum. Artık pöstekiden başka bir elbise tanıyabilir miyim?</p>
				<p class="paragraf para-style-override-3">Gönül, post içinde dosttan haber aldı. Artık ben, nasıl olur da posta hürmet etmem?</p>
				<p class="paragraf para-style-override-3">Aşk gerektir ki, senden aklı, iz’anı alsın, sonra da sıfatlarını değiştirsin!</p>
				<p class="paragraf para-style-override-3">Başın yüceyse, bu işi yapabileceksen, ayak bas, gel. Çünkü canla başla oynamak oyuncak değildir!</p>
				<p class="anabaslik" id="toc_marker-29-15" xml:lang="en-GB"><span>Hikâye</span></p>
				<p class="paragraf para-style-override-3">Müflisin biri, Eyaz’a âşık oldu. Bu söz, halkın ağzına düştü, bütün meclislere yayıldı.</p>
				<p class="paragraf para-style-override-3">Eyaz ata bindi de yola çıktı mı, o yoksul da yayan yapıldak ardına düşer, koşar dururdu!</p>
				<p class="paragraf para-style-override-3">O miskler kokan güzel, meydana girdi mi, yoksul adam yalnız meydanda yuvarlanan topa bakardı.</p>
				<p class="paragraf para-style-override-3">Nihayet bunu Sultan Mahmud’a anlattılar, o yoksulun Eyaz’a âşık olduğunu söylediler.</p>
				<p class="paragraf para-style-override-3">Ertesi günü Eyaz meydana çıktı. O rint yoksul da aşkla, şevkle ardına düştü, koşmaya başladı.</p>
				<p class="paragraf para-style-override-3">Gözü Eyaz’ın çeldiği topdaydı. Sanki o da çevgân yemiş bir toptu!</p>
				<p class="paragraf para-style-override-3">Padişah gizlice ona baktı. Canının üzülmüş, yüzünün saman gibi sapsarı kesilmiş olduğunu gördü.</p>
				<p class="paragraf para-style-override-3">Tapısına çağırıp dedi ki: A yoksul, padişahla beraber olmak mı istiyorsun sen?</p>
				<p class="paragraf para-style-override-3">Rint şöyle cevap verdi: İster yoksul olayım, ister olmayayım; aşk oyununda senden aşağı değilim ya!</p>
				<p class="paragraf para-style-override-3">Aşk, hakikatte müflisliktir; sermayesizlikten ibarettir.</p>
				<p class="paragraf para-style-override-3">Aşk iflâsla zevk bulur, lezzetlenir... şüphe yok ki, aşk müflise layıktır.</p>
				<p class="paragraf para-style-override-3">Sen cihana hükmetmedesin, sonra da aşka girişiyorsun. Halbuki aşka benim gibi yanan bir gönül sahibi gerek!</p>
				<p class="paragraf para-style-override-3">Senin malın, mülkün, ancak vuslat esbabıdır. Hele bir nefescik derde düş, ayrılığa sabret bakayım!</p>
				<p class="paragraf para-style-override-3">Vuslat için bu kadar mala mülke, düzene, tedarike ne lüzum var? Eğer aşk eri isen ayrılığa düş, ayağını dire de seni göreyim!</p>
				<p class="paragraf para-style-override-3">Padişah dedi ki: Ey varlıktan haberi olmayan, neden boyuna topa bakmaktasın?</p>
				<p class="paragraf para-style-override-3">Rint dedi ki: Ben de onun gibi başı dönmüşün biriyim de ondan. O bana benzer, ben ona benzerim. Adeta birbirimize karışmışız biz!</p>
				<p class="paragraf para-style-override-3">Benim kadrimi o bilir, onun kadrini ben. İkimiz de sersem bir halde yerlere düşmüşüz.</p>
				<p class="paragraf para-style-override-3">Tensiz, başsız, canla yuvarlanıp durmaktayız!</p>
				<p class="paragraf para-style-override-3">O benim halimden haberdardır, ben onun halinden. Onun derdinden bahseder, beraberce dertleşiriz!</p>
				<p class="paragraf para-style-override-3">Fakat o topun devleti, benden artık. Çünkü arada bir onun atının nalını öpebiliyor!</p>
				<p class="paragraf para-style-override-3">Ben de top gibi başsız ayaksızım, ama ben, o toptan da daha perişan bir haldeyim.</p>
				<p class="paragraf para-style-override-3">Çevgân topun bedenine vurmada, halbuki sevgilinin çevgânı, bu âşıkın gönlüne değmede!</p>
				<p class="paragraf para-style-override-3">Top birçok çevgân yiyor, ama ardından da Eyaz koşmada bari!</p>
				<p class="paragraf para-style-override-3">Ben ondan da çok çevgân yiyorum ama, o benim ardımdan gelmiyor, ben onun peşinden koşuyorum!</p>
				<p class="paragraf para-style-override-3">Top zaman zaman onun tapısına varmada, önüne düşmede. Halbuki ben öyle yoksulum ki, boyuna ondan uzak düşmedeyim!</p>
				<p class="paragraf para-style-override-3">Nihayet, o, sevgilinin tapısına varınca, vuslatıyla bir neşeye kavuşmada.</p>
				<p class="paragraf para-style-override-3">Bense vuslatından bir koku bile ummuyorum. Top vuslatına erişiyor; benden öndülü kaptı gitti!”</p>
				<p class="paragraf para-style-override-3">Padişah dedi ki: Ey yoksul, benim huzurumda müflislik davasına kalkıştın.</p>
				<p class="paragraf para-style-override-3">Yalan söylemiyorsan, müflis olduğuna şahidin var mı?</p>
				<p class="paragraf para-style-override-3">Adam dedi ki: Canım bedenimdeyken müflis değilim. İflas davasına kalkıştım, ama bu meclisin eri değilim ben!</p>
				<p class="paragraf para-style-override-3">Fakat aşkta can feda ettim mi, iş biter. Müflisin nişanı, can vermedir.</p>
				<p class="paragraf para-style-override-3">Ey Mahmud, sen de âşıkım diyorsun, nerede bu davanın bürhanı? Canını feda et de göreyim. Yoksa aşk davasına girişme!</p>
				<p class="paragraf para-style-override-3">Bu sözü söyler söylemez ruhunu teslim etti, âlemden gitti. Ansızın sevgilinin yüzüne bakarak canını veriverdi!</p>
				<p class="paragraf para-style-override-3">O rint toprak üstünde can verince, Sultan Mahmud derde düştü; gözüne cihan kapkara kesildi.</p>
				<p class="paragraf para-style-override-3">Sence canla başla oynamak, ehemmiyetsiz bir şeyse, gel de bizzat oyunu gör, sanatı seyret!</p>
				<p class="paragraf para-style-override-3">Sana bir an, “gel, gir” derlerse, bu yoldaki beyhude lafları duymazsın.</p>
				<p class="paragraf para-style-override-3">Öyle başsız ayaksız bir hale gelirsin ki, elinde ne varsa hepsini oynar, kaybedersin!</p>
				<p class="paragraf para-style-override-3">Bir haber alayım diye bu yola düştün mü, aklın da karmakarışık bir hale gelir, canın da!</p>
				<p class="anabaslik" id="toc_marker-29-16" xml:lang="en-GB"><span>Hikâye</span></p>
				<p class="paragraf para-style-override-3">Arap’ın biri, Acem diyarına düştü. Acemlerin âdetlerine şaşırdı kaldı.</p>
				<p class="paragraf para-style-override-3">O hiçbir şeyden haberi olmayan Arap, etrafı seyrede ede giderken, yolda bir kalenderhaneye rastladı.</p>
				<p class="paragraf para-style-override-3">Bir alay rint gördü ki, ne başları var, ne ayakları. Hepsi iki âlemi de bir söz bile söylemeden oynamış, elden çıkarmış!</p>
				<p class="paragraf para-style-override-3">Hepsi kendini kaybetmiş, arı namusu bırakmış. Her biri kötülükte, pislikte öbüründen temiz!</p>
				<p class="paragraf para-style-override-3">Her birinin elinde bir şarap testisi vardı. Hiçbirisi şarap tatmamıştı ama, hepsi de sarhoştu!</p>
				<p class="paragraf para-style-override-3">Onları görünce gönlü onlara aktı; onlardan hoşlandı. Aklını da onların seline kaptırdı, canını da!</p>
				<p class="paragraf para-style-override-3">Kalenderler Arap’ın kendilerine kapıldığını, aklını, canını elden aldırdığını görünce</p>
				<p class="paragraf para-style-override-3">Hep birden, “Gel, içeri gir!” dediler. Arap kalenderhaneye girdi.</p>
				<p class="paragraf para-style-override-3">Onlarla hemdert oldu, rintliğe başladı; elden çıktı, kendisini kaybetti.</p>
				<p class="paragraf para-style-override-3">Bir hayli malı mülkü, gümüşü vardı. Bir anda hepsini harcadı, tertemiz oldu.</p>
				<p class="paragraf para-style-override-3">Bir rint gelip ona bir hayli şarap sundu, iyice sarhoş edip dışarıya kaptı, koyuverdi</p>
				<p class="paragraf para-style-override-3">Arap çıplak, müflis, canı susuz, dudakları kupkuru bir halde kavminin bulunduğu yere gitti.</p>
				<p class="paragraf para-style-override-3">Dediler ki: “Sen ne perişan hale gelmişsin. Nerede altının, gümüşün. Uyudun mu yoksa?</p>
				<p class="paragraf para-style-override-3">Malın mülkün kalmamış, perişan olmuş çıkmışsın. Acem diyarına gidiş sana hayırlı gelmedi.</p>
				<p class="paragraf para-style-override-3">Yolda hırsıza mı rastladın? Malın ne oldu? Anlat bize de, halini anlayalım.”</p>
				<p class="paragraf para-style-override-3">Arap dedi ki: “Bir yolda sallana sallana giderken, ansızın Kalenderlere rastladım.</p>
				<p class="paragraf para-style-override-3">Bundan ötesini bilmiyorum gayrı, altın da gitti, gümüş de. Ben de böyle kalakaldım işte!”</p>
				<p class="paragraf para-style-override-3">Dediler ki: “Bu kalenderler ne çeşit adamlar, anlat!” Arap dedi ki: “Halime bakın, görün. Anlatma bundan ibaret, bu yeter zaten; ötesi kuru laf!”</p>
				<p class="paragraf para-style-override-3">Arap yokluğa dalmış kalmıştı. Bütün bu işlerden aklında kalan yalnız bir “gel, içimize katıl” sözüydü.</p>
				<p class="paragraf para-style-override-3">Sen de ya yola bas, yahut başını al git. Ya can ver, yahut öğüt dinle, vazgeç bu işten.</p>
				<p class="paragraf para-style-override-3">Aşk sırlarını canla kabul edersen, aşk yolunda can verirsen, baştan geçersin!</p>
				<p class="paragraf para-style-override-3">Can feda eder, çırçıplak kalırsın. Bütün olanlardan da aklında sadece bir “gel, içimize katıl” sesi kalır!</p>
				<p class="anabaslik" id="toc_marker-29-17" xml:lang="en-GB"><span>Hikâye</span></p>
				<p class="paragraf para-style-override-3">Şiblî, hakikatten, aşk sırlarından bahsederken, bu hikâyeyi kardeşine anlattı;</p>
				<p class="paragraf para-style-override-3">Dedi ki: Şehrin mektebinde zamanın Yusuf-u Kenan’ı denecek kadar güzel bir bey oğlu vardı.</p>
				<p class="paragraf para-style-override-3">Güzelliği bütün yücelik divanının fihristiydi. Vasfı güzellik eyvanından da yüceydi!</p>
				<p class="paragraf para-style-override-3">Mektebe gelip hocanın önüne oturdu mu, bütün talebe feryada getirdi.</p>
				<p class="paragraf para-style-override-3">Mektepte yoksul bir çocuk vardı. Babası malsız, mülksüz bir kunduracıydı.</p>
				<p class="paragraf para-style-override-3">Gönlünü o sarhoş putun eline vermiş, onun elinde kalmış, elden avuçtan çıkmıştı!</p>
				<p class="paragraf para-style-override-3">Tecrübesiz bir çocuk, aşk derdine nasıl tahammül edebilir? Aşk yüzünden dağ bile saman çöpü haline gelmede!</p>
				<p class="paragraf para-style-override-3">Bir gün mektebe bir hükümet adamı geldi. O çocuğu beyzadenin yanında görünce</p>
				<p class="paragraf para-style-override-3">“Çocuk, baban kim senin?” diye sordu. Çocuk, “Niye soruyorsun? O bildiğin kunduracının oğluyum.” dedi.</p>
				<p class="paragraf para-style-override-3">Adam dedi ki: “Bu çocuk beyzadeyle düşer kalkarsa, beyzade onun huyunu kapar, sefil bir hale gelir.”</p>
				<p class="paragraf para-style-override-3">Hâsılı o âşık çocuğun mektebe gelmesini men etti...</p>
				<p class="paragraf para-style-override-3">Hoca da zavallıyı mektepten uzaklaştırdı. Çocuk perişan bir hale geldi.</p>
				<p class="paragraf para-style-override-3">O oğlanın aşkıyla, adeta bir kora döndü, kor gibi gitti, küllüklerde yurt tuttu.</p>
				<p class="paragraf para-style-override-3">Aşk, o çocuğa nevruz gibi geldi çattı. Canlar yakan şimşek gibi ah etmeye başladı!</p>
				<p class="paragraf para-style-override-3">Nihayet kendisinden geçti; başına topraklar saçtı; yaslı bir hale girdi.</p>
				<p class="paragraf para-style-override-3">Beyzade, çocuğun halini duyunca ona bir adam gönderdi. “A perişan çocuk,” dedi;</p>
				<p class="paragraf para-style-override-3">“Neden ağlıyorsun, söyle. Maksadın ne? Kimden bu kadar feryat edip durmadasın?”</p>
				<p class="paragraf para-style-override-3">Çocuk dedi ki: “Gönlümü sana kaptırdım; senin aşkından feryat etmedeyim. Benim aşktan gördüklerimi kimsecikler görmesin!</p>
				<p class="paragraf para-style-override-3">Bir zamandır beni bekletip durmakta, ateş gibi kararsız bir hale koymadasın.”</p>
				<p class="paragraf para-style-override-3">Adam, geri gelip dedi ki: “Senden feryat ediyorum.</p>
				<p class="paragraf para-style-override-3">Gönlümü sana verdim. Diliyorum artık; gel de nasıl can veriyorum, gör diyor.”</p>
				<p class="paragraf para-style-override-3">Beyzade dedi ki: “Git, söyle: Ey başsız ayaksız, gönlünü büsbütün bana ver, gam yeme!</p>
				<p class="paragraf para-style-override-3"><span>Gönlünü bana yolla. Taneyi harmana gönder, diyor de!”</span></p>
				<p class="paragraf para-style-override-3">Adam gidip bu sözü söyleyince çocuk dedi ki: “Dur; biraz sabret!”</p>
				<p class="paragraf para-style-override-3">Çocuk içeri girip kanlara bulandı. Göğsünü yarıp yüreğini çıkardı;</p>
				<p class="paragraf para-style-override-3">Mademki sevgilim benden gönlümü istiyor, göndermememe imkân yok!</p>
				<p class="paragraf para-style-override-3">Bir tabağa koyup üstünü örttü; getirip, “Al bunu, böylece üstü örtülü olarak götür.” dedi.</p>
				<p class="paragraf para-style-override-3">Yüreğini tabağa koyar koymaz da bir nefes verdi ve derhal canını teslim etti.</p>
				<p class="paragraf para-style-override-3">Beyzade o tabağı görünce, bu yaprağı hiç okumamış olduğundan</p>
				<p class="paragraf para-style-override-3">O kanlı yüreği tabaktan çıkardı. Bütün mektep kanlı gözyaşlarıyla doldu, taştı!</p>
				<p class="paragraf para-style-override-3">Hem kendisi öldürdü, hem kendisi yaslandı. Ne yapmak lazımsa yaptı.</p>
				<p class="paragraf para-style-override-3">Onun mezarını kıble edindi. Her an yasıyla yandı, yakıldı!</p>
				<p class="paragraf para-style-override-3">Sen de aşk eriysen, yar yüreğini! Yok... aşk eri değilsen, beyhude söylenme!</p>
				<p class="paragraf para-style-override-3">Ey kendini âlemin piri sanan kişi, aşk yolunda bu çocuktan da aşağı mısın ki?</p>
				<p class="anabaslik" id="toc_marker-29-18" xml:lang="en-GB">Hikâye</p>
				<p class="paragraf para-style-override-3">Yüce himmetli biri, bir güzele âşık oldu.</p>
				<p class="paragraf para-style-override-3">Kazara sevgilisi ölüm döşeğine düştü. Yüzü safrandan daha sarı bir hale geldi. Vücudu safran dalından daha cılız, daha zayıf oldu!</p>
				<p class="paragraf para-style-override-3">Aydın günü kapkara kesildi. Adeta ölüm uzaklardan gelip çattı, yakınlaştı.</p>
				<p class="paragraf para-style-override-3">Bu hali âşıka haber verdiler. Derhal eline bir bıçak alıp koşa koşa girmeye başladı.</p>
				<p class="paragraf para-style-override-3">“Sevgiliyi öldüreceğim. Eceliyle ölmesin bari.” demekteydi.</p>
				<p class="paragraf para-style-override-3">Halk dedi ki: “Adamakıllı şaşırdın galiba. Bu öldürmede ne hikmet görüyorsun ki?</p>
				<p class="paragraf para-style-override-3">Kan dökme, bu öldürmeden el çek. Zaten şimdicek kendiliğinden ölecek zavallı!</p>
				<p class="paragraf para-style-override-3">Ölüyü öldürmeden ne çıkar ki? Cahilden başka kim var ki, ölünün başını kessin!”</p>
				<p class="paragraf para-style-override-3">Âşık dedi ki: “Sevgili benim elimle ölürse, onu ben öldürürsem, kısas ederler, beni de öldürürler.</p>
				<p class="paragraf para-style-override-3">Sonra kıyamet kopunca da, bütün mahşer halkının önünde, beni onun için mum gibi yakar, yandırırlar.</p>
				<p class="paragraf para-style-override-3">Bu suretle dünyada onun için öldürülmüş olurum; yarın ahirette de onun için yanarım; işte bu bana yeter!</p>
				<p class="paragraf para-style-override-3">Burada da muradıma erişmiş olurum, orada da. Bana onun için öldürülen ve onun için yanan derler.”</p>
				<p class="paragraf para-style-override-3">Âşıklar bu yola gelmişler, canlarıyla oynamaya koyulmuşlar, iki âlemi de ellerinden çıkarmışlardır.</p>
				<p class="paragraf para-style-override-3">Can zahmetini ortadan kaldırmışlar, gönüllerini bu âlemden tamamıyla almışlardır.</p>
				<p class="paragraf para-style-override-3">Can ortadan kalktı da, âşık cansız bir hale geldi mi, işte o vakit cananla halvet olur, sevgiliye ulaşır.</p>
				<p class="anabaslik" id="toc_marker-29-19" xml:lang="en-GB"><span>Hikâye</span></p>
				<p class="paragraf para-style-override-3">Tanrı Halil’i, ölüm haline gelince kolay kolay Azrail’e can vermedi.</p>
				<p class="paragraf para-style-override-3">Dedi ki: “Yürü git, padişaha arz et, de ki: Halil’inden can isteme gayrı!”</p>
				<p class="paragraf para-style-override-3">Ulu Tanrı dedi ki: “Eğer Halil’imsen haliline canını feda et!</p>
				<p class="paragraf para-style-override-3">Halbuki ondan kılıçla can almak, gerek. Dostundan kim canını esirger?”</p>
				<p class="paragraf para-style-override-3">Birisi, “Ey âlemi aydınlatan, neden Azrail’e can vermiyorsun?</p>
				<p class="paragraf para-style-override-3">Âşıklar yolda canlarıyla başlarıyla oynarlar; sen neden canını gözetmedesin.” dedi.</p>
				<p class="paragraf para-style-override-3">Halil dedi ki: “Ben, şimdicek can verecektim. Verecektim ama, araya Azrail girdi.</p>
				<p class="paragraf para-style-override-3">Halbuki ateşe atılırken, Cebrail gelmiş, ey Halil demişti, benden bir şey iste!</p>
				<p class="paragraf para-style-override-3">O zaman bile ben Cebrail’e bakmadım. Çünkü o benim yolumu kesiyor, beni Tanrı’dan alıkoyuyordu.</p>
				<p class="paragraf para-style-override-3">Cebrail’e bile baş eğmemişken, nasıl olur da şimdi Azrail’ e can veririm?</p>
				<p class="paragraf para-style-override-3">Tanrı’dan canını feda et sesini duymadıkça, can veremem ben.</p>
				<p class="paragraf para-style-override-3">Fakat o can vermemi emrederse, bütün can ülkesi yarım arpaya bile değmez bence!</p>
				<p class="paragraf para-style-override-3">O emretmedikçe, iki âlemde de canımı birisine teslim edemem... söz bundan ibaret işte!”</p>
				<p class="anabaslik" id="toc_marker-29-20" xml:lang="en-GB"><span>Marifet Vadisi</span></p>
				<p class="paragraf para-style-override-3">Ondan sonra gözüne, başı sonu olmayan marifet vadisi görünür.</p>
				<p class="paragraf para-style-override-3">Hiç kimse yoktur ki, yolun uzunluğu yüzünden gönlü karışmasın, acayip bir hale düşmesin!</p>
				<p class="paragraf para-style-override-3">O vadinin hiçbir yolu, öbürüne benzemez. Ten yolcusu başkadır, can yolcusu başka!</p>
				<p class="paragraf para-style-override-3">Yine de can ve ten, noksan ve kendi yüzünden daima geri kalıp zeval bulmada, ilerleyip kemale ulaşmadadır.</p>
				<p class="paragraf para-style-override-3">Hulâsa o vadide görünen birçok yol var ama, her bir yol, yolcusuna göre!</p>
				<p class="paragraf para-style-override-3">Bu ulu yolda nasıl olur da dertlere düşen örümcek, fille beraber yürür, aynı yola yollanır.</p>
				<p class="paragraf para-style-override-3">Herkesin yürüyüşü kemalincedir; herkesin yakınlığı halli halincedir.</p>
				<p class="paragraf para-style-override-3">Sivrisinek istediği kadar uçsun; kasırga süratini ve kasırga kuvvetini elde edebilir mi hiç?</p>
				<p class="paragraf para-style-override-3">Hâsılı herkesin yürüyüşü başka başkadır; hiçbir kuş öbür kuş gibi gidemez.</p>
				<p class="paragraf para-style-override-3">İşte bilgi bu yüzden ayrı ayrıdır. Birisi mihrabı bilmiş, bulmuştur, öbürü putu!</p>
				<p class="paragraf para-style-override-3">Bu kadri yüce yolun önünde bilgi güneşi doğup parladı mı</p>
				<p class="paragraf para-style-override-3">Herkes kadrince bir görgüye sahip olur; herkes hakikat âlemindeki durağını, bucağını bulur.</p>
				<p class="paragraf para-style-override-3">Yolcuya bu yol aydınlandı mı, dünya külhanı gözüne gül bahçesi görünür.</p>
				<p class="paragraf para-style-override-3">İçindeki sırrı görür o, deriyi değil. Artık sevgiliden başka bir zerre bile göremez zaten!</p>
				<p class="paragraf para-style-override-3">Ne görürse, hep onun yüzüdür; daima onu seyreder. Birlikte bütün sırları tamamlar, tam ve kâmil bir er olur, birliğe erer.</p>
				<p class="paragraf para-style-override-3">Nikap altındaki yüz binlerce sır, güneş gibi parlar, ona yüz gösterir.</p>
				<p class="paragraf para-style-override-3">Tek bir kişi bütün sırları görsün de kemale ersin diye, yüz binlerce kişi bu yolda kaybolur gider!</p>
				<p class="paragraf para-style-override-3">Bu ucu bucağı, dibi kıyısı olmayan denize dalmak, bu denizde dalgıçlık etmek için, iç âlemine dalmış bir kâmil er gerek!</p>
				<p class="paragraf para-style-override-3">Sana sırlar âleminden bir zevk hâsıl olsa, her an aşkın, şevkın tazelenir durur!</p>
				<p class="paragraf para-style-override-3">Adamakıllı susuzluk işte buradadır. Yüz binlerce kan işte burada helâl olur, dökülür gider!</p>
				<p class="paragraf para-style-override-3">Arşa bile el atsan, “daha yok mu” sözünü bir an bile bırakma!</p>
				<p class="paragraf para-style-override-3">Arşı bile irfan denizinde gark et. Buna imkân bulamazsan, bari başına yolda toprakları saç!</p>
				<p class="paragraf para-style-override-3">A gaflet uykusuna dalmış kişi, kutlanacak bir halin yoksa, neden kendine yas tutmuyor, neden kendine ağlamıyorsun?</p>
				<p class="paragraf para-style-override-3">Sevgilinin vuslatına erişemedin, o vuslattan neşelenmediysen, bari kalk da ayrılık yasını tut!</p>
				<p class="paragraf para-style-override-3">Sevgilinin yüzünü görmüyorsan, hiç olmazsa şaşkın bir halde oturma da, sırlara mahrem olmayı dile!</p>
				<p class="paragraf para-style-override-3">Bulamıyorsan, bari utan da aramaya koyul. Eşek gibi ne vakte kadar başıboş, yulafsız dolaşıp duracaksın?</p>
				<p class="anabaslik" id="toc_marker-29-21" xml:lang="en-GB">Hikâye</p>
				<p class="paragraf para-style-override-3">Bir adam vardı. Çin dağlarında taş kesilivermişti. Gözlerinden yeryüzüne gözyaşları yağar dururdu.</p>
				<p class="paragraf para-style-override-3">Fakat zari zari ağladıkça, gözyaşları da yere dökülür dökülmez taş olurdu.</p>
				<p class="paragraf para-style-override-3">O taşlardan biri bulutun eline geçse, kıyamete kadar elemden, acıklanmadan başka bir şey yağdırmaz.</p>
				<p class="paragraf para-style-override-3">O doğru sözlü, temiz özlü adam, bilgidir. Çin’de bile olsa onu arayıp bulmak gerek.</p>
				<p class="paragraf para-style-override-3">Çünkü ilim, gayretsiz, himmetsiz kişilerin derdiyle taş kesilmiştir. Niceye bir sürecek bu nimeti inkâr eden nankörlerin nankörlüğü?</p>
				<p class="paragraf para-style-override-3">Bu mihnet yurdu tamamıyla kapkaranlıktır. İlim bu yolda yol gösteren bir muma benzer.</p>
				<p class="paragraf para-style-override-3">Bu karanlık yerde canına yol gösterecek şey, bilgi cevheridir, canına canlar katan bilgidir.</p>
				<p class="paragraf para-style-override-3">Sense bu karanlıkta başsız ayaksız bir hale gelmiş, İskender gibi kılavuzsuz kalakalmışsın!</p>
				<p class="paragraf para-style-override-3">Elinde ilim cevheri yoksa, herkesten ziyade sen pişman olur kalırsın, a adamlıktan uzak kişi!</p>
				<p class="paragraf para-style-override-3">Bu cihan da can âleminde kaybolmuştur, o cihan da. Ten candan gizlenmiş, kaybolmuştur, can da tenden!</p>
				<p class="paragraf para-style-override-3">Bu kayboluş âleminden çıktın mı, bir yere varırsın ki, orası ancak Âdemoğluna mahsus bir yerdir.</p>
				<p class="paragraf para-style-override-3">Bu hususi yere vardın mı, her nefeste yüzlerce sır izler, yüzlerce sırra erersin.</p>
				<p class="paragraf para-style-override-3">Fakat bu yolda kaldın, bu yolu aşamadın mı, vah sana! Sende bütün varlığın kaybolur gider!</p>
				<p class="paragraf para-style-override-3">Geceleri uyuma, gündüzleri bir şey yeme ki, sende de belki bu istek zuhur eder.</p>
				<p class="paragraf para-style-override-3">İstekte kayboluncaya kadar, gündüzleri yemekten, geceleri uykudan kesilinceye kadar iste!</p>
				<p class="anabaslik" id="toc_marker-29-22" xml:lang="en-GB">Hikâye</p>
				<p class="paragraf para-style-override-3">Bir âşık aşkın şiddetinden perişan bir hale gelmiş, ağlaya, inleye bir yol ağzına düşmüş, uyuyakalmıştı.</p>
				<p class="paragraf para-style-override-3">Sevgilisi başucuna gidip onu uyumuş, kendinden geçmiş görünce</p>
				<p class="paragraf para-style-override-3">Bir kâğıt parçasına onun haline uygun bir şeyler yazdı, âşıkın yenine bağlayıp gitti.</p>
				<p class="paragraf para-style-override-3">Âşıkı, uykudan uyanınca kâğıdı gördü; okudu, gönlü kan kesildi.</p>
				<p class="paragraf para-style-override-3">Sevgilisi şöyle yazmıştı: Ey susup dalmış adam, tacirsen kalk, para kazan!</p>
				<p class="paragraf para-style-override-3">Yok, zahitsen geceleri uyuma, kulluk et, mücadelede bulun!</p>
				<p class="paragraf para-style-override-3">Bu da değil, âşıksan utan. Âşıkın gözünde uyku ne gezer?</p>
				<p class="paragraf para-style-override-3">Âşık, gündüzleri yel gibi eser savurur, geceleri yanar, yakılır, âleme ay ışığı gibi ışık verir!</p>
				<p class="paragraf para-style-override-3">A nursuz, pirsiz, mademki ne osun, ne bu. Aşkımızdan dem vurma; yalan davalara girişme!</p>
				<p class="paragraf para-style-override-3">Âşık, ölüp kefene sarılmadıkça yatar uyursa, ona da âşık derim, ama kendine âşıktır o!</p>
				<p class="paragraf para-style-override-3">Mademki sen bilgisizlikle aşk yoluna girdin, uykular hayrolsun, Allah rahatlık versin. Sen bu işin ehli değilsin!</p>
				<p class="anabaslik" id="toc_marker-29-23" xml:lang="en-GB"><span>Hikâye</span></p>
				<p class="paragraf para-style-override-3">Bir bekçi âşık olmuştu. Ne sabrı kalmıştı, ne kararı. Ne gecesi geceydi, ne gündüzü gündüz!</p>
				<p class="paragraf para-style-override-3">Bir arkadaşı, o uyuyup dincelmeyen âşıka dedi ki: “A uykudan, huzurdan mahrum kalan, bir an olsun uyu, istirahat et!”</p>
				<p class="paragraf para-style-override-3">Bekçi dedi ki: “Bir adam hem bekçi, hem de âşık olursa, bu iki işe birden girişirse, hiç uykusu gelir mi?</p>
				<p class="paragraf para-style-override-3"><span>Bekçiye uyku yaraşır mı? Hele o bekçi bir de âşık olursa!</span></p>
				<p class="paragraf para-style-override-3">Başımda bir bekçilik vardı; bir de bu canla başla oynayış derdi, bu aşk belası başıma geldi.</p>
				<p class="paragraf para-style-override-3">Artık nasıl uyuyabileyim ki, bu uyku kimseden ödünç de alınmaz!</p>
				<p class="paragraf para-style-override-3">Aşk her gece beni sınamada, bekçiye bekçilik edip durmada!”</p>
				<p class="paragraf para-style-override-3">Hulâsa bekçi, gâh gezer dolaşır, sopacığını kakar; gâh dertlere düşer, yüzünü başını döverdi!</p>
				<p class="paragraf para-style-override-3">O uykudan, huzurdan... o yemeden, içmeden kesilmiş âşık, bir an uyusaydı, aşk ona başka işler ederdi.</p>
				<p class="paragraf para-style-override-3">Fakat o bütün gece feryat ve figan etmekte, halkı uyutmamaktaydı!</p>
				<p class="paragraf para-style-override-3">Bir dostu dedi ki: “A yanıp yakılan, bütün gece bir an bile uyumuyorsun, bu ne hal?”</p>
				<p class="paragraf para-style-override-3">Bekçi cevap verdi: “Bekçi uyumaz; âşıkın yüzünde gözyaşından başka su bulunmaz!”</p>
				<p class="paragraf para-style-override-3">Bekçinin işi gücü, uykusuzluktur; âşıklarda yüz suyu, şeref ve yücelik bulunmaz!</p>
				<p class="paragraf para-style-override-3">Uyku yerinden gözyaşları coşup durdukça uyumaya imkân mı vardır?</p>
				<p class="paragraf para-style-override-3">Âşıklıkla bekçilik, birbirine dost oldu... uyku gözümden çıktı, denizlere aktı gitti!</p>
				<p class="paragraf para-style-override-3">Bekçiye âşıklık, ne de güzel geldi çattı. Uykusuzluk, onun ta içine işledi!</p>
				<p class="paragraf para-style-override-3">Bir adama uykusuzluk hoş gelirse, artık uyku onun kafasına girer mi hiç?</p>
				<p class="paragraf para-style-override-3">Ey adam, sen de hakikatı arıyorsan, uyuma. Yok eğer davan laftan ibaretse, Allah rahatlık versin, hayırlı uykular!</p>
				<p class="paragraf para-style-override-3">Gönül civarında bir hayli bekçilik et. Çünkü o civarda hırsızlar vardır!</p>
				<p class="paragraf para-style-override-3">Gönül hırsızları, yolu tutmuştur. Gönül cevherini koru hırsızlardan!</p>
				<p class="paragraf para-style-override-3">Bu bekçiliği huy edindin mi, aşk derhal zuhur eder, marifete erişirsin.</p>
				<p class="paragraf para-style-override-3">Şüphe yok, bu kan denizinden, insan marifeti uykusuzlukla elde eder.</p>
				<p class="paragraf para-style-override-3">Bu yolda yanına azık olarak uykusuzluk alan kişi, Tanrı tapısına vardı mı, o tapıya uyanık bir gönül götürmüş olur.</p>
				<p class="paragraf para-style-override-3">Mademki gönül uyanıklığı, uykusuzlukla elde ediliyor; gönül vefakârlık et de az uyu!</p>
				<p class="paragraf para-style-override-3">Sana ne kadar söyleyeyim? Varlığın gark oldu mu, feryat ve figan gark olan adamı kurtarmaz.</p>
				<p class="paragraf para-style-override-3">Âşıkların hepsi yol aldılar; gittiler; onların hepsi sevgide Tanrı sarhoşudurlar!</p>
				<p class="paragraf para-style-override-3">Sen karı gibi oturadur. O erler, ne içmek lazımsa içtiler.</p>
				<p class="paragraf para-style-override-3">Kimde Tanrı aşkının zevki zuhur ederse, o adam iki âlemin anahtarını da tez elde eder.</p>
				<p class="paragraf para-style-override-3">O kadınsa bile, kadri yüce bir er kesilir; hele erse, uçsuz bucaksız bir deniz haline gelir.</p>
				<p class="anabaslik para-style-override-7" id="toc_marker-29-24" xml:lang="en-GB"><span>Hikâye</span></p>
				<p class="paragraf para-style-override-3">Abbâse, birisine dedi ki: Ey aşk eri, kime sevda derdinin zerre kadar ışığı vursa</p>
				<p class="paragraf para-style-override-3">Erse ondan bir kadın doğar, kadınsa ondan bir er vücuda gelir.</p>
				<p class="paragraf para-style-override-3">Âdem’den kadının doğduğunu görmedin mi? Meryem’den erin doğduğunu duymadın mı?</p>
				<p class="paragraf para-style-override-3">Fakat ne lazımsa hepsi tamamlanmadıkça, bu iş kimseye tamamıyla açılmaz.</p>
				<p class="paragraf para-style-override-3">Bunu elde ettin mi, gönlünde ne varsa hepsini elde edersin.</p>
				<p class="paragraf para-style-override-3">Bunu saltanat bil, bunu devlet say. Bu âlemin bir zerresinin bile dinden bir zerre olduğunu bil!</p>
				<p class="paragraf para-style-override-3">Yok, bu âlem mülküne kani olursan, ebediyen ziyana düşer kalır, bir şey elde edemezsin!</p>
				<p class="paragraf para-style-override-3">Saltanat daima marifettedir. Çalış çabala da sende marifet sıfatı meydana gelsin.</p>
				<p class="paragraf para-style-override-3">İrfan âleminin sarhoşu olan, bütün âlem halkına sultan kesilir.</p>
				<p class="paragraf para-style-override-3">Bu âlemin saltanatı onun gözüne cüzi bir şey görünür. Dokuz gök, onun denizinde bir gemi kesilir!</p>
				<p class="paragraf para-style-override-3">Âlemdeki padişahlar, bu kıyısız bucaksız denizden bir içim su içseler de zevkini alsalardı</p>
				<p class="paragraf para-style-override-3">Hepsi derde düşer, yaslanır, dertten birbirlerinin yüzlerine bile bakmazlardı!</p>
				<p class="anabaslik" id="toc_marker-29-25" xml:lang="en-GB">Hikâye</p>
				<p class="paragraf para-style-override-3">Sultan Mahmud bir yıkık yere girdi. Orada bir deli divane gördü.</p>
				<p class="paragraf para-style-override-3">Adamcağız dertlere düşmüş, başını önüne eğmiş; sırtına adeta bir dağ yüklenmişti.</p>
				<p class="paragraf para-style-override-3">Padişahı görünce bağırdı: “Geri dur. Yoksa can evine yüzlerce çavuş yollar, seni can evinden yaralarım!</p>
				<p class="paragraf para-style-override-3">Sen padişah değilsin; himmetin pek aşağı, pek bayağı! Sen Tanrı’nın nimetlerine nankörlük etmedesin!”</p>
				<p class="paragraf para-style-override-3">Sultan Mahmud dedi ki: “Kâfir deme bana. Benimle bir söz konuş, fazla söyleme!”</p>
				<p class="paragraf para-style-override-3">Meczup “A hiçbir şeyden haberi olmayan, kimden uzak düştüğünü, nasıl baş aşağı, altüst olduğunu bilseydin</p>
				<p class="paragraf para-style-override-3">Başına kül ve toprak da serpmez, daima ateşler saçardın.” dedi.</p>
				<p class="anabaslik" id="toc_marker-29-26" xml:lang="en-GB"><span>İstiğna Vadisi</span></p>
				<p class="paragraf para-style-override-3">Bundan sonra istiğna vadisi gelir. O vadide ne dava vardır, ne mana!</p>
				<p class="paragraf para-style-override-3">O âlemde niyazsızlıktan bir kasırga kopar ki, bir anda bütün bir ülkeyi birbirine katar, kırar geçirir!</p>
				<p class="paragraf para-style-override-3">Yedi deniz, burada bir gölcük sayılır. Yedi cehennem, burada bir kıvılcım kesilir!</p>
				<p class="paragraf para-style-override-3">Burada sekiz cennetin de hükmü yoktur. Burada yedi cehennem buz gibi donmuş kalmıştır.</p>
				<p class="paragraf para-style-override-3">Şaşılacak şey. Burada bir karıncaya bile her solukta sebepsiz, illetsiz yüz fil kuvveti verilir.</p>
				<p class="paragraf para-style-override-3">Bir kuzgunun aklı ersin diye, yüzlerce kervan içinde bir adam bile diri kalmaz!</p>
				<p class="paragraf para-style-override-3">Âdem’e bir mum yansın da ışık versin diye, yüz binlerce yeşiller giyinmiş melek gamdan yanar, yakılır!</p>
				<p class="paragraf para-style-override-3">Nuh, o tapıda dülger oluncaya kadar, yüz binlerce cisim ruhsuz kalmıştır!</p>
				<p class="paragraf para-style-override-3">Aralarından bir İbrahim çıksın da hakikata erişsin diye, orduya yüz binlerce sinek üşüşmüştür!</p>
				<p class="paragraf para-style-override-3">Tanrı kelimi can gözüne sahip olsun diye, yüz binlerce çocuğun başı kesilmiştir!</p>
				<p class="paragraf para-style-override-3">Yüz binlerce kişi zünnar kuşanmıştır da, nihayet bir İsa sırlara mahrem olmuştur!</p>
				<p class="paragraf para-style-override-3">Yüz binlerce can ve gönül yağma edilmiştir de, sonunda Muhammed bir gececik miraç etmiştir!</p>
				<p class="paragraf para-style-override-3">Burada ne yeninin değeri vardır, ne eskinin. Burada istersen bir iş yap, istersen yapma!</p>
				<p class="paragraf para-style-override-3">Gönül cihanının tamamıyla yanıp kebap olduğunu görsen, tut ki bir rüya görmüşsün!</p>
				<p class="paragraf para-style-override-3">Bu denize binlerce can düşüp gark olsa, sanki uçsuz bucaksız bir denize bir çiğ tanesi düşmüştür!</p>
				<p class="paragraf para-style-override-3">Yüz binlerce baş uykuya yatsa, bu âlemden göçüp gitse, sanki güneşin doğmasıyla bir zerrecik gölge ortadan kalkmıştır!</p>
				<p class="paragraf para-style-override-3">Göklerle yıldızlar parça parça yere dökülseler, farz et ki, âlemde ağacın birinden bir yaprak eksilmiştir!</p>
				<p class="paragraf para-style-override-3">Balıktan aya kadar ne varsa hepsi yok olsa, sanki topal bir karıncanın ayağı bir çukura batmıştır!</p>
				<p class="paragraf para-style-override-3">İki cihan da tamamıyla yok olsa, güya âlemden bir kum tanesi yok olmuştur!</p>
				<p class="paragraf para-style-override-3">Cinlerden, insanlardan eser kalmasa, farz et ki, yağmurun bir katresi eksilmiştir!</p>
				<p class="paragraf para-style-override-3">Bütün bunlar toprağa dökülse, mahvolsa, bir hayvanın tek bir tüyü yok olmuş, ne zararı var ki?</p>
				<p class="paragraf para-style-override-3">Bu dokuz lenger birden kaybolsa, farz et ki, yedi deryadan bir katre azalmış!</p>
				<p class="paragraf para-style-override-3">Bu âlemde cüz değil, âlem tamamıyla mahvolsa, sanki yer yüzünden bir saman çöpü eksilmiş, yok olmuş!</p>
				<p class="anabaslik" id="toc_marker-29-27" xml:lang="en-GB">Hikâye</p>
				<p class="paragraf para-style-override-3">Köyümüzde ay gibi güzel bir delikanlı vardı. Yusuf gibi kuyuya düştü.</p>
				<p class="paragraf para-style-override-3">Üstüne bir hayli taş, toprak dökülmüştü. Nihayet onu birisi kuyudan çıkardı.</p>
				<p class="paragraf para-style-override-3">Pek kötü bir hale düşmüş, iki solukluk ömrü kalmıştı.</p>
				<p class="paragraf para-style-override-3">O güzel huylunun adı Muhammed’di. Ahirete bir adımlık yolu kalmıştı adeta.</p>
				<p class="paragraf para-style-override-3">Babası görünce dedi ki: “Oğul, ey babasının gözünün ışığı, ey babasının canı,</p>
				<p class="paragraf para-style-override-3">Ey Muhammed, lütfet de babana bir söz söyle!” Delikanlı dedi ki: “Artık nerde söz?</p>
				<p class="paragraf para-style-override-3">Nerde Muhammed, nerde babası, nerde kimse?” Ancak bu sözleri söyledi ve hemen can verdi.</p>
				<p class="paragraf para-style-override-3">Ey gönül gözü açık yol eri, sen de bir bak, bir gör. Muhammed nerde, Âdem nerde?</p>
				<p class="paragraf para-style-override-3">Âdem nerde kaldı; soyu sopu nereye gitti? Cüziyatın adı nerde, külliyatın adı nerde?</p>
				<p class="paragraf para-style-override-3">Nerde yeryüzü, nerde dağ, nerde deniz, nerde gök? Nerde peri, nerde şeytan, nerde melek?</p>
				<p class="paragraf para-style-override-3">Nerde şimdi o topraktan yaratılan yüz binlerce ten? Nerde şimdi o yüz binlerce tertemiz can?</p>
				<p class="paragraf para-style-override-3">Nerde can verme çağındaki deprenmeler, kıvranmalar? Nerde birisi, nerde can, nerde ten? Hepsi hiç mi hiç!</p>
				<p class="paragraf para-style-override-3">İki cihanı da, daha yüz binlerce âlemi de araya toplasan, her ne varsa hepsini karsan, karıştırsan</p>
				<p class="paragraf para-style-override-3">Sana ancak bir serap görünür; kalburun üstünde kalan bir hiçten ibarettir!</p>
				<p class="anabaslik" id="toc_marker-29-28" xml:lang="en-GB">Hikâye</p>
				<p class="paragraf para-style-override-3">Can gözü açık, yüreği temiz, gönlü uyanık Yusuf-ı Hemedani,</p>
				<p class="paragraf para-style-override-3">Dedi ki: Ömürlerce arşın daha yücesine çık, sonra yerin ta dibine in.</p>
				<p class="paragraf para-style-override-3">Ne varsa, ne olmuş ve ne olacaksa; iyi, kötü, hepsi de bir zerreden ibarettir;</p>
				<p class="paragraf para-style-override-3">Hepsi de Tanrı’nın cömertlik ve ihsan denizinden bir katredir. Bu âleme bir insan bile gelmiş, yahut gelmemiş... ne çıkar bundan?</p>
				<p class="paragraf para-style-override-3">A bön kişi, bu vadiyi aşmak pek kolay değildir. Fakat sen bilgisizliğinden kolay sanıyorsun!</p>
				<p class="paragraf para-style-override-3">Şu gönlün yüzlerce defa kan kesilse, yine bir konağını bile aşamazsın.</p>
				<p class="paragraf para-style-override-3">Her an bir âlem boyunca yol aşsan, baktın mı görürsün ki, henüz ilk adım attığın yerdesin!</p>
				<p class="paragraf para-style-override-3">Hiçbir yolcu, bu yolun sonunu göremedi. Hiç kimse bu derdin dermanını bulamadı.</p>
				<p class="paragraf para-style-override-3">Durdun mu, buz kesildin, dondun gitti. Gâh leş haline gelirsin, gâh ölür gidersin!</p>
				<p class="paragraf para-style-override-3">Yok, durmadın da daima yelip yorttun mu, boyuna “gel” sesini duyar durursun!</p>
				<p class="paragraf para-style-override-3">Ne gitmenin faydası var, ne durmanın. Ne ölürsün, ne doğarsın.</p>
				<p class="paragraf para-style-override-3">Ne çare. Pek müşkül bir işe düştün. İş müşkül, üstadın da yok!</p>
				<p class="paragraf para-style-override-3">Ey sükût edip duran kişi, bu işe girişme, girişedur! Kendine gel. Bu işi bırak, boşla; işe sarıl, işe giriş!</p>
				<p class="paragraf para-style-override-3"><span>Hem işi bırak, hem işe giriş. İşini hem azalt, hem çoğalt!</span></p>
				<p class="paragraf para-style-override-3">Bir iş çıkar da bu işe derman olursa, işin sonuna kadar işsiz kalmazsın.</p>
				<p class="paragraf para-style-override-3">Yoksa bir iş çıkmaz, derdine derman olmazsa, nasibin ancak işsizliktir.</p>
				<p class="paragraf para-style-override-3">Önce yaptığın işi bırak. Bunu yapman da doğrudur, yapmaman da. Ha yapmışsın, ha yapmamışsın!</p>
				<p class="paragraf para-style-override-3">Burada gereken iş nedir? Tanınmaz, bilinmez ki; nasıl anlar, bilirsin? Fakat olur ya, belki tanır, bilir de o işe koyulursun!</p>
				<p class="paragraf para-style-override-3">Hele niyazsızlığa bak, istiğnayı bir gör! İster şarkı söyle, ister bağır, yolun!</p>
				<p class="paragraf para-style-override-3">İstiğna şimşeği, burada öyle bir çakmıştır ki, onun alevinden derhal yüzlerce cihan yanmış, yakılmıştır!</p>
				<p class="paragraf para-style-override-3">Burada yüzlerce cihan, topraklara dökülür. Bu vadide cihan olmazsa olmasın; ne zararı var ki?</p>
				<p class="anabaslik" id="toc_marker-29-29" xml:lang="en-GB"><span>Hikâye</span></p>
				<p class="paragraf para-style-override-3">Görmüşsündür ya; akıllı hakîm, önüne topraktan yapılma bir levha alır;</p>
				<p class="paragraf para-style-override-3">O levhaya çizgiler çizer, şekiller yapar; duran ve dönen yıldızları resmeder.</p>
				<p class="paragraf para-style-override-3">O levhaya hem gökyüzünü yapar, hem yeryüzünü. Gâh buna hükmeder, gâh ona!</p>
				<p class="paragraf para-style-override-3">Levhaya yıldızları, burçları çizer, hem üfulü resmeder, hem urucu.</p>
				<p class="paragraf para-style-override-3">Levhanın üstünde yıldızların yomlu ve kutlu zamanlarını da hesaplar, yomsuz ve kutsuz zamanların da. Doğum evini de oraya çizer, ölüm evini de.</p>
				<p class="paragraf para-style-override-3">Derken yomlu, yomsuz; hesabını yapıp neticeyi aldıktan sonra, levhanın bir ucundan tutar;</p>
				<p class="paragraf para-style-override-3">Üstündeki şekilleri, çizgileri tamamıyla siler, hiçbir şey bırakmaz. Sanki levhada o şekiller hiç yokmuş!</p>
				<p class="paragraf para-style-override-3"><span>İşte bu ıstıraplarla dolu âlemin sureti de aynen bu levhanın üstündeki şekiller, suretler gibidir; hepsi de hiçtir, hiç!</span></p>
				<p class="paragraf para-style-override-3">Fakat sen bu seçilmiş hazineyi elde etmeye kadir değilsin. Yürü, buradan yüzünü çevir de bir bucakta oturadur!</p>
				<p class="paragraf para-style-override-3">Bütün erler, burada kadın kesilirler. Burada iki âlemden de bir nişane bile bulamazlar.</p>
				<p class="paragraf para-style-override-3">Mademki bu yola gitmeye takatın yok; dağ gibi olsan, yine bir saman çöpü kadar bile değerin yoktur.</p>
				<p class="anabaslik" id="toc_marker-29-30" xml:lang="en-GB"><span>Hikâye</span></p>
				<p class="paragraf para-style-override-3">Sır ehlinden bir ere sırlar âleminin perdesi açıldı.</p>
				<p class="paragraf para-style-override-3">Derhal hatif seslendi: “Ey dertli, çabuk ne diliyorsan dile, hemencecik elde et!”</p>
				<p class="paragraf para-style-override-3">Pir dedi ki: “Ben gördüm, peygamberler daima belaya uğruyorlar.</p>
				<p class="paragraf para-style-override-3">Nerde bir zahmet, nerde bir bela varsa, herkesten önce peygamberleri gelip buluyor.</p>
				<p class="paragraf para-style-override-3">Peygamberlerin nasibi bile bela olduktan sonra, bu garip ihtiyara huzur ve istirahat nasip olur mu hiç?</p>
				<p class="paragraf para-style-override-3">Ben ne yücelik isterim, ne horluk. Keşke beni kendi aczimle bıraksaydın!</p>
				<p class="paragraf para-style-override-3">Uluların nasibi dert ve zahmet olunca, küçükler nerden hazine elde edecekler, define bulacaklar? Buna imkân mı var?</p>
				<p class="paragraf para-style-override-3">Peygamberler bu işe girişmişler, katlanıyorlar. Fakat benim kudretim yok, tahammülüm yok. Benden el çek!</p>
				<p class="paragraf para-style-override-3">Fakat candan da söylesem, ne faydası var? Ne söylersem söyleyeyim, sen istemedikçe fayda vermez ki!”</p>
				<p class="paragraf para-style-override-3">Bu tehlike denizine düşmüşsün, ama keklik gibi koldan, kanattan da kalmışsın, uçamıyorsun.</p>
				<p class="paragraf para-style-override-3">Bu yolun dibi, sonu olmadığını, yolda da canavarlar bulunduğunu bilseydin, hiç böyle yola düşmeyi diler miydin?</p>
				<p class="paragraf para-style-override-3">Önce aklın başından gider, kararsız bir hale gelirsin; sonra da bu deryaya daldın mı, artık kıyıyı bulabilirsen bul. Canını kurtarabilirsen kurtar!</p>
				<p class="anabaslik" id="toc_marker-29-31" xml:lang="en-GB">Hikâye</p>
				<p class="paragraf para-style-override-3">Bir sinek, rızık için dolaşıp dururken bir bucakta duran bal küpünü gördü.</p>
				<p class="paragraf para-style-override-3">Balın iştirakiyle gönlü elden gitti. Coştu, köpürdü, feryada başladı; “Nerde bir er ki,” dedi,</p>
				<p class="paragraf para-style-override-3">“Benden bir arpacık alsın da o küpe atılmamı temin etsin!</p>
				<p class="paragraf para-style-override-3">Vuslat dalım hiç böyle meyve verir mi bir daha? Baldan daha iyi ne var ki?”</p>
				<p class="paragraf para-style-override-3">Birisi, sineğin muradını yerine getirdi. Küpün ağzını açtı, ondan bir arpa alıp sineğin küpün içine girmesine yardım etti.</p>
				<p class="paragraf para-style-override-3">Sinek bala düşünce eli ayağı adamakıllı yapışıp kaldı.</p>
				<p class="paragraf para-style-override-3">Kurtulmak istedikçe yapıştı. Sıçramaya çalıştıkça daldı.</p>
				<p class="paragraf para-style-override-3">Feryat etti: “Beni bu bal kahretti, zehirden beter oldu bana!</p>
				<p class="paragraf para-style-override-3">Demin bir arpa verdim. Şimdi iki arpa vereceğim, tek birisi çıksın da beni şu beladan kurtarsın!”</p>
				<p class="paragraf para-style-override-3">Hiç kimse bu vadide bir an bile aylak durmamalı. Bu vadiye aklı başında olan erden başkası dalmamalı!</p>
				<p class="paragraf para-style-override-3">Ey işi gücü darmadağan olmuş gönül, nice demir vaktini gafletle geçirmedesin.</p>
				<p class="paragraf para-style-override-3">Kalk. Bu aşılması güç vadiyi aş. Uç, kol kanat aç; candan gönülden alâkanı kes!</p>
				<p class="paragraf para-style-override-3">Çünkü canla, gönülle beraber gidersen, müşriksin. Hatta müşriklikten de gafilsin!</p>
				<p class="paragraf para-style-override-3">Canı yola saç, gönlünü feda et; yoksa istiğna ile işi değiştiriverirler!</p>
				<p class="anabaslik" id="toc_marker-29-32" xml:lang="en-GB"><span>Hikâye</span></p>
				<p class="paragraf para-style-override-3">Hırkaya bürünmüş ünlü bir şeyh vardı. Bir köpekçinin kızına âşık oldu; bu sevda şeyhin kararını elinden aldı.</p>
				<p class="paragraf para-style-override-3">O kızın aşkıyla öyle zebun oldu ki, gönlünden kan dalgaları, deniz gibi köpürmekteydi!</p>
				<p class="paragraf para-style-override-3">Belki yüzünü görürüm diye, kızın mahallesinde köpeklerle beraber yatmaktaydı.</p>
				<p class="paragraf para-style-override-3">Kızın anası bunu duydu. Dedi ki: “Şeyhim, nasıl oldu da gönlünü kaptırdın, yolunu azıttın?</p>
				<p class="paragraf para-style-override-3">Eğer kızı elde etmek istiyorsan, malum ya, bizim sanatımız ancak köpekçilik.</p>
				<p class="paragraf para-style-override-3">Bizim rengimize boyanır, sen de köpekçilik edersin. Bir yıl sonra da Allah’ın emriyle kızı nikâhlar, alır gidersin.”</p>
				<p class="paragraf para-style-override-3">Şeyhin sevdası temelliydi, sağlamdı. Derhal hırkayı çıkarıp attı, hemen işe koyuldu.</p>
				<p class="paragraf para-style-override-3">Eline bir köpek alıp pazara düştü; bir yıla yakın bir müddet hep bu işle uğraştı.</p>
				<p class="paragraf para-style-override-3">Başka bir sofi, evvelce onunla hemdemdi. Şeyhi görünce dedi ki: “A adam olmaz herif,</p>
				<p class="paragraf para-style-override-3">Otuz yıldır erlik ettin de sonunda bu işe nasıl düştün? Senin yaptığın bu işi kim yapmıştır ki?”</p>
				<p class="paragraf para-style-override-3">Şeyh cevap verdi: “Ey gafil hikâyeyi uzatma. Çünkü eğer işin üstündeki perdeyi kaldırırsan, kötü olur.</p>
				<p class="paragraf para-style-override-3">Bu sırları ulu Tanrı bilir. Ya benim işimi sana takdir ediverirse!</p>
				<p class="paragraf para-style-override-3">Senin bu kınamanı duyar da köpeği benim elimden alır, senin eline verirse!”</p>
				<p class="paragraf para-style-override-3">Niceye bir söyleyeyim? Gönlüm dertlere düşmekten, ah edip durmaktan ne hallere geldi de bir an bile bir yol eri zuhur etmedi!</p>
				<p class="paragraf para-style-override-3">Beyhude yere bir hayli söylendim durdum da sizden bir kişi bile bu sırları araştırmadı.</p>
				<p class="paragraf para-style-override-3">Siz de yol sırlarını bilirseniz, o vakit sözlerimi anlarsınız.</p>
				<p class="paragraf para-style-override-3">Bu yolda bundan fazla da söylesem, herkes uykuda; faydası yok! Nerde yol alan birisi, nerde?</p>
				<p class="anabaslik" id="toc_marker-29-33" xml:lang="en-GB">Hikâye</p>
				<p class="paragraf para-style-override-3">Bir derviş, şeyhine dedi ki: Huzur âlemine dair bir nükte söyle! Şeyh cevap verdi: Uzaklaş!</p>
				<p class="paragraf para-style-override-3">Siz şimdi yüzlerinizi yıkarsanız, ben o vakit bir nükte söyler, ortaya bir sır atarım.</p>
				<p class="paragraf para-style-override-3">Pislikte misk kokusu varmış, ne fayda? Sarhoşlara nükte söylemenin ne faydası var?</p>
				<p class="anabaslik" id="toc_marker-29-34" xml:lang="en-GB">Tevhit Vadisi</p>
				<p class="paragraf para-style-override-3">Bundan sonra önüne tevhit vadisi, tecrit ve tefrit konağı gelir.</p>
				<p class="paragraf para-style-override-3">Bütün yüzler bu vadiye yönelse, herkes bir gömlekten baş çıkarır.</p>
				<p class="paragraf para-style-override-3">Sayı çok da olsa, az da olsa, bu yolda birlikte birleşir, hep bir olur. Her sayı, birin bir kere daha tekrarından ibarettir zaten.</p>
				<p class="paragraf para-style-override-3">Sayı çok olsa, her sayıda daima o bir vardır. O bir sayısı boyuna tekrarlanır da tamam olur.</p>
				<p class="paragraf para-style-override-3">Fakat buracıkta sana zahir olan bir, o tek Tanrı değildir ha. Sayıda tekrarlanıp duran birdir!</p>
				<p class="paragraf para-style-override-3">Bunun ne haddi vardır, ne hesabı. Şu halde ezele de bakma, ebede de!</p>
				<p class="paragraf para-style-override-3">Ezel de, ebet de daimi olarak mahvoldu gitti mi, arada ne kalır? Hiç!</p>
				<p class="paragraf para-style-override-3">Mademki her şey hiçtir, hiçlikten ibarettir; mademki bütün bunlar hiçtir, hakikatte yokluktan başka ne vardır ki?</p>
				<p class="anabaslik" id="toc_marker-29-35" xml:lang="en-GB">Hikâye</p>
				<p class="paragraf para-style-override-3">Bir aziz meczubun birine “Âlem nedir? Şu kurulu düzeni bir anlatıversene.” dedi.</p>
				<p class="paragraf para-style-override-3">Meczup dedi ki: “Bu şan ve şöhretle dolu olan âlem, yüz türlü şekillerle donanıp bezenmiş bir nahle benzer.</p>
				<p class="paragraf para-style-override-3">Birisi baştan aşağı bir el sürdü mü, şüphe yok ki, bütün o şekilleri bozar, hepsi de bir tek mum olur gider.”</p>
				<p class="paragraf para-style-override-3">Mademki hepsi mumdur, mumdan başka bir şey değildir; yürü vazgeç, o kadar donantı, bezenti de ancak bir şeyden ibarettir!</p>
				<p class="paragraf para-style-override-3">Her şey bir şey oldu mu, ikilik kalmaz. Burada benlik de ortadan kalkar, senlik de!</p>
				<p class="anabaslik" id="toc_marker-29-36" xml:lang="en-GB">Hikâye</p>
				<p class="paragraf para-style-override-3">Bir kocakarı, Ebu Ali’nin yanına gitti, yanında bir de altın varak götürerek, “Bunu benden kabul et, al.” dedi.</p>
				<p class="paragraf para-style-override-3">Şeyh dedi ki, “Ahdim var, Tanrı’dan başka kimsecikten bir şey almayacağım.”</p>
				<p class="paragraf para-style-override-3">Kocakarı hemen şu sözleri söyledi: “Ey Ebu Ali, sendeki bu şaşılık da nerden meydana geldi?</p>
				<p class="paragraf para-style-override-3">Sen bu yolda iş başarıp hüküm yürütecek adam değilsin. Şaşı değilsen, nasıl oluyor da biri iki görüyorsun?”</p>
				<p class="paragraf para-style-override-3">Burada er olanın gözüne ağyar görünmez. Çünkü burada ne Kâbe vardır, ne kilise!</p>
				<p class="paragraf para-style-override-3">Er, bütün sözleri ondan duyar, her şeyi onunla var görür.</p>
				<p class="paragraf para-style-override-3">Âlemde ondan başka kimseyi görmez. Zaten ondan başka hiç kimse baki kalmaz ki!</p>
				<p class="paragraf para-style-override-3">Hem her şey ondadır... hem ondandır, hem de onunla kaimdir. Aynı zamanda da onun varlığı bu üçünden de münezzehtir. İşte bu iyi bir anlayıştır.</p>
				<p class="paragraf para-style-override-3">Kim birlik denizinde yok olmazsa, isterse şeklen adam olsun, mertebesi yüce bulunsun; adam olmamıştır vesselam!</p>
				<p class="paragraf para-style-override-3">Fakat ister hünerli olsun, ister kusurlu... Kimin gayb âleminde gizlenmiş bir güneşi varsa</p>
				<p class="paragraf para-style-override-3">Nihayet bir gün gelir; o güneş bulutlardan sıyrılır, onun üstüne doğar, ışıklarını yayar.</p>
				<p class="paragraf para-style-override-3">Kim kendi güneşine ulaşırsa, iyice bil ki, iyiden de kurtulur, kötüden de!</p>
				<p class="paragraf para-style-override-3">Sen var oldukça iyi, kötü vardır. Fakat sen kayboldun, aradan çıktın mı, bütün hepsi boş şeylerdir.</p>
				<p class="paragraf para-style-override-3">Sen kendi varlığında kalırsan, iyiyi kötüyü görürsün, yol da uzar gider!</p>
				<p class="paragraf para-style-override-3">Önce yoktun sen. Yokluktan meydana geldin. Varlığına kapıldın kaldın.</p>
				<p class="paragraf para-style-override-3">Keşke önce nasılsan, öyle kalaydın. Yani varlığın olmasaydı, yok olsaydın!</p>
				<p class="paragraf para-style-override-3">Kötü huylardan tamamıyla arın, ondan sonra avucuna yel al, sonra da toprak ol!</p>
				<p class="paragraf para-style-override-3">Sen külhana benzeyen içinde, ne pislikler var, nerden bileceksin?</p>
				<p class="paragraf para-style-override-3">Yılanlar, akrepler, hep seninle beraber örtü altına girmişlerdir. Hepsi de uykuya dalmış, kendilerinden geçmişlerdir.</p>
				<p class="paragraf para-style-override-3">Bir kıl ucu kadar onlara meydan verdin mi, her biri büyür, kuvvetlenir, yüz yılan büyüklüğünde bir ejderha kesilir.</p>
				<p class="paragraf para-style-override-3">Herkesin yılanlarla dolu bir cehennemi var. Kendine cehennem hazırlama; yapacağın başka iş var senin.</p>
				<p class="paragraf para-style-override-3">Sen bunlardan birer birer kurtulur, arınırsan; toprağa gittin mi, rahatça uyursun.</p>
				<p class="paragraf para-style-override-3">Fakat arınmadın mı, yılan olsun, akrep olsun; bunlar sana musallat olur, ta kıyamet gününe kadar sana azap eder dururlar.</p>
				<p class="paragraf para-style-override-3">Ey Attâr, daha ne kadar bu geçici sözlerle oyalanıp duracaksın? Hadi, yine tevhide gel, birlikten bahset!</p>
				<p class="paragraf para-style-override-3">Evet... yolcu bu birlik makamına erişti mi, yoldan o makam da kalkar, yolcu da!</p>
				<p class="paragraf para-style-override-3">Hepsi kaybolur gider. Çünkü O, meydana çıkar. Her şey dilsiz olur; çünkü O, söyler,</p>
				<p class="paragraf para-style-override-3">Cüzü olur, kül kesilir. Ne kül kalır, ne cüzü! Öyle bir suret meydana gelir ki, ne cismi vardır, ne canı, ne azası!</p>
				<p class="paragraf para-style-override-3">Bu dördü de dördünden münezzeh olarak zuhur eder. Yüz binler yüz binlerden münezzeh bir halde zahir olur!</p>
				<p class="paragraf para-style-override-3">Ne şaşılacak şey... Sır mektebinde yüz binlerce aklı, dudakları kurumuş, susuz ve perişan bir hale düşmüş görürsün!</p>
				<p class="paragraf para-style-override-3">Burada akıl kimdir ki? Kapı dibine düşmüş, anadan doğma kör ve sağır bir çocuk!</p>
				<p class="paragraf para-style-override-3">Bu sırrın bir zerresi kime vursa, kimi ışıklandırsa, o iki cihan sultanlığı sırrına erişir!</p>
				<p class="paragraf para-style-override-3">Fakat bu adam, zaten tamamıyla yok olmuştur. Âlemde de bir kıl ucu kadar varlık görmez.</p>
				<p class="paragraf para-style-override-3">Bu adam tamamıyla yok olmuştur. Yoktur ama, her şey bu adamdan ibarettir. Varlıktan meydana gelmiştir bu adam. Fakat yokluk da yine bu adamdır!</p>
				<p class="anabaslik" id="toc_marker-29-37" xml:lang="en-GB"><span>Hikâye</span></p>
				<p class="paragraf para-style-override-3">Lokman-ı Serahsî dedi ki: “Tanrım, ihtiyarım, başım dönüyor, yolumu azıtmışım!</p>
				<p class="paragraf para-style-override-3">Bir kul ihtiyarladı mı, onu sevindirirler, eline azat kâğıdını verirler, azat ederler.</p>
				<p class="paragraf para-style-override-3">A padişahım, ben de senin kulluğunda kapkara saçlarımı kara döndürdüm!</p>
				<p class="paragraf para-style-override-3">Bir hayli dertler çekmiş kulum. Sevindir beni. İhtiyarladım, azat kâğıdımı ver, azat et beni!”</p>
				<p class="paragraf para-style-override-3">Bir hatif seslendi: “Ey Tanrı hareminin en has kulları arasına girmiş olan, kulluktan kurtulmak isteyen</p>
				<p class="paragraf para-style-override-3">Aklını kaybeder, delirir. Artık ona bir şey de teklif edilmez. Sen de bu ikisinden, akıl ve tekliften çık, delilik âlemine ayak bas!”</p>
				<p class="paragraf para-style-override-3">Lokman-ı Serahsî, “Tanrım,” dedi; “ben de daima aklım gitsin, teklif ehli olmayayım diye isteyip duruyorum ya. Zaten senden istediğim bundan ibaret vesselam!”</p>
				<p class="paragraf para-style-override-3">Sonra tekliften ve akıldan kurtuldu. Ayaklarını vurarak, ellerini çırparak güle oynaya delilik âlemine daldı.</p>
				<p class="paragraf para-style-override-3">Dedi ki: “Şimdi bilmem kimim? Kul değilim, bu muhakkak. Fakat neyim ben?</p>
				<p class="paragraf para-style-override-3">Kulluk öldü gitti, fakat hürlük de kalmadı. Gönülde zerre kadar ne gam var, ne neşe!</p>
				<p class="paragraf para-style-override-3">Sıfatlardan kurtuldum, sıfatsız bir hale geldim. Ârifim ama marifetim yok!</p>
				<p class="paragraf para-style-override-3">Bilmiyorum, sen ben misin, yoksa ben sen miyim? Sen de kayboldum, benliğim kalmadı, senlik de yok oldu!”</p>
				<p class="anabaslik" id="toc_marker-29-38" xml:lang="en-GB"><span>Hikâye</span></p>
				<p class="paragraf para-style-override-3">Kazara birisinin sevgilisi suya düştü. Âşıkı da derhal kendisini suya attı.</p>
				<p class="paragraf para-style-override-3">İkisi birbirine kavuşunca sevgilisi sordu: “A hiçbir şeyden haberi olmayan.</p>
				<p class="paragraf para-style-override-3">Hadi ben şu nehre düştüm; sen ne diye kendi kendini attın?”</p>
				<p class="paragraf para-style-override-3">Âşıkı dedi ki: “Evet, ben kendi kendimi attım. Doğru ama kendimi senden ayırt edemiyorum ki!</p>
				<p class="paragraf para-style-override-3">Nice zamandır ki, ben senin senliğinde kayboldum, hiç şüphe yok, kendimi bulamıyorum.</p>
				<p class="paragraf para-style-override-3">Sen mi bensin, ben mi senim? Bu ikilik ne vakte dek sürecek? Ya ben senim, ya sen bensin, yahut da sen sensin!</p>
				<p class="paragraf para-style-override-3">Sen ben olur, ben de sen olursam, bu böyle gittikçe ikimiz de bir olduk gitti!”</p>
				<p class="paragraf para-style-override-3">İkilik kaldıkça şirktesin. İkilik kalktı mı, tevhit güneşi doğdu, parladı demektir.</p>
				<p class="paragraf para-style-override-3">Sen onda yok olursun tevhit budur. Bu yok oluşu, bu kayboluşu da kaybet, bundan da geç. İşte tefrit de budur!</p>
				<p class="anabaslik" id="toc_marker-29-39" xml:lang="en-GB">Hikâye</p>
				<p class="paragraf para-style-override-3">Yomlu, kutlu bir gündü. Ordu, Sultan Mahmud’a arz ediliyor, huzurunda geçit resmi yapıyordu.</p>
				<p class="paragraf para-style-override-3">Ovada sayısız asker vardı. İleride yüksek bir tepe vardı, padişah oraya çıktı.</p>
				<p class="paragraf para-style-override-3">Eyaz’la Hasan da yanındaydı. Her üçü de oradan orduyu seyrediyordu.</p>
				<p class="paragraf para-style-override-3">Bütün âlem fillerle, atlı askerlerle dolmuştu. Ordu, karınca ve çekirge gibi her tarafı kaplamıştı.</p>
				<p class="paragraf para-style-override-3">Cihan öyle bir ordu görmemiş, bundan önce kimse böyle bir asker seyretmemişti.</p>
				<p class="paragraf para-style-override-3">Şanlı padişah has kölesi Eyaz’a dedi ki: “Oğlum,</p>
				<p class="paragraf para-style-override-3">Bu kadar asker ve fil benim, ama ben seninim, benim padişahım sensin!”</p>
				<p class="paragraf para-style-override-3">Padişah bu sözü söylerken Eyaz, öylece duruyor, hiç aldırış bile etmiyordu.</p>
				<p class="paragraf para-style-override-3">Orada padişaha bir saygı göstermedi. Bana böyle buyurdu diye hiçbir cevap da vermedi.</p>
				<p class="paragraf para-style-override-3">Hasan’ın canı sıkıldı, “A köle!” dedi. “Padişahın sana bu kadar saygı gösteriyor da</p>
				<p class="paragraf para-style-override-3">Sen öylece duruyor, aldırış bile etmiyor, eğilmiyor, tapısında kulluk göstermiyorsun. </p>
				<p class="paragraf para-style-override-3">Neden edebe riayet etmiyor, saygı göstermiyorsun? Padişah huzurunda hürmet bu mudur?”</p>
				<p class="paragraf para-style-override-3">Eyaz bu sözü duyunca dedi ki: “Buna iki tane uygun ve yerinde cevabım var.</p>
				<p class="paragraf para-style-override-3">Birisi şu: Eğer bu kul riyasız olarak padişahın huzurunda bir saygı gösterse</p>
				<p class="paragraf para-style-override-3">Ya horlukla tapısında yerlere döşenmeli; yahut da zilletle bir söz bulup söylemeli!</p>
				<p class="paragraf para-style-override-3">Halbuki padişaha karşı aşağılık göstermekte herkes müsavidir. Herkes ona karşı aşağıdır, hordur.</p>
				<p class="paragraf para-style-override-3">Ben kim oluyorum ki, bu işe girişeyim de âlemin içinde kendimi göstereyim, sivrileyim!</p>
				<p class="paragraf para-style-override-3">Kul da onun, ihsan da. Ben kimim ki? Ferman, onun fermanı!</p>
				<p class="paragraf para-style-override-3">Zaten bu kutlu padişah, bugün Eyaz’a gösterdiği şu lütfu, her gün gösterip duruyor.</p>
				<p class="paragraf para-style-override-3">İki âlem de buyruğuna ram olsa, iki cihanda da hutbesi okunsa, buyruğu yürüse, bilmem lütfunun karşılığı ödenir mi?</p>
				<p class="paragraf para-style-override-3">Ben bu işe nasıl girişebilirim? Kim oluyorum, nasıl bu işe kalkışırım?</p>
				<p class="paragraf para-style-override-3">Ne tapı kılabilirim ben, ne baş koyabilirim? Zaten kimim ki, huzuruna çıkabileyim?”</p>
				<p class="paragraf para-style-override-3">Hasan, Eyaz’ın bu sözlerini duyunca, “Aferin Eyaz, haddini tam biliyorsun.</p>
				<p class="paragraf para-style-override-3">Ben de tasdik ettim ki, padişahın yüzlerce lütfuna, yüzlerce ihsanına layıksın.</p>
				<p class="paragraf para-style-override-3">Öbür cevabı da söyle!” dedi. Eyaz, “Onu senin yanında söylemek doğru olmaz.</p>
				<p class="paragraf para-style-override-3">Padişahla yalnız olsaydım, onu da söylerdim.</p>
				<p class="paragraf para-style-override-3">Fakat sen onu duyacak kadar mahrem değilsin. Nasıl söyleyeyim? Sen padişah değilsin ki.” dedi.</p>
				<p class="paragraf para-style-override-3">Sultan Mahmud, derhal Hasan’ı gönderdi; o da gidip orduya katıldı</p>
				<p class="paragraf para-style-override-3">O halvette ne biz kaldı, ne ben! Hasan bir kıldan ibaretse, o bile kalmadı.</p>
				<p class="paragraf para-style-override-3">Padişah dedi ki: “İşte halvet oldu. O gizlediğin sözü bana söyle bakalım!”</p>
				<p class="paragraf para-style-override-3">Eyaz dedi ki: “Padişah lütfetti de bu yoksula bir baktı mı</p>
				<p class="paragraf para-style-override-3">O bakışın ışığıyla varlığım, baştan başa mahvoluyor.</p>
				<p class="paragraf para-style-override-3">Padişahın şevket güneşi doğdu mu, onun ziyasıyla ben eriyor, derhal ortadan kayboluyorum. </p>
				<p class="paragraf para-style-override-3">Benim adım, varlığım kalmayınca, nasıl tapı kılar, nasıl secdeye varırım?</p>
				<p class="paragraf para-style-override-3">O anda birisini görürsem, o ben değilim. Cihan padişahıdır o.</p>
				<p class="paragraf para-style-override-3">Sen ister bir lütufta bulun, ister yüz lütufta, o efendiliği, kendine yapıyorsun zaten.</p>
				<p class="paragraf para-style-override-3">Bir gölge güneşin vurmasıyla kaybolur, ortadan kalkarsa, nasıl olur da güneşe saygı gösterir, tapı kılar?</p>
				<p class="paragraf para-style-override-3">Eyaz’ın senin huzurunda bir gölgeden ibarettir. O da senin yüzünün güneşi doğdu mu, yok olup gidiyor!</p>
				<p class="paragraf para-style-override-3">Kul varlığından fani olur, varlığı kalmazsa, dilediğini yap, sen bilirsin. O kalmadı ki, yok ki!</p>
				<p class="anabaslik" id="toc_marker-29-40" xml:lang="en-GB"><span>Hayret Vadisi</span></p>
				<p class="paragraf para-style-override-3">Bundan sonra hayret vadisine gelirsin. Burada işin gücün dert ve hasret olur.</p>
				<p class="paragraf para-style-override-3">Sanki her solukta sana bir kılıç vurulur... Her solukta bir darba uğrar, bir eleme çatarsın.</p>
				<p class="paragraf para-style-override-3">Ah eder, dertlenir, yanar, yakılırsın. Gecen, gündüzün böyle geçer. Ne gecen geceye benzer, ne gündüzün gündüze.</p>
				<p class="paragraf para-style-override-3">Bu vadiye giren adamın vücudunda her kılın dibinden, kılıçla değil de kendiliğinden kanlar damlar, elemler yağar!</p>
				<p class="paragraf para-style-override-3">Bu adam donmuş, buz kesilmiş bir ateştir. Yahut bu dertle yanıp yakılan bir buzdur!</p>
				<p class="paragraf para-style-override-3">Hayran olan adam bu makama varınca hayretlere düşer, şaşırır kalır, yolunu yitirir.</p>
				<p class="paragraf para-style-override-3">Tevhit makamında canına yazılanların hepsini kaybeder. Hatta kayboluşu bile kaybeder gider!</p>
				<p class="paragraf para-style-override-3">Ona, “Sarhoş musun, ayık mı; var mısın, yok musun?</p>
				<p class="paragraf para-style-override-3">Ortada mısın, değil misin? Yoksa bir kıyıda mısın? Gizli misin, aşikâr mı?</p>
				<p class="paragraf para-style-override-3">Fani misin, baki misin; yoksa ikisi de var mı sende? Yoksa ikisi de değil misin? Bu görünen sen misin, değil misin.” deseler,</p>
				<p class="paragraf para-style-override-3">Der ki: “Ben hiçbir şey bilmem ki. Ne onu bilirim, ne bunu.</p>
				<p class="paragraf para-style-override-3">Âşıkım ama kime âşıkım? Onu da bilmiyorum. Ne müslümanım, ne kâfirim. Peki, neyim ben öyleyse?</p>
				<p class="paragraf para-style-override-3">Aşktan da haberim yok ya. Hem aşkla dolu bir gönlüm var, hem gönlümde bir şeycikler yok, bomboş!”</p>
				<p class="anabaslik" id="toc_marker-29-41" xml:lang="en-GB"><span>Hikâye</span></p>
				<p class="paragraf para-style-override-3">Buyruğu bütün âlemde yürüyen bir padişahın ay gibi güzel bir kızı vardı.</p>
				<p class="paragraf para-style-override-3">Güzelliğini periler bile kıskanırlardı, sanki bir Yusuf’tu o, çene çukuru da adeta bir kuyuya benziyordu.</p>
				<p class="paragraf para-style-override-3">Alnına dökülen saçlara yüzlerce yaralı gönül bağlanmıştı. Saçının her teline ordularca can asılmıştı!</p>
				<p class="paragraf para-style-override-3"><span>Ay gibi yüzü cennete benziyordu. Kaşları adeta birer yaydı.</span></p>
				<p class="paragraf para-style-override-3">Kaşlarıyla ok yağdırmaya başladı mı, Kabekavseyn bile onu övmeye başlardı.</p>
				<p class="paragraf para-style-override-3">Sarhoş nergisleri, dikene benzeyen kirpikleriyle nice ayık kişileri yıkmış, harap etmişti.</p>
				<p class="paragraf para-style-override-3">O güneş yüzlü kız oğlan kızın güzelim yüzü, gökyüzündeki Sümbüle burcunun yıldızlarındaki parlaklığı bile gidermişti.</p>
				<p class="paragraf para-style-override-3">Cana gıda olan iki yakutuna karşı, Ruhülkudüs daima hayran olur kalırdı.</p>
				<p class="paragraf para-style-override-3">Güldü mü, dudakları abıhayat kesilir; susuzlar ölürler; o dudaktan zekât isterlerdi!</p>
				<p class="paragraf para-style-override-3">Çene çukuruna bakan, baş aşağı o kuyunun ta dibine yuvarlanır giderdi.</p>
				<p class="paragraf para-style-override-3">Ay gibi yüzüne avlanan, ipsiz olarak, baş aşağı o kuyuya düşüverirdi!</p>
				<p class="paragraf para-style-override-3">Sözü uzatmayalım; o sırada padişahın tapısına, hizmet etmek üzere ay gibi bir köle geldi.</p>
				<p class="paragraf para-style-override-3">Öyle güzeldi ki, güzelliğiyle güneşi zevale uğratır, dolunayı gedilmiş, eskiay haline sokardı.</p>
				<p class="paragraf para-style-override-3">Bütün âlemde eşi, benzeri yoktu. Güzellikte hiç kimse ona eş olamazdı.</p>
				<p class="paragraf para-style-override-3">Çarşıda, pazarda o güneş yüzlüyü gören yüz binlerce kişinin gözü kamaşır, herkes o güzelliğe şaşırır kalırdı!</p>
				<p class="paragraf para-style-override-3">Bir gün nasılsa, kız da padişahın bu kölesini görüverdi.</p>
				<p class="paragraf para-style-override-3">Gönlü elden gitti, kan kesildi. Aklı perdeden çıktı, deli divane oldu!</p>
				<p class="paragraf para-style-override-3">Aklı gitti; aşk onu zorlamaya başladı, alt etti. Tatlı canı acıdı; canından bezdi adeta!</p>
				<p class="paragraf para-style-override-3">Bir müddet kendi kendisine düşündü; nihayet kararı kalmadı, sabrı tükendi.</p>
				<p class="paragraf para-style-override-3">Kölenin iştiyakıyla erimekte, ayrılık ateşiyle yanıp yakılmaktaydı. Hem yanıp eriyordu, hem de gönlü iştiyaklarla doluydu.</p>
				<p class="paragraf para-style-override-3">Kızın, sesleri gayet güzel, on tane çalgıcı halayığı vardı.</p>
				<p class="paragraf para-style-override-3">Hepsi müzik aletleri çalar, bülbül gibi şakır, öterdi. Davudî sesleri, canlara can katardı.</p>
				<p class="paragraf para-style-override-3">Halini derhal onlara anlattı. Arı da terk etti, namusu da. Hatta canından bile bezmişti zaten.</p>
				<p class="paragraf para-style-override-3">Sevgiliye âşık olan kişinin aşkı ilerledi, apaçık bir hale geldi de duyuldu mu, orada artık canın ne işi var ki?</p>
				<p class="paragraf para-style-override-3">Onlara dedi ki: “Köleye sevdamı anlatsam, pişkin değildir, yanlış anlar; başıma iş açılır.</p>
				<p class="paragraf para-style-override-3">Mevkiime bir hayli ziyan verir. Hiç benim gibi birisi, bir köleye denk olur mu?</p>
				<p class="paragraf para-style-override-3">Fakat söylemesem, adeta perde altında zari zari ağlayıp inleyerek ölüyorum.</p>
				<p class="paragraf para-style-override-3">Kendime yüzlerce sabır kitabı okudum, fakat ne yapayım, ne işleyeyim? Sabrım tükendi, şaşırdım kaldım!</p>
				<p class="paragraf para-style-override-3">Şunu istiyorum: O usul boylu selviden murad alayım da onun haberi bile olmasın.</p>
				<p class="paragraf para-style-override-3">Bu maksadıma erersem, isteğime ulaştım, muradıma erdim demektir.”</p>
				<p class="paragraf para-style-override-3">Çalgıcı kızlar bunu duyunca hep birden, “Gönlünü hoş tut, merak etme.” dediler.</p>
				<p class="paragraf para-style-override-3">“Biz geceleyin gizlice, onu senin yanına getiririz. Hem öyle getiririz ki, onun haberi bile olmaz.”</p>
				<p class="paragraf para-style-override-3">Bir cariye kölenin yanına gitti... onu yalnız bulup bir kadeh şarap sundu.</p>
				<p class="paragraf para-style-override-3">İçeceği şaraba bayıltıcı, adamı kendinden geçirici bir şey koymuştu.</p>
				<p class="paragraf para-style-override-3">Köle o şarabı içince bayıldı, kendisinden geçti... O güzel cariyenin de muradı oldu.</p>
				<p class="paragraf para-style-override-3">O gümüş bedenli köle gündüz akşama kadar sarhoş bir halde yattı kaldı, iki âlemden de haberi yoktu.</p>
				<p class="paragraf para-style-override-3">Akşam olunca halayıklar, düşe kalka kölenin yanına geldiler.</p>
				<p class="paragraf para-style-override-3">Onu bir döşeğe yatırdılar; gizlice kızın yanına getirdiler.</p>
				<p class="paragraf para-style-override-3">Derhal onu bir altın tahtın üstüne oturttular, başına inciler saçtılar.</p>
				<p class="paragraf para-style-override-3">Gece yarısı o köle yarı sarhoş bir halde, nergis gibi gözlerini açınca</p>
				<p class="paragraf para-style-override-3">Cennet gibi bir köşk gördü. Köşkün içinde altın bir taht kurulmuştu.</p>
				<p class="paragraf para-style-override-3">İki tane amber mumu yanmada, odun yerine yaş ödağacı yakılmadaydı.</p>
				<p class="paragraf para-style-override-3">O güzelim halayıklar da çalıp çağırmada, gülüp oynamadaydı. Bunu görünce kölenin aklı başından, ruhu bedeninden uçup gitti!</p>
				<p class="paragraf para-style-override-3">Köle o gece o topluluğun ortasında adeta mumlar içinde bir güneşe benziyordu.</p>
				<p class="paragraf para-style-override-3">Bütün bu şatafatlar içinde köle, kızın yüzünü görür görmez mahvoldu.</p>
				<p class="paragraf para-style-override-3">Şaşırıp kaldı; ne aklı kaldı, ne canı. Doğrucası ne bu âlemdeydi o, ne o âlemde!</p>
				<p class="paragraf para-style-override-3">Gönlü sevdalarla doldu, dili tutuldu. İştiyakla canı dudağına geldi.</p>
				<p class="paragraf para-style-override-3">Gözü sevgilinin yüzündeydi, kulağı müzikte.</p>
				<p class="paragraf para-style-override-3">Burnuna burcu burcu amber kokuları geliyordu, ağzında hararetli bir ateş vardı!</p>
				<p class="paragraf para-style-override-3">Kız derhal ona şarap kadehini sundu, ardından da meze olarak bir öpücük verdi.</p>
				<p class="paragraf para-style-override-3">Kölenin gözü sevgilinin yüzüne daldı kaldı. Kızın yüzüne karşı adeta şaşırmış, kendinden geçmişti.</p>
				<p class="paragraf para-style-override-3">Diliyle bir şey anlatmasına imkân yoktu. Onun için gözlerinden yaşlar döküyor, utanıp duruyordu.</p>
				<p class="paragraf para-style-override-3">O güzel kız da her an ondan yüz binlerce defa daha fazla ağlamakta, onun yüzüne gözyaşları saçmaktaydı.</p>
				<p class="paragraf para-style-override-3">Gâh şeker gibi dudağını öpmekte, gâh o dudağı sorup ciğerlerine tuzlar ekmekteydi.</p>
				<p class="paragraf para-style-override-3">Gâh kölenin serkeş zülüflerini döküp bakmakta, gâh iki sihirbaz gözünü seyredip kendinden geçmekteydi.</p>
				<p class="paragraf para-style-override-3">Sarhoş köle de o güzel kızın huzurunda kendinden geçmiş; ona dalakalmıştı.</p>
				<p class="paragraf para-style-override-3">Köle tanyeri ağarıncaya kadar o güzel kızı seyretti.</p>
				<p class="paragraf para-style-override-3">Sabah olup seher yelleri esmeye başlayınca, köle sarhoşluktan yıkıldı, kendinden geçti.</p>
				<p class="paragraf para-style-override-3">Köle uykuya dalınca, derhal aldılar, yine eski yerine götürdüler.</p>
				<p class="paragraf para-style-override-3">O gümüş bedenli köle, birazcık ayıldı, birazcık kendine geldi.</p>
				<p class="paragraf para-style-override-3">Başına neler geldiğini düşündü. Fakat bilmiyordu ki. Olan olmuş, geçen geçmişti; o yanıp yakılmadan ne fayda var ki?</p>
				<p class="paragraf para-style-override-3">Ciğerinde bir katre su kalmamıştı, ama bir suya dalmıştı ki, başından aşmıştı!</p>
				<p class="paragraf para-style-override-3">Tıraz mumundan başına gelenleri sordular. Şöyle cevap verdi: “Anlatamam ki!</p>
				<p class="paragraf para-style-override-3">Sarhoş ve harap bir halde apaçık ve gözlerimle gördüğümü kimsecikler, rüyada bile görmemiştir.</p>
				<p class="paragraf para-style-override-3">Benim başıma gelenler, bilmem kimsenin başına geldi mi?</p>
				<p class="paragraf para-style-override-3">Gördüklerimi söylememe imkân yok. Bundan daha ziyade şaşılacak bir sır olamaz.”</p>
				<p class="paragraf para-style-override-3">Herkes dedi ki: “Birazcık kendine gel de, başından geçenlerin yüzde birini olsun söyle!”</p>
				<p class="paragraf para-style-override-3">Köle dedi ki: “Ben şaşırdım kaldım. Hâlâ hayretteyim, gördüklerimi ben mi gördüm, başkası mı gördü?</p>
				<p class="paragraf para-style-override-3">Her şeyi ben duydum; ben gördüm, ben işittim ama, hiçbir şey duymadım, hiçbir şey işitmedim. Hepsini ben gördüm, gördüm ama, hiçbirşey de görmedim.”</p>
				<p class="paragraf para-style-override-3">Bir akıllı, “Galiba bir rüya gördün de böyle deli divane oldun.” dedi.</p>
				<p class="paragraf para-style-override-3">Köle dedi ki: “Kendimden haberim yok ki, rüya mı gördüm, yoksa gördüklerim doğru muydu, bileyim.</p>
				<p class="paragraf para-style-override-3">Gördüklerimi sarhoşken mi gördüm, duyduklarımı ayıkken mi duydum? Haberim yok ki!</p>
				<p class="paragraf para-style-override-3">Âlemde bundan daha ziyade şaşılacak bir hal olamaz. Başımdan geçenler, hem aşikârdı, hem gizli.</p>
				<p class="paragraf para-style-override-3">Ne söyleyebilirim, ne susabilirim, ne de bununla onun arasında şaşkınım!</p>
				<p class="paragraf para-style-override-3">Ne bir an oluyor, onu unutabiliyorum, ne ondan bir zerrecik nişane buluyorum!</p>
				<p class="paragraf para-style-override-3">Öyle bir güzel gördüm ki, hiç kimse öyle bir güzelin izini bile izlememiştir.</p>
				<p class="paragraf para-style-override-3">Onun yüzüne karşı güneş nedir? Allah bilir ya, zerreden ibaret!</p>
				<p class="paragraf para-style-override-3">Bilmiyorum ki. Bundan önce onu gördüm, gördüm ama, bundan fazla ne söyleyeyim?</p>
				<p class="paragraf para-style-override-3">Ben onu hem gördüm, hem görmedim. Bu ikisi arasında şaşırdım kaldım vesselam!”</p>
				<p class="anabaslik" id="toc_marker-29-42" xml:lang="en-GB">Hikâye</p>
				<p class="paragraf para-style-override-3">Bir ana, kızının kabri üstüne çökmüş, ağlayıp duruyordu. Bir yol eri, o kadına bakıp</p>
				<p class="paragraf para-style-override-3">Dedi ki: Bu kadın, erkeklerden öndülü aldı. Çünkü o, bizim gibi değil. Elinden</p>
				<p class="paragraf para-style-override-3">Kim gitti, kimden ayrıldı, uzak düştü, kimin yüzünden böyle sabırsız, kararsız bir hale uğradı, biliyor.</p>
				<p class="paragraf para-style-override-3">Ne mutlu bu kadına ki, hali biliyor. Kime ağlayacak, haberi var!</p>
				<p class="paragraf para-style-override-3">Asıl bu dertli kişinin işi müşkül. Gece gündüz yaslı bir halde oturup duruyorum da</p>
				<p class="paragraf para-style-override-3">Bu âlemde yine de yağmurlar gibi zari zari kimin için ağlayayım? Bilemiyorum.</p>
				<p class="paragraf para-style-override-3">Aynı zamanda ağladığım halde haberim bile yok, şaşırmış kalmışım; bilmiyorum, kimden ayrıldım, kimden uzak düştüm?</p>
				<p class="paragraf para-style-override-3">Bu kadın benim gibi binlerce kişiden ileri, çünkü kaybettiğini biliyor.</p>
				<p class="paragraf para-style-override-3">Bense bilmiyorum. Bu şaşkınlık, yüreğimi kan etti, kanımı döktü, beni hasretle öldürdü gitti.</p>
				<p class="paragraf para-style-override-3">Böyle bir konakta gönül bile yok olur; hatta konak bile ortadan kalkar, görünmez.</p>
				<p class="paragraf para-style-override-3">Akıl ipinin ucu kaybolur; zan evinin kapısı kaybolur.</p>
				<p class="paragraf para-style-override-3">Kim buraya varırsa, başını da kaybeder, ayağını da. Kolundan da haberi olmaz, gövdesinden de! Bu dört uzvunu da kaybeder gider.</p>
				<p class="paragraf para-style-override-3">Birisi buraya yol bulsa, her şeyin sırrını bir solukta bilir, anlar!</p>
				<p class="anabaslik" id="toc_marker-29-43" xml:lang="en-GB">Hikâye</p>
				<p class="paragraf para-style-override-3">Bir sofi, giderken bir ses duydu. Biri diyordu ki: Anahtarı kaybettim.</p>
				<p class="paragraf para-style-override-3">Burada bir anahtar var mı? Kapı kapalı kaldı, ben de sokakta kalakaldım!</p>
				<p class="paragraf para-style-override-3">Kapım kapalı kalırsa, ne yaparım ben? Böyle yaslara batıp kalırsam, ne işlerim ben?</p>
				<p class="paragraf para-style-override-3">Sofi ona dedi ki: Üzülme. Biliyorsun ki, kapı kapalı. Yürü, o kapalı kapıya var.</p>
				<p class="paragraf para-style-override-3">Orada otur, bekle. Bir hayli bekledin mi, şüphe yok ki, birisi çıkar, kapıyı açar sana.</p>
				<p class="paragraf para-style-override-3">Senin işin kolay. Güç olan benimki. Şaşkınlık canımı yakıp yandırmada.</p>
				<p class="paragraf para-style-override-3">İşimin ne kapısı var, ne bacası. Ne anahtarım var, ne kapım!</p>
				<p class="paragraf para-style-override-3">Keşke bu sofi de koşsaydı; sonunda da kapalı, açık; bir kapı bulsaydı.</p>
				<p class="paragraf para-style-override-3">İnsanların nasibi ancak hayaldir. Hiç kimse hal nedir bilmez.</p>
				<p class="paragraf para-style-override-3">Ne yapayım diyene de ki: Bir şey yapma. Şimdiye kadar hep sen yaptın durdun; vazgeç artık!</p>
				<p class="paragraf para-style-override-3">Hayret vadisine düşen, her solukta yüzlerce hasret âlemine düşer.</p>
				<p class="paragraf para-style-override-3">Bu şaşkınlıkla, bu sersemlikle nice bir gideyim? Nereye varacağım ki? Gidenler, yolu, izi kaybettiler, ben nasıl iz izleyebilirim ki?</p>
				<p class="paragraf para-style-override-3">Hiçbir şey bilmiyorum. Keşke bilseydim! Eğer bir şey bilseydim, hiç böyle şaşırır kalır mıydım?</p>
				<p class="paragraf para-style-override-3">İnsanın şikayeti bile burada şükür sayılır. Küfür iman olur, iman da küfür!</p>
				<p class="anabaslik" id="toc_marker-29-44" xml:lang="en-GB">Hikâye</p>
				<p class="paragraf para-style-override-3">Şeyh Nasrabadî derde düşmüş, Tanrı’ya dayanarak tam kırk kere haccetmişti. İşte sana er!</p>
				<p class="paragraf para-style-override-3">Sonradan onu birisi gördü. Saçları ağarmış, vücudu zayıflamıştı. Çırçıplaktı, üstünde yalnız bir gömlek vardı.</p>
				<p class="paragraf para-style-override-3">Gönlünde yakınlık, canında ıssılık... beline bir zünnar bağlamış, elini açmış...</p>
				<p class="paragraf para-style-override-3">Başlıktan, şeyhlikten hiç dem vurmamakta, bir Mecusî ateşkedesinin çevresinde dönüp durmaktaydı!</p>
				<p class="paragraf para-style-override-3">Gören adam dedi ki: “Ey ünlü ulu kişi, sonunda bu yaptığın iş ne? Utan!</p>
				<p class="paragraf para-style-override-3">Bu kadar haccettin; bir hayli şeyhlikte bulundun. Bütün bunlardan eline geçen kâfirlik mi ki?</p>
				<p class="paragraf para-style-override-3">Böyle iş hamlıktan ileri gelir... gönül ehlinin adı da senin yüzünden kötüye çıkacak.</p>
				<p class="paragraf para-style-override-3">Bu işi hangi şeyh yaptı; bu yol kimin yolu? Bilmiyor musun, burası kimlerin ateşkedesi?”</p>
				<p class="paragraf para-style-override-3">Şeyh dedi ki: “İşim sarpa düştü. Evime de ateş düştü, malıma da!</p>
				<p class="paragraf para-style-override-3">Bu ateş yüzünden harmanım savruldu, yele gitti! Adım sanım tamamıyla mahvoldu!</p>
				<p class="paragraf para-style-override-3">Ben de işime hayretteyim, ne hileye, ne düzene başvurayım, bilmiyorum.</p>
				<p class="paragraf para-style-override-3">Böyle bir işe düşünce, havradan da bezdim ben, Kâbe’den de!</p>
				<p class="paragraf para-style-override-3">Sana da bir zerrecik hayret elverse; sen de şaşırıp kalsan, benim gibi yüzlerce hasrete düşerdin.”</p>
				<p class="anabaslik" id="toc_marker-29-45" xml:lang="en-GB">Hikâye</p>
				<p class="paragraf para-style-override-3">Gönlü güneş gibi parlak bir yeni derviş vardı; bir gece pirini rüyada gördü.</p>
				<p class="paragraf para-style-override-3">Dedi ki: “Ahirette halin nasıl; ne âlemdesin? Hayretten gönlüm kan kesildi.</p>
				<p class="paragraf para-style-override-3">Ayrılığınla gönül mumunu yakıp yandırdım; sen gittin gideli ben hasretle yanmadayım.</p>
				<p class="paragraf para-style-override-3">Ben burada hayretler içinde bir sır öğrenmek istiyorum. Senin orada halin nasıl? Söyle!”</p>
				<p class="paragraf para-style-override-3">Pir dedi ki: “Şaşkın ve sarhoş bir halde kalakaldım. Elimi, dudağımı dişleyip duruyorum.</p>
				<p class="paragraf para-style-override-3">Biz bu zindanda, bu kuyuda sizden de ziyade hayretler içindeyiz.</p>
				<p class="paragraf para-style-override-3">Ahirette düştüğüm hayretin bir zerresi bile, dünyada düştüğüm hayretten yüz misli fazla!”</p>
				<p class="anabaslik" id="toc_marker-29-46" xml:lang="en-GB">Fakr u Fena Vadisi</p>
				<p class="paragraf para-style-override-3">Bundan sonraki vadi, fakr u fena vadisidir. Hiç bu vadiden bahsedilebilir mi, imkân mı var buna?</p>
				<p class="paragraf para-style-override-3">Bu vadi, her şeyi unutuşun, sağırlığın, dilsizliğin, hayranlığın ta kendisidir.</p>
				<p class="paragraf para-style-override-3">Yüz binlerce ebedi sanılan gölge, bir de bakarsın ki, güneşin bir ışığıyla kayboluvermiş!</p>
				<p class="paragraf para-style-override-3">Külli deniz kaynayıp köpürmeye başladı mı, üstündeki nakışların durmasına imkân var mı?</p>
				<p class="paragraf para-style-override-3"><span>İki âlem de o denizin nakşından ibarettir. Kim, “Hayır, böyle değildir.” derse, bu söz saçma ve beyhude bir sözdür ancak!</span></p>
				<p class="paragraf para-style-override-3">Kim bu külli denizde kaybolursa, kaybolur; ama huzura, istirahate de erer.</p>
				<p class="paragraf para-style-override-3">Zaten gönül bu huzur denizinde kaybolup yok olmadan başka bir şey elde edemez!</p>
				<p class="paragraf para-style-override-3">Kaybolduktan sonra tekrar sana bir varlık verirlerse, Tanrı sanatlarını görecek bir göz de ihsan ederler, bir hayli sırlara erersin.</p>
				<p class="paragraf para-style-override-3">Pişkin ve tecrübe sahibi yolcularla yiğit erler, bir kere bu dert meydanına daldılar mı</p>
				<p class="paragraf para-style-override-3">Daha ilk adımda kaybolup giderler. Bundan sonra artık ne fayda? Bir ikinci adımı kimse atamaz ki!</p>
				<p class="paragraf para-style-override-3">Fakat herkes ilk adımda kaybolup giderse, onlar adam bile olsalar, sen onları cansız say!</p>
				<p class="paragraf para-style-override-3">Ödağacıyla odun bir ateşe atıldı mı, ikisi de yanar, kül olur.</p>
				<p class="paragraf para-style-override-3">Surette ikisi de küldür, ikisi de birbirinin aynı olmuştur. Fakat sıfat bakımından aralarında bir hayli fark var!</p>
				<p class="paragraf para-style-override-3">Pis, murdar birisi, külli denize dalar, kaybolursa, o yine aşağılık bir halde kendi sıfatlarında kalakalır.</p>
				<p class="paragraf para-style-override-3">Fakat temiz bir er, bu denize daldı da varlığı kalmadı mı</p>
				<p class="paragraf para-style-override-3">Hareketi, denizin hareketi kesilir. Çünkü o aradan kalkmıştır, ortada tertemiz deniz kalmıştır.</p>
				<p class="paragraf para-style-override-3">O hem yoktur, hem de vardır. Bu nasıl olur ki? İşte bu hal, aklın hayalinden de dışarıdır.</p>
				<p class="anabaslik" id="toc_marker-29-47" xml:lang="en-GB">Hikâye</p>
				<p class="paragraf para-style-override-3">Bir gece Maşuk-ı Tûsî, o sır denizi, müritlerine dedi ki: Daima yanın, eriyin!</p>
				<p class="paragraf para-style-override-3">Aşk derdinden tamamıyla yanıp eridiniz de, zayıflıktan kıla döndünüz mü, iş düzeldi demektir.</p>
				<p class="paragraf para-style-override-3">Varlığın bir kıl gibi ınceldi mi, sevgilinin zülfünde konaklar, yer tutarsın.</p>
				<p class="paragraf para-style-override-3">Kim onun civarında kıla dönerse, şüphe yok, sevgilinin saçlarından bir tel kesilir.</p>
				<p class="paragraf para-style-override-3">Sen de yol gören ve can gözü açık olan bir ersen, dikkatli ol, kıldan kıla dikkat et!</p>
				<p class="paragraf para-style-override-3">Varlığından bir kıl ucu kadar varlık kalsa, kötülüğünden yedi cehennem de kötülükle dolar!</p>
				<p class="anabaslik" id="toc_marker-29-48" xml:lang="en-GB"><span>Hikâye</span></p>
				<p class="paragraf para-style-override-3">Bir âşık günün birinde ağlayıp dururken, birisi, “Bu ağlama da ne? Neden ağlıyorsun?” diye sordu.</p>
				<p class="paragraf para-style-override-3">Âşık dedi ki: “Yarın Tanrı, cemalini izhar edecek.</p>
				<p class="paragraf para-style-override-3">Has ve yakın kulları, kendilerinden geçecekler, binlerce yıl hayran bir halde kalacaklar,</p>
				<p class="paragraf para-style-override-3">Sonra bir an gelecek, kendilerine gelecekler. Niyaza düşecekler, derken naza başlayacaklar, diyorlar.</p>
				<p class="paragraf para-style-override-3">Şundan korkuyorum: Beni bana bırakacaklar. Kendime geleceğim: Bir an olsun kendimi gösterecekler bana!</p>
				<p class="paragraf para-style-override-3">İşte o bir an içinde ben ne yapacağım benimle? Bu dertle kendimi öldürürsem, yeri var!</p>
				<p class="paragraf para-style-override-3">Tanrı’yla olunca kendimden geçerim, hiçbir şey görmem. Fakat kendimi gördüm mü, kötülükleri görmeye başlarım.</p>
				<p class="paragraf para-style-override-3">Halbuki kendimden kurtulduğum zaman varlığım kalmaz, adeta Tanrılaşırım!”</p>
				<p class="paragraf para-style-override-3">Kim ortadan kalkarsa, işte bu fena makamıdır. Fenadan da geçti mi, fenadan da fani oldu mu, bu da bakadır.</p>
				<p class="paragraf para-style-override-3">Ey altüst olmuş gönül, yakıcı ateşin üstüne gerilmiş Sırat köprüsünden geçmeye kudretin varsa</p>
				<p class="paragraf para-style-override-3">Gam yeme, kandilde ateş, yağın tesiriyle kuzgun kanadı gibi bir istir peydahlar.</p>
				<p class="paragraf para-style-override-3">Fakat o is ateşten geçti mi, artık yağlıktan çıkar, ışık haline gelir!</p>
				<p class="paragraf para-style-override-3">Sen de yakıcı ateşe yol bulur, yanar, yakılırsın ama, kendini de adeta Kur’an’a ceset yaparsın!</p>
				<p class="paragraf para-style-override-3">Bu makama erişmek, o yüce konağa ulaşmak istiyorsan</p>
				<p class="paragraf para-style-override-3">Önce kendini kendinden kurtar, sonra önüne yokluk burakını çek.</p>
				<p class="paragraf para-style-override-3">Yokluk bezini başına at, onu sarın. Yokluk taylasanını arkana sarkıt.</p>
				<p class="paragraf para-style-override-3">Mahv üzengisine hiçlik makamından ayak bas. Muratsızlık atını hiçlik makamına doğru sür!</p>
				<p class="paragraf para-style-override-3">Yok ol. Bir an gelsin, yokluktan da geç. Sonra bu ikinci makamdan da fani ol!</p>
				<p class="paragraf para-style-override-3">Gözünü yum, can gözünü hemen aç. Derken gözüne yokluk sürmesini çek!</p>
				<p class="paragraf para-style-override-3">Böylece rahat ve huzur içinde, ta yokluk âlemine kadar yürü!</p>
				<p class="paragraf para-style-override-3">Eğer sende şu varlık âleminden bir kıl ucu kadar eser varsa, o âlemden bu kıl kadar bile haberin yoktur.</p>
				<p class="paragraf para-style-override-3">Yokluk elbisesini giyin. Vefa şarabıyla dolu kadehi çek başına, iç!</p>
				<p class="paragraf para-style-override-3">Bu tapının önünde altüst ol, yuvarlan. Beline de yokluk kemerini kuşan, bağlan!</p>
				<p class="anabaslik" id="toc_marker-29-49" xml:lang="en-GB"><span>Hikâye</span></p>
				<p class="paragraf para-style-override-3">Bir gece pervaneler, daracık bir yere toplanıp mum araştırmaya koyuldular.</p>
				<p class="paragraf para-style-override-3">Hepsi de dedi ki: “Birisi gerek ki, istediğimizi arasın, bulsun. Bize birazcık olsun haber getirsin!”</p>
				<p class="paragraf para-style-override-3">Bir pervane uçup gitti. Uzaktan bir köşk gördü; köşkün içinde de nur gibi bir mum vardı.</p>
				<p class="paragraf para-style-override-3">Dönüp defterini açtı; anladığı kadar mumu anlatmaya çalıştı,</p>
				<p class="paragraf para-style-override-3">O toplulukta ulu bir pervane vardı; kınayıp dedi ki: “Bunun mumdan haberi bile yok!”</p>
				<p class="paragraf para-style-override-3">Başka bir pervane o muma atıldı, kendisini muma attı, uzaktan şöyle bir döndü dolaştı.</p>
				<p class="paragraf para-style-override-3">Kanatlarını çırparak dileğine kavuştu... mum üst geldi, o alt oldu;</p>
				<p class="paragraf para-style-override-3">Geri döndü; o da bir miktar sırlar söyledi, mumun vuslatından bahsetti.</p>
				<p class="paragraf para-style-override-3">Yine ulu pervane dile geldi: “Azizim, bu da mumun nişanesi değil, sen de öbürüne benziyorsun; nerden nişane vereceksin ki?”</p>
				<p class="paragraf para-style-override-3">Derken başka bir pervane kalktı, sarhoş sarhoş ayaklarını vurarak ateşe atıldı.</p>
				<p class="paragraf para-style-override-3">Canından el çekti; ateşe daldı, kendisini güzelce bir yok etti.</p>
				<p class="paragraf para-style-override-3">Ateş pervaneyi tepeden tırnağa kadar sardı. Bütün azası ateş kesildi, kıpkızıl oldu.</p>
				<p class="paragraf para-style-override-3">Diğerlerini kınayan pervane, uzaktan mumun bu pervaneyi nurlandırıp kendi rengine boyadığını görünce,</p>
				<p class="paragraf para-style-override-3">Dedi ki: “İşte ancak o pervane işe girişti. Kim ne bilir? Mumdan yalnız onun haberi var!”</p>
				<p class="paragraf para-style-override-3"><span>Herkesin içinde hakikatten haberdar olan, ancak her şeyden bihaber olmakla beraber, eseri de kalmayan kişidir.</span></p>
				<p class="paragraf para-style-override-3">Candan da, cisimden de bihaber olmadıkça, nasıl olur da canandan haberdar olursun?</p>
				<p class="paragraf para-style-override-3">Kim sana bir kıl ucu kadar nişane gösterirse, canının bile kanını dökmeye yüzlerce ferman arz etmiş demektir.</p>
				<p class="paragraf para-style-override-3">Bir an bile bu makama mahrem olan yoktur; kimse bu makama giremez!</p>
				<p class="anabaslik" id="toc_marker-29-50" xml:lang="en-GB"><span>Hikâye</span></p>
				<p class="paragraf para-style-override-3">Bir sofi müflis bir halde giderken, taş yürekli birisi ensesine bir sille vurdu.</p>
				<p class="paragraf para-style-override-3">Sofinin gönlü kan kesildi; başını geri çevirdi de dedi ki: “Keşke başı yerinde olsaydı da vursaydın.</p>
				<p class="paragraf para-style-override-3">Fakat otuz yıla yakındır, bu kafanın sahibi öldü gitti. Varlık âlemini sona erdirdi, yürüdü geçti!”</p>
				<p class="paragraf para-style-override-3">Adam dedi ki: “Bu dava işe yaramaz. Nasıl olur da ölü laf söyler? Utan yahu!”</p>
				<p class="paragraf para-style-override-3">Sen söz söyledikçe hemdem değilsin. Sende bir kıl kadar varlık kalmışsa, hakikate mahrem olamazsın.</p>
				<p class="paragraf para-style-override-3">Arada bir kıl kadar izafi varlık olsa, hakikat âlemiyle aranda yüzlerce âlemlik mesafe vardır.</p>
				<p class="paragraf para-style-override-3">O makama erişmek istiyorsun ama, varlığından bir kıl kadar bile varsa, güç erişirsin!</p>
				<p class="paragraf para-style-override-3">Varını yoğunu ateşe at. Çakşırına varıncaya kadar her şeyini yak!</p>
				<p class="paragraf para-style-override-3">Hiçbir şeyin kalmadı mı, kefen kaydına düşme, çırçıplak kendini de kap koyver, atıl ateşe!</p>
				<p class="paragraf para-style-override-3">Sen de, malın mülkün de kül kesildi mi, zerre kadar olan şüphen daha ziyade azalır, yok olur.</p>
				<p class="paragraf para-style-override-3">Fakat sende, İsa’da olduğu gibi bir iğne kaldı mı, bil ki, yolunda yüzlerce yarık var!</p>
				<p class="paragraf para-style-override-3">İsa Tanrı yolunda malını mülkünü terk etti, ama bir iğnesi, nice gizli sırları açtı. İsa da yarı yolda kalakaldı!</p>
				<p class="paragraf para-style-override-3">Burada varlık perdedir. Onun için burada ne mal lazımdır, ne mülk. Ne şeref, ne mevki!</p>
				<p class="paragraf para-style-override-3">Neyin varsa birer birer terk et. Ondan sonra bir halvet düzmeye giriş!</p>
				<p class="paragraf para-style-override-3">Gönlün yoklukta derlendi toplandı mı, iyiden de kurtuldun demektir, kötüden de!</p>
				<p class="paragraf para-style-override-3">İyi kötü kalmadı mı, âşık olur, aşk kaftanını giymeye liyakat kazanırsın.</p>
				<p class="anabaslik" id="toc_marker-29-51" xml:lang="en-GB"><span>Hikâye</span></p>
				<p class="paragraf para-style-override-3">Pek yüce, pek kudretli bir padişah vardı. Padişahın da bir oğlu vardı, Yusuf gibi pek güzel bir delikanlıydı.</p>
				<p class="paragraf para-style-override-3">Hiç kimsede o çocuktaki güzellik yoktu. Hiç kimse o ululuğa, o yüceliğe sahip değildi.</p>
				<p class="paragraf para-style-override-3">Bütün güzeller onun yoluna toprak kesilmişlerdi. Bütün ulular ona kul köle olmuşlardı,</p>
				<p class="paragraf para-style-override-3">Geceleyin halvetten çıkıp görünse, sanki bir güneşti ovaya vurmuş!</p>
				<p class="paragraf para-style-override-3">Yüzünü övmeye imkân yoktu; ne kadar övülse, saçının bir teli bile övülmemiş gibiydi.</p>
				<p class="paragraf para-style-override-3">Zülfünü örse de bir ip haline getirse, yüz binlerce gönlü, baş aşağı kuyuya sallandırırdı.</p>
				<p class="paragraf para-style-override-3">Tıraz mumunun âlemi yakan saçı, bütün âlemi uzun bir işe düşürmüştü.</p>
				<p class="paragraf para-style-override-3">Yusuf’a benzeyen güzeli, biri çıksa da elli yıl övse, yine anlatamazdı.</p>
				<p class="paragraf para-style-override-3">Nergis gözlerini bir kırptı mı, bütün âlemi ateşe yakardı</p>
				<p class="paragraf para-style-override-3">Dudaklarını açtı da şeker gibi bir güldü mü, bahar gelmeden yüz binlerce gül açardı.</p>
				<p class="paragraf para-style-override-3">Ağzı var mı, yok mu? Hiç bilinmedi ki. Yok olan şeyden zaten bahsedilemez ki!</p>
				<p class="paragraf para-style-override-3">Dişlerinden dem vurmak, hiçbir incelikten haberdar olmamaktır. Çünkü inciler bile o dişleri kıskanmış, erimişti!</p>
				<p class="paragraf para-style-override-3">Perde ardından çıktı mı, saçının her teli yüzlerce kan dökerdi!</p>
				<p class="paragraf para-style-override-3">Canın da fitnesiydi, cihanın da. Ne söylersem, ne kadar översem, hepsinden ileriydi o!</p>
				<p class="paragraf para-style-override-3">Ata binip meydana girdi mi, önünde, ardında ellerinde kınsız kılıçlar bulunan adamları da beraber yürürler;</p>
				<p class="paragraf para-style-override-3">Kim o çocuğa kem gözle bakarsa, derhal yolunu keser, yakalarlardı.</p>
				<p class="paragraf para-style-override-3">Hiçbir şeyden haberi olmayan yoksul bir derviş vardı, çocuğu görüp âşık oldu, canından da vazgeçti, başından da!</p>
				<p class="paragraf para-style-override-3">Âciz, perişan bir hale gelmişti. Elinden bir şeycikler gelmiyordu. Adeta canından olmuştu, bir şey söylemeye de kudreti yoktu.</p>
				<p class="paragraf para-style-override-3">Derdine hemdert olmadığından aşkla, dertle canından, gönlünden olmaktaydı.</p>
				<p class="paragraf para-style-override-3">Gece gündüz, o çocuğun yolunu beklerdi. Bütün halktan göz yummuştu.</p>
				<p class="paragraf para-style-override-3">Ağlayıp duruyor, fakat onu bulamıyor, derdini kimseciklere söyleyemiyordu. Yanıp yakılmaktaydı; ne bir şey yiyordu, ne bir şey içiyordu.</p>
				<p class="paragraf para-style-override-3">Âlemde bir tek mahremi yoktu. Dertle adeta can vermekteydi.</p>
				<p class="paragraf para-style-override-3">Gece gündüz altın gibi sarı bir çehreyle yüreği yarılmış bir halde oturur; gümüş gibi gözyaşları dökerek onu bekler dururdu.</p>
				<p class="paragraf para-style-override-3">O kararsız âşık, sevgilisi bazen uzaktan geçer giderdi de onun için yaşardı.</p>
				<p class="paragraf para-style-override-3">Şehzade uzaktan göründü mü, halk birbirine girer, bir gürültüdür kopardı.</p>
				<p class="paragraf para-style-override-3">Âlemde yüzlerce kıyamet kopar, halk birbirine girip kaçışmaya başlardı.</p>
				<p class="paragraf para-style-override-3">Çavuşlar önünden, ardından giderler; her an yüzlerce kişinin kanına girerlerdi.</p>
				<p class="paragraf para-style-override-3">Tutun, kaçın sesleri ta göğe kadar çıkar, asker bir fersaha yakın bir sahayı doldururdu.</p>
				<p class="paragraf para-style-override-3">Yoksul, çavuşların sesini duyunca, elden ayaktan düşer; öyle kalakalırdı.</p>
				<p class="paragraf para-style-override-3">Aşk onu çeker çevirirdi. Kanlar içine düşer varlığını terk ederdi.</p>
				<p class="paragraf para-style-override-3">Öyle bir hale gelirdi ki, o anda onu görüp zari zari kan ağlamak için yüz binlerce göz gerekti!</p>
				<p class="paragraf para-style-override-3">O güçsüz kuvvetsiz âşık gâh morarırdı, gâh gözlerinden kanlı gözyaşları dökerdi.</p>
				<p class="paragraf para-style-override-3">Gâh gözyaşları, çektiği ahın tesiriyle donar, gâh gayretinden gözyaşları onu yakıp yandırırdı.</p>
				<p class="paragraf para-style-override-3">Yarı kesilmiş, yarı ölmüş, yarı canlı bir hale gelirdi. Hatta o kadar eli boş olurdu ki, yarı cana bile malik olamazdı.</p>
				<p class="paragraf para-style-override-3">Böyle bir yoksul, öyle bir derde düşmüştü. Hiç öyle bir şehzade elde edilebilir miydi ki?</p>
				<p class="paragraf para-style-override-3">O bihaber, yarım zerrecik bir gölgeden ibaretti. Güneşe kavuşmak istiyordu!</p>
				<p class="paragraf para-style-override-3">Şehzade bir gün askerle beraber yola çıktı. Yoksul, bunu görünce candan bir nara çekti.</p>
				<p class="paragraf para-style-override-3">Bir nara atıp kendisinden geçti. Dedi ki: “Canım gitti, aklımsa daha önce savuştu.</p>
				<p class="paragraf para-style-override-3">Niceye bir canımı yakacağım? Artık sabrım takatım kalmadı.”</p>
				<p class="paragraf para-style-override-3">O çaresiz âşık, hem bu sözleri söylemekte, hem de başını taşlara vurmaktaydı.</p>
				<p class="paragraf para-style-override-3">Bu sözü söyleyince aklı başından gitti, gözlerinden kanlı gözyaşları akmaya başladı.</p>
				<p class="paragraf para-style-override-3">Şehzadenin çavuşu bundan haberdar olunca, dervişin canına kastetti, padişahın tapısına varıp</p>
				<p class="paragraf para-style-override-3">“Padişahım,” dedi; “kararsız bir rint, şehzadeye âşık olmuş!”</p>
				<p class="paragraf para-style-override-3">Padişah bu sözü duyunca kendinden geçti. Öyle bir kızdı ki, adeta hiddetinden kafasından beyni fırladı.</p>
				<p class="paragraf para-style-override-3">“Tez,”dedi, “yürüyün, yakalayıp asın. Ayaklarını bağlayın, başını uçurun!”</p>
				<p class="paragraf para-style-override-3">Padişahın adamları derhal harekete geçtiler; o yoksulun çevresini kuşattılar.</p>
				<p class="paragraf para-style-override-3">Onu yakalayıp çeke çeke darağacının dibine götürdüler. Bütün halk onun başına üşüşmüştü ama</p>
				<p class="paragraf para-style-override-3">Ne kimse derdini biliyordu, ne de birisi çıkıp şefaat ediyordu!</p>
				<p class="paragraf para-style-override-3">Vezir, yoksulu darağacının dibine getirince, o zavallı, ayrılık ateşiyle bir ah etti.</p>
				<p class="paragraf para-style-override-3">Dedi ki: “Allah için olsun, biraz mühlet ver de, bari darağacının dibinde bir secde edeyim.”</p>
				<p class="paragraf para-style-override-3"><span>Kızgın vezir mühlet verdi. Derviş yüzünü toprağa koydu.</span></p>
				<p class="paragraf para-style-override-3">Ağlamaya ve Tanrı’ya müncaata koyuldu. Secdede Tanrı’ya hacetlerini söylemeye başladı.</p>
				<p class="paragraf para-style-override-3">Dedi ki: “Yarabbi, padişah beni suçsuz öldürmek istiyor.</p>
				<p class="paragraf para-style-override-3">Lütfet de, can vermeden evvel bir kere daha bana o çocuğun yüzünü göster!</p>
				<p class="paragraf para-style-override-3">Bir kere daha onun yüzünü doya doay göreyim de, yüzüne baka baka canımı feda edeyim.</p>
				<p class="paragraf para-style-override-3">O şehzadenin yüzünü görürsem, yüz binlerce canım olsa, seve seve veririm.</p>
				<p class="paragraf para-style-override-3">Padişahım, kul senden hacet istemekte. Âşıktır o kul ve senin yolunda öldürülüyor.</p>
				<p class="paragraf para-style-override-3">Hâlâ bu kapının kuluyum ben. Âşık oldum ama, kâfir olmadım henüz!</p>
				<p class="paragraf para-style-override-3">Sen yüz binlerce haceti reva edersin. Benim muradımı da ver, beni de maksadıma eriştir!”</p>
				<p class="paragraf para-style-override-3">O yol mazlumu hacetini isteyince, oku hedefe vardı.</p>
				<p class="paragraf para-style-override-3">Vezir gizlice bu sözleri duydu. O yoksulun derdiyle dertlendi.</p>
				<p class="paragraf para-style-override-3">Padişahın tapısına varıp ağlamaya başladı, o biçare âşıkın halini anlattı.</p>
				<p class="paragraf para-style-override-3">Padişah da dertlendi, acıdı, kızgınlığı gitti; onu affetmeyi kurdu.</p>
				<p class="paragraf para-style-override-3">Şehzadeye dedi ki: “O elden ayaktan düşmüş biçareden baş çevirme!</p>
				<p class="paragraf para-style-override-3">Hemen kalk, darağacının dibine var. O dertlinin yanına git!</p>
				<p class="paragraf para-style-override-3"><span>Âşıkına seslen. O, senin âşıkındır, gönlünü al biçarenin.</span></p>
				<p class="paragraf para-style-override-3">Senin bir hayli kahrını çekti; ona lütfet. Senin zehrini tattı; ona şerbet sun!</p>
				<p class="paragraf para-style-override-3">Onu yerden kaldır, gül bahçesine götür. Sonra da al, bana getir.”</p>
				<p class="paragraf para-style-override-3">Yusuf’a benzer şehzade, yoksulu vuslatına erdirmek üzere yola düştü.</p>
				<p class="paragraf para-style-override-3">O ateş yüzlü güneş, zerresine kavuşmak için yola çıktı.</p>
				<p class="paragraf para-style-override-3">O incilerle dolu deniz, katresini kendisine ulaştırmaya niyetlendi.</p>
				<p class="paragraf para-style-override-3">Nihayet o şehzade darağacının dibine vardı. Kıyamet gibi bir fitnedir uyandı.</p>
				<p class="paragraf para-style-override-3">O yoksulu, ölüm toprağına düşmüş, yüzükoyun topraklara döşenmiş buldu.</p>
				<p class="paragraf para-style-override-3">Toprak, gözlerinden akan kanlı gözyaşlarıyla ıslanmış, balçık haline gelmişti. Bütün âlem de, adeta onun hasretine düşmüştü.</p>
				<p class="paragraf para-style-override-3">Yoksul mahvolmuştu, yok olmuştu. Bundan daha beter ne olur? İşte o beter hale de gelmişti o!</p>
				<p class="paragraf para-style-override-3">Şehzade o kanlara düşmüş zavallıyı görünce gözleri yaşardı.</p>
				<p class="paragraf para-style-override-3">Gözyaşlarını askere göstermemek, ağladığını onlardan gizlemek istedi ama, mümkün olmadı.</p>
				<p class="paragraf para-style-override-3">O anda gözyaşları yağmur gibi akmaya başladı. Gönlünde yüzlerce cihanı dolduran dertler meydana geldi.</p>
				<p class="paragraf para-style-override-3">Aşkta doğru olan âşıkın sevgilisi kalkar, ayağıyla âşıkının başucuna gelir.</p>
				<p class="paragraf para-style-override-3">Âşık oldun da, aşkın da doğru mu; maşukun sana âşık olur.</p>
				<p class="paragraf para-style-override-3">Nihayet o güneşe benzeyen şehzade lütfedip yoksula seslendi, onu çağırdı.</p>
				<p class="paragraf para-style-override-3">Yoksul, şehzadenin sesini duymuştu, fakat yüzünü pek uzaktan görmüştü.</p>
				<p class="paragraf para-style-override-3">Topraktan yüzünü kaldırır kaldırmaz karşısında padişahının yüzünü gördü.</p>
				<p class="paragraf para-style-override-3">Tutuşup yanan ateş, deniz suyuna bile kavuşsa, yine sönmez, yanar. Yanar ama, yalımı görünmez!</p>
				<p class="paragraf para-style-override-3">O âşık derviş de bir ateşti. Adeta denize kavuştu, hoş bir hale geldi.</p>
				<p class="paragraf para-style-override-3">Canı dudağına geldi de dedi ki: “Padişahım, mademki beni böyle öldürmek elinde;</p>
				<p class="paragraf para-style-override-3">Bu güçlü kuvvetli askerlere ne hacet var?” Bu sözü söyler söylemez yoklara karıştı, sanki hiç dünya gelmemişti!</p>
				<p class="paragraf para-style-override-3">Bir nara attı, can verip öldü. Bir mum gibi gülümsedi, geçti gitti!</p>
				<p class="paragraf para-style-override-3">Sevgilisine kavuştuğunu anlar anlamaz, hiçbir ilişiği kalmadı, yok oluverdi!</p>
				<p class="paragraf para-style-override-3">Yolcular bilirler, dert meydanında aşkın meydana getirdiği yokluk, erlere neler etmiştir.</p>
				<p class="paragraf para-style-override-3">Bütün erler, bu yolda yok oldular da Hak eşiğinde Hakk’ı anladılar, bildiler.<span class="char-style-override-1">4</span></p>
				<p class="paragraf para-style-override-3">Ey varlığı yoklukla karışmış olan, senin lezzetini de elemle karıştırmışlar.</p>
				<p class="paragraf para-style-override-3">Bir zaman altüst olmadıkça, huzur ve istirahatten nasıl haber alabilirsin ki?</p>
				<p class="paragraf para-style-override-3">Böyle bir kimyayı elde etmek, bu hale bürünmek istemezsen bile, hiç olmazsa bir an olsun, seyretmeye gel!</p>
				<p class="paragraf para-style-override-3">Telaş içinde ellerini açmış, bir şimşek gibi sıçramışsın ama, asıl şimşeğin karşısına gelince elini, kolunu bağlamış, kalakalmışsın!</p>
				<p class="paragraf para-style-override-3">Bu senin işin değil ama, yine de ercesine gel. Aklını yak, yiğitçe gir içeri!</p>
				<p class="paragraf para-style-override-3">Nice bir düşüneceksin? Benim gibi kendinden geç. Bir an olsun kendini bir iyice düşün.</p>
				<p class="paragraf para-style-override-3">Son nefese kadar bir an olur da yokluğa kavuşursan, en yüce zevki bulur, varlığını terk eder, yokluk makamına erersin.</p>
				<p class="paragraf para-style-override-3">Yokluk güneşi doğup üstüme vuralı, onun ziyasına nispetle iki cihan da gözüme bir pencerenin parıltısından daha az görünmekte!</p>
				<p class="paragraf para-style-override-3">O güneşin ziyasını göreli ben kalmadım. Su yine suya kavuştu gitti!</p>
				<p class="paragraf para-style-override-3">Benden başka her şey yok oldu. Benim de varlığım kalmadı. Artık benim hayrım da akıldan üstündür, şerrim de; akıl ne hayrımdan haberdardır, ne şerrimden!</p>
				<p class="paragraf para-style-override-3">Neyim varsa hepsini aldım, getirdim, oynadım, yutuldum. Hepsini bir kara suyun içine attım, hepsinden de kurtuldum.</p>
				<p class="paragraf para-style-override-3">Mahvoldum, kendimi kaybettim, hiçbir şey kalmadı. Gönlümde zerre kadar gam gussa yok!</p>
				<p class="paragraf para-style-override-3">Bir katreydim; sır denizine kavuştum, yok oldum. Artık o katreyi bulmana imkân yok!</p>
				<p class="paragraf para-style-override-3">Yok olmak herkesin işi değil... değil ama, ben yoklukta kayboldum, yokluğa erdim; benim gibi bu makama eren çok kişi var!</p>
				<p class="paragraf para-style-override-3">Balıktan aya kadar şu âlemde bu makama varıp yok olmayı istemeyen kimdir?</p>
				<p class="anabaslik" id="toc_marker-29-52" xml:lang="en-GB"><span>Hikâye</span></p>
				<p class="paragraf para-style-override-3">Temiz dinli biri, Nuri’den sordu: “Bizden vuslat makamına kadar giden yol, nasıl bir yoldur, o yola nasıl gidilir?”</p>
				<p class="paragraf para-style-override-3">Nuri dedi ki: “Ateşten ve nurdan yedi deniz var. Bu çok uzak yolu aşmamız lazım!</p>
				<p class="paragraf para-style-override-3">O yedi denizi geçtin mi, birkaç balığa sataşırsın ki, onlar seni bir nefeste yutarlar.</p>
				<p class="paragraf para-style-override-3">Hele bir balık vardır ki, ne başı görünür, ne ayağı. Durağı istiğna denizindedir.</p>
				<p class="paragraf para-style-override-3">Ejderha gibi iki âlemi de sömürür. Bir nefeste bütün halkı çeker, yutar!”</p>
			</div>
		</div>
	</body>
</html>