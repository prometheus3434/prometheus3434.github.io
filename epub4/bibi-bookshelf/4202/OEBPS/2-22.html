<html xmlns="http://www.w3.org/1999/xhtml">
	<head>
		<title>2-22.html</title>
		<link href="template.css" rel="stylesheet" type="text/css"/>
<meta content="urn:uuid:893c7571-67fe-4a8c-af27-688410ca5a55" name="Adept.expected.resource"/>
	</head>
	<body>
		<div id="x2-22.html" xml:lang="tr-TR">
			<div class="Basic-Text-Frame">
				<p class="bolum" id="toc_marker-23" xml:lang="en-GB">Yirmi Üçüncü Makale</p>
				<p class="paragraf para-style-override-3"/>
				<p class="paragraf para-style-override-3"/>
				<p class="paragraf para-style-override-3">Bir başka kuş da hüthüte şunu sordu: “Ey önümüze düşen, ey kılavuzumuz olan! O tapıda küstahlık yaraşır mı?</p>
				<p class="paragraf para-style-override-3">Birisi büyük bir küstahlıkta bulunsa, ardında bir korkuya uğrar mı ki?</p>
				<p class="paragraf para-style-override-3">Orada küstahlıkta bulunmak doğru mudur? Söyle; sırrı aç ve mana incilerini saç!”</p>
				<p class="anabaslik" id="toc_marker-23-1" xml:lang="en-GB"><span>Hüthütün Cevabı</span></p>
				<p class="paragraf para-style-override-3">Hüthüt dedi ki: “Kimde ehliyet varsa, kim Tanrı sırlarının mahremiyse.</p>
				<p class="paragraf para-style-override-3">Küstahlık etse de olur; ona yaraşır bu. Çünkü daima padişahın sırrına mahremdir.</p>
				<p class="paragraf para-style-override-3">Fakat sırra mahrem olan, sırları bilen bir kişi alelade bir küstah gibi küstahlıkta bulunur mu hiç?</p>
				<p class="paragraf para-style-override-3">* Mademki edebe riayet, muhabbetten ileri geliyor; hürmet gerektir. Böyle adamın bir an bile küstahlık etmesi doğru değildir.</p>
				<p class="paragraf para-style-override-3">Fakat ta kıyıdaki deveci de küstahlık edebilir mi? O, nasıl olur da padişaha mahrem olur?</p>
				<p class="paragraf para-style-override-3">O da sır bilenler gibi küstahlıkta bulunursa, imanından da olur; canından da!</p>
				<p class="paragraf para-style-override-3">Nasıl olur da askerin içindeki bir rint, padişahına karşı zerre kadar bile küstahlıkta bulunabilir?</p>
				<p class="paragraf para-style-override-3">Fakat yabancı bir iç oğlanı yola gelirse, onun küstahlığı, sevincindendir.</p>
				<p class="paragraf para-style-override-3">* O ne rip bilir, ne rup... her şeyi Rab bilir; sevgisinin fazlalığından bir küstahlıkta bulunsa bile mazurdur.</p>
				<p class="paragraf para-style-override-3">Aşk neşesiyle deliye döner; aşkın zoruyla su üstünde yürür!</p>
				<p class="paragraf para-style-override-3">Onun küstahlığı hoştur, hoş! Çünkü o divane, ateşe benzer.</p>
				<p class="paragraf para-style-override-3">Âşıkta esenlik olur mu; deli adam kınanır mı?</p>
				<p class="paragraf para-style-override-3">Sana da cezbe gelir, sen de deli divane olursan, ne dersen de; sözün dinlenebilir!</p>
				<p class="anabaslik" id="toc_marker-23-2" xml:lang="en-GB"><span>Hikâye</span></p>
				<p class="paragraf para-style-override-3">Horasan, büyük bir devlete erişmişti. Âmed meydana çıkmış, o ülkeyi ele geçirmişti.</p>
				<p class="paragraf para-style-override-3">Yüz tane ay yüzlü Türk kölesi vardı. Hepsinin de boyları selviye, kolları gümüşe benzerdi; hepsi de âleme miskler saçarlardı.</p>
				<p class="paragraf para-style-override-3"><span>Her birinin kulağında, geceleri bile aydınlatan iri bir ince küpe vardı; gece bile o incilerin aksiyle gündüze dönerdi.</span></p>
				<p class="paragraf para-style-override-3">Hepsinin başında külahlar, boyunlarında altın gerdanlıklar, sırtlarında gümüşlerle bezenmiş elbiseler, bellerinde altın kemerler vardı.</p>
				<p class="paragraf para-style-override-3">Altın kemerleri kuşanıp bembeyaz atlara binerek meydana çıktılar mı</p>
				<p class="paragraf para-style-override-3">Onlardan birinin yüzünü gören, hemen ona gönül verir, candan âşık olurdu?</p>
				<p class="paragraf para-style-override-3">Tesadüfen sırtına bir hırka giymiş, fakat yalınayak başı kabak, karnı pek aç bir meczup,</p>
				<p class="paragraf para-style-override-3">O köleleri uzaktan gördü. “Bu huri alayı kimin?” diye sordu.</p>
				<p class="paragraf para-style-override-3">Şehirli bir zengin cevap verdi: “Bunlar, şehrimizin âmedinin köleleridir.”</p>
				<p class="paragraf para-style-override-3">O meczup, bu sözü duyar duymaz başından duman çıktı da.</p>
				<p class="paragraf para-style-override-3">Dedi ki: “Ey yüce arzı tutan Tanrı, kula bakmayı bari âmedden öğren!”</p>
				<p class="paragraf para-style-override-3">Eğer küstahlık ediyorsan, bu meczup gibi et... yaprağın varsa, bu dala gel; bu dalın yaprağı ol!</p>
				<p class="paragraf para-style-override-3">Yok... o yüce dalın yaprağına malik değilsen pek küstahlıkta bulunma, kendine güldürme!</p>
				<p class="paragraf para-style-override-3">Meczupların küstahlığı hoştur; pervaneler gibi yanar, yakılırlar!</p>
				<p class="paragraf para-style-override-3">Yoldaki meczupları, onların iyisini, kötüsünü padişahtan başka hiç kimse göremez!</p>
				<p class="anabaslik" id="toc_marker-23-3" xml:lang="en-GB"><span>Hikâye</span></p>
				<p class="paragraf para-style-override-3">Çıplak bir meczup, yolda acıkıverdi!</p>
				<p class="paragraf para-style-override-3"><span>Hava pek soğuktu... adamakıllı da yağmur yağıyordu. Meczup nihayet yağmurdan, kardan ıslandı, sırsıklam oldu.</span></p>
				<p class="paragraf para-style-override-3">Ne sığınacak bir yeri vardı, ne evi. Sonunda bir viraneye vardı.</p>
				<p class="paragraf para-style-override-3">Oraya adımını atarken damdan başına bir kerpiç düştü.</p>
				<p class="paragraf para-style-override-3">Başı yarıldı, kanı ırmak gibi akmaya başladı. Adam yüzünü göğe çevirdi de</p>
				<p class="paragraf para-style-override-3">Dedi ki: Padişahlık davulunu dövmek ne vakte dek? Taş atmaman, saltanat nöbeti vurdurmandan daha iyi!</p>
				<p class="paragraf para-style-override-3">** Canı sevgiliye mahrem olan, seher çağı gibi sırların yeşilliğini bulur, yeşerir, açılır!</p>
				<p class="paragraf para-style-override-3">** Ya kapısında bir yücelik elde etmeli; yahut yolunda deli divane olup gitmeli!</p>
				<p class="anabaslik" id="toc_marker-23-4" xml:lang="en-GB"><span>Hikâye</span></p>
				<p class="paragraf para-style-override-3">Su yolunda oturur, elinde avucunda hiçbir şeyi bulunmayan birisi vardı... komşusunun eşeğini alıp</p>
				<p class="paragraf para-style-override-3">Değirmene gitti... güzelce uyudu. O uykuya dalınca, eşek boş kaldı; oradan gitti.</p>
				<p class="paragraf para-style-override-3">Bir kurt da o eşeğe rastlayıp paraladı, yedi. Ertesi gün eşeğin sahibi, adamdan eşeğin değerini istedi.</p>
				<p class="paragraf para-style-override-3"><span>Beraberce yola düştüler, suyolcunun yanına kadar gittiler,</span></p>
				<p class="paragraf para-style-override-3">Hali anlattılar... “bu eşeği kim ödeyecek, değerini kim verecek” dediler.</p>
				<p class="paragraf para-style-override-3">Suyolcu dedi ki: “O kurdu karnı aç olduğu halde ovalara başıboş salan.</p>
				<p class="paragraf para-style-override-3">Şüphe yok ki, bu suçu onun çekmesi doğrudur... her ikiniz de eşeğin değerini ondan istemelisiniz.</p>
				<p class="paragraf para-style-override-3">Bunda hiç kimsenin suçu, taksiri yok... ne yapıyorsa, o yapıyor!”</p>
				<p class="paragraf para-style-override-3">Mısır kadınları bile, bir mahluk olan Yusuf’u görünce değiştiler, başka bir hale girdiler, kendilerinden geçtiler. Öyle olduğu halde</p>
				<p class="paragraf para-style-override-3">Bir meczubun devlet yurdunda bir devlete nail olarak</p>
				<p class="paragraf para-style-override-3">Hallenmesi, kendinden geçmesi, önüne ardına bakmaması, aldırış bile etmemesi şaşılacak bir şey midir artık?</p>
				<p class="paragraf para-style-override-3">Meczup ne söylerse, ondan söyler, ona söyler... her şeyi ondan arar, onunla ister!</p>
				<p class="anabaslik" id="toc_marker-23-5" xml:lang="en-GB"><span>Hikâye</span></p>
				<p class="paragraf para-style-override-3">Mısır’da birdenbire bir kıtlıktır, oldu. Halk, ekmek diyor, ekmek işitiyor ve sapır sapır düşüp ölüyordu.</p>
				<p class="paragraf para-style-override-3">Yol, adam ölüsüyle dolmuştu... yarı canlılar ölenleri yiyorlardı,</p>
				<p class="paragraf para-style-override-3">Bir meczup halkın ölmekte olduğunu ve bir parçacık ekmeğin bile bulunmadığını gördü.</p>
				<p class="paragraf para-style-override-3">Dedi ki: “Ey dünya ve din padişahı, verecek rızkın yoksa, bari az yarat!”</p>
				<p class="paragraf para-style-override-3">Bu kapının küstahı, küstahlık eder de sonra kendisine gelir, yaptığını anlarsa, özür diler.</p>
				<p class="paragraf para-style-override-3">Bu kapıda doğru bir söz söylemez de eğri bir şey söylerse, anlayınca tatlılıkla özür diler.</p>
				<p class="paragraf para-style-override-3">* Sen doğru olmaya çalış... yoksa zahmetlere düşersin.</p>
				<p class="paragraf para-style-override-3">* Âşıklar işe kızışarak girişirler... onlar varlıklarından usanmışlardır.</p>
				<p class="paragraf para-style-override-3">Deli ne yaparsa yapsın, deliliğine bağışlanır, affedilir.</p>
				<p class="paragraf para-style-override-3">* İyi olmasa bile yaptığı şey kabul edilir de, sonra iyi bir şey yüzünden onu tutar, sıkıştırırlar!</p>
				<p class="paragraf para-style-override-3">* Onun gibi günahlara batmış kimse yoktur, ama Tanrı, şüphe yok, lütfeder, bağışlar onu!</p>
				<p class="paragraf para-style-override-3">* Halk da onu sayar... ona mükâfatlarda bulunur.</p>
				<p class="paragraf para-style-override-3">* Tanrı âşıkları, ayıptan, noksandan arınmışlardır... ağaçlar gibi hepsi de oynamaya koyulmuşlardır.</p>
				<p class="paragraf para-style-override-3">Topraktaki ağaç gibi tertemiz bir hale gelmişler, hâsılı yakınlık makamında kemale etmişlerdir.</p>
				<p class="anabaslik" id="toc_marker-23-6" xml:lang="en-GB"><span>Hikâye</span></p>
				<p class="paragraf para-style-override-3">Bir deli vardı... çocuklar onu taşladıklarından gönlünden kan damlamakta idi.</p>
				<p class="paragraf para-style-override-3">Nihayet bir külhan bucağına sığındı. O bucakta külhanın bir penceresi vardı.</p>
				<p class="paragraf para-style-override-3">O sırada dolu yağmaya başlamıştı. Pencereden delinin başına bir dolu isabet etti.</p>
				<p class="paragraf para-style-override-3">Doluyla taşı fark edemediğinden beyhude yere dil uzattı.</p>
				<p class="paragraf para-style-override-3">Neden bana taş, kerpiç atmakta diye, atana kötü bir surette bir hayli sövdü, saydı.</p>
				<p class="paragraf para-style-override-3">Orası karanlıktı... bu taşı da çocuklar atıyor sanmıştı.</p>
				<p class="paragraf para-style-override-3">O sırada yel esti, külhanın bir tarafı açıldı, içeriye aydınlık vurdu.</p>
				<p class="paragraf para-style-override-3">Meczup da başına gelenin taş olmayıp dolu olduğunu anladı; sövdüğüne canı sıkıldı.</p>
				<p class="paragraf para-style-override-3">Dedi ki: “Yarabbi, bulunduğum şu külhan karanlıktı, fark edemedim, yanıldım... ne dediysem, sözümü geri alıyorum.”</p>
				<p class="paragraf para-style-override-3">Bir meczup bu çeşit sözler söylerse, kınayıp onunla savaşa kalkışma.</p>
				<p class="paragraf para-style-override-3">Çünkü o, bu makamda sarhoştur, aklı başında değildir onun. Kararı yoktur, kimsesizdir, gönlü de elinde değildir.</p>
				<p class="paragraf para-style-override-3">Ömrünü muratsızlıkla geçirir gider... her an ona yeniden yeniye bir kararsızlık gelir durur!</p>
				<p class="paragraf para-style-override-3">Sen kendine gel de, dilini tut; onun gibi söylenme... fakat meczup âşıkı da mazur gör.</p>
				<p class="paragraf para-style-override-3">Değil meczuplara, nursuz pirsiz adamlara bile baksan, hepsinin de mazur olduğunu görürsün.</p>
				<p class="anabaslik" id="toc_marker-23-7" xml:lang="en-GB"><span>Hikâye</span></p>
				<p class="paragraf para-style-override-3">Vâsıtî, perişan bir halde gidiyordu, hayretlere düşmüş, hayretten aklı başından gitmişti.</p>
				<p class="paragraf para-style-override-3">Gözü Yahudi maşatlığına ilişti... sonra bir de ileriye doğru baktı.</p>
				<p class="paragraf para-style-override-3">“Bu Yahudiler,” dedi, “tamamıyla mazurdur, fakat ne çare ki, bu kimseye söylenemez.”</p>
				<p class="paragraf para-style-override-3">Vâsıtî’nin bu sözünü kadı efendinin adamlarından biri duydu... kızıp onu çeke çeke kadıya götürdü.</p>
				<p class="paragraf para-style-override-3">Vâsıtî’nin sözünü anlamak, kadının harcı değildi. Bu sözü inkâr etti, razı olmadı, “Böyle şey olmaz.” dedi.</p>
				<p class="paragraf para-style-override-3">Vâsıtî dedi ki: “Bu ziyankâr kavim, senin hükmünce mazur değilse bile</p>
				<p class="paragraf para-style-override-3">Gökleri yaratan Tanrı’nın hükmünce, şimdi hepsi de yolda mazurdur.</p>
				<p class="paragraf para-style-override-3">Sen de yürü, onlar gibi yola düş de seni de mazur tutsun!”</p>
			</div>
		</div>
	</body>
</html>