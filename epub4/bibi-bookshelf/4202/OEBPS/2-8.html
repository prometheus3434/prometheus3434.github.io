<html xmlns="http://www.w3.org/1999/xhtml">
	<head>
		<title>2-8.html</title>
		<link href="template.css" rel="stylesheet" type="text/css"/>
<meta content="urn:uuid:893c7571-67fe-4a8c-af27-688410ca5a55" name="Adept.expected.resource"/>
	</head>
	<body>
		<div id="x2-8.html" xml:lang="tr-TR">
			<div class="Basic-Text-Frame">
				<p class="bolum" id="toc_marker-9" xml:lang="en-GB">Sekizinci Makale</p>
				<p class="paragraf para-style-override-3"/>
				<p class="paragraf para-style-override-3"/>
				<p class="paragraf para-style-override-3">Birisi, “Ey öndülü kapan, nasıl oldu da sen bizi geçtin, Tanrı’ya bizden ziyade yaklaştın?</p>
				<p class="paragraf para-style-override-3">Sen de bizim gibi bir kuşsun, biz de senin gibi bir kuşuz. Aramızdaki bu ayrılık neden meydana geldi?</p>
				<p class="paragraf para-style-override-3">Bizim canımızdan, cinsimizden ne günah sâdır oldu da senin payına saf ve halisi düştü, bizim payımıza tortusu kaldı?” dedi.</p>
				<p class="anabaslik" id="toc_marker-9-1" xml:lang="en-GB"><span>Hüthütün Cevabı</span></p>
				<p class="paragraf para-style-override-3">Hüthüt dedi ki: “Ey kuş, Süleyman’ın gözü bir an bize düşüverdi!</p>
				<p class="paragraf para-style-override-3">Ben bu makamı ne altınla elde ettim, ne gümüşle... bu eriştiğim devlet, o bakıştan meydana geldi.</p>
				<p class="paragraf para-style-override-3">Bu makamı kim ibadetle elde edebilir ki? İblis de bir hayli ibadette bulundu!</p>
				<p class="paragraf para-style-override-3">Ama birisi çıkar da ibadete lüzum yoktur derse, ona lanet okumaya başlar.</p>
				<p class="paragraf para-style-override-3">Sen bir an bile ibadeti bırakma... fakat sakın ibadete de güvenme!</p>
				<p class="paragraf para-style-override-3">Ömrünü ibadetle geçir de, Süleyman sana da bir baksın!</p>
				<p class="paragraf para-style-override-3">Süleyman’a makbul oldun mu; ne desem, ne söylesem anlatamam; dediklerimden, söylediklerimden de ileriye geçer, yücelirsin!</p>
				<p class="anabaslik" id="toc_marker-9-2" xml:lang="en-GB"><span>Hikâye</span></p>
				<p class="paragraf para-style-override-3">Sultan Mahmud, bir gün nasılsa askerinden ayrı düşmüştü.</p>
				<p class="paragraf para-style-override-3">Yel gibi tek ve tenha bir hayli döndü, dolaştı. Nihayet deniz kıyısında bir çocuk gördü.</p>
				<p class="paragraf para-style-override-3">Çocuk kıyıda yapayalnız oturmuş, ağını denize salmış, balık tutmaya uğraşıyordu. Padişah çocuğa selam verip yanına oturdu.</p>
				<p class="paragraf para-style-override-3">Çocuk pek dertliydi... gönlü sıkkın, yüreği dar bir haldeydi.</p>
				<p class="paragraf para-style-override-3">Padişah, “Çocuğum, neden böyle dertlisin? Âlemde senin gibi bir dertli görmedim ben.” dedi.</p>
				<p class="paragraf para-style-override-3">Çocuk dedi ki: “Ey hüner sahibi emir, biz yedi çocuğuz... babamız yok.</p>
				<p class="paragraf para-style-override-3">Bir anamız var, o da kötürüm. Pek yoksuluz, pek kimsesiziz.</p>
				<p class="paragraf para-style-override-3">Her gün balık tutmak için böyle denize ağ salar, akşama kadar beklerim işte.</p>
				<p class="paragraf para-style-override-3">Yüz eziyetle bir balık tuttum mu, gece hepimizin de gıdası odur, ondan ibarettir.”</p>
				<p class="paragraf para-style-override-3">Padişah, “A dertli çocuğum, seninle ortak olalım mı? Ne dersin?” dedi.</p>
				<p class="paragraf para-style-override-3">Çocuk razı oldu... Padişah, yeniden denize ağ saldı.</p>
				<p class="paragraf para-style-override-3">Çocuğun ağı, padişahın devleti, bahtı yüzünden balıkla doldu... o gün yüz tane balık tuttu.</p>
				<p class="paragraf para-style-override-3">Çocuk balıkları görünce dedi ki: “Bizde bu devlet yoktu, şaşırdım doğrusu.</p>
				<p class="paragraf para-style-override-3">Yiğit, senin talihin pek yaver... bu balıklar o yüzden ağına düştü.”</p>
				<p class="paragraf para-style-override-3">Padişah, “Oğlum, sen balık tutanını bir bilsen... bir benim kim olduğumu anlasan...</p>
				<p class="paragraf para-style-override-3">Senin talihin benim yüzümden açıldı şimdi... çünkü sana balık tutan, padişahtır.” dedi.</p>
				<p class="paragraf para-style-override-3">Ve atına bindi, yürütmeye başladı. Çocuk, “Kendi payını ayırsana.” deyince.</p>
				<p class="paragraf para-style-override-3">Padişah dedi ki: “Bugün payımı ayırmayacağım... yarın ağına ne düşerse, benim olsun.</p>
				<p class="paragraf para-style-override-3">Fakat yarın, sen benim avım olacaksın... ben avımı kimseye vermem ha!”</p>
				<p class="paragraf para-style-override-3">Ertesi gün padişah, sarayına varınca ortağını hatırladı.</p>
				<p class="paragraf para-style-override-3">Bir çavuşu yollayıp çocuğu çağırttı... ortağını tahta oturttu.</p>
				<p class="paragraf para-style-override-3">Herkes, “Padişahım, bu bir yoksul” diyordu, ama padişah “Ne olursa olsun... nihayet ortağımız.</p>
				<p class="paragraf para-style-override-3">Mademki onu ortaklığa seçtik, kabul ettik... ondan yüz çevirmemiz doğru değil.” dedi ve o çocuğu da kendisi gibi bir padişah yaptı.</p>
				<p class="paragraf para-style-override-3">Birisi, işi bilmiyordu... çocuğa, “Bu yüceliğe nerden eriştin?” diye sordu.</p>
				<p class="paragraf para-style-override-3">Çocuk dedi ki: “Neşe geldi, yas geçti... bir gün bir devlet sahibine rastladım, işte ondan!”</p>
				<p class="anabaslik" id="toc_marker-9-3" xml:lang="en-GB"><span>Hikâye</span></p>
				<p class="paragraf para-style-override-3">Padişahın biri, bir katili eziyetlerle öldürttü. Bir sofi, o katili rüyada gördü.</p>
				<p class="paragraf para-style-override-3">Adin cennetinde gülümseyerek dolaşmakta, gâh neşeli bir halde durmakta, gâh salına salına gezinmekteydi.</p>
				<p class="paragraf para-style-override-3">Sofi, “Sen bir katildin... başın daima aşağıdaydı; işin daima seni utandıracak işti.</p>
				<p class="paragraf para-style-override-3">Bu makama nerden eriştin? Yaptığın işlerle bu rütbeye erişilemez.” dedi.</p>
				<p class="paragraf para-style-override-3">* Katil dedi ki: “Öldürülürken kanım akmaya başladığı sırada, oradan Habibi Acemî geçiyordu.</p>
				<p class="paragraf para-style-override-3">O yol piri, gizlice bir an bana bakıverdi.</p>
				<p class="paragraf para-style-override-3">İşte bütün bu devlete, hatta bundan başka yüzlerce ululuğa, izzete bir tek bakış yüzünden eriştim.”</p>
				<p class="paragraf para-style-override-3">Kime bir devletlinin gözü düşerse, canı bir anda yüzlerce sırra ulaşır.</p>
				<p class="paragraf para-style-override-3">Bir erin nazarı, sana düşmedikçe, varlığından nerden haber alacaksın sen?</p>
				<p class="paragraf para-style-override-3">Birisine ulaşmadıkça, yapayalnız ne kadar oturursan otur... yol alamazsın ki!</p>
				<p class="paragraf para-style-override-3">Yola yalnız gitme... pir gerektir pir. Körcesine bu denize dalma!</p>
				<p class="paragraf para-style-override-3">Yol alman için mutlaka sana pirimiz gerek... o, sana her işte bir sığınak olur.</p>
				<p class="paragraf para-style-override-3">Sen, yolla kuyuyu fark etmedikçe, elinde bir sopa olmaksızın nasıl yol alabilirsin ki?</p>
				<p class="paragraf para-style-override-3">Ne senin gözün var, ne de yol kısa... fakat pir, yolda sana kılavuzluk eder.</p>
				<p class="paragraf para-style-override-3">Kim bir devlet sahibinin gölgesine sığınırsa, yolda asla utanmaz.</p>
				<p class="paragraf para-style-override-3">Bir devlete erişenin elinde bütün dikenler gül demeti kesilir!</p>
				<p class="anabaslik" id="toc_marker-9-4" xml:lang="en-GB"><span>Hikâye</span></p>
				<p class="paragraf para-style-override-3">Sultan Mahmud avlanırken ansızın askerinden ayrı düşmüştü,</p>
				<p class="paragraf para-style-override-3">Bir ihtiyar adam, eşeğine diken yüklemiş, sürüp gidiyorken diken demetleri çözülüp düştü... Adamcağız kalakaldı... başını kaşımaya başladı,</p>
				<p class="paragraf para-style-override-3"><span>Sultan Mahmud ihtiyarın perişan bir hale düştüğünü, eşeğinin kakılıp kaldığını, dikenlerin yere serildiğini gördü.</span></p>
				<p class="paragraf para-style-override-3">Yanına gidip, “Sana yardım edeyim mi, ister misin?” dedi. Adam, “Elbette.” dedi...</p>
				<p class="paragraf para-style-override-3">“Bana yardım edersen, ne çıkar ki? Ben faydalanırım, sense ziyana girmezsin.</p>
				<p class="paragraf para-style-override-3">* Görüyorum, güzellikten nasibin var... güzel yüzlülerin lütfuna şaşılmaz.”</p>
				<p class="paragraf para-style-override-3">Padişah lütfedip atından indi; gül gibi elini dikenlere uzattı.</p>
				<p class="paragraf para-style-override-3">Adamın yükünü eşeğe yükledi. Tekrar atına binip askerinin bulunduğu tarafa doğru sürdü.</p>
				<p class="paragraf para-style-override-3">Askerine varınca dedi ki: “Şu yandan bir adam, eşeğine diken yüklemiş, gelmekte.</p>
				<p class="paragraf para-style-override-3">Her yandan onu kuşatın, huzuruma getirin.</p>
				<p class="paragraf para-style-override-3">Asker derhal o tarafa yürüdü, yolu kestiler... adama padişahın yanına varılacak yoldan başka bir yol kalmadı.</p>
				<p class="paragraf para-style-override-3">Kendi kendisine, “Bir arık eşekle böyle bir zalim askere nasıl karşı koyabilirim?” diyordu.</p>
				<p class="paragraf para-style-override-3">Korkuyordu ama, o sırada padişahın başına çekilen şemsiyeyi gördü... o tarafa varılacak yolu buldu.</p>
				<p class="paragraf para-style-override-3">Eşeğini padişahın huzuruna kadar sürdü... padişahın yüzünü görünce dehşetli utandı.</p>
				<p class="paragraf para-style-override-3">“Yarabbi,” dedi... “halimi kime anlatayım? Sultan Mahmud’a hamallık ettirmişim meğerse!”</p>
				<p class="paragraf para-style-override-3">Padişah dedi ki: “A yoksulum, söyle bana bakayım, ne haldesin?”</p>
				<p class="paragraf para-style-override-3">Adamcağız, “Aykırı oyuna kalkışma... halimi biliyorsun... şimdi beni tanımazlıktan gelmesene!</p>
				<p class="paragraf para-style-override-3">Yoksul bir ihtiyarım. Yük taşımakta, gece gündüz çölden, ovadan diken toplayıp götürmekteyim.</p>
				<p class="paragraf para-style-override-3">Onları satar, ancak kuru ekmek alırım... elindeyse sen bana ekmek ver.” dedi.</p>
				<p class="paragraf para-style-override-3">Padişah dedi ki: “Dertli ihtiyar, fiyatını söyle bakayım... dikenlerini kaça alayım?”</p>
				<p class="paragraf para-style-override-3">Adam “Ey zamanın padişahı, ucuz almaya kalkışma; onları on kese altına bile satmam” dedi.</p>
				<p class="paragraf para-style-override-3">Askerler adama, “Ahmak herif, sus. Bu ancak iki arpa değer... amma da ucuz satıyorsun ha!” dediler.</p>
				<p class="paragraf para-style-override-3">İhtiyar dedi ki: “Doğru... bu iki arpa değer, ama böyle alıcı az düşer; bu iyi bir alıcı!</p>
				<p class="paragraf para-style-override-3">Bir devlet sahibi, elini dikenime sürünce dikenim, yüzlerce gül bahçesi meydana getirdi.</p>
				<p class="paragraf para-style-override-3">Kim bu dikeni almak dilerse, bilmelidir ki, her bir dikeni ancak bir dinara alabilir.</p>
				<p class="paragraf para-style-override-3">Onun gibi bir devletli, dikenime el sürünceye kadar mahrumiyet bana nice dikenler yükledi.</p>
				<p class="paragraf para-style-override-3">Evet... bu bir dikenden ibaret; değeri pek ehemmiyetsiz. Fakat onun eli sürülünce yüzlerce can değerindedir!”</p>
			</div>
		</div>
	</body>
</html>