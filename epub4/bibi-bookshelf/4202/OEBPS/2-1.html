<html xmlns="http://www.w3.org/1999/xhtml">
	<head>
		<title>2-1.html</title>
		<link href="template.css" rel="stylesheet" type="text/css"/>
<meta content="urn:uuid:893c7571-67fe-4a8c-af27-688410ca5a55" name="Adept.expected.resource"/>
	</head>
	<body>
		<div id="x2-1.html" xml:lang="tr-TR">
			<div class="Basic-Text-Frame">
				<p class="bolum" id="toc_marker-2" xml:lang="en-GB">Birinci Makale</p>
				<p class="paragraf para-style-override-3"/>
				<p class="paragraf para-style-override-3"/>
				<p class="paragraf para-style-override-3">Gizli, açık... dünyada ne kadar kuş varsa bir araya toplandı.</p>
				<p class="paragraf para-style-override-3">Hepsi de “Şimdi hiçbir ülke padişahsız değil.</p>
				<p class="paragraf para-style-override-3">Nasıl olur da bizim ülkemiz, padişahsız kalır? Artık bundan böyle padişahsız kalamayız biz.</p>
				<p class="paragraf para-style-override-3">Birbirimize yardım edelim de, bari kendimize bir padişah arayıp aktaralım.</p>
				<p class="paragraf para-style-override-3">Çünkü ülke padişahsız oldu mu, askerin düzeni kalmaz.” dediler...</p>
				<p class="paragraf para-style-override-3">Hepsi bir yere gelip kendilerine bir padişah aramaya koyuldular.</p>
				<p class="anabaslik" id="toc_marker-2-1" xml:lang="en-GB"><span>Hüthütün Kuşlara Sözü</span></p>
				<p class="paragraf para-style-override-3">Gönlü perişan hüthüt de o toplulukta vardı. Durdu durdu, duramaz oldu.</p>
				<p class="paragraf para-style-override-3">Sırtında bir tarikat elbisesi vardı... başına hakikat tacını giymişti.</p>
				<p class="paragraf para-style-override-3">Pek anlayışlıydı. İyiyi de anlardı, kötüyü de.</p>
				<p class="paragraf para-style-override-3">Dedi ki: “Ey kuşlar, Tanrı tapısının çavuşu da benim, gayb habercisi de ben!</p>
				<p class="paragraf para-style-override-3">Tanrı tapısından haberim var... yaratılış sırlarını bilirim.</p>
				<p class="paragraf para-style-override-3"> Gagasında besmeleyi taşıyanın, bir hayli sırlara agâh olmasına şaşılmaz.</p>
				<p class="paragraf para-style-override-3">Dertlerimle ömür sürüp duruyorum... kimsenin benimle işi yok...</p>
				<p class="paragraf para-style-override-3">* Ben halka boş vermişim, onlarla hiç meşgul değilim... onlar da benimle meşgul olmuyorlar.</p>
				<p class="paragraf para-style-override-3">Ben padişahın derdiyle uğraşmadayım... ordudan yana hiçbir derdim yok.</p>
				<p class="paragraf para-style-override-3">* Anlayışımla nerde su varsa görür, gösteririm... bundan ileri daha nice gizli şeyler bilirim ben!</p>
				<p class="paragraf para-style-override-3">Süleyman’la bir hayli konuşup görüştüm; onun ordusu içinde rütbe bakımından ileri geçtim.</p>
				<p class="paragraf para-style-override-3">Huzurunda kim bulunmazsa bulunmasın... hiç... sorup aramazdı da, ne acayiptir ki</p>
				<p class="paragraf para-style-override-3">Ben bir an bulunmadım mı, sorar, arar, her tarafa adamlar gönderir, aratırdı.</p>
				<p class="paragraf para-style-override-3">* Bensiz bir an bile duramazdı... zaten hüthüte de kıyamete kadar işte bu şeref yeter ya!</p>
				<p class="paragraf para-style-override-3">Onun mektubunu götürüp geri döndüm... huzurunda onunla perde ardına girdim, sırdaşı oldum.</p>
				<p class="paragraf para-style-override-3">Birisini peygamber aradı, istedi mi, baş tacı olsa yeri vardır... yaraşır!</p>
				<p class="paragraf para-style-override-3">Birisini Tanrı hayırla andı mı, hiçbir kuş ona eş olur, onunla beraber uçabilir mi?</p>
				<p class="paragraf para-style-override-3">Yıllardır denizlerde, karalarda gezmişim. Nice yollara gitmiş, nice aşılmaz mesafeler aşmışım.</p>
				<p class="paragraf para-style-override-3">Dağlara, bellere, ovalara gitmiş... nice gidilmez âlemler seyretmişim.</p>
				<p class="paragraf para-style-override-3">Süleyman’la yoldaş olmuş, bu âlemi bir hayli dönüp dolaşmışım.</p>
				<p class="paragraf para-style-override-3">Bu suretle padişahımı tanımış, bilmişim, ama huzuruna yapayalnız nasıl gideyim? Kudretim yok ki.</p>
				<p class="paragraf para-style-override-3">Fakat siz bana yoldaş olursanız, o padişahın ve tapısının mahremi olursunuz;</p>
				<p class="paragraf para-style-override-3">Kendinizi görme aybından kurtulursunuz. Niceye bir dinsizliğinizin tesiri altında yanıp yakılacaksınız?</p>
				<p class="paragraf para-style-override-3">Kim onun uğrunda canıyla oynarsa, varlığından kurtulur; sevgilinin yolunda iyiden, kötüden kurtulur.</p>
				<p class="paragraf para-style-override-3">Canlar saçın da yola ayak basın... ayaklar vurup oynaya oynaya başınızı o kapıya koyun!</p>
				<p class="paragraf para-style-override-3">* Hiç şüphe yok... bir dağ var ki, ona Kafdağı derler; onun ardında bizim bir padişahımız var.</p>
				<p class="paragraf para-style-override-3">* Adı “Simurg”dur... kuşların padişahı odur. O, bize yakındır da biz ondan uzağız!</p>
				<p class="paragraf para-style-override-3">O, yücelik hareminde dinlenir... her ağız adını anamaz onun.</p>
				<p class="paragraf para-style-override-3">Kapısında nurdan, karanlıktan yüz binlerce, hatta daha da fazla perde vardır.</p>
				<p class="paragraf para-style-override-3">İki âlemde de onun makamına erişmek, kimsenin haddi değildir.</p>
				<p class="paragraf para-style-override-3">O, daima hükmü geçer bir padişahtır... o, daima yüceliğinin kemaline dalmıştır.</p>
				<p class="paragraf para-style-override-3">Yücelik makamında, adeta kendisine hayrandır... artık makamına nerden akıl erecek, nasıl olup da bilinecek?</p>
				<p class="paragraf para-style-override-3">Ne ona bir yol vardır, ulaşır... ne de ayrılığına sabretmek imkânı vardır. Yüz binlerce kişi, onun sevdasına tutulmuş, âşık olmuş gitmiştir.</p>
				<p class="paragraf para-style-override-3">Onu, tertemiz can bile övemez... akıl bile onu anlayamaz.</p>
				<p class="paragraf para-style-override-3">Hulâsa akıl da şaşırıp kalmıştır, can da... sanatlarını görmede gözler kamaşmıştır.</p>
				<p class="paragraf para-style-override-3">Hiçbir bilen onun yüceliğini göremedi... hiçbir gören, onun güzelliğini seyredemedi.</p>
				<p class="paragraf para-style-override-3">Hiçbir mahluk kemaline yol bulamadı... bilgi şaşırıp kaldı... görgü, ona erişemedi!</p>
				<p class="paragraf para-style-override-3">Halkın o kemalden, o ululuktan bir nasibi varsa bile, ancak hayalden, vehimden ibarettir.</p>
				<p class="paragraf para-style-override-3">Bu yol, bir hayale kapılarak aşılabilir mi... ordusuz padişahlık olur mu?</p>
				<p class="paragraf para-style-override-3">Burada yüz binlerce baş, yerlere yuvarlanmış, topa dönmüştür... burada nice hayhaylar, nice hayhuylar var!</p>
				<p class="paragraf para-style-override-3">Öndeki yolu kısa bir yol sanma... nice denizler var, nice karalar!</p>
				<p class="paragraf para-style-override-3">Bu yola varmak için aslan gibi bir er gerek... çünkü yol uzak... deniz de derin mi derin!</p>
				<p class="paragraf para-style-override-3">Yolu şu: Kendimizden geçip hayran bir halde yola düşelim... yolunda ağlaya güle yürüyelim.</p>
				<p class="paragraf para-style-override-3">Eğer ondan bir nişane elde edersek, ne mutlu... yoksa zaten onsuz yaşamak ayıp!</p>
				<p class="paragraf para-style-override-3">Sevgili olmadıkça can ne işe yarar ki? Ersen, sevgiliye kavuşmayan canın üstüne düşme!</p>
				<p class="paragraf para-style-override-3">Bu yolda erlik gerek... bu kapıda can feda etmek gerek.</p>
				<p class="paragraf para-style-override-3">Ercesine candan el yumak gerek ki, sana iş eri desinler.</p>
				<p class="paragraf para-style-override-3">Eğer sevgiliye bir can verirsen, yüz binlerce can ihsan ederler.</p>
				<p class="paragraf para-style-override-3">Sevgili olmadıktan sonra can, bir kara akçe bile etmez... erler gibi aziz canını feda et.</p>
				<p class="paragraf para-style-override-3">Erce can verdin mi, sevgili senin yoluna canlar döker... sana nice canlar ihsan eder!</p>
			</div>
		</div>
	</body>
</html>