<html xmlns="http://www.w3.org/1999/xhtml">
	<head>
		<title>2-11.html</title>
		<link href="template.css" rel="stylesheet" type="text/css"/>
<meta content="urn:uuid:893c7571-67fe-4a8c-af27-688410ca5a55" name="Adept.expected.resource"/>
	</head>
	<body>
		<div id="x2-11.html" xml:lang="tr-TR">
			<div class="Basic-Text-Frame">
				<p class="bolum" id="toc_marker-12" xml:lang="en-GB">On Birinci Makale</p>
				<p class="arabaslik-orta">Başka Bir Kuşun Sorusu</p>
				<p class="paragraf para-style-override-3">Başka bir kuş dedi ki: “Ben puşt tabiatlıyım... her zaman bir başka dalın üstüne konarım.</p>
				<p class="paragraf para-style-override-3">Gâh rindim, gâh zahit, gâh sarhoş... gâh varken yok olurum, gâh yokken var olurum.</p>
				<p class="paragraf para-style-override-3">Gâh nefis, beni meyhanelere atar... gâh canım, münacatlara!</p>
				<p class="paragraf para-style-override-3">Gâh bakarım, görürüm ki, Şeytan beni yolumdan azdırır... gâh olur ki, haberim olmadan melek beni tekrar yola getiriverir!</p>
				<p class="paragraf para-style-override-3">Bense bu ikisinin arasında şaşırmış kalmışım... kuyulara, zindanlara düşmüşüm... ne yapayım, bilmem ki?”</p>
				<p class="anabaslik" id="toc_marker-12-1" xml:lang="en-GB"><span>Hüthütün Cevabı</span></p>
				<p class="paragraf para-style-override-3">Hüthüt dedi ki: “Evet... bu herkeste olur. Çünkü tek sıfatta duran adam az bulunur.</p>
				<p class="paragraf para-style-override-3">Herkes, yaratılıştan temiz olsaydı, peygamberleri göndermek doğru olur muydu? Ne lüzumu vardı peygamber yollamanın?</p>
				<p class="paragraf para-style-override-3">Fakat ibadete gönül verdin mi, o bağlantı, seni yavaş yavaş iyiliğe sevk eder.</p>
				<p class="paragraf para-style-override-3">İhtiyar deve, ömrünce başı dik yürümedikçe, sonunda huzur ve istirahata erişemez.</p>
				<p class="paragraf para-style-override-3">Ey gaflet tandırını kendisine yurt edinen!.. baştan aşağı bütün dileğin bu bir dilim ekmek!</p>
				<p class="paragraf para-style-override-3">Gözyaşı, gönül sırlarının cilasıdır... tıka basa doymak nedir ya? Gönül pası.</p>
				<p class="paragraf para-style-override-3">Sen daima köpek nefsi beslemektesin... böyle tabiatta bulunan adam, pek adam olmaz!</p>
				<p class="anabaslik" id="toc_marker-12-2" xml:lang="en-GB"><span>Hikâye</span></p>
				<p class="paragraf para-style-override-3">* Şiblî, Bağdat’tan bir müddet kayboldu. Kimse nereye gittiğini anlayamadı.</p>
				<p class="paragraf para-style-override-3">Onu her tarafta bir hayli aradılar, nihayet birisi, ona puştların kerhanesinde rastladı.</p>
				<p class="paragraf para-style-override-3">O edepsizler arasında gözü yaşlı, dudağı kuru... perişan bir halde oturuyordu.</p>
				<p class="paragraf para-style-override-3">Adamın biri, “Ey sırlara eren ulu zat, burası, senin yerin değil... bu sırrı aç bize.” dedi.</p>
				<p class="paragraf para-style-override-3">Şiblî dedi ki: “Bunlar, eteği bulaşık kişiler... erlerin yolunda bunlar, ne erkek, ne karı!</p>
				<p class="paragraf para-style-override-3">Ben de tıpkı onlar gibiyim, ama din yolunda. Dinde ne karıyım, ne erkekliğim var!</p>
				<p class="paragraf para-style-override-3">Mürüvvetsizlikte kaybolmuş gitmişim... erkekliğimden utanıyorum.</p>
				<p class="paragraf para-style-override-3">Kim canını uyandırır, hakikatten haberdar olursa, sakalını yerlere döşer, yola döşenen sofra yaygısı yapar!</p>
				<p class="paragraf para-style-override-3">Erler gibi alçalır, gönül alçaklığını seçer... düşkünlere yücelikler saçar.</p>
				<p class="paragraf para-style-override-3">Fakat kendini bir karıncadan bile ileri görürsen, kendini putçudan beter bir hale sokmuş olursun.</p>
				<p class="paragraf para-style-override-3">Medh ile zemm, sence bir olmazsa, put yontup yapan bir putçuya dönersin.</p>
				<p class="paragraf para-style-override-3">* Tanrı’ya kulsan, putçu olma... Tanrı’ya layık kulsan, Âzer’lik etme!</p>
				<p class="paragraf para-style-override-3">Alelade halk yanında da, ileri gidenler yanında da kulluk makamından daha üstün bir makam olamaz.</p>
				<p class="paragraf para-style-override-3">Kulluk et... bundan ileri geçme, üstün davalara kalkışma... Tanrı eri ol, yücelik arama!</p>
				<p class="paragraf para-style-override-3">Hırkanın altında yüzlerce put varken, nasıl olur da halka kendini sofi diye gösterirsin?</p>
				<p class="paragraf para-style-override-3">A puşt, erlerin elbisesini giyme... kendini bundan fazla sersem etme!”</p>
				<p class="anabaslik" id="toc_marker-12-3" xml:lang="en-GB">Hikâye</p>
				<p class="paragraf para-style-override-3">İki derviş birbiriyle kavga etmişler, mahkemeye düşmüşlerdi.</p>
				<p class="paragraf para-style-override-3">Kadı onları bir köşeye çekip dedi ki: “Sofinin savaşması hoş bir şey değil.</p>
				<p class="paragraf para-style-override-3">Sırtınıza teslim elbisesi giymişsiniz... öyle olduğu halde bu düşmanlığa neden düştünüz ki?</p>
				<p class="paragraf para-style-override-3">Savaş ve kin adamıysanız hemencecik bu elbiseyi sırtınızdan çıkarın!</p>
				<p class="paragraf para-style-override-3">Yok... eğer bu elbiseye ehilseniz bu düşmanlığı, mutlaka cahilliğinizden yaptınız.</p>
				<p class="paragraf para-style-override-3">Ben kadıyım, manevi bir adam değilim... öyleyken şu hırkadan adamakıllı utanıyorum.</p>
				<p class="paragraf para-style-override-3">Bu çeşit hırka giymektense, başınıza yemeni, başörtüsü örtün... daha iyi!”</p>
				<p class="paragraf para-style-override-3">Sen de aşk işinde ne ersin, ne kadın... aşk sırlarını nasıl halledeceksin ki?</p>
				<p class="paragraf para-style-override-3">Aşk yolunun sırrına müptela olduysan belalara düş, sırtındaki ağır ve şık elbiseyi at!</p>
				<p class="paragraf para-style-override-3">Bu meydana dava ile geliyorsan, başını yele verir, canını terk edersin.</p>
				<p class="paragraf para-style-override-3">Davaya düşüp başını bundan daha fazla kaldırma ki, rüsva olup kalmayasın!</p>
				<p class="anabaslik" id="toc_marker-12-4" xml:lang="en-GB">Hikâye</p>
				<p class="paragraf para-style-override-3">Mısır’da ünlü bir padişah vardı... bir müflis, bu padişaha âşık oldu.</p>
				<p class="paragraf para-style-override-3">Padişah, bunu duyunca yol azıtmış âşıkı çağırdı da</p>
				<p class="paragraf para-style-override-3">Dedi ki: “Bir padişaha nasıl oldu da âşık oldun? Şimdi iki işten birini seç.</p>
				<p class="paragraf para-style-override-3">Sana başına gelecek şeyi birden söyleyivereyim; başının kesilmesini mi istersin, buradan defolup gitmeyi mi?</p>
				<p class="paragraf para-style-override-3">Ya bu şehri, bu ülkeyi bırakır, başını alır gidersin... yahut da aşkımda başını terk edersin!”</p>
				<p class="paragraf para-style-override-3">O adam gerçek âşık olmadığı için bırakıp gitmeyi seçti.</p>
				<p class="paragraf para-style-override-3">O müflis gitmeyi seçince padişah buyurdu, derhal başını kestiler, bedeninden ayırdılar.</p>
				<p class="paragraf para-style-override-3">Bir perdeci, “Onun suçu yoktu padişahım; neden vurdurdun boynunu?” dedi.</p>
				<p class="paragraf para-style-override-3">Padişah dedi ki: “Çünkü o gerçek bir âşık değildi... bizim aşkımızda sadık değil o...</p>
				<p class="paragraf para-style-override-3">Eğer hakikaten âşık olsaydı, hakikaten aşk eri bulunsaydı, burada başının kesilmesini kabul ederdi.</p>
				<p class="paragraf para-style-override-3">Başı sevgiliden daha iyi olan adamın, aşk davasına kalkışması ayıptır, günahtır!</p>
				<p class="paragraf para-style-override-3">Eğer benden başının kesilmesini isteseydi, padişahı ülkesinden kaldırır, adeta kendisi padişah olurdu.</p>
				<p class="paragraf para-style-override-3">Huzurunda belime hizmet kemerini kuşanır, âlemin padişahı olduğum halde, onun yoksulu kesilirdim.</p>
				<p class="paragraf para-style-override-3">Fakat aşkta kuru bir davası vardı yalnız... onun derdine başının kesilmesi devadır ancak!</p>
				<p class="paragraf para-style-override-3">Kim bana âşık olur da sonra baş kaygısına düşerse, kuru davacıdır, ereği bulaşıktır o adamın.”</p>
				<p class="paragraf para-style-override-3">Bu hikâyeyi, her nursuz pirsiz kişi, onun aşkına dair yalan davalara kalkışmasın diye söyledim.</p>
				<p class="paragraf para-style-override-3">* Mademki aşk yoluna bilgisizlikle geldin, bu işe ehil değilsin; gecen hayrolsun!</p>
			</div>
		</div>
	</body>
</html>