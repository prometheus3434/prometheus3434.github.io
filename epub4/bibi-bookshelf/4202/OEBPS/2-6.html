<html xmlns="http://www.w3.org/1999/xhtml">
	<head>
		<title>2-6.html</title>
		<link href="template.css" rel="stylesheet" type="text/css"/>
<meta content="urn:uuid:893c7571-67fe-4a8c-af27-688410ca5a55" name="Adept.expected.resource"/>
	</head>
	<body>
		<div id="x2-6.html" xml:lang="tr-TR">
			<div class="Basic-Text-Frame">
				<p class="bolum" id="toc_marker-7" xml:lang="en-GB">Altıncı Makale</p>
				<p class="paragraf para-style-override-3"/>
				<p class="paragraf para-style-override-3"/>
				<p class="paragraf para-style-override-3">Yol gösterici yiğit hüthüt, meydana çıktı... başına tacını giydi.</p>
				<p class="paragraf para-style-override-3">Yüz binlerce kuş yola düzüldü... aya da, balığa da gölge saldı!</p>
				<p class="paragraf para-style-override-3">Gide gide yolları, bir vadiye erişti; feryatları adeta aya ulaştı.</p>
				<p class="paragraf para-style-override-3">O yoldan yüreklerine bir korkudur düştü... canlarına bir ateştir erişti.</p>
				<p class="paragraf para-style-override-3">Birbirlerine yaklaştılar; kanat kanada, ayak ayağa, baş başa uçmaya başladılar.</p>
				<p class="paragraf para-style-override-3">Hepsi de gene canlarından el yudular... yükleri ağırdı, yolları uzun!</p>
				<p class="paragraf para-style-override-3">Şaşılacak bir yoldu bu yol... bu yola ne bir giden vardı, ne de yolda bir zerre hayırlı yahut şer bir şey!</p>
				<p class="paragraf para-style-override-3">Sessiz sedasız bir yoldu... ne artıyordu, uzuyordu bu yol, ne de eksiliyordu!</p>
				<p class="paragraf para-style-override-3">Bir kuş hüthüte, “Yolda neden kimsecikler yok?” diye sordu. Hüthüt cevap verdi: “Bu yalnızlık, padişahın yüceliğindendir.</p>
				<p class="anabaslik" id="toc_marker-7-1" xml:lang="en-GB"><span>Hikâye</span></p>
				<p class="paragraf para-style-override-3">* Bayezid, bir gece şehirden dışarı çıktı. Her taraf sakindi, halkın gürültüsü tamamıyla yatışmıştı.</p>
				<p class="paragraf para-style-override-3">Âlemi adamakıllı aydınlatan bir ay ışığı vardı... gece adeta gündüze dönmüştü.</p>
				<p class="paragraf para-style-override-3">Gökyüzü yıldızlarla bezenmişti... her bir yıldız bir başka işte, bir başka cümbüşteydi.</p>
				<p class="paragraf para-style-override-3">Şeyh ovada ne kadar gezdi, dolaştıysa; ovada, çölde hiç kimse seslenmedi, kıpırdamadı bile.</p>
				<p class="paragraf para-style-override-3">İçinden bir coşkunluk geldi de, dedi ki: “Yarabbi, gönlüm yandı.</p>
				<p class="paragraf para-style-override-3">Senin bu kadar yüce bir tapın var da, bu tapıda neden iştiyak çekenler yok... neden böyle bomboş?”</p>
				<p class="paragraf para-style-override-3">Hatif cevap verdi: “Ey yolda şaşırmış er! Padişah, herkese yol göstermez ki!</p>
				<p class="paragraf para-style-override-3">Bu ıssızlık, bu kapının yüceliğindendir... her yoksul, kapımıza gelemez bizim!</p>
				<p class="paragraf para-style-override-3">Yücelik harimimizin nuru balkır da, uykuda bulunan gafilleri bu kapıdan uzaklaştırır.</p>
				<p class="paragraf para-style-override-3">Halk, binde bir kişi bu yola düşsün, bu sevdaya ulaşsın diye, yıllarca bekler durur!”</p>
			</div>
		</div>
	</body>
</html>