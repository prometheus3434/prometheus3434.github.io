<html xmlns="http://www.w3.org/1999/xhtml">
	<head>
		<title>2-13.html</title>
		<link href="template.css" rel="stylesheet" type="text/css"/>
<meta content="urn:uuid:893c7571-67fe-4a8c-af27-688410ca5a55" name="Adept.expected.resource"/>
	</head>
	<body>
		<div id="x2-13.html" xml:lang="tr-TR">
			<div class="Basic-Text-Frame">
				<p class="bolum" id="toc_marker-14" xml:lang="en-GB">On Üçüncü Makale</p>
				<p class="arabaslik-orta">Başka Bir Kuşun Sorusu</p>
				<p class="paragraf para-style-override-3">Başka bir kuş da hüthüte, “İblis, beni aldatıyor... tam huzura erdim mi, hemen yolumu vuruyor.</p>
				<p class="paragraf para-style-override-3">Ona gücüm kuvvetim yetişmiyor; onun hilesinden gönlüm kabardı; perişan bir hale geldim.</p>
				<p class="paragraf para-style-override-3">Ne yapayım da ondan kurtulayım, mana şarabıyla gerçek yaşayışa erişeyim?” dedi.</p>
				<p class="anabaslik" id="toc_marker-14-1" xml:lang="en-GB"><span>Hüthütün Cevabı</span></p>
				<p class="paragraf para-style-override-3"><span>Hüthüt şu cevabı verdi: “Bu köpek nefis, senin önünde oldukça merak etme; İblis senden feryat ederek kaçar!</span></p>
				<p class="paragraf para-style-override-3">İblis’in işvesi, senin iblisliğindendir. Sendeki istekler, birer birer senin iblisindir.</p>
				<p class="paragraf para-style-override-3">Adamakıllı bir isteğe yapıştın mı, içinde yüzlerce İblis doğar!</p>
				<p class="paragraf para-style-override-3">** Şu dünya külhanı yok mu? Baştan başa Şeytan’ın malıdır, mülküdür.</p>
				<p class="paragraf para-style-override-3">Onun ülkesine, onun malına mülküne pek el uzatma da, seninle hiç kimsenin işi olmasın!</p>
				<p class="anabaslik" id="toc_marker-14-2" xml:lang="en-GB"><span>Hikâye</span></p>
				<p class="paragraf para-style-override-3">Bir gafil, çilekeş bir sofinin tapısına varıp İblis’ten bir hayli şikâyetlerde bulundu.</p>
				<p class="paragraf para-style-override-3">Dedi ki: “İblis, şeytanlıkla yolumu vuruyor, hilebazlıkla dinimi mahvetti gitti.”</p>
				<p class="paragraf para-style-override-3">Er şöyle dedi: “Ey genç, ey yüce er, biraz önce İblis de gelmişti.</p>
				<p class="paragraf para-style-override-3">Onun gönlü de senden incinmiş, usanmış... zulmünden başına topraklar serpmişti.</p>
				<p class="paragraf para-style-override-3">Dedi ki: Dünya, tamamıyla benim malım mülkümdür; dünyaya düşman olan, benim adamım değildir.</p>
				<p class="paragraf para-style-override-3">Sen ona; yola düş, yola koyul; elini Şeytan’ın malından mülkünden çek, de.</p>
				<p class="paragraf para-style-override-3">O, benim malıma mülküme el atıyor, onları elde etmek için adamakıllı savaşıyor... ben de o yüzden onun dinine saldırıyorum!</p>
				<p class="paragraf para-style-override-3">Ülkemden çıkıp giden, malıma mülküme dokunmayan kişiyle benim alışverişim yoktur ki!”</p>
				<p class="anabaslik" id="toc_marker-14-3" xml:lang="en-GB"><span>Hikâye</span></p>
				<p class="paragraf para-style-override-3">* Bir aziz, Malik-i Dinar’a “Ben kendimin ne halde olduğunu bilmiyorum; sen nasılsın, ne haldesin?” dedi.</p>
				<p class="paragraf para-style-override-3"><span>Malik-i Dinar dedi ki: “Tanrı sofrasında yemek yiyorum, onun nimetleriyle besleniyorum... sonra da daima Şeytan’ın emrine uyuyor, onun buyruğunu yerine getiriyorum!”</span></p>
				<p class="paragraf para-style-override-3">Şeytan, senin de yolunu vurmuş, seni de yoldan çıkarmış da bir lâhavle bile demiyorsun... sende müslümanlıktan yalnız bir ad var!</p>
				<p class="paragraf para-style-override-3">Dünya derdine giriftar olmuşsun... toprak başına! Ne de pis bir hale gelmişsin!</p>
				<p class="paragraf para-style-override-3">Sana, dünyayı bırak dedim, ama şimdi iyice sarıl dünyaya diyorum.</p>
				<p class="paragraf para-style-override-3">Mademki ne devletin varsa, tutmuş ona vermişsin... öyle kolay kolay elinden kurtulabilir misin?</p>
				<p class="paragraf para-style-override-3">Ey gafletle hırs denizine gark olmuş kişi, geri kalıyorsun, ilerleyemiyorsun, ama bundan haberin bile yok!</p>
				<p class="paragraf para-style-override-3">İki âlem de yas elbiselerine bürünmüş, gözyaşları döküp durmada; sense isyan içindesin.</p>
				<p class="paragraf para-style-override-3">Dünya sevgisi, iman zevkini giderdi... isteğin, hırsın, tamahın, canını mahvetti gitti!</p>
				<p class="paragraf para-style-override-3">Dünya nedir? Hırs ve tamah yuvası. Firavun’dan, Nemrud’dan artakalan bir şey!</p>
				<p class="paragraf para-style-override-3">Gâh Karun onu kusmuş, öylece bırakıp gitmiş... gâh Şeddad ona sımsıkı yapışmış!</p>
				<p class="paragraf para-style-override-3">Ulu Tanrı, ona “hiçbir şey değil” dedi... sense onun tuzağına tutulmuş kalmışsın!</p>
				<p class="paragraf para-style-override-3"><span>Bu aşağılık dünyanın zahmetini ne vakte dek çekeceksin? Sen kokmuş bir leş oldukça, elbette bu hiçbir değeri olmayan dünya, senin tamah ettiğin ve edeceğin bir şey olur kalır.</span></p>
				<p class="paragraf para-style-override-3">Sen gece gündüz sarhoş bir halde şaşırıp kalmışsın... bu hiç değeri olmayan şeyden, bir zerreciği elde edeyim diye bekleyip durmadasın.</p>
				<p class="paragraf para-style-override-3">Bir şey bile olmayan bir şeyin bir zerresinde kendini kaybeden, nasıl olur da er olur, adam sayılır?</p>
				<p class="paragraf para-style-override-3">Hiçbir şey olmayan, zerre kadar değeri bulunmayan bir şeyin üstüne düşen, ondan yüz derece daha aşağıdır elbette!</p>
				<p class="paragraf para-style-override-3">Dünya işi nedir? Tamamıyla işsizlik... işsizlik nedir? Baştan başa iptila!</p>
				<p class="paragraf para-style-override-3">Dünya bir alevlenmiş ateştir... her an bir başka bölük halkı yakıp durur!</p>
				<p class="paragraf para-style-override-3">Bu yakıcı ateş şiddetlendi, alevlendi mi, ondan kaçabilirsen; ersin, aslansın!</p>
				<p class="paragraf para-style-override-3">Aslanlar gibi bu ateşten göz yum... yoksa var pervane gibi atıl içine, yan gitsin!</p>
				<p class="paragraf para-style-override-3">Pervane gibi ateşe tapan aldanmış sarhoşu yakmak, yerinde bir iştir.</p>
				<p class="paragraf para-style-override-3">Önünü, ardını bu ateş sarmış... bir an bile yanmaman mümkün değil!</p>
				<p class="paragraf para-style-override-3">* Böyle bir ateş canını yakmasın... bunu gör gözet de dikkat et, bak bakalım, onun içinde sana yer var mı?</p>
				<p class="anabaslik" id="toc_marker-14-4" xml:lang="en-GB"><span>Hikâye</span></p>
				<p class="paragraf para-style-override-3">Meryem oğlu İsa, başının altına bir yarım kerpiç almış, yatmış uyumuştu.</p>
				<p class="paragraf para-style-override-3">Uyanınca gözünü açtı, bir de ne görsün? İblis başının ucunda duruyor!</p>
				<p class="paragraf para-style-override-3">İsa, “A melun, ne bekliyorsun?” dedi. İblis dedi ki: “Kerpicimi başının altına aldın...</p>
				<p class="paragraf para-style-override-3">Bütün dünya benim malım mülküm ya... apaçık meydanda ki, bu kerpiç parçası da benim malım.</p>
				<p class="paragraf para-style-override-3">Sen mademki benim malımı kullanıyorsun, kendini bana eşit ettin, benim gibi oldun demektir.”</p>
				<p class="paragraf para-style-override-3">İsa hemen başının altından kerpici alıp fırlattı, attı... yüzünü toprağa koyup uyumaya niyetlendi.</p>
				<p class="paragraf para-style-override-3">İsa kerpici atınca, İblis dedi ki: “Artık yanından gidiyorum... iyi uykular. Allah rahatlık versin.”</p>
				<p class="paragraf para-style-override-3">Ey bu âlemde daima üzülüp duran, ip gibi kıvrılıp bükülen,</p>
				<p class="paragraf para-style-override-3">Nihayet bu âlemi ebediyen bırakıp gideceksin... Mademki öyledir, âlemin çevresine niceye bir iplik gerecek, bu âlemi elde etmeye uğraşıp duracaksın?</p>
				<p class="paragraf para-style-override-3">Mademki nihayet hepsini bırakacak, hepsini elden çıkaracaksın... bundan daha fazla mal mülk elde etmeye niceye bir koyulacaksın?</p>
				<p class="anabaslik" id="toc_marker-14-5" xml:lang="en-GB"><span>Hikâye</span></p>
				<p class="paragraf para-style-override-3">Zengin bir adam namazdan sonra “Yarabbi, merhamet et, işimi düzene koy.” dedi.</p>
				<p class="paragraf para-style-override-3">Bir meczup bu sözü duyup dedi ki: “Sen gururunla dünyaya sığmıyorsun... her an ululanıyor, salınıp duruyorsun.</p>
				<p class="paragraf para-style-override-3">Göklere kadar yücelmiş bir evin var... dört duvarı altın yaldızlarla bezenmiş.</p>
				<p class="paragraf para-style-override-3">On tane kölen, on tane de halayığın var... insaf et... burada merhametin ne lüzumu var?</p>
				<p class="paragraf para-style-override-3">Hele bir iyi bak hele... bütün bunlarla beraber bir de merhamet istiyorsun ha, utan be!</p>
				<p class="paragraf para-style-override-3">Sen de benim gibi ancak bir dilim ekmeğe sahip olsaydın, o zaman merhamete layık olurdun!</p>
				<p class="paragraf para-style-override-3">Maldan, mülkten yüz çevirmedikçe bu hal, sana bir an bile yüz göstermez; bir an bile merhamete layık bir adam olmazsın sen!</p>
				<p class="paragraf para-style-override-3">Şu anda hepsinden yüz çevir de erler gibi hepsinden kurtul!”</p>
				<p class="anabaslik" id="toc_marker-14-6" xml:lang="en-GB"><span>Hikâye</span></p>
				<p class="paragraf para-style-override-3">Temiz dinli birisi dedi ki: “Bir avuç hilebaz, ölüm haline gelen kişinin yüzünü kıbleye çevirirler.</p>
				<p class="paragraf para-style-override-3">Halbuki o bihaberin, asıl bundan önce ve daima oraya yüz dönmesi lazımdı.</p>
				<p class="paragraf para-style-override-3">Yaprağı dökülmüş kuru ağacı dikiyor, ölüm çağında adamın yüzünü kıbleye döndürüyorsun... ne faydası var ki?</p>
				<p class="paragraf para-style-override-3">Adamın yüzünü bu zamanda kıbleye döndürürlerse, o cenabet ölür, ondan temizlik umma!”</p>
			</div>
		</div>
	</body>
</html>