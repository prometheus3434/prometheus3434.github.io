<html xmlns="http://www.w3.org/1999/xhtml">
	<head>
		<title>2-26.html</title>
		<link href="template.css" rel="stylesheet" type="text/css"/>
<meta content="urn:uuid:893c7571-67fe-4a8c-af27-688410ca5a55" name="Adept.expected.resource"/>
	</head>
	<body>
		<div id="x2-26.html" xml:lang="tr-TR">
			<div class="Basic-Text-Frame">
				<p class="bolum" id="toc_marker-27" xml:lang="en-GB">Yirmi Yedinci Makale</p>
				<p class="paragraf para-style-override-3"/>
				<p class="paragraf para-style-override-3"/>
				<p class="paragraf para-style-override-3">Başka bir kuş da hüthüte, “Ey yol çavuşu, varacağım yere varırsam, ondan ne isteyeyim?</p>
				<p class="paragraf para-style-override-3">Âlem bana onunla aydınlanmada; artık ondan ne isteyeyim, bilemiyorum ki!</p>
				<p class="paragraf para-style-override-3">Ondan daha iyi bir şey olduğunu bilseydim, varınca onu isterdim.” dedi.</p>
				<p class="anabaslik" id="toc_marker-27-1" xml:lang="en-GB"><span>Hüthütün Cevabı</span></p>
				<p class="paragraf para-style-override-3">Hüthüt dedi ki: “Ey gafil, sen onu bilmiyorsun... ondan bir şey isteyeceksen, onu iste!</p>
				<p class="paragraf para-style-override-3">Bir şey isteyecek adamın, isteyeceği şeyin ne olduğunu bilmesi, elbette iyidir.</p>
				<p class="paragraf para-style-override-3">Onun kapısının toprağından bir koku elde edenin, rüşvetle, hileyle kanıp oradan geri dönmesine imkân mı var?</p>
				<p class="paragraf para-style-override-3">Eğer bilsen... âlemde ondan daha iyi ne var ki ondan, onu isteyeceksin?</p>
				<p class="anabaslik" id="toc_marker-27-2" xml:lang="en-GB"><span>Hikâye</span></p>
				<p class="paragraf para-style-override-3">Ebu Ali Rûdbârî, ölüm çağında dedi ki: Bekliyorum; bekleye bekleye canım dudağıma geldi.</p>
				<p class="paragraf para-style-override-3">Bütün gök kapılarını açtılar; cennette benim için bir makam hazırladılar.</p>
				<p class="paragraf para-style-override-3">Güzel sesli huriler, bülbüller gibi “Ey âşık, gel” diye ötüşmeye koyuldular.</p>
				<p class="paragraf para-style-override-3">Diyorlar ki: “Şükret, neşelenerek sallana sallana gel... çünkü böyle bir makamı hiç kimsecikler görmemiştir!”</p>
				<p class="paragraf para-style-override-3">Bunların hepsi de Tanrı’nın, lütufları, nimetleri. Ama canım bunlara razı olmuyor.</p>
				<p class="paragraf para-style-override-3">Bana diyor ki: Benim bunlarla ne işim var? Bunlar için mi, uzun bir ömürdür beni bekletip durdun?</p>
				<p class="paragraf para-style-override-3">Ben nevheves değilim ki, şehvete kapılanlar gibi azıcık bir para karşılığında başımı yere dikeyim!</p>
				<p class="paragraf para-style-override-3">Aşkın canımla karışmış, birleşmiştir; ben burada ne cehennem bilirim artık, ne cennet!</p>
				<p class="paragraf para-style-override-3">Beni yakıp yandırsan, kül haline getirsen, yine senden başkasını istemem; senden başkası derdime derman olamaz.</p>
				<p class="paragraf para-style-override-3">Ben yalnız seni bilir, seni tanırım. Senden başka ne din bilirim, ne küfür! Sen benden vazgeçsen bile, ben bundan vazgeçmem!</p>
				<p class="paragraf para-style-override-3">Ben seni isterim, seni bilirim; canıma sen gereksin; canım senindir!</p>
				<p class="paragraf para-style-override-3">Bütün âlemde muradım, ancak sensin; bu cihanım da sensin benim, o cihanım da!</p>
				<p class="paragraf para-style-override-3">Bir an olsun, bu âşıkın muradını ver; bir nefescik benimle hemdem ol!</p>
				<p class="paragraf para-style-override-3">Eğer canım bir kıl ucu kadar senden baş çeker, ayrılırsa; dilediğini yap, razıyım!</p>
				<p class="anabaslik" id="toc_marker-27-3" xml:lang="en-GB">Hikâye</p>
				<p class="paragraf para-style-override-3"><span>Ulu Tanrı, tertemiz olan Davut Peygamber’e dedi ki: Kullarıma söyle, de ki; ey bir avuç topraktan ibaret kullarım,</span></p>
				<p class="paragraf para-style-override-3">Cehennemim, cennetim olmasaydı, bana kulluk etmeniz yerinde olmaz mıydı dersiniz?</p>
				<p class="paragraf para-style-override-3">Nurum, nârım olmasaydı, benimle hiç işiniz olmaz mıydı ki?</p>
				<p class="paragraf para-style-override-3">Benim öyle büyük bir hakkım var ki, bana ne bir şey umarak tapmalı, ne de korkarak!</p>
				<p class="paragraf para-style-override-3">Fakat ummak ve korkmak olmasaydı, nerden benimle işiniz olacaktı?</p>
				<p class="paragraf para-style-override-3">Halbuki madem ben Tanrı’yım; bana daima canla, gönülle kulluk etmeniz lazım!</p>
				<p class="paragraf para-style-override-3">Kuluma söyle; başkasından el çeksin de bana hakkıyla ibadette bulunsun!</p>
				<p class="paragraf para-style-override-3">De ki: Bizden başka her şeyi at yere; attıktan sonra da kır, geçir!</p>
				<p class="paragraf para-style-override-3">Hepsini kırdın, birbirine geçirdin mi, yak, yandır; günün birinde de külünü bir yere topla.</p>
				<p class="paragraf para-style-override-3">Bütün o külleri saç, dağıt! Gayret yeliyle namı, nişanı kalmasın.</p>
				<p class="paragraf para-style-override-3">Böyle yaptın mı, dilediğin şey artık o külden meydana çıkar.</p>
				<p class="paragraf para-style-override-3"><span>Yok; böyle olmaz da herhangi bir şey, seni cennetle, huriyle oyalarsa, iyice bil ki, o seni kendisinden uzaklaştırmıştır!</span></p>
				<p class="anabaslik" id="toc_marker-27-4" xml:lang="en-GB"><span>Hikâye</span></p>
				<p class="paragraf para-style-override-3">Sultan Mahmud, bir gün has kölesi olan Eyaz’ı tapısına çağırdı, başına taç giydirdi, tahta çıkartıp oturttu.</p>
				<p class="paragraf para-style-override-3">“Padişahlığı sana verdim; asker senin emrine tabi olsun. Padişahlık sür, bu ülke senindir.</p>
				<p class="paragraf para-style-override-3">Senin padişahlık etmeni istiyorum; ayın da kulağına küpe tak, balığın da. Her şey sana kul köle olsun.” dedi.</p>
				<p class="paragraf para-style-override-3">Halktan ve askerden kim duyduysa yerindi, herkesin hasetten gözü karardı.</p>
				<p class="paragraf para-style-override-3">Herkes, “Hiçbir padişah, âlemde bir köleye bu derece riayette bulunmamıştır.” demeye başladı.</p>
				<p class="paragraf para-style-override-3">Fakat akıllı Eyaz, padişahın bu işinden dolayı zari zari ağlamaya koyuldu.</p>
				<p class="paragraf para-style-override-3">Bu hali görenler, “Deli misin yahu? Aklın başında mı değil, erdiğin devleti anlamıyor musun?</p>
				<p class="paragraf para-style-override-3">A köle, padişahlığa kondun. Neden böyle ağlıyorsun ki? Otur, neşelen, rahat et.” dediler.</p>
				<p class="paragraf para-style-override-3">Eyaz onlara şu sözleri söyledi: “Siz doğru yoldan o kadar uzaktasınız ki!</p>
				<p class="paragraf para-style-override-3">Siz bilmiyorsunuz; âlem padişahı beni kendisinden uzaklaştırıyor.</p>
				<p class="paragraf para-style-override-3">Kendisiyle meşgul olmayayım diye, beni orduyla, ülkeyle oyalıyor!</p>
				<p class="paragraf para-style-override-3">Bütün dünya saltanatını bana verse, bütün dünya hükmüme girse, ben yine bir an bile onun huzurundan ayrılmam.</p>
				<p class="paragraf para-style-override-3">Ne derse, yaparım da ondan bir nefes bile ayrılmam yalnız!</p>
				<p class="paragraf para-style-override-3">Ben onun saltanatını, ülkesini ne yapayım? Bana saltanat, onun yüzünü görmektir ve bu yeter bana!”</p>
				<p class="paragraf para-style-override-3">Sen de Tanrı’yı istiyor, Hakk’ı tanıyorsan, kulluk etmeyi Eyaz’dan öğren!</p>
				<p class="paragraf para-style-override-3">Ey gece gündüz işsiz güçsüz bir halde kalakalan, ey daha ilk adım attığı yerde pinekleyen,</p>
				<p class="paragraf para-style-override-3">Ey saçma sapan sözlere dalan! Her gece senin için Tanrı katından melekler inmede.</p>
				<p class="paragraf para-style-override-3">Sense edepsiz bir adam gibi durduğun yerde kalakalmışsın; ne gündüz bir adım atmaktasın, ne gece!</p>
				<p class="paragraf para-style-override-3">Melekler seni karşılamak için geliyorlar da, sen onlardan çekiniyor, gerisingeri gidiyorsun!</p>
				<p class="paragraf para-style-override-3">Yazıklar olsun; sen bu işin eri değilsin. Bu derdi kime söylemeli bilmem ki?</p>
				<p class="paragraf para-style-override-3">Yolda cennetle cehennem varken, canın bu işten nasıl haberdar olabilir ki?</p>
				<p class="paragraf para-style-override-3">Fakat bu ikisinden de çıktın, kurtuldun mu, bu devletin sabahı gece içinden parlar, doğuverir!</p>
				<p class="paragraf para-style-override-3">Cennet bahçesi, bu erlerin malı, mülkü değildir. Çünkü illiyyin, aklı başında olan kişilerin makamıdır.</p>
				<p class="paragraf para-style-override-3">Sen de erler gibi bunu buna ver, onu ona; geç, buna ne gönül ver, ne de bil, anla!</p>
				<p class="paragraf para-style-override-3">İkisinden de geçtin mi, er olursun; kadın bile olsan, er sayılırsın!</p>
				<p class="anabaslik" id="toc_marker-27-5" xml:lang="en-GB"><span>Hikâye</span></p>
				<p class="paragraf para-style-override-3">Rabia dedi ki: Ey sırları bilen Tanrı, düşmanların dünyaya ait işlerine düzen ver!</p>
				<p class="paragraf para-style-override-3">Dostların da ahirete ait muratlarını ihsan et. Çünkü ben daima bu ikisinden de hürüm!</p>
				<p class="paragraf para-style-override-3">Dünyadan da müflis olsam, ahiretten de müflis olsam... fakat bir an sana munis olsam, gam yemem.</p>
				<p class="paragraf para-style-override-3">Seninle olduktan sonra, bu müflislik yeter bana. Çünkü daima bana sen kâfisin!</p>
				<p class="paragraf para-style-override-3">Sen varken iki âleme bakar, iltifat edersem; yahut senden başkasını dilersem, kâfirim!</p>
				<p class="paragraf para-style-override-3">Tanrı kiminse, her şey de onundur; yedi deniz de onun köprüsünün altındadır, onun hükmündedir.</p>
				<p class="paragraf para-style-override-3">Ne olmuşsa, ne varsa ve ne olacaksa, hepsinin bir misli vardır. Yalnız yüce Tanrı’nın misli yoktur.</p>
				<p class="paragraf para-style-override-3">Neyi arasan bir benzerini de bulursun. Yalnız katiyen benzeri olmayan, eşiti bulunmayan odur.</p>
				<p class="anabaslik" id="toc_marker-27-6" xml:lang="en-GB"><span>Hikâye</span></p>
				<p class="paragraf para-style-override-3">Perdeleri açıp âlemi meydana getiren yaratıcı Tanrı, Davut Peygamber’e</p>
				<p class="paragraf para-style-override-3">Dedi ki: Dünyada güzel olsun, çirkin olsun, meydanda olsun, gizli bulunsun; ne varsa</p>
				<p class="paragraf para-style-override-3">Hepsinin yerine konacak bir şey bulursun, yalnız benim yerime koyacak bir şey bulamazsın; bana eşit ve benzer yoktur.</p>
				<p class="paragraf para-style-override-3">Mademki benim yerime konacak bir şey yok; bensiz olma. Canını üzme. Senin canına canan olarak ben kâfiyim!</p>
				<p class="paragraf para-style-override-3">Ey bir şey elde etmeye savaşan, senin bana daima ihtiyacın vardır; bana muhtaçsın, bir an bile benden gafil olma!</p>
				<p class="paragraf para-style-override-3">Bir an bile bensiz yaşamayı dileme. Benden başka önüne ne gelirse gelsin, isteme!</p>
				<p class="paragraf para-style-override-3">Ey dünya dileyen, gece gündüz bu işin derdine düşen,</p>
				<p class="paragraf para-style-override-3"><span>Hakikatte iki âlemde de dilediğin odur. O, yalnız bir deneme yüzünden mabudun değildir, hakiki mabudundur.</span></p>
				<p class="paragraf para-style-override-3">O bu ıstırap yurdu dünyayı sana satmaz, sende sakın bu dünyada onu satma!</p>
				<p class="paragraf para-style-override-3">Onun yerine ne seçersen seç, puttur. Onu bırakıp cana sarılmak, canı ona tercih etmek bile kâfirliktir.</p>
				<p class="anabaslik" id="toc_marker-27-7" xml:lang="en-GB"><span>Hikâye</span></p>
				<p class="paragraf para-style-override-3">Sultan Mahmud’un askeri, Sumenat’ta Lât denen, putu elde ettiler.</p>
				<p class="paragraf para-style-override-3">Hintliler bu putu tekrar ele geçirmek için, ağırlığının on misli altın vermeye razı oldular.</p>
				<p class="paragraf para-style-override-3">Padişah hiçbir suretle putu satmaya razı olmadı. Odun yığdırdı, yaktırdı, putu ateşe attı.</p>
				<p class="paragraf para-style-override-3">Serkeşin biri, “Yakmamalıydı; altın puttan iyidir elbet, satmak gerekti.” dedi.</p>
				<p class="paragraf para-style-override-3">Sultan Mahmud dedi ki: “Kıyamet günü bütün halka karşı Tanrı’nın,</p>
				<p class="paragraf para-style-override-3"><span>Âzer’le Mahmud’a kulak verin; bunların ikisi de birdir. O put yontar, yapardı; bu da satardı demesinden korktum.”</span></p>
				<p class="paragraf para-style-override-3">Sultan Mahmud, ateşe tapanların o putunu ateşe attırıp güzelce yaktırdı.</p>
				<p class="paragraf para-style-override-3">Put yanınca puttaki mücevherat eridi; tam yirmi batman mücevher meydana geldi, istenen şey bedavaca ele geçti!</p>
				<p class="paragraf para-style-override-3">Padişah dedi ki: “Lât’ın lâyığı buydu; elde ettiğim şey de Tanrı’nın bana mükâfatı!”</p>
				<p class="paragraf para-style-override-3">Sen de bütün o putları kır da put gibi perişan bir halde ayaklar altına düşme!</p>
				<p class="paragraf para-style-override-3">Sevgilinin şevkiyle puta benzeyen nefsi yak, yandır; içinden bir hayli mücevherler elde et!</p>
				<p class="paragraf para-style-override-3">Elest hitabını can kulağıyla duymuştun; artık birden ayrılma, biri ikrar etmeden dönme!</p>
				<p class="paragraf para-style-override-3">Önceden Elest ahdine bağlanmışsın; artık yeter. Bela demeden baş çekme!</p>
				<p class="paragraf para-style-override-3">Mademki evvelce onu ikrar ettin; dönüp inkâr etmek doğru bir şey olur mu?</p>
				<p class="paragraf para-style-override-3">Ey önce Elest hitabını duyup ikrar eden, sonra da bu ahdi inkâr eyleyen,</p>
				<p class="paragraf para-style-override-3">Önce ahit ve misakta bulunduktan sonra, nasıl döner, isyan edebilirsin?</p>
				<p class="paragraf para-style-override-3">Çaresiz Tanrın odur, ondan kurtulmanın imkânı yok. Mademki kulluğunu kabul ettin, vefada bulun, eğrilme!</p>
				<p class="anabaslik" id="toc_marker-27-8" xml:lang="en-GB"><span>Hikâye</span></p>
				<p class="paragraf para-style-override-3">Padişahlar meclisinin mumu Sultan Mahmud, Gaznin’den kalkıp Hintlilerle savaşa gitti.</p>
				<p class="paragraf para-style-override-3">Hintlilerin pek kalabalık olan ordularını görünce sıkıldı, şaşırdı.</p>
				<p class="paragraf para-style-override-3">O adil padişah adakta bulundu: “Eğer,” dedi, “bu askeri alt edersem.</p>
				<p class="paragraf para-style-override-3">Elde edeceğim bütün ganimetleri, hep birden yoksullara dağıtayım.”</p>
				<p class="paragraf para-style-override-3">Nihayet galip geldi. Sayısız ganimetler elde etti.</p>
				<p class="paragraf para-style-override-3">Elde edilen ganimetlerin bir cüzü bile yüzlerce hakîmin kıyas edemeyeceği kadar ağır ve değerliydi!</p>
				<p class="paragraf para-style-override-3">Sayıya sığmaz ganimetler elde ettiler, o yüzü karalar da bozulup kırıldı, tamamıyla mağlup oldular.</p>
				<p class="paragraf para-style-override-3">Padişah derhal adamlarından birini çağırıp dedi ki: “Bu ganimetleri yoksullara dağıt.</p>
				<p class="paragraf para-style-override-3">Çünkü savaştan önce Tanrı’ya adakta bulundum. Şimdi adağımı yerine getirmem lazım.”</p>
				<p class="paragraf para-style-override-3">Herkes, “Bunca mal, bunca altın, değer bilmez bir avuç yoksula verilir mi?</p>
				<p class="paragraf para-style-override-3">Ya askere ver, memnun olsun, savaşa büsbütün hazırlansın, düşmana kinlensin... yahut da emret, hazineye götürsünler.” dedi.</p>
				<p class="paragraf para-style-override-3">Padişah tereddüde düştü, düşünceye daldı. Adağımı yerine getirip yoksullara mı dağıttırayım, yoksa dediklerini mi yapayım diye, bu iki fikrin arasında şaşırdı kaldı.</p>
				<p class="paragraf para-style-override-3">Ebulhuseyn derler zeki bir meczup vardı.</p>
				<p class="paragraf para-style-override-3">O sıralarda ordunun içinden geçiyordu. Padişah uzaktan onu görünce.</p>
				<p class="paragraf para-style-override-3">“Hah...” dedi, “şu meczubu yanıma getirteyim. Ona sorayım, ne derse yapayım.</p>
				<p class="paragraf para-style-override-3">Çünkü o, ne asker tanır, ne padişah. Söyleyeceği sözü garazsız söyler!”</p>
				<p class="paragraf para-style-override-3">Padişah onu huzuruna çağırdı, vakayı olduğu gibi anlattı.</p>
				<p class="paragraf para-style-override-3">Meczup dedi ki: “Padişahım, iki işten birini yapmak gerek; iş böyle düşmüş!</p>
				<p class="paragraf para-style-override-3">Eğer bir daha Tanrı’ya işin düşmeyecekse, merak etme... bunların dediklerini yap, adağını düşünme!</p>
				<p class="paragraf para-style-override-3">Yok... bir vakit gelecek de, yine ona işin düşecekse, utan, dediklerini yapma sakın, adağını yerine getir!”</p>
				<p class="paragraf para-style-override-3">Tanrı, mademki sana yardım etti; işini düz koştu; demek ki kendisine düşeni yaptı. Sana düşen iş nerde ya? Niçin vaadini yerine getirmiyorsun?</p>
				<p class="paragraf para-style-override-3">Nihayet Sultan Mahmud, o ganimetlerin hepsini yoksullara dağıttırdı; sonu da adı gibi mahmud oldu.</p>
			</div>
		</div>
	</body>
</html>