<html xmlns="http://www.w3.org/1999/xhtml">
	<head>
		<title>2-27.html</title>
		<link href="template.css" rel="stylesheet" type="text/css"/>
<meta content="urn:uuid:893c7571-67fe-4a8c-af27-688410ca5a55" name="Adept.expected.resource"/>
	</head>
	<body>
		<div id="x2-27.html" xml:lang="tr-TR">
			<div class="Basic-Text-Frame">
				<p class="bolum" id="toc_marker-28" xml:lang="en-GB">Yirmi Sekizinci Makale</p>
				<p class="paragraf para-style-override-3"/>
				<p class="paragraf para-style-override-3"/>
				<p class="paragraf para-style-override-3">Başka bir kuş da, “Ey Tanrı tapısına varmış olan, orada ne makbule geçer?</p>
				<p class="paragraf para-style-override-3">Söylersen, mademki bu sevdaya düştük; orada ne geçiyorsa, onu götürürüz.</p>
				<p class="paragraf para-style-override-3">Padişahlara değerli bir armağan götürmek gerek. Armağanı olmayan adam, ancak hasis, bayağı bir adamdır.” dedi.</p>
				<p class="anabaslik" id="toc_marker-28-1" xml:lang="en-GB"><span>Hüthütün Cevabı</span></p>
				<p class="paragraf para-style-override-3">Hüthüt dedi ki: “Ey soru soran, beni dinlersen; oraya, orada olmayan bir şey götürmelisin.</p>
				<p class="paragraf para-style-override-3">** Dert sahibi olmadıkça erler safında mert sayılamazsın!</p>
				<p class="paragraf para-style-override-3">** Kimde aşk derdi, aşk yanışı varsa, nerde gece kararı olacak, gündüz sabrı!</p>
				<p class="paragraf para-style-override-3">Buradan oraya, orada bulunan bir şeyi götürürsen, neye yarar? Nasıl olur da bu armağan makbule geçer?</p>
				<p class="paragraf para-style-override-3">Orada bilgi de var, sırlar da var; hele meleklerin ibadetleri pek çok!</p>
				<p class="paragraf para-style-override-3">Sen bir hayli can yanışıyla gönül derdi götür. Çünkü orada hiç kimse, bunlardan bir nişan veremez.</p>
				<p class="paragraf para-style-override-3">Dertle bir ah çektin mi, bu ah, yanık ciğerinin kokusunu ta Tanrı tapısına kadar götürür!</p>
				<p class="paragraf para-style-override-3">Hususi makam, senin canının ta içidir; canının dış yüzüyse, Tanrı buyruğunu kabul etmeyen nefsindir.</p>
				<p class="paragraf para-style-override-3">O hususi makamdan, canın ta içinden bir ah çıktı mı, insan derhal kurtulur, her şeyden halis olur.</p>
				<p class="anabaslik" id="toc_marker-28-2" xml:lang="en-GB"><span>Hikâye</span></p>
				<p class="paragraf para-style-override-3">Züleyha’nın büyük bir debdebesi, yüceliği vardı. Gitti, Yusuf’u zindana attırdı.</p>
				<p class="paragraf para-style-override-3">Bir köleye dedi ki: “Hemen şimdicik Yusuf’u yık, adamakıllı sopa vur,</p>
				<p class="paragraf para-style-override-3">Kolunu kuvvetle kaldır, indir sopayı; öyle bir döv ki, ta uzaktan ah ettiğini duyayım!”</p>
				<p class="paragraf para-style-override-3">Köle bu emre göre Yusuf’u dövmeye niyetlendi, ama yüzünü görünce kıyamadı.</p>
				<p class="paragraf para-style-override-3">Ve iyi kalpli köle orada bir pösteki bulunduğunu gördü, sopayı ona vurmaya başladı.</p>
				<p class="paragraf para-style-override-3">Köle her sopayı indirdikçe, Yusuf mahsustan zari zari feryat etmekteydi.</p>
				<p class="paragraf para-style-override-3">Züleyha, uzaktan Yusuf’un feryadını duydukça “Vur; adamakıllı vur be adam.” diye bağırıyordu.</p>
				<p class="paragraf para-style-override-3">Köle dedi ki: “Ey güneş yüzlü Yusuf, Züleyha gelir de</p>
				<p class="paragraf para-style-override-3">Sırtında hiçbir sopa izi bulunmadığını görür, anlarsa; şüphe yok ki, beni berbat eder, sıkıştırır, bitirir!</p>
				<p class="paragraf para-style-override-3">Omzunu aç, dişini sık. Adamakıllı sopaya dayan</p>
				<p class="paragraf para-style-override-3">Bu sopa sana fena tesir edecek, ama Züleyha görürse, affeder hiç olmazsa!”</p>
				<p class="paragraf para-style-override-3">Yusuf elbisesini sıyırdı, soyundu; yedi kat göğe bir gürültüdür düştü.</p>
				<p class="paragraf para-style-override-3">Köle elini kaldırıp Yusuf’a öyle bir vurdu ki, Yusuf yüzükoyun yere kapaklandı.</p>
				<p class="paragraf para-style-override-3">Züleyha bu sefer Yusuf’un ah edişini duyar duymaz, “Yeter,” dedi; “bu seferki ah, ta içten çıktı.”</p>
				<p class="paragraf para-style-override-3">Bundan önceki ahlar ehemmiyetsizdi. Bu sefer ki ah, tam canevinden yüceldi!</p>
				<p class="paragraf para-style-override-3">Bir yasta yüzlerce ağlayıcı olsa, yine dert sahibinin ahı, tesir eder.</p>
				<p class="paragraf para-style-override-3">Bir yerde yüz tane dertli halka kurup otursa, halkanın kaşı yine yaslı olandır.</p>
				<p class="paragraf para-style-override-3">Sen de dert sahibi olmadıkça, erlerin saffında er sayılmazsın.</p>
				<p class="paragraf para-style-override-3">Birisinde aşk derdi, aşk yanışı varsa, hiç sabrı, kararı mı kalır; gece mi karar edebilir, gündüz mü?</p>
				<p class="anabaslik" id="toc_marker-28-3" xml:lang="en-GB"><span>Hikâye</span></p>
				<p class="paragraf para-style-override-3">Bir adamın çevik bir kölesi vardı. Bu köle bütün dünya işlerinden elini yumuş, arınmıştı.</p>
				<p class="paragraf para-style-override-3">Geceleri, ta sabah çağına kadar uyanık kalır, namaz kılar dururdu.</p>
				<p class="paragraf para-style-override-3">Efendisi, köleye, “Geceleyin kalkınca beni de uyandır da</p>
				<p class="paragraf para-style-override-3">Aptes alayım, seninle namaz kılayım.” dedi. Köle, efendiye şu cevabı verdi:</p>
				<p class="paragraf para-style-override-3">“Kimde din derdi peydahlanırsa, onu kimse uyandırmasa da olur, uyandıran olmasa da uyanır</p>
				<p class="paragraf para-style-override-3">Sende de bir dert varsa, zaten uyanıksın; gece gündüz ibadete koyulursun, aylak kalmazsın.</p>
				<p class="paragraf para-style-override-3">Seni uyandıracak biri lazımsa, senin için ibadet edecek başka bir adama da lüzum var demektir.”</p>
				<p class="paragraf para-style-override-3">Kimde bu tahassür, bu dert yoksa, toprak başına. Çünkü o adam, adam değildir ki!</p>
				<p class="paragraf para-style-override-3">Kim bu gönül derdiyle yoğrulmuşsa, cehennemden de kurtulmuştur, cennetten de; ikisi de gözünde yoktur!</p>
				<p class="anabaslik" id="toc_marker-28-4" xml:lang="en-GB"><span>Hikâye</span></p>
				<p class="paragraf para-style-override-3">Ebu Aliyy-i Tûsî, zamanının piriydi. Tanrı tapısının yolcusuydu, tam bir erdi.</p>
				<p class="paragraf para-style-override-3">Bu yolda onun eriştiği naz ve naime bilmem başkası erişmiş midir?</p>
				<p class="paragraf para-style-override-3">Dedi ki: “Yarın cehennemdekiler, zari zari ağlayarak cennettekilere sorarlar.</p>
				<p class="paragraf para-style-override-3">Cennetin güzelliğinden, zevkinden, vuslat ahvalinden bize de haber verin; ne haldesiniz? Söyleyin!</p>
				<p class="paragraf para-style-override-3">Cennettekiler hep birden derler ki: Şimdi gözümüzden cennetin güzelliği, zevki kayboldu.</p>
				<p class="paragraf para-style-override-3">Çünkü Tanrı’nın cemali, güneş gibi doğup da cennetten yüz gösterince...</p>
				<p class="paragraf para-style-override-3">O Cemâl, doğup bize yaklaşınca, sekiz cennet de utancından karardı gitti.</p>
				<p class="paragraf para-style-override-3">O cana canlar katan güzelliğin nuru ile cennetin ne adı kaldı, ne sanı!</p>
				<p class="paragraf para-style-override-3">Cennettekiler böylece hallerini söyleyince, cehennemdekiler de şöyle cevap verirler:</p>
				<p class="paragraf para-style-override-3">Ey cennetten, cennetin naz ve naiminden kurtulanlar, iş dediğiniz gibidir, dediğiniz gibi!</p>
				<p class="paragraf para-style-override-3">Çünkü biz kötü bir yerdeyiz; tepeden tırnağa kadar ateşlere gark olmuşuz.</p>
				<p class="paragraf para-style-override-3">Fakat sevgiliden ayrıldığımızı; onun yüzünü göremeyeceğimizi,</p>
				<p class="paragraf para-style-override-3">Ondan ayrı düştüğümüzü, öyle bir lezzetten mahrum kaldığımızı anlayınca</p>
				<p class="paragraf para-style-override-3">Şad olmayan gönlümüz, hasret ateşine öyle bir yandı ki, cehennem ateşi bile aklımızdan çıktı.”</p>
				<p class="paragraf para-style-override-3">Bu ateş bir yere düşer de orayı yakar, yandırırsa, orada cehennem ateşinin tesiri mi kalır?</p>
				<p class="paragraf para-style-override-3">Kim yola düşer de bu hasrete uğrarsa, zevke mi, sefaya mı dalabilir?</p>
				<p class="paragraf para-style-override-3">Hasrete düşmen, ah etmen, yaralanman gerek. Yaralarla rahat ve huzur zevki bulman gerek!</p>
				<p class="paragraf para-style-override-3">Bu konağa yaralanır da gelirsen, ruh hareminin mahremi olursun.</p>
				<p class="paragraf para-style-override-3">Yaralıysan, âlemden dem vurma. Yaralarını dağla; sesini bile çıkarma!</p>
				<p class="anabaslik" id="toc_marker-28-5" xml:lang="en-GB"><span>Hikâye</span></p>
				<p class="paragraf para-style-override-3">İbadet eden birisi, Peygamber’den seccade üstünde namaz kılmaya izin istedi.</p>
				<p class="paragraf para-style-override-3">Peygamber izin vermedi dedi ki: “Şimdi toprak da sıcaktır, kum da.</p>
				<p class="paragraf para-style-override-3">Tanrı huzurunda sıcak kuma, sıcak toprağa yüz koy. Çünkü her yaralının yere yüz koyması, yarasını dağlamasıdır.”</p>
				<p class="paragraf para-style-override-3">Mademki görüyorsun, canın yaralı, yaralıya dağlama iyi gelir.</p>
				<p class="paragraf para-style-override-3">Burada gönlünü dağlamazsan, sana hiç bakarlar, iltifat ederler mi?</p>
				<p class="paragraf para-style-override-3">Dert meydanında gönlünü dağla. Gönül ehli, eri dağlarından tanır!</p>
			</div>
		</div>
	</body>
</html>