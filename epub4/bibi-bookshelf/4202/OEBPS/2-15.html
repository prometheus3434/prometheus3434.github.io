<html xmlns="http://www.w3.org/1999/xhtml">
	<head>
		<title>2-15.html</title>
		<link href="template.css" rel="stylesheet" type="text/css"/>
<meta content="urn:uuid:893c7571-67fe-4a8c-af27-688410ca5a55" name="Adept.expected.resource"/>
	</head>
	<body>
		<div id="x2-15.html" xml:lang="tr-TR">
			<div class="Basic-Text-Frame">
				<p class="bolum" id="toc_marker-16" xml:lang="en-GB">On Beşinci Makale</p>
				<p class="paragraf para-style-override-3"/>
				<p class="paragraf para-style-override-3"/>
				<p class="paragraf para-style-override-3">Bir başka kuş da hüthüte şöyle dedi: “Gönlüm ateşler içinde... çünkü azığım ve varlığım pek güzel bir yerdir.</p>
				<p class="paragraf para-style-override-3">Duvarları yaldızlarla bezenmiş, bir köşk vardır. Halk ona baktıkça herkesin canına can katılır.</p>
				<p class="paragraf para-style-override-3">O köşk yüzünden neşeler elde ederim; gönlümü ondan nasıl çekeyim? Ondan nasıl vazgeçeyim?</p>
				<p class="paragraf para-style-override-3">O yüce köşkte kuşların padişahıyım ben... öyle olduğu halde bu yolda nasıl olur da dertlere, zararlara uğramaya katlanırım?</p>
				<p class="paragraf para-style-override-3">Padişahlıktan nasıl vazgeçer... o köşk olmadıkça nasıl oturur, dincelirim?</p>
				<p class="paragraf para-style-override-3">Hiç akıllı kişi, İrem bağından vazgeçer de, cehennemdeki dertleri, elemleri kabul eder mi?”</p>
				<p class="anabaslik" id="toc_marker-16-1" xml:lang="en-GB"><span>Hüthütün Cevabı</span></p>
				<p class="paragraf para-style-override-3">Hüthüt dedi ki: “Ey himmetsiz namert, köpek değilsin sen; fakat çevrendeki bu külhan nedir?</p>
				<p class="paragraf para-style-override-3">Şu aşağılık dünya, baştan başa bir külhandır... bu külhanda kaç köşkün var ki?</p>
				<p class="paragraf para-style-override-3">Köşkün, ebedilik yurdu ve cennet bile olsa, ecel geldi mi, mihnet zindanı kesilir.</p>
				<p class="paragraf para-style-override-3">Ölüm olmasaydı, bu durakta oturulurdu ama, ne yapalım... sonucu ölüm!</p>
				<p class="anabaslik" id="toc_marker-16-2" xml:lang="en-GB"><span>Hikâye</span></p>
				<p class="paragraf para-style-override-3">Bir padişah, duvarları altın yaldızlarla bezenmiş bir köşk yaptırdı; ona yüz binlerce para sarf etti.</p>
				<p class="paragraf para-style-override-3">O cennete benzeyen köşk tamamlanınca iyice bir döşetti, dayattı da.</p>
				<p class="paragraf para-style-override-3">Herkes bir ülkeden geliyor... padişaha tabak tabak armağanlar sunuyordu.</p>
				<p class="paragraf para-style-override-3">Padişah, filozoflarla nedimleri çağırttı; hepsini oturttu...</p>
				<p class="paragraf para-style-override-3">Dedi ki: “Bu köşkün güzelliğinde, yüceliğinde bir noksan var mı?”</p>
				<p class="paragraf para-style-override-3">Herkes, “Yeryüzünde bu çeşit köşkü ne kimse görmüştür, ne de görür.” dedi.</p>
				<p class="paragraf para-style-override-3">O sırada bir sofi, yerinden kalkıp, “Devletlim,” dedi, “bu köşkte yalnız bir delik var ki, o da büyük bir noksan!</p>
				<p class="paragraf para-style-override-3">Eğer o kusur da olmasaydı, bu köşke cennet bahçesi bile gaybden armağan yollardı doğrusu!”</p>
				<p class="paragraf para-style-override-3">Padişah, “Ben bile böyle bir delik görmediğim halde, sen şu bilgisizliğinle nasıl görüyorsun?” dedi.</p>
				<p class="paragraf para-style-override-3">Sofi dedi ki: “Ey devletle başı yücelmiş padişahım, Azrail’in gireceği delik tıkanmadı ki...</p>
				<p class="paragraf para-style-override-3">Asıl o deliği, hem de adamakıllı tıkamak gerek... yoksa ne köşk kalır, ne taç kalır, ne taht kalır!</p>
				<p class="paragraf para-style-override-3">Başka bir kusuru yok... tam yaşanacak yer ama, ne fayda ki, baki değil; buna çare nedir bilmem!”</p>
				<p class="paragraf para-style-override-3">Cennet gibi güzel, neşeli bir köşk... fakat ölüm, nihayet gözüne çirkin gösterecek!</p>
				<p class="paragraf para-style-override-3">Onun için bu köşkle o kadar kurulma... dizginini çek, bu kadar serkeşlik etme!</p>
				<p class="paragraf para-style-override-3">Kendi ayıbını görmezsen de, ululardan, bildiklerinden birisi sana ayıbını söylerse, vay haline!</p>
				<p class="anabaslik" id="toc_marker-16-3" xml:lang="en-GB"><span>Hikâye</span></p>
				<p class="paragraf para-style-override-3">Olmayacak şeyler yapan bir tacir, ululuğunu göstermek için altın yaldızlarla bezenmiş bir saray yaptırdı.</p>
				<p class="paragraf para-style-override-3">Saray tamamlanınca, bütün halka sarayında bir ziyafet vermek istedi, bu işe koyuldu.</p>
				<p class="paragraf para-style-override-3">Halkı sarayına gelmesi, o şaşılacak şeyleri görmesi için yüzlerce naz ve niyazla davet etti.</p>
				<p class="paragraf para-style-override-3">Davet günü, adam kendisinden habersiz bir halde koşup dururken, tesadüf bu ya, onu bir meczup gördü.</p>
				<p class="paragraf para-style-override-3">Dedi ki: “A hamhalat, şimdicek ben de koşa koşa gelip sarayına yestehlemek isterdim ama</p>
				<p class="paragraf para-style-override-3">Meşgulüm, mazur gör; uzaklaş benden, bana zahmet verme!”</p>
				<p class="anabaslik" id="toc_marker-16-4" xml:lang="en-GB"><span>Hikâye</span></p>
				<p class="paragraf para-style-override-3">Görmüşsündür ya... kararsız örümcek, ömrünü bir hayale kapılarak sürüp gider!</p>
				<p class="paragraf para-style-override-3">İleriyi gören aklına uyar... bir bucağa ağını gerer.</p>
				<p class="paragraf para-style-override-3">Heveslenip belki bir sinek düşer diye acayip bir tuzaktır kurar.</p>
				<p class="paragraf para-style-override-3">Sinek baş aşağı ağına düştü mü, o sersemin kanını emer...</p>
				<p class="paragraf para-style-override-3">Sonra da onu kupkuru bir halde bırakır... onunla uzun müddet geçinir gider!</p>
				<p class="paragraf para-style-override-3">Bazen de olur ki, ev sahibi eline bir sopa alır, bütün örümcek ağlarını temizler...</p>
				<p class="paragraf para-style-override-3">Ağı da bir nefeste yok eder, örümceği de, sineği de!</p>
				<p class="paragraf para-style-override-3">Dünya da, dünyaya dayanıp rızıklanan da o örümcek ağına düşen sineğe benzer.</p>
				<p class="paragraf para-style-override-3">Bütün dünya ele geçse, yine bir göz kırpacak zaman kadar bile rahat edemezsin.</p>
				<p class="paragraf para-style-override-3">Padişahlığa güvenir, başını yüceltirsen, yolda bir çocuğa benzersin... perdecilik eder durursun.</p>
				<p class="paragraf para-style-override-3">Kafanda eşek beyni yoksa, mal mülk, taç taht isteme... a hakikatten haberi olmayan, saltanatı öküzlere verirler!</p>
				<p class="paragraf para-style-override-3">Kimin davulu, bayrağı varsa, derviş değildir... eline geçen şey, ancak bir sesten, ancak bir yelden ibarettir.</p>
				<p class="paragraf para-style-override-3">Bayrağı dalgalanır, davulu dövülür... fakat bayrağı dalgalandıran yelle davuldan çıkan ses, yarım akçe bile etmez.</p>
				<p class="paragraf para-style-override-3">Aslı olmayan ata binip bu kadar nazlanma... ululuk gururuna kapılıp bu derece böbürlenme!</p>
				<p class="paragraf para-style-override-3">Sonunda kaplanın bile postunu yüzdüler... senin postunu da yüzecekler elbet!</p>
				<p class="paragraf para-style-override-3">Mademki kavuşmanın imkânı yok... kaybolup gitmek, yahut baş aşağı düşmek daha yeğ!</p>
				<p class="paragraf para-style-override-3">Başı dik olman mümkün değildir... baş koy; ne vakte dek oyun oynayacaksın?</p>
				<p class="paragraf para-style-override-3">Ya baş koy, gayrı ululukta bulunma... yahut başınla oynamadan vazgeç, artık bu işe girişme!</p>
				<p class="paragraf para-style-override-3">A kişi, bahçendeki saray, sana zindan kesilmiştir; evin barkın, canına bir bela olmuştur.</p>
				<p class="paragraf para-style-override-3"><span>Bu gurur temeli üstüne kurulmuş olan toprak yurdundan geç... a sabırsız, niceye bir dünyayı dönüp dolaşacaksın?</span></p>
				<p class="paragraf para-style-override-3">Himmet gözünü aç da yolu gör... sonra da yola ayak bas... Tanrı tapısını seyret!</p>
				<p class="paragraf para-style-override-3">O can tapısına vardın mı, öyle ululanır, öyle yücelirsin ki, âleme bile sığamazsın.</p>
				<p class="anabaslik" id="toc_marker-16-5" xml:lang="en-GB"><span>Hikâye</span></p>
				<p class="paragraf para-style-override-3">Aklı kıt bir adam, sıkıntılı bir surette koşup yelerken ovada bir dervişe rastladı.</p>
				<p class="paragraf para-style-override-3">Dedi ki: “Ey derviş, ne haldesin, ne yapıyorsun?” Derviş, “Ne soruyorsun yahu? Utan!</p>
				<p class="paragraf para-style-override-3">Bu daracık dünyada sıkışıp kaldım... şimdi bu dünya bana dar mı dar!” dedi.</p>
				<p class="paragraf para-style-override-3">Adam dedi ki: “Sözün doğru değil... şu geniş ova da dar olur mu hiç?”</p>
				<p class="paragraf para-style-override-3">Derviş, bunun üzerine şu sözleri söyledi: “Eğer burası dar olmasaydı, sen bize nerden yetişebilirdin? Nerden bize çatardın?”</p>
				<p class="paragraf para-style-override-3">Sana yüzlerce güzel ve hoş vaatlerde bulunsalar bile, bunu o ateşlerle dolu olan yerden bir nişane olarak verirler.</p>
				<p class="paragraf para-style-override-3">Seni yakıp yandıran bu ateş nedir? Dünya... vazgeç şu dünyadan... aslanlar gibi çekin bu ateşten!</p>
				<p class="paragraf para-style-override-3">Bu ateşten geçtin mi, güzel bir gönül elde edersin... bu suretle gönül rahatlığı konağına nail olursun!</p>
				<p class="paragraf para-style-override-3">Önünde ateş var... yol, pek uzak ve sarp; sense zayıfsın; gönül tutsak, canın bezmiş ve sıkkın!</p>
				<p class="paragraf para-style-override-3">Sen hepsinden de aylaksın... hiçbirine aldırış etmiyorsun; ortada böyle bir hazır iş var, aldırmıyorsun bile!</p>
				<p class="paragraf para-style-override-3">Âlemden birçok şey gördün tut... bırak, canını feda et; âlemde ne namın kalır, ne nişanın!</p>
				<p class="paragraf para-style-override-3">Birçok şey bile görsen, hiçbir şeyi görmemişe dönersin... daha ne kadar söyleyeyim? Az üzül!</p>
				<p class="anabaslik" id="toc_marker-16-6" xml:lang="en-GB"><span>Hikâye</span></p>
				<p class="paragraf para-style-override-3">Aptal bir adamın gönülün meyvesi, oğlu ölmüştü... sabrını, kararını almış gitmişti,</p>
				<p class="paragraf para-style-override-3">Adam yaslı ve kararsız bir halde tabutun ardından gitmekte ve zari zari ağlayarak şöyle demekteydi:</p>
				<p class="paragraf para-style-override-3">“Ey âlemi görmeden gidenim... ne oldu sana? Hiçbir şey görmeden âlemi bırakıp gittin!”</p>
				<p class="paragraf para-style-override-3">Bir âşık, bu sözü duyup hali görünce dedi ki: “Dünyayı, tut ki, yüzlerce defa dilediği gibi gördü... ne çıkar?”</p>
				<p class="paragraf para-style-override-3">Âlemi de kendinle beraber götürsen, yine cihanı görmeden ölüp gideceksin!</p>
				<p class="paragraf para-style-override-3">Ne vakte dek âlemi seyredip duracaksın? Ömür bitti... ecel geldi... yarana ne vakit merhem koyacaksın?</p>
				<p class="paragraf para-style-override-3">Sen de bu pis nefis varken, yüce ve aziz can pisliklerde kaybolur gider!</p>
				<p class="paragraf para-style-override-3">Pek gafil bir adam ödağacı yakmakta, orada bulunan birisi de hoşlanarak, “Oh! Oh!” demekteydi.</p>
				<p class="paragraf para-style-override-3">Bir ünlü aziz, adama dedi ki: “Sen, oh deyinceye kadar ödağacı sızıldanarak yanıp gider!”</p>
				<p class="paragraf para-style-override-3">** Azizim, insan vaktinin değerini bilmeli... dünyada bundan daha iyi bir şey bilmem ben!</p>
				<p class="paragraf para-style-override-3">Vakte dikkat etmek, fırsatı ganimet bilmek gerek ki, Tanrı tapısına varasın, hemencecik devlete erişesin!</p>
			</div>
		</div>
	</body>
</html>