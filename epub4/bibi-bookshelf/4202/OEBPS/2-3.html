<html xmlns="http://www.w3.org/1999/xhtml">
	<head>
		<title>2-3.html</title>
		<link href="template.css" rel="stylesheet" type="text/css"/>
<meta content="urn:uuid:893c7571-67fe-4a8c-af27-688410ca5a55" name="Adept.expected.resource"/>
	</head>
	<body>
		<div id="x2-3.html" xml:lang="tr-TR">
			<div class="Basic-Text-Frame">
				<p class="bolum" id="toc_marker-4" xml:lang="en-GB">Üçüncü Makale</p>
				<p class="arabaslik-orta">Kuşların Hüthütten Soruları</p>
				<p class="paragraf para-style-override-3">Bütün kuşlar, bu sözü duyup hali anlayınca hep birden hüthütten sordular:</p>
				<p class="paragraf para-style-override-3">“Ey kılavuzlukta bizden öndülü kapan... yol göstericilikte, ululukta bütün yücelikleri elde etmiş olan!</p>
				<p class="paragraf para-style-override-3">Hepimiz de güçsüz, kuvvetsiz bir avuç arık kuşlarız. Ne kolumuz var, ne kanadımız... ne tenimiz var, ne kuvvetimiz!</p>
				<p class="paragraf para-style-override-3">Kadri yüce Simurg’a ne vakit ulaşabileceğiz... hatta birimiz ona erişip ulaşsa bile, bu görülmemiş, duyulmamış bir şeydir doğrusu!</p>
				<p class="paragraf para-style-override-3">Söyle, aç bize... onunla ne münasebetimiz var bizim? Körlükle sırra erişmeye kalkışılır mı?</p>
				<p class="paragraf para-style-override-3">Eğer aramızda bir münasebet olsaydı, hepimiz ona rağbet eder, iştiyak çekerdik.</p>
				<p class="paragraf para-style-override-3">Süleyman, biz yoksul karıncalar... hele bir bak, bir gör; o nerde, biz nerdeyiz?</p>
				<p class="paragraf para-style-override-3">Kuyunun arkı bile karıncaya bir bağ olursa, o yüce Simurg’un civarına nerden erişecek?</p>
				<p class="paragraf para-style-override-3">Padişahlık, yoksulun harcı olur mu? Bu iş bizim gibilerin koluyla nereden başarılacak?”</p>
				<p class="anabaslik" id="toc_marker-4-1" xml:lang="en-GB">Hüthütün Cevabı</p>
				<p class="paragraf para-style-override-3">Hüthüt, o zaman dedi ki: “A eli boş kişiler, yüreğiniz bozuk sizin. Aşk, yüreği bozuk kişilerde olamaz ki?</p>
				<p class="paragraf para-style-override-3"><span>A yoksullar, bu eli boş halinizden ne elde ettiniz? Niceye bir bu hal? Âşıklıkla kalbi çürük oluş bir arada olamaz.</span></p>
				<p class="paragraf para-style-override-3">Aşk yolunda gözü açık olan kişi, ayaklarını vurarak, oynayıp zıplayarak can feda eder!</p>
				<p class="paragraf para-style-override-3">İyi bil. Simurg, nikabını kaldırdı da güneşe benzeyen yüzünü bir gösterdi mi,</p>
				<p class="paragraf para-style-override-3">Yüz binlerce gölge yerlere serilir... ancak onun gölgesine bakılabilir.</p>
				<p class="paragraf para-style-override-3">Simurg, âleme gölgesini saldı da o yüzden her an bunca kuşlar meydana gelmede.</p>
				<p class="paragraf para-style-override-3">Âlemdeki kuşların suretleri, hep onun gölgesidir. Bunu iyice bil a hakikatten haberi olmayan!</p>
				<p class="paragraf para-style-override-3">Bunu bil... önce bunu bildin mi, o tapıyla münasebetini düzdün demektir,</p>
				<p class="paragraf para-style-override-3">Bunu bildin mi, bir iyice de anla... bildin mi, gizle... sakın açığa vurma!</p>
				<p class="paragraf para-style-override-3">Kendisinden geçen, o olan kişi, onun varlığına dalmıştır. Hâşâ, bir an bile Tanrı’dan gafil olmaz artık!</p>
				<p class="paragraf para-style-override-3">Bu söylediğim makama varsan, Hak olmazsın... olmazsın ama, daima da Hak’ta müstağrak olursun.</p>
				<p class="paragraf para-style-override-3">Onun denizine dalmış olan er, nasıl olur da hulûle inanır... bu söz nasıl olur da, abes bir iş olur?</p>
				<p class="paragraf para-style-override-3">Kimin gölgesi olduğunu bildin mi, ister öl, ister yaşa... her şeyden kurtulur, hiçbir şeyle mukayyet olmazsın.</p>
				<p class="paragraf para-style-override-3">Simurg, apaçık meydanda olmasaydı, hiç gölgesi olur muydu?</p>
				<p class="paragraf para-style-override-3">Sonra Simurg gizli olsaydı, hiç âleme gölgesi vurur muydu?</p>
				<p class="paragraf para-style-override-3">Burada gölgesi görünen her şey, önce orada meydana çıkar, görünür.</p>
				<p class="paragraf para-style-override-3">Simurg’u görecek gözün yoksa, gönlün ayna gibi aydın değil demektir.</p>
				<p class="paragraf para-style-override-3">Kimsede o güzelliği görecek göz yok... güzelliğinden sabrımız, takatımız kalmadı.</p>
				<p class="paragraf para-style-override-3">Onun güzelliğiyle aşk oyununa girişmek mümkün değil... o, yüce lütfuyla bir ayna icat etti...</p>
				<p class="paragraf para-style-override-3">O ayna gönüldür, gönüle bak da onun yüzünü gönülde gör!</p>
				<p class="anabaslik" id="toc_marker-4-2" xml:lang="en-GB"><span>Hikâye</span></p>
				<p class="paragraf para-style-override-3">Pek güzel bir padişah vardı. Güzellik âleminde eşi, örneği yoktu</p>
				<p class="paragraf para-style-override-3">** Seher çağı, onun yüzünden bir ışıktı. Ruhulkudüs, onun kokusundan bir esinti!</p>
				<p class="paragraf para-style-override-3">Bütün âlem ona bir sırlar mushafıydı... yüzü güzelliğin bir delili, bir ayetiydi.</p>
				<p class="paragraf para-style-override-3">Bilmem, kimin haddiydi o güzellikten pay almak?</p>
				<p class="paragraf para-style-override-3">Dünya yüzü, onun yüzünden kavgalarla dolmuştu, halkın ona sevgisi hadden aşmıştı!</p>
				<p class="paragraf para-style-override-3">Gâh sokağa çıkar, şebdiz’ini sürer, yüzüne gülgûn bir nikap salardı.</p>
				<p class="paragraf para-style-override-3">Kim o nikaba bakarsa, suçsuz günahsız derhal başını kestirirdi.</p>
				<p class="paragraf para-style-override-3">Kim adını anarsa, hemen dilini kopartırdı.</p>
				<p class="paragraf para-style-override-3">Biri o güzelliği düşünürse, hayale düşer... aklını, canını yele verirdi.</p>
				<p class="paragraf para-style-override-3">Yüzünü apaçık gören, ağlaya inleye can verir, ölür giderdi.</p>
				<p class="paragraf para-style-override-3">O gönüller okşayan güzelin aşkıyla ölmek, yüzlerce uzun ömürden yeğdi.</p>
				<p class="paragraf para-style-override-3">Gün olurdu ki, aşkının derdiyle binlerce kişi ölürdü... işte aşk, işte iş!</p>
				<p class="paragraf para-style-override-3">Ne kimse ona bir an sabreder... ne kimsede kuvvet ve kudret kalırdı.</p>
				<p class="paragraf para-style-override-3">Halk daima onu araştırır, bu istekle ölürdü. Ne ona sabreden vardı, ne onsuz sabreden... ne şaşılacak şey!</p>
				<p class="paragraf para-style-override-3">Bir an olsun birisinde sabır ve takat olsaydı, padişah ona yüzünü apaçık gösterirdi.</p>
				<p class="paragraf para-style-override-3">Fakat hiç kimse ona layık bir adam değildi... o yüzden herkes, gönlünde onun derdi, ölüp giderdi.</p>
				<p class="paragraf para-style-override-3">Ama kimsede onu görmeye takat yoktu. Onun için yalnız onun adını duymakla lezzet alırlardı.</p>
				<p class="paragraf para-style-override-3">Padişah, her an bakmak, kendisini seyretmek üzere bir ayna yapılmasını buyurdu.</p>
				<p class="paragraf para-style-override-3">Padişaha güzel bir köşk yaptılar, oraya da güzel bir ayna koydular.</p>
				<p class="paragraf para-style-override-3">Köşke gittikçe o aynaya bakar, kendisini seyrederdi.</p>
				<p class="paragraf para-style-override-3">Yüzü aynaya vurur, herkes bu suretle o aksi görür, lezzet alırdı.</p>
				<p class="paragraf para-style-override-3">Sevgilinin yüzünü seviyorsan, bil ki, gönül onun yüzüne bir aynadır.</p>
				<p class="paragraf para-style-override-3">Gönlünü ele al da onun yüzünü gör... canını ayna yap da onun güzelliğini seyret!</p>
				<p class="paragraf para-style-override-3">Senin padişahın ululuk köşkündedir... köşk, o güzellik güneşinden parlayıp aydınlanmaktadır.</p>
				<p class="paragraf para-style-override-3">Padişahını gönülde gör... Arşı bir zerrede seyret!</p>
				<p class="paragraf para-style-override-3">Ovaya yayılan her libas, güzelim Simurg’un gölgesidir.</p>
				<p class="paragraf para-style-override-3">Sana Simurg, yüzünü gösterse, hayale kapılmaksızın gölgeyi Simurg olarak görürsün.</p>
				<p class="paragraf para-style-override-3">Her şey, Simurg olsun, çil murg olsun (otuz kuş olsun, kırk kuş olsun), odur. Ne görürsen gör, Simurg’un gölgesidir.</p>
				<p class="paragraf para-style-override-3">Çünkü gölge Simurg’dan ayrılmaz... Ayır desen bile olamaz.</p>
				<p class="paragraf para-style-override-3">İkisi de birbiriyle beraberdir... ara, aktar. Gölgeden de geç, asıl sırrı ara!</p>
				<p class="paragraf para-style-override-3">Fakat sen bir gölgede kaybolur gidersen, nerde Simurg’dan bir şey elde edeceksin?</p>
				<p class="paragraf para-style-override-3">Sana bir kapı açılırsa, bir lütfa uğrarsan, gölge içinde güneşi görürsün...</p>
				<p class="paragraf para-style-override-3">Daima gölgeyi güneşte kaybolmuş görür, her şeyi güneş olarak seyredersin vesselam!</p>
				<p class="anabaslik" id="toc_marker-4-3" xml:lang="en-GB"><span>Hikâye</span></p>
				<p class="paragraf para-style-override-3"><span>* İskender, o makbul padişah, bir yere elçi göndermek istedi.</span></p>
				<p class="paragraf para-style-override-3"><span>Nihayet o âlem padişahı, elçi elbiseleri giyinip gizlice gitti.</span></p>
				<p class="paragraf para-style-override-3">Kimsenin duymadığı şeyleri, İskender şöyle buyurdu diye nakletti.</p>
				<p class="paragraf para-style-override-3">Bütün âlemde kimse, bu elçinin İskender olduğuna inanmadı ki!</p>
				<p class="paragraf para-style-override-3">Hiç kimsede İskender’i görecek göz yoktu; o, ben İskender’im deseydi de kimse inanmazdı.</p>
				<p class="paragraf para-style-override-3">Padişaha her gönülden bir yol var, ama yol azıtmış adamın ondan haberi yok.</p>
				<p class="paragraf para-style-override-3">Odanın dışındaysan, padişah sana yabancıdır. Fakat içeriye girmişsen gam yeme... padişah da orda.</p>
				<p class="anabaslik" id="toc_marker-4-4" xml:lang="en-GB"><span>Hikâye</span></p>
				<p class="paragraf para-style-override-3">* Eyaz’a nazar değmişti, hastalandı... nihayet padişahın gözünden uzaklaştı.</p>
				<p class="paragraf para-style-override-3">Kudretsiz bir halde yatağa düştü... belalara, eziyetlere uğradı, hasta oldu.</p>
				<p class="paragraf para-style-override-3">Sultan Mahmud’a haber gelince padişah bir hizmetçi çağırdı.</p>
				<p class="paragraf para-style-override-3">Dedi ki, “Hemen Eyaz’ın yanına git, ona tarafımdan de ki: Ey padişahtan ayrı düşen,</p>
				<p class="paragraf para-style-override-3">Ben senin derdinle, senin zahmetinle baş başayım... bu yüzden senden uzağım.</p>
				<p class="paragraf para-style-override-3">Senin hastalığını düşündükçe, bilmiyorum sen mi hastasın, ben mi hastayım?</p>
				<p class="paragraf para-style-override-3">Bedenim sevgilimden ayrı düştü ama, iştiyaklar çeken canım ona yakın.</p>
				<p class="paragraf para-style-override-3">Sana candan müştakım, iştiyaklar çekmekteyim... bir an bile senden ayrılmıyorum.</p>
				<p class="paragraf para-style-override-3">Nazar, sana bir kötülüktür etti... senin gibi bir nazenini hasta düşürdü.”</p>
				<p class="paragraf para-style-override-3">Böyle söyledi ve hizmetçiye, “Hadi... çabuk git! Ateş gibi git, duman gibi gel!</p>
				<p class="paragraf para-style-override-3">Sakın yolda eğlenme... su gibi göz yumuncaya kadar git, şimşek gibi koş!</p>
				<p class="paragraf para-style-override-3">1155 Yolda bir an bile eğlenirsen, sana iki cihanı dar ederiz.” dedi.</p>
				<p class="paragraf para-style-override-3">Zavallı hizmetçi hemen yola düştü, yel gibi koşup tozarak Eyaz’a ulaştı.</p>
				<p class="paragraf para-style-override-3">Bir de ne görsün... padişah, Eyaz’ın yanında oturuyor. İşin ilerisini düşünen aklı, ıstıraplar içinde kaldı.</p>
				<p class="paragraf para-style-override-3">Eli ayağı titremeye başladı. Sanki daimi bir hastalığa tutulmuştu.</p>
				<p class="paragraf para-style-override-3">Padişahla nasıl başa çıkarım... şimdi benim kanımı dökecek, dedi.</p>
				<p class="paragraf para-style-override-3">1160 Ant içerek, “Yolda hiçbir yerde ne durdum, eğlendim, ne de oturdum.</p>
				<p class="paragraf para-style-override-3">Öyle olduğu halde, padişahım benden evvel buraya nasıl geldi... buna zerre kadar aklım ermedi gitti.</p>
				<p class="paragraf para-style-override-3">Padişahım ister inansın, ister inanmasın... eğer bir kusurum varsa, kâfir olayım.” demeye başladı.</p>
				<p class="paragraf para-style-override-3">Padişah dedi ki: “Sen, bu işe mahrem değilsin... nerden anlayacaksın?</p>
				<p class="paragraf para-style-override-3">Aramızda gizli, kimsenin sezmediği, bilmediği bir yol var... onu görmedikçe bir an bile rahat edemem.</p>
				<p class="paragraf para-style-override-3">1165 * Onun için her zaman gizlice o yoldan gelirim... âlemde bunu kimsecikler bilmez.</p>
				<p class="paragraf para-style-override-3">* Aramızda pek çok gizli yollar vardır... canımızda nice sırlar vardır.</p>
				<p class="paragraf para-style-override-3">Zahiren onu sorar, ondan bir haber almak isterim, ama hakikatte onun ne halde olduğunu bilirim ben.</p>
				<p class="paragraf para-style-override-3">Görünüşte gence, ihtiyara sorar soruştururum, ama hakikatte canım sevgiliyle beraberdir.”</p>
			</div>
		</div>
	</body>
</html>