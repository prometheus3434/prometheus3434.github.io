<html xmlns="http://www.w3.org/1999/xhtml">
	<head>
		<title>2-9.html</title>
		<link href="template.css" rel="stylesheet" type="text/css"/>
<meta content="urn:uuid:893c7571-67fe-4a8c-af27-688410ca5a55" name="Adept.expected.resource"/>
	</head>
	<body>
		<div id="x2-9.html" xml:lang="tr-TR">
			<div class="Basic-Text-Frame">
				<p class="bolum" id="toc_marker-10" xml:lang="en-GB">Dokuzuncu Makale</p>
				<p class="arabaslik-orta">Başka Bir Kuşun Sorusu</p>
				<p class="paragraf para-style-override-3">Bir başka kuş dedi ki: “Ey ulumuz, ey sığındığımız kılavuz, kudretim yok; yola nasıl yöneleyim?</p>
				<p class="paragraf para-style-override-3">Kuvvetim kalmadı; pek âcizim. Şimdiye kadar böyle bir yola da asla rastlamadım.</p>
				<p class="paragraf para-style-override-3">Uzun bir vadi; müşkül bir yol. Ben daha ilk durağında öleceğim.</p>
				<p class="paragraf para-style-override-3">Yolda nice ateşten dağlar var. Böyle iş, herkesin harcı değil!</p>
				<p class="paragraf para-style-override-3">Bu yolda yüz binlerce baş top oldu, yere yuvarlandı; bu yola gitmek isteyen nice kişilerin kanları bu istekle aktı, ırmak oldu!</p>
				<p class="paragraf para-style-override-3">Buraya yüz binlerce akıl baş koydu... baş koymayanın başı koptu gitti!</p>
				<p class="paragraf para-style-override-3">Erlerin bile riya yapmaksızın, utançlarından başlarını hırkalarına çektikleri böyle bir yolda</p>
				<p class="paragraf para-style-override-3">Benim gibi yoksul toz mu koparabilir? Ömrümce yürüsem bile, yine ağlayıp inleyerek ölür giderim ancak!”</p>
				<p class="anabaslik" id="toc_marker-10-1" xml:lang="en-GB"><span>Hüthütün Cevabı</span></p>
				<p class="paragraf para-style-override-3">Hüthüt dedi ki: “A donmuş kalmış kuş, gönlün niceye bir bu bağla bağlanmış kalacak?</p>
				<p class="paragraf para-style-override-3">Mademki burada kadrin aşağı... ister öl, ister yaşa... ikisi de bir.</p>
				<p class="paragraf para-style-override-3">Dünya, baştan başa pislikten başka nedir? Fakat halk, derbeder bir halde dünya için ölmekte.</p>
				<p class="paragraf para-style-override-3">Yüz binlerce kişi, sarı kurtlar gibi, dünyada dertle, elemle ağlayıp inleyerek ölüyor.</p>
				<p class="paragraf para-style-override-3">Biz de bu yolda hor hakir ölürsek, ne çıkar? Bu ölmemiz, pis bir yerde pis bir şeyh için ağlaya inleye ölmekten daha iyi ya!</p>
				<p class="paragraf para-style-override-3">Eğer benim bu isteğim, senin şu isteğin hata ise, şu anda derdimizden ölsek yeri var.</p>
				<p class="paragraf para-style-override-3">Dünyada nice hatalar var... bir hata da şu inkârdır işte.</p>
				<p class="paragraf para-style-override-3">Aşk bir adamın adını sanını kötüye çıkarıyorsa, süprüntücülükle, hacamatçılıkla şöhret bulmaktan daha iyi ya gene... Nihayet, âşık diyecekler!</p>
				<p class="paragraf para-style-override-3">Yüz binlerce kişi kötüdür, yankesicidir... hepsi de dünya leşinin peşinde koşmaktadır.</p>
				<p class="paragraf para-style-override-3">Tutalım ki, bu sevgi yankesicilikten aşağı... sen onu aşağı gör, bu bana pek o kadar dert değil!</p>
				<p class="paragraf para-style-override-3">Gönlünü bu sevgiyle deniz haline getirirsen, neye baksan o sevgiye gark edersin!</p>
				<p class="paragraf para-style-override-3">Birisi çıkar da, bu aldanıştan, hevesten başka bir şey değil... sen oraya nerden varacaksın? Kimse varmadı ki zaten.</p>
				<p class="paragraf para-style-override-3">Bu hevesle can vermedense, gönlümü eve, dükkâna vermem daha yeğ derse.</p>
				<p class="paragraf para-style-override-3">Bu çeşit adamları hep gördük, bu çeşit lafları hep duyduk biz. Gördük, duyduk da bir an bile kendimizden vazgeçmedik.</p>
				<p class="paragraf para-style-override-3">Zaten işimiz, halk yüzünden başa çıkamadı, uzadı gitti. Bu bir avuç namazsız, niyazsız toprak elinden niceye bir bu çeki?</p>
				<p class="paragraf para-style-override-3">Kendimizden de, halktan da tamamıyla ölmedikçe, canımız, boğazımızdan temiz olarak çıkmaz, imanla can veremeyiz!</p>
				<p class="paragraf para-style-override-3">Halktan tamamıyla ölmemiş kişiye sen asıl ölü de... çünkü o, bu perdenin ardında ne var, bilmez!</p>
				<p class="paragraf para-style-override-3"><span>Bu perdenin mahremi, uyanık olan, hakikatten haberi bulunan candır. Halkla diri olan kişiyse, bu yolda namerttir.</span></p>
				<p class="paragraf para-style-override-3">İş eriysen ayağını bas... değilsen kanlar gibi masala koyul!</p>
				<p class="paragraf para-style-override-3">İyice bil ki bu, kâfirlik bile olsa böyle bir iş, serserice bir iş değildir.</p>
				<p class="paragraf para-style-override-3">Aşk ağacının meyvesi muratsızlıktır. Kimin dileği, isteği varsa; söyle ona, başını alıp buradan savuşsun!</p>
				<p class="paragraf para-style-override-3">Aşk, bir gönülde konakladı mı, o adamın gönlünü varlıktan çeker alır!</p>
				<p class="paragraf para-style-override-3">Bu dert, eri kanlara bular... perdeden baş aşağı yerlere düşürür!</p>
				<p class="paragraf para-style-override-3">Adamı bir an bile kendi haline bırakmaz... öldürür de sonra kan diyeti ister.</p>
				<p class="paragraf para-style-override-3">Adama su verse, eziyetle verir... ekmek verse, kanla yoğurur da sunar!</p>
				<p class="paragraf para-style-override-3">İnsan acze düşse, karıncadan bile âciz olsa, aşk çıkagelir, her an zorlar, saldırır durur!</p>
				<p class="paragraf para-style-override-3">Adam tehlikeler denizine düşerse, ciğerinden kanlar dökmedikçe nasıl olur da bir lokma ekmek yiyebilir ki?</p>
				<p class="anabaslik" id="toc_marker-10-2" xml:lang="en-GB"><span>Hikâye</span></p>
				<p class="paragraf para-style-override-3">* Şeyh Harkani, Nişabur’a vardı, yolda pek yorulmuş, hastalanmıştı.</p>
				<p class="paragraf para-style-override-3">Tam bir hafta hırkasına bürünüp, ekmeksiz katıksız bir bucakta aç biilaç düştü kaldı,</p>
				<p class="paragraf para-style-override-3">Hafta geçince dedi ki: “Yarabbi, bana bir lokmacık ekmek yolla!”</p>
				<p class="paragraf para-style-override-3">Hatif, “Kalk, Nişabur meydanını bir iyice süpür.</p>
				<p class="paragraf para-style-override-3">Meydanı süpürürken yarım altın bulacaksın... onunla ekmek al, ye” dedi.</p>
				<p class="paragraf para-style-override-3">Şeyh dedi ki: “Benim süpürgem, kalburum olsaydı, ekmek bulmakta müşküle mi düşerdim?</p>
				<p class="paragraf para-style-override-3">Benim hiçbir şeyim yok... halim de bitik. Kanımı içme de zahmetsizce ekmek yolla!”</p>
				<p class="paragraf para-style-override-3">Hatif, “Ekmek istiyorsan, meydanı süpürmek sana kolay gelir.” dedi.</p>
				<p class="paragraf para-style-override-3">** Şeyh bir hayli uğraştı, üzüldü, nihayet bir süpürgeyle bir kalbur bularak</p>
				<p class="paragraf para-style-override-3">Kalkıp meydanı süpürmeye koyuldu. Süprüntü tamamıyla temizlendi... son kalburun içinde de altını buldu.</p>
				<p class="paragraf para-style-override-3">Sevinerek ekmekçiye koştu, ekmek aldı.</p>
				<p class="paragraf para-style-override-3"><span>Fakat ekmekçi ekmeği verince, Şeyh bir de baktı ki, yanında süpürgeyle kalburu yok; para da kalburun içindeydi!</span></p>
				<p class="paragraf para-style-override-3">Pirin içine öyle bir ateş düştü ki... şiddetle feryada başladı, “Eyvah,” dedi...</p>
				<p class="paragraf para-style-override-3">“Şu anda benim gibi çaresiz adam var mı ki? Param yok... ekmekçiye ne vereceğim şimdi?”</p>
				<p class="paragraf para-style-override-3">Deli gibi koştu... kendisini bir viraneye attı.</p>
				<p class="paragraf para-style-override-3">Dertli bir halde o viraneye girince bir de ne görsün... süpürgesiyle kalburu orada!</p>
				<p class="paragraf para-style-override-3">Pir sevindi de dedi ki: “Yarabbi, neden dünyayı bana kapkara bir hale getirdin?</p>
				<p class="paragraf para-style-override-3">Ekmeğimi zehrettin? Al ekmeğini, ver huzurumu.”</p>
				<p class="paragraf para-style-override-3">Hatif dedi ki: “Ey hiçbir şeyden hoşlanmayan, ekmek katıksız yenmez.</p>
				<p class="paragraf para-style-override-3">Ekmeği katıksız olarak kucaklayıp aldın... ben de sana katık verdim, şükretsene!”</p>
				<p class="anabaslik" id="toc_marker-10-3" xml:lang="en-GB"><span>Hikâye</span></p>
				<p class="paragraf para-style-override-3"> Bir gönlü perişan meczup vardı... herkes giyimli kuşamlıydı, o çırçıplak!</p>
				<p class="paragraf para-style-override-3">Dedi ki: “Yarabbi, bana sağlam bir cübbe ver... başkaları gibi beni de sevindir!”</p>
				<p class="paragraf para-style-override-3">Hatif seslendi: “İşte bak... sıcacık güneşim buracıkta; geç otur!”</p>
				<p class="paragraf para-style-override-3">Meczup dedi ki: “A Tanrım, bana ne vakte dek azap edeceksin? Senin güneşten daha iyi cübben yok mu?”</p>
				<p class="paragraf para-style-override-3">Hatif, “On gün sabret de istemeden sana bir cübbe vereyim.” dedi.</p>
				<p class="paragraf para-style-override-3">Adam on gün güneşin altında yandı... nihayet birisi bir cübbe verdi.</p>
				<p class="paragraf para-style-override-3">Veren adam da pek yoksuldu. Bu yüzden verdiği cübbede yüz binlerce yama vardı.</p>
				<p class="paragraf para-style-override-3">Meczup dedi ki: “Ey sırları bilen Tanrı, bu hırkayı, bana vaat ettiğin günden beri dikmekle mi meşguldün?</p>
				<p class="paragraf para-style-override-3">Hazinendeki yeni elbiseler galiba yandı ki, bunu dikmek icabetti!</p>
				<p class="paragraf para-style-override-3">Nihayet yüz bin yamayı bir araya getirip diktin, bu cübbeyi yaptın... iyi ama bu terziliği kimden öğrendin sen?”</p>
				<p class="paragraf para-style-override-3">Tanrı tapısında iş kolay değildir... yolunda toprak olmak gerek.</p>
				<p class="paragraf para-style-override-3">Nice kişiler bu tapıya geldiler ama, daha uzaktan ateşten, nurdan ya yandılar, ya gerisingeri döndüler!</p>
				<p class="paragraf para-style-override-3">Ömür gelip geçtikten sonra maksuda mı erişilir? Niceler hasret kaldılar, gelip geçtiler de maksatlarına eremediler!</p>
				<p class="anabaslik" id="toc_marker-10-4" xml:lang="en-GB"><span>Hikâye</span></p>
				<p class="paragraf para-style-override-3">* Rabia, yedi yıl yollarda sürünerek Mekke’ye vardı. O, ne de mükemmel bir kadındı... adeta erlerin baş tacıydı.</p>
				<p class="paragraf para-style-override-3">Hareme yaklaşınca, “Oh, muradıma eriştim, nihayet istediğim gibi bir hac edeceğim.” dedi.</p>
				<p class="paragraf para-style-override-3">Hac günü, Kâbe’ye yöneldi. Fakat tam hac erkânına başlayacağı sıralarda hayız olmasın mı?</p>
				<p class="paragraf para-style-override-3">Geri döndü, dedi ki: “Ey ululuk ıssı Tanrı, yedi yıldır yerlerde sürünerek geliyorum.</p>
				<p class="paragraf para-style-override-3">Tam böyle bir alışveriş gününe eriştim... yoluma böyle bir diken attın...</p>
				<p class="paragraf para-style-override-3">Ya bana evinden yer ver... yahut beni al, evime götür, bırak!”</p>
				<p class="paragraf para-style-override-3">Rabia gibi bir âşık olmadıkça bu işin ehemmiyeti nerden anlaşılsın?</p>
				<p class="paragraf para-style-override-3">Sen bu denizde yüzdükçe, denizde ret, kabul dalgaları dalgalanır durur.</p>
				<p class="paragraf para-style-override-3">Gâh seni Kâbe’den geri döndürürler... gâh kilisede sırra aşina ederler.</p>
				<p class="paragraf para-style-override-3">Maksat da bu serserilikten vazgeçmen, her nefeste bütün dileğini bir şeyde toplaman, bu dileği, bu topluluğu arttırmandır.</p>
				<p class="paragraf para-style-override-3">Eğer bu girdaba müptela olur kalırsan, değirmen gibi çok başın döner!</p>
				<p class="paragraf para-style-override-3">Bir nefes bile topluluk kokusunu duyamaz, vaktin bir sineğin vaktinden de daha acı geçer!</p>
				<p class="anabaslik" id="toc_marker-10-5" xml:lang="en-GB"><span>Hikâye</span></p>
				<p class="paragraf para-style-override-3">Bir bucakta hor hakir bir meczup vardı. Şöhret kazanmış ulu birisi, bu meczubun yanına gitti;</p>
				<p class="paragraf para-style-override-3">Dedi ki: “Sende bir ehliyet görüyorum ben. Bütün duygularını bir isteğe bağlamış, orada toplamışsın... hatırın perişan, aklın dağınık değil!”</p>
				<p class="paragraf para-style-override-3">Meczup dedi ki: “Ben nerden bu topluluğu bulacağım? Pireyle sinekten kurtulamadım daha.</p>
				<p class="paragraf para-style-override-3">Bütün gün sinek beni rahatsız eder... bütün gece de pireden uyuyamam.</p>
				<p class="paragraf para-style-override-3">* Nemrud’un burnuna bir küçücük sivrisinek girdi, o sersemin beynini dumanlarla doldurdu.</p>
				<p class="paragraf para-style-override-3">Ben de bilmem ki... zamanın Nemrud’u muyum ki, sevgiliden nasibim yalnız sivrisinek, pire ve karasinek!”</p>
				<p class="paragraf para-style-override-3"/>
			</div>
		</div>
	</body>
</html>