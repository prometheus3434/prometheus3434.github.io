<html xmlns="http://www.w3.org/1999/xhtml">
	<head>
		<title>2-30.html</title>
		<link href="template.css" rel="stylesheet" type="text/css"/>
<meta content="urn:uuid:893c7571-67fe-4a8c-af27-688410ca5a55" name="Adept.expected.resource"/>
	</head>
	<body>
		<div id="x2-30.html" xml:lang="tr-TR">
			<div class="Basic-Text-Frame">
				<p class="bolum" id="toc_marker-31" xml:lang="en-GB">Otuz Birinci Makale</p>
				<p class="paragraf para-style-override-3"/>
				<p class="paragraf para-style-override-3"/>
				<p class="paragraf para-style-override-3">Yüz binlerce asır geldi geçti. O asırlar zamansızdı. Ne ilerisi vardı onların, ne gerisi!</p>
				<p class="paragraf para-style-override-3">Sonra o fani kuşlara lütfedip bu yokluk âleminden tekrar kendilerine gelmeye izin verdiler.</p>
				<p class="paragraf para-style-override-3">Hepsi de kendilerinden geçmiş oldukları halde, kendilerine geldiler. Yokluktan sonra varlığa erdiler.</p>
				<p class="paragraf para-style-override-3">İster geçmişlerden olsun, ister şimdikilerden, hiç kimse asla bu yokluktan, bu varlıktan söz söyleyemez! </p>
				<p class="paragraf para-style-override-3">Bu makam, nasıl nazardan uzaksa, vasfedilmekten, haber verilmekten de öyle uzaktır.</p>
				<p class="paragraf para-style-override-3">Fakat bizimle sohbet edenler, fenadan sonraki bakayı misal yoluyla anlatmamızı istediler.</p>
				<p class="paragraf para-style-override-3">İmkân mı var? Burada nasıl anlatırım bu makamı? Bunu anlatmak için yeni bir kitap yazmak lazım!</p>
				<p class="paragraf para-style-override-3">Çünkü fenadan sonraki bakanın sırlarını, ancak bu sırlara layık olan bilir.</p>
				<p class="paragraf para-style-override-3">Varlıkla yokluğa mukayyetken, nerden bu konağa ayak basacaksın?</p>
				<p class="paragraf para-style-override-3">Yola düştün de; o da kalmadı, bu da kalmadı mı, yine başına gelecek ne işler var; ben görüyorum!</p>
				<p class="paragraf para-style-override-3">Bu durağın yolu uzundur. Canını yol haline getir de yürü. Canın yol haline geldi mi, işte o vakit o durağa doğru yol al!</p>
				<p class="paragraf para-style-override-3">Bu konaktan o konağa varırsan, yolda canlar feda eder, oraya cansız gönülsüz varırsın.</p>
				<p class="paragraf para-style-override-3">Ben görüyorum; yolda başına ne işler gelecek? A ahmak, nasıl oluyor da uykun geliyor?</p>
				<p class="paragraf para-style-override-3">Tanrı, yüzlerce naz ve naimiyle bir nutfedir yetiştirir. Nihayet o nutfe, akıllı ve iş görür bir hale gelir,</p>
				<p class="paragraf para-style-override-3">Onu sırlarına mahrem eder. Ona kendi işine dair marifet ihsan eyler.</p>
				<p class="paragraf para-style-override-3">Ondan sonra ölümle onu tamamıyla mahveder. Bütün o yüceliklerden sonra, aşağılıklara fırlatır atar!</p>
				<p class="paragraf para-style-override-3">Onu o yolda bir avuç toprak haline getirir. Ondan sonra da yine kaç kere yok eder!</p>
				<p class="paragraf para-style-override-3">O yokluk âleminde ona yüzlerce sır saçar. Bu sırları onun varlığı olmaksızın ona bildirir!</p>
				<p class="paragraf para-style-override-3">Bundan sonra da yine ona adamakıllı bir varlık ihsan eder; o aşağılığı, onu yüceliğin ta kendisi yapar.</p>
				<p class="paragraf para-style-override-3">Önünde ne var; ne bilirsin sen? Kendine gel de bir kendini düşün bakalım!</p>
				<p class="paragraf para-style-override-3">Canın yolun merdudu olmadıkça, bu makamda nerden padişahın makbulü olacaksın?</p>
				<p class="paragraf para-style-override-3">Yokluğa dalıp tamamıyla kaybolmadıkça, varlığa erişip oradaki doğruluğu asla göremezsin!</p>
				<p class="paragraf para-style-override-3">Önce kendini horlukla kaldırıp yola atmalısın ki, vakti gelince seni tutsun, ansızın yüceltiversin!</p>
				<p class="paragraf para-style-override-3">Yok ol da, varlığın ardından gelsin, erişsin. Sen varken var olan, sana nasıl gelir, ulaşır?</p>
				<p class="paragraf para-style-override-3">Horlukla fena makamına varıp mahvolmadıkça, bakaya erişip nefy âleminden ispat âlemine nerden varacaksın?</p>
				<p class="anabaslik" id="toc_marker-31-1" xml:lang="en-GB"><span>Hikâye</span></p>
				<p class="paragraf para-style-override-3">Bütün âleme hükmeden bir padişah vardı. Buyruğu yedi iklimde de yürürdü.</p>
				<p class="paragraf para-style-override-3">Buyruk yürütmede adeta bir İskender’di. Kaf’tan Kaf’a bütün âlem onun askeriydi.</p>
				<p class="paragraf para-style-override-3">Şanı, şerefi ayı gölgede bırakmıştı. Ay, o yüceliği görüp yüzünü o tapının toprağına vurmuştu.</p>
				<p class="paragraf para-style-override-3">Bu padişahın bir de yüce, akıllı, en ince işleri bilir veziri vardı.</p>
				<p class="paragraf para-style-override-3">O itibarlı vezirin bir oğlu vardı ki, âlemin bütün güzelliği, onun yüzüne vakfolmuştu adeta.</p>
				<p class="paragraf para-style-override-3">Hiç kimse onun güzelliğine sahip bir güzel görmemişti. Hiçbir güzel de bu derece yüceliğe erişmemişti.</p>
				<p class="paragraf para-style-override-3">O gönülleri aydınlatan güzel, güzelliği yüzünden gündüzün dışarı çıkamazdı.</p>
				<p class="paragraf para-style-override-3">Şayet o ay, gündüzün görünse, âlemde yüzlerce kıyametler kopardı.</p>
				<p class="paragraf para-style-override-3">Kutluluk ve güzellik âleminde ebediyen onun gibi güzel bir insan doğamaz!</p>
				<p class="paragraf para-style-override-3">O delikanlının güneş gibi bir yüzü, misk gibi güzel kokulu ve simsiyah saçları vardı.</p>
				<p class="paragraf para-style-override-3">Güneşe tuttuğu şemsiye misktendi. Abıhayat, dudağına susamış, dudakları kupkuru bir hale gelmişti.</p>
				<p class="paragraf para-style-override-3">Ağzı adeta güneşteki bir zerreye benzerdi.</p>
				<p class="paragraf para-style-override-3">Onun zerresi halka bir fitneydi. Otuz tane yıldız da o zerrede kaybolmuştu!</p>
				<p class="paragraf para-style-override-3">O otuz yıldız bir zerrenin içinde kaybolmuştu ama, yıldızlar gibi de âleme yol gösterirdi!</p>
				<p class="paragraf para-style-override-3">Saçları kendini beğenip baş kaldırmış, sonra da yine baş çekerek arkaya doğru düşüvermişti!</p>
				<p class="paragraf para-style-override-3">O gümüş bedenli güzelin saçlarının her kıvrımı, yüzlerce can âleminin saflarını birbirine katar, kırar geçirirdi.</p>
				<p class="paragraf para-style-override-3">Zülfü ruhunda yüzlerce mensubeye sahipti; her telinde yüzlerce şaşılacak şey vardı!</p>
				<p class="paragraf para-style-override-3">Kaşları yay gibiydi, fakat kimin kolunda o kuvvet vardı ki, o yayları büksün!</p>
				<p class="paragraf para-style-override-3">Nergis gözleri dilberliğe ait afsunlar okurdu. Her kirpiğiyle yüzlerce sihirbazlıklarda bulunurdu.</p>
				<p class="paragraf para-style-override-3">Lâl dudakları abıhayat kaynağıydı. Hem şekerden tatlıydı, hem kenarlarında yeni yetişmiş çimenler vardı.</p>
				<p class="paragraf para-style-override-3">Yeni terlemiş bıyık ve sakalı, güzellik yüzünün kızıllığıydı adeta. O güzelim tüyler, sanki güzellik ve şeref kaynağında bir duduydu!</p>
				<p class="paragraf para-style-override-3">Misk gibi beni “cemal” (güzellik) kelimesinin noktasıydı. Geçmiş zaman da o bene sığınmıştı, gelecek zaman da. Sanki geçmiş ve gelecek zaman, o ben yüzünden içinde bulunduğumuz bir an haline gelmişti.</p>
				<p class="paragraf para-style-override-3">O güzel delikanlıyı ömrümce övsem, yine anlatıp bitirmeme imkân yok!</p>
				<p class="paragraf para-style-override-3">Padişah bu çocuğun aşkıyla sarhoş olmuş, bu sevda belasıyla elden çıkmıştı.</p>
				<p class="paragraf para-style-override-3">Padişahın kadri yüceydi ama, o dolunayın derdiyle adeta hilale dönmüştü.</p>
				<p class="paragraf para-style-override-3">Delikanlının aşkına öyle bir dalmıştı ki, varlığından bir haber bile gelmiyordu.</p>
				<p class="paragraf para-style-override-3">Çocuğu bir an bile görmese, gönlü kan ırmağı haline gelirdi.</p>
				<p class="paragraf para-style-override-3">Ne onsuz bir an kararı vardı, ne bu aşk yüzünden bir zaman sabrı!</p>
				<p class="paragraf para-style-override-3">Gece gündüz bir an bile onsuz duramaz, eğlenemezdi. Geceleyin de munisi oydu, gündüzün de!</p>
				<p class="paragraf para-style-override-3">Uzun günlerde bile onu huzurunda oturtur, ta akşama kadar o ay yüzlüye sırlar açar, dertler dökerdi.</p>
				<p class="paragraf para-style-override-3">Karanlık bastı da gece oldu mu, padişahın ne uykusu kalırdı, ne kararı!</p>
				<p class="paragraf para-style-override-3">Delikanlı padişahın huzurunda yatar, uyur, padişah da boyuna ona bakar dururdu.</p>
				<p class="paragraf para-style-override-3">O güzel, mum ışığı altında uyur, padişah da bütün gece ona bekçilik ederdi.</p>
				<p class="paragraf para-style-override-3">O ay yüzlünün yüzüne dalar, her an yüz çeşit kan ağlardı.</p>
				<p class="paragraf para-style-override-3">Gâh yüzüne güller saçar, gâh saçındaki tozu silker,</p>
				<p class="paragraf para-style-override-3">Gâh aşk derdiyle bulut gibi yağmurlar yağdırır, ağladığına esef bile etmeden yüzüne gözyaşlarını serperdi!</p>
				<p class="paragraf para-style-override-3">Gâh o ay yüzlünün güzelliğini seyrederdi, gâh yüzüne bakıp kadeh kaldırır, dem çekerdi! Onu bir an bile kendisinden ayırmazdı. Padişah neredeyse, o da oradaydı.</p>
				<p class="paragraf para-style-override-3">Delikanlı daima huzurda oturmayı istemiyordu!</p>
				<p class="paragraf para-style-override-3">Anası, babası bir an olsun, oğullarının yüzünü görmek istiyorlardı.</p>
				<p class="paragraf para-style-override-3">Fakat padişahın korkusuyla bunu açmaya bile takatleri yoktu.</p>
				<p class="paragraf para-style-override-3">Delikanlı bir an padişahın huzurundan ayrılırsa, padişah belki kıskançlıkla çocuğun boynunu vurdururdu!</p>
				<p class="paragraf para-style-override-3">Saraya yakın bir komşu vardı. O komşunun da güneş yüzlü güzel bir kızı vardı.</p>
				<p class="paragraf para-style-override-3">Delikanlı bu kızı görüp âşık oluverdi. Aşkı gittikçe kızıştı. Müşkül bir işe düştü.</p>
				<p class="paragraf para-style-override-3">Bir gece o kızla beraber oturdu. Yüzü gibi güzel bir meclis kurdu.</p>
				<p class="paragraf para-style-override-3">Padişahtan gizlice onunla buluştu. Fakat padişah da, tesadüf bu ya, o gece sarhoştu.</p>
				<p class="paragraf para-style-override-3">Gece yarısı yarı sarhoş bir halde yatağından kalktı, eline bir hançer alıp yürüdü.</p>
				<p class="paragraf para-style-override-3">Delikanlıyı bir hayli aradı, taradı, bulamadı. Nihayet, bulunduğu tarafa doğru koştu.</p>
				<p class="paragraf para-style-override-3">Bir de baktı ki, delikanlı bir kızla oturuyor. İkisi de birbirlerine gönül vermişler!</p>
				<p class="paragraf para-style-override-3">Padişah bunu görünce, kıskançlık ateşi ta ciğerine kadar tesir etti.</p>
				<p class="paragraf para-style-override-3">Âşık, hem aşk sarhoşu, hem padişah. Artık böyle bir âşıkın maşuku, başka maşuklara benzer mi?</p>
				<p class="paragraf para-style-override-3">Kendi kendisine “Benim gibi bir padişahı bıraktı da, nasıl başkasını seçti? İşte sana aptallığın ta kendisi!</p>
				<p class="paragraf para-style-override-3">Ben ona neler yaptım, ne ihsanlarda bulundum. Kimse kimseye asla bu çeşit ihsanlarda bulunmamıştır.</p>
				<p class="paragraf para-style-override-3">O da bunlara karşılık, bana bu işi yapıyor ha. Söyle, yapsın. Hakikaten de pek tatlı bir işe girişmiş!</p>
				<p class="paragraf para-style-override-3">Hazinelerin anahtarları onun elinde. Âlemin başı dik erleri, huzurunda eğiliyorlar.</p>
				<p class="paragraf para-style-override-3">Hem hemdemim, hem sırdaşım. Hem derdim, hem merhemim!</p>
				<p class="paragraf para-style-override-3">Sonra da gizlice bir yoksulla düşüp kalksın, öyle mi? Şimdicek ben onun vücudunu dünyadan kaldırayım da görsün!” dedi.</p>
				<p class="paragraf para-style-override-3">Ve derhal delikanlının tutulup adamakıllı bağlanmasını emretti.</p>
				<p class="paragraf para-style-override-3"><span>Bağlandıktan sonra bir iyice dövdü. Yolda, topraklar içinde o gümüş beden, padişahın kırbacından gömgök oldu!</span></p>
				<p class="paragraf para-style-override-3">Ondan sonra sokak ortasında darağacına çekmelerini buyurdu.</p>
				<p class="paragraf para-style-override-3">Dedi ki: “Önce derisini yüzün. Sonra da baş aşağı darağacına asın!</p>
				<p class="paragraf para-style-override-3">Herkes görsün de padişaha mahrem olan, bir an bile başkasına bakmasın!”</p>
				<p class="paragraf para-style-override-3">Delikanlıyı hakaretle yakalayıp derisini yüzmek ve asmak için darağacına sürüklediler.</p>
				<p class="paragraf para-style-override-3">Vezir bunu duyup başına topraklar saçtı. “Babasının canı,” dedi...</p>
				<p class="paragraf para-style-override-3">“Bu başına gelen iş, nasıl iş? Nasıl bir kaderin varmış ki, padişah sana düşman kesildi!”</p>
				<p class="paragraf para-style-override-3">Orada padişahın on kölesi vardı; padişahın emrini yerine getirmeye, delikanlıyı mahvetmeye hazırlandılar.</p>
				<p class="paragraf para-style-override-3">Vezir bağrı başlı, gözü yaşlı bir halde gelip, onuna da birer şebçerağ incisi verdi.</p>
				<p class="paragraf para-style-override-3">Dedi ki: “Padişah bu gece sarhoş. Bu çocuğun pek o kadar suçu yok!</p>
				<p class="paragraf para-style-override-3">Ayılınca hem pişman olur, hem kararı, takatı kalmaz,</p>
				<p class="paragraf para-style-override-3">Onu yüz kişi öldürmüş olsa, birini bile sağ bırakmaz; bundan hiç şüpheniz olmasın.”</p>
				<p class="paragraf para-style-override-3">Köleler hep birden dediler ki: “İyi ama, ya padişah buraya gelir de darağacında kimseyi görmezse.</p>
				<p class="paragraf para-style-override-3">O zaman derhal bizim kanlarımızı döker, yerleri kan ırmağıyla sular. Baş aşağı bizi darağacına çektirir.”</p>
				<p class="paragraf para-style-override-3">Vezir bir çare buldu. Zindandan kanlı katil bir adam getirtti. Sarımsak soyar gibi onun derisini yüzdüler.</p>
				<p class="paragraf para-style-override-3">Darağacına baş aşağı asakoydular, toprak o biçarenin kanıyla gül gül oldu, kızardı.</p>
				<p class="paragraf para-style-override-3">Oğlunu da eve götürüp gizledi. “Bakalım, perde ardından ne doğar?” diyordu!</p>
				<p class="paragraf para-style-override-3">Padişah ertesi gün ayılınca hâlâ öfkeliydi. Öfkesinden eskisi gibi ciğeri yanıyordu.</p>
				<p class="paragraf para-style-override-3">Köleleri çağırdı; “O köpeğe neler ettiniz?” diye sordu.</p>
				<p class="paragraf para-style-override-3">Hepsi de bir ağızdan, “Onu pazar ortasında darağacına asa koyduk.</p>
				<p class="paragraf para-style-override-3">Derisini tamamıyla yüzdük. Şimdi baş aşağı darağacında asılıdır.” dediler.</p>
				<p class="paragraf para-style-override-3">Padişah bu cevabı duyunca sevindi, o on kölenin her birine</p>
				<p class="paragraf para-style-override-3"><span>Ağır elbiseler ihsan etti. Her biri rütbe ve mevki sahibi oldu.</span></p>
				<p class="paragraf para-style-override-3">“Geç vakte kadar öyle darağacında bırakın.</p>
				<p class="paragraf para-style-override-3">Halk bu hayırsız murdarı görsün de ibret alsın.” dedi.</p>
				<p class="paragraf para-style-override-3">Şehirliler bu hali duyunca dertlendiler, kederlendiler.</p>
				<p class="paragraf para-style-override-3">Bir haylisi seyretmeye geldi ama, kimse tanımıyordu ki!</p>
				<p class="paragraf para-style-override-3">Halk, darağacında derisi yüzülmüş, kanlara gark olmuş, baş aşağı asılmış bir et parçası gördü.</p>
				<p class="paragraf para-style-override-3">Büyük küçük, kim gördüyse, gizlice kan ağladı.</p>
				<p class="paragraf para-style-override-3">O gün akşama kadar, herkes o ay yüzlünün yasına battı. Şehir dertle, elemle, ahla doldu.</p>
				<p class="paragraf para-style-override-3">O gün geçince padişah sevgilisiz kaldı, yaptığına pişman oldu!</p>
				<p class="paragraf para-style-override-3">Kızgınlığı yatıştı, aşkı galebe etti. Aşk, aslan yürekli padişahı karınca haline soktu!</p>
				<p class="paragraf para-style-override-3">Padişah o Yusuf gibi güzel dilberle gece gündüz halvet olmakta,</p>
				<p class="paragraf para-style-override-3">Daima vuslat şarabıyla sarhoş olup durmaktaydı. Ayrılık sersemliğiyle oturabilir miydi hiç?</p>
				<p class="paragraf para-style-override-3">Nihayet bir an bile takatı kalmadı. İşi gücü, ancak zari zari ağlamaktı.</p>
				<p class="paragraf para-style-override-3">Ayrılıkla canı yanıyor, iştiyakından sabri, kararı kalmıyordu.</p>
				<p class="paragraf para-style-override-3">Öyle bir pişman oluş oldu ki, başını topraklara koydu, gözlerinden kanlı yaşlar saçmaya başladı.</p>
				<p class="paragraf para-style-override-3">Mavi matem elbiseleri giyindi, kan ve kül içine oturdu.</p>
				<p class="paragraf para-style-override-3">Ne bir şey yiyordu, ne bir şey içiyordu, kanlar saçan gözlerine uyku girmiyordu.</p>
				<p class="paragraf para-style-override-3">Gece olunca dışarıya çıktı, darağacının altında bulunan yabancıları dağıttı</p>
				<p class="paragraf para-style-override-3">Yalnız darağacının altına gitti, delikanlının yapıp ettiklerini hatırına getirdi.</p>
				<p class="paragraf para-style-override-3">Birer birer bunları hatırladıkça, her kılının dibinden bir feryat koptu.</p>
				<p class="paragraf para-style-override-3">Gönlüne sayıya sığmaz yaslar çöktü. Her an yeni bir matem belirdi.</p>
				<p class="paragraf para-style-override-3">O asılmış cesedin altında zari zari ağlıyor, kanlarını gözüne yüzüne sürüyordu.</p>
				<p class="paragraf para-style-override-3">Döktüğü gözyaşları hesaplansa, yüzlerce yağmurdan artıktı!</p>
				<p class="paragraf para-style-override-3">Kendisini onun altında topraklara atıyor, elinin üstünü dişleyip koparıyordu.</p>
				<p class="paragraf para-style-override-3">Bütün gece ta sabaha kadar orada kaldı. Mum gibi gözyaşı döktü, yandı, yakıldı.</p>
				<p class="paragraf para-style-override-3">Seher yeli esmeye başlayınca, uşağıyla beraber sarayına çekildi.</p>
				<p class="paragraf para-style-override-3">Tozun toprağın, külün arasına oturdu. Her an başına kadar yaslara batmaktaydı.</p>
				<p class="paragraf para-style-override-3">Böylece tam kırk gün, kırk gece geçti. Kadri yüce padişah, adeta bir kıla döndü.</p>
				<p class="paragraf para-style-override-3">Kapıyı kapamış, darağacının altına oturmuş, sevgilisini iyi etmek için kendisi hasta düşmüştü.</p>
				<p class="paragraf para-style-override-3"><span>Kimsede cesaret yoktu ki, o kırk gün, kırk gece zarfında dudağını kıpırdatsın, ağzını açsın da padişaha bir şey söylesin.</span></p>
				<p class="paragraf para-style-override-3">Kırk gece geçtikten sonra da ne yiyordu, ne içiyordu. Bir gece delikanlıyı rüyada gördü.</p>
				<p class="paragraf para-style-override-3">Ay yüzü yaşlara gark olmuştu. Tepeden tırnağa kadar kanlar içindeydi.</p>
				<p class="paragraf para-style-override-3">Dedi ki: “Ey cana can katan güzelim, neden böyle baştan ayağa kadar kanlara gark oldun?”</p>
				<p class="paragraf para-style-override-3">Delikanlı cevap verdi: “Seninle biliş olduğumdan kanlara bulandım. Senin vefasızlığından bu hale düştüm.</p>
				<p class="paragraf para-style-override-3">Suçum olmadığı halde derimi yüzdürdün. Padişahım, vefakârlık bu mudur?</p>
				<p class="paragraf para-style-override-3">Dost, dostuna bunu mu yapar? Bunu, kâfir olayım ki, kâfir bile yapmaz!</p>
				<p class="paragraf para-style-override-3">Ben sana ne yaptım ki, beni darağacına astırdın. Başımı vurdurdun, baş aşağı asakoydun beni?</p>
				<p class="paragraf para-style-override-3">Ben de artık yüz çevirdim Kıyamette de öcümü alacağım.</p>
				<p class="paragraf para-style-override-3">Kıyamet kopup da adalet divanı kurulunca, Allah senden intikamımı alır.”</p>
				<p class="paragraf para-style-override-3">Padişah o ay yüzlüden bu cevabı alınca, derhal sıçrayıp uyandı. Gönlü kan kesilmişti.</p>
				<p class="paragraf para-style-override-3">Bu iş canına kâr etmişti. İşi gittikçe sarpa sarmaktaydı.</p>
				<p class="paragraf para-style-override-3">Artık adamakıllı delirdi, elden çıktı. Zayıfladı, elemlerle eş oldu.</p>
				<p class="paragraf para-style-override-3">Delilik yapısını kurdu. Ağlayıp inlemeye koyuldu.</p>
				<p class="paragraf para-style-override-3">Dedi ki: “Ey muradına ermeyen canımın canı, gönlümün varı, derdinle canım da kan kesildi, gönlüm de!</p>
				<p class="paragraf para-style-override-3">Sen benim nice derdime derman oldun da, nihayet emrimle de öldürüldün.</p>
				<p class="paragraf para-style-override-3">Kim benim gibi kendi canına kasteder? Kim kendi eliyle benim bana yaptığımı yapar?</p>
				<p class="paragraf para-style-override-3">Kanlara bulansam, yeri var. Neden sevgilimi öldürttüm ben?</p>
				<p class="paragraf para-style-override-3">Hele bir bak... neredesin ey sevgilim? Bilişlik yazısını bozma, lütfet!</p>
				<p class="paragraf para-style-override-3">Ben kötülük ettim ama, sen etme... çünkü bu kötülüğü ben bana ettim!</p>
				<p class="paragraf para-style-override-3">Canım sevgili, seni nerelerde arayayım? Bu yanıp kavrulan gönlüme bir acı, bir rahm et gel!</p>
				<p class="paragraf para-style-override-3">Ben vefasızım. Sen benden cefalar çektin. Fakat sen vefalısın, bana cefa etme!</p>
				<p class="paragraf para-style-override-3">Haberim olmadan senin kanını döktüm ama, ey sevgili, sen niceye bir benim kanımı döküp duracaksın?</p>
				<p class="paragraf para-style-override-3">Bu yanlış işi yaptığım zaman sarhoştum. Kaderim ne imiş ki, başıma bu iş geldi.</p>
				<p class="paragraf para-style-override-3">Sen ansızın beni bırakıp gittin ama, ben bu âlemde sensiz nasıl yaşayayım?</p>
				<p class="paragraf para-style-override-3">Sensiz bir an bile duramıyorum, mahvoldum. Hayatımdan ancak bir iki solukluk bir zaman kaldı.</p>
				<p class="paragraf para-style-override-3">Padişahın canı dudağına geldi. Kan diyetin olarak onu feda edecek.</p>
				<p class="paragraf para-style-override-3">Ölümümden korkmuyorum, fakat ettiğim cefadan korkuyorum.</p>
				<p class="paragraf para-style-override-3">Ebediyen özürler dilesem, yine yaptığım suçun özürünü yerine getiremem.</p>
				<p class="paragraf para-style-override-3">Keşke boğazımı kılıçlarla kesselerdi de, gönlümdeki bu dert, bu elem bitseydi.</p>
				<p class="paragraf para-style-override-3">Ey beni yoktan yaratan Tanrı, canım bu hasretle yandı. Bu hasret beni tepeden tırnağa kadar yaktı, yandırdı!</p>
				<p class="paragraf para-style-override-3">Tanrım, lütfet de artık canımı al. Çünkü gayrı tahammül edemiyorum.”</p>
				<p class="paragraf para-style-override-3">Böyle söylene söylene nihayet sustu ve sükût içinde kendisini kaybetti.</p>
				<p class="paragraf para-style-override-3">Nihayet inayet çavuşu erişti. Şikâyetten sonra şükretme zamanımız geldi.</p>
				<p class="paragraf para-style-override-3">Padişahın derdi haddi aşınca, orada gizli bulunan, padişahı gözetleyen vezir, bu hali gördü.</p>
				<p class="paragraf para-style-override-3">Gidip gizlice oğlunu süsledi, giyindirdi, padişahın yanına yolladı.</p>
				<p class="paragraf para-style-override-3">Delikanlı, ay buluttan sıyrılır gibi perde ardından çıkıp padişahın huzurunda durdu. Elinde bir kefen vardı, bir de kılıç!</p>
				<p class="paragraf para-style-override-3">Padişahın huzurunda yere kapandı; yağmur gibi gözyaşları döküp ağlamaya başladı.</p>
				<p class="paragraf para-style-override-3">Padişah o ay yüzlüyü görünce... bilmem ki ne söyleyeyim?</p>
				<p class="paragraf para-style-override-3">Padişah topraklara döşendi, çocuk kanlara bulandı... bu acayip iş nasıl oldu; kim ne bilir?</p>
				<p class="paragraf para-style-override-3">Bundan sonra ne söylesem söylenmemiş demektir. İnci denizin ta dibinde, hem de delinmemiş!</p>
				<p class="paragraf para-style-override-3">Padişah sevgilisinin ayrılığından kurtulunca, her ikisi de kalkıp beraberce has odaya gittiler.</p>
				<p class="paragraf para-style-override-3">Bundan sonra kimse sırra vakıf değildir. Çünkü orası ağyarın bulunacağı yer değil ki!</p>
				<p class="paragraf para-style-override-3">Bu hususta kim bir şey söyler, bu sözü de kim duyar, işitirse; adeta o hali kör görmüş söylüyor, o sözleri sağır dinlemekte!</p>
				<p class="paragraf para-style-override-3">Ben kim oluyorum ki, bunu anlatayım? Anlatmaya kalkışsam bile, ölüm fermanımı yazdım demektir.</p>
				<p class="paragraf para-style-override-3">Oraya varmadan nasıl anlatırım? O makamın dışında kalmışım ben, bari susayım!</p>
				<p class="paragraf para-style-override-3">Buraya bir kıl bile sığmaz. Bu makamda sükûttan başka ne yapılabilir ki?</p>
				<p class="paragraf para-style-override-3">Dil kılıcının gevheri, ancak sükûttur. Bir an bile bundan başka bir şey olmasına imkan yoktur.</p>
				<p class="paragraf para-style-override-3">Süsenin de on taneden fazla dili var; ama yine de susmakta; susmaya âşık olmuş sanki!</p>
				<p class="paragraf para-style-override-3">Benden öncekilerden izin alsaydım, onu anlatmaya beni memur ederlerdi ya.</p>
				<p class="paragraf para-style-override-3">Fakat şimdi mademki sözü tamamladım, susayım bari. Çünkü iş gerek, söz değil. Niceye bir söyleyip duracağım ki?</p>
			</div>
		</div>
	</body>
</html>