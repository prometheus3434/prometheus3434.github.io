<html xmlns="http://www.w3.org/1999/xhtml">
	<head>
		<title>2-14.html</title>
		<link href="template.css" rel="stylesheet" type="text/css"/>
<meta content="urn:uuid:893c7571-67fe-4a8c-af27-688410ca5a55" name="Adept.expected.resource"/>
	</head>
	<body>
		<div id="x2-14.html" xml:lang="tr-TR">
			<div class="Basic-Text-Frame">
				<p class="bolum" id="toc_marker-15" xml:lang="en-GB">On Dördüncü Makale</p>
				<p class="paragraf para-style-override-3"/>
				<p class="paragraf para-style-override-3"/>
				<p class="paragraf para-style-override-3">Diğer bir kuş da hüthüte, “Ben altını pek seviyorum... para sevdası, bedenimde adeta can olmuş!</p>
				<p class="paragraf para-style-override-3">Gül gibi benim de elimde altın olmadı mı, gül gibi gülümseyerek oturmama imkân yok!</p>
				<p class="paragraf para-style-override-3">Dünya ve para sevdası, beni davalara sürükledi, manasız bir hale koydu!”</p>
				<p class="anabaslik" id="toc_marker-15-1" xml:lang="en-GB"><span>Hüthütün Cevabı</span></p>
				<p class="paragraf para-style-override-3">Hüthüt, ona da şöyle dedi: “Ey surete dalmış şaşırıp kalmış kuş, gönlünden sıfat sabahı gizlenmiş senin... karanlıklarda kalmışsın sen!</p>
				<p class="paragraf para-style-override-3">** Gece gündüz kör gibi kalakalmış... karınca gibi hırsa düşmüş, surete dalmışsın!</p>
				<p class="paragraf para-style-override-3">Mana eri ol... surete sarılma... mana nedir? Asıl... suret nedir? Hiç!</p>
				<p class="paragraf para-style-override-3">Altın, suret itibariyle boyalı bir taştan ibarettir. Sen de çocuk olduğundan renge, boyaya kapılmışsın!</p>
				<p class="paragraf para-style-override-3">Altın, seni Tanrı’ndan alıkoydu mu, put kesilir... sakın ona rağbet etme, at toprağa!</p>
				<p class="paragraf para-style-override-3">Altının işe yarayacak bir yeri var, o da şu: Katırın fercine kilit yapmalı altından!</p>
				<p class="paragraf para-style-override-3">Paran pulun, ne kimseye yardım eder... ne de seni muradına erdirir!</p>
				<p class="paragraf para-style-override-3">Bir yoksula bir arpacık altın versen, gâh ona kan kusturursun, gâh sen kan kusarsın!</p>
				<p class="paragraf para-style-override-3">Sen para için âleme dost oldun... halbuki onunla alnını, yanını dağlamışlardır.</p>
				<p class="paragraf para-style-override-3">Ne Amr’a ehemmiyet verirsin, ne Zeyd’e... Cüneyd bile olsa, sence bir arpa değeri var!</p>
				<p class="paragraf para-style-override-3">Halbuki yeni ay bile olsa, dükkân ücreti olarak vermen... hatta değil dükkân ücreti, canının sadakası olarak bağışlayıvermen lazım!</p>
				<p class="paragraf para-style-override-3">Halbuki senin dükkânında bir pul eksilse, adeta aziz ömrün bitmiş gibi oluyor, sanki tatlı canından oluyorsun!</p>
				<p class="paragraf para-style-override-3">Ey her şeyini hiçe veren, gönlünü bu çeşit her şeye vermen yeter artık!</p>
				<p class="paragraf para-style-override-3">Fakat sabrediyor, bekliyorum ben... sen darağacındasın, zaman elbette altındaki merdiveni çekecek!</p>
				<p class="paragraf para-style-override-3">Dünyaya dalmışsın, ama sana dünyanın lüzumu yok... çünkü din, dünyaya dalmakla elde edilmez azizim.</p>
				<p class="paragraf para-style-override-3">Şununla bununla uğraşıp durmadasın; vazgeç bu uğraşmadan, aylak ol. Aylak olmadın mı, dırıltılara düşer, perişan olursun.</p>
				<p class="paragraf para-style-override-3">* Dört gözle üstüne titrediğin şeyi yoksullara ver... Tanrı, “Sevdiğiniz şeylerden yoksullara vermedikçe, onları doyurmadıkça Tanrı lütfuna nail olamazsınız.” buyurmuştur.</p>
				<p class="paragraf para-style-override-3">Ne varsa hepsini terk etmek gerek... çünkü bu yolda candan bile geçmek lazım.</p>
				<p class="paragraf para-style-override-3">Candan geçemezsen; maldan mülkten, şundan bundan da geçemezsin!</p>
				<p class="paragraf para-style-override-3">Hırtı pırtı bir şey yatağın olsa, o bile yolunu keser, seni yoldan alıkor!</p>
				<p class="paragraf para-style-override-3">Ey Hakk’ı tanıyan, o pırtını acımadan yak... ne vakte dek hem Tanrı’yı kandırmaya çalışacak, hem pırtını koruyacaksın?</p>
				<p class="paragraf para-style-override-3">O pırtıyı korkar da burada yakamazsan, yarın bir kilime bağlandı derler... bu sözden nasıl kurtulabilirsin?</p>
				<p class="paragraf para-style-override-3">Eve barka avlanıp aldanana vay! Ev bark yüzünden tepeden tırnağa kadar elemlere, hasretlere düşer, kaybolur gider!</p>
				<p class="paragraf para-style-override-3">Ev, iki harften ibarettir yiğidim: Elif, vav. Bu iki harfi de daima topraklara, kanlara bulanmış görmekteyim ben.</p>
				<p class="paragraf para-style-override-3">Vav, “hun” (kan) kelimesinin ortasında karar kılmıştır. Elifi de “hak” (toprak) ortasında hor hakir olmuş gör!</p>
				<p class="anabaslik" id="toc_marker-15-2" xml:lang="en-GB"><span>Hikâye</span></p>
				<p class="paragraf para-style-override-3">Yeni derviş olan birisinin az bir parası, sermayesi vardı. Onu şeyhine söylemedi, gizledi.</p>
				<p class="paragraf para-style-override-3">Şeyh anladı, ona hiçbir şey söylemedi. Derviş de o parayı gizleyip durmaktaydı.</p>
				<p class="paragraf para-style-override-3">O yola düşmüş dervişle yol kılavuzu pir, beraberce bir yere gidiyorlardı.</p>
				<p class="paragraf para-style-override-3">Önlerine kapkaranlık bir yol çıktı... o korkunç yol, ileride ikiye ayrılıyordu.</p>
				<p class="paragraf para-style-override-3">Derviş, yanında para olduğundan korkmaya başladı... çünkü para adamı pek çabuk rezil eder!</p>
				<p class="paragraf para-style-override-3">Şeyhe dedi ki: “Önümüze iki yol çıktı; şimdi hangisine sapalım?”</p>
				<p class="paragraf para-style-override-3">Şeyh dedi ki: “Bildiğin yolu bırak; çünkü o yol yanlış bir yoldur. Ondan sonra hangi yola istersen git, hangisine gitsen olur.”</p>
				<p class="paragraf para-style-override-3">Bir adam para biriktirmeye girişir, biri iki yaparsa, Şeytan bile ondan korkar, yanından koşa koşa kaçar!</p>
				<p class="paragraf para-style-override-3">Haram bir arpayı ele geçirmek için hilelere girişir, düzenle kılı kırka yarar ama,</p>
				<p class="paragraf para-style-override-3">Din yoluna gelince topal eşek gibi topallamaya başlar... eli sanki taş altında kalır, kimseye bir şey veremez!</p>
				<p class="paragraf para-style-override-3">Hileye geldi mi, sultan kesilir, dindarlık bahsindeyse şaşırır kalır!</p>
				<p class="paragraf para-style-override-3">Altın kimin yolunu vurursa, o adam yolunu kaybeder, ayağı bağlı olarak kuyunun içine düşer gider!</p>
				<p class="paragraf para-style-override-3">Halbuki sen Yusuf’sun... bu derin kuyuya düşmekten kendini koru... seslenme, bu kuyunun suyu pek derindir, pek!</p>
				<p class="anabaslik" id="toc_marker-15-3" xml:lang="en-GB"><span>Hikâye</span></p>
				<p class="paragraf para-style-override-3">* Yücelerden ünlü bir şeyh vardı... o ulu şeyh bir gece rüyasında</p>
				<p class="paragraf para-style-override-3">Aydın ay gibi yola giderken, yolda önüne bir meleğin çıktığını gördü.</p>
				<p class="paragraf para-style-override-3">Melek, ona dedi ki: “Niyetin nereye kadar gitmek?” Şeyh cevap verdi: “Tanrı tapısına kadar!”</p>
				<p class="paragraf para-style-override-3">Melek dedi ki: “Utan yahu! Bunca işle güçle meşgulsün...</p>
				<p class="paragraf para-style-override-3">Bu kadar malın mülkün var... sonra da Tanrı tapısına ulaşmak havasındasın ha!</p>
				<p class="paragraf para-style-override-3">İşini gücünü, malını mülkünü aziz tutuyorsun ama, Tanrı yakınlığının da sence pek aziz olması lazım!</p>
				<p class="paragraf para-style-override-3">Bu kadar adamların sana asılmışken, sen nasıl olur da Tanrı nuruna karışabilirsin?”</p>
				<p class="paragraf para-style-override-3">Adam ertesi günü bu dertten adeta helak oldu... nesi var, nesi yoksa hepsini elden çıkardı.</p>
				<p class="paragraf para-style-override-3">Yalnız bir yün hırkası vardı, onu alıkodu; başka nesi varsa hepsini verdi.</p>
				<p class="paragraf para-style-override-3">O temiz adam ertesi gece uyuyunca, o melek yine yoluna çıkageldi.</p>
				<p class="paragraf para-style-override-3">Dedi ki: “Hey, böyle nereye gidiyorsun?” Adam, “Âlemlerin Rabbi Tanrı’nın yakınlık makamına.” dedi.</p>
				<p class="paragraf para-style-override-3">Melek dedi ki: “Oraya akılsızca, böyle bir yün hırkayla gidiyorsun ha?</p>
				<p class="paragraf para-style-override-3">Ey Tanrı’yı tanıyan, oraya bu yün hırkayla gitme... âlemin Tanrısına pılı pırtının lüzumu mu var?</p>
				<p class="paragraf para-style-override-3">İsa’nın yoluna bir iğne hicab oldu. Sense kendine yün hırkayı zırh ediniyorsun?”</p>
				<p class="paragraf para-style-override-3">Adam ertesi gün bir ateş yakıp o yün hırkayı ateşe atarak yaktı.</p>
				<p class="paragraf para-style-override-3">Hulâsa ertesi gece rüyada yine o meleği gördü, melek yine dedi ki:</p>
				<p class="paragraf para-style-override-3">“Ey tertemiz er, nereye gidiyorsun?” Adam, “İşleri düzene koyan Tanrı’ya.” diye cevap verdi.</p>
				<p class="paragraf para-style-override-3">Melek dedi ki: “Ey ünlü er, mademki neyin varsa ona feda ettin...</p>
				<p class="paragraf para-style-override-3">Artık gitmene lüzum yok; otur burada. Sen oturdun mu padişah sana gelir.</p>
				<p class="paragraf para-style-override-3">Her şeyi Hak yoluna verdin ya... şüphe yok artık Hak, senin yanına gelecektir.”</p>
				<p class="paragraf para-style-override-3">Neyin varsa hepsinden arın, hepsini oyna, elden çıkar da, bu temizliğe erişince Tanrı gelsin, seni karşılasın!</p>
				<p class="paragraf para-style-override-3">Yoksulluk noktasını bulmadıkça Tanrı yakınlığıyla bir ilişiğin olamaz.</p>
				<p class="paragraf para-style-override-3">Herkesin devleti, yoksulluk noktasıdır... herkesin derdine derman, canlar yakan yokluktur.</p>
				<p class="paragraf para-style-override-3">Peygamber gibi, yoklukta yoksullukla övünmüyorsan, dinin ikiliktir, faziletin saçma ve uydurmadır.</p>
				<p class="paragraf para-style-override-3">Yokluk, yoksulluk, insana Kâbe gibi dört direktir, gösterir... beşinci direği Tanrı’dan başka kimse gösteremez.</p>
				<p class="paragraf para-style-override-3">Mustafa’nın zamanında bu dördü, sahabede apaşikâr görünürdü:</p>
				<p class="paragraf para-style-override-3">Açlık, canla başla oynamak, alçaklık ve gurbet. Bu dördünden sonra beşincisi fırsattır.</p>
				<p class="paragraf para-style-override-3">Sahabenin hepsi de aç kalmadıkça rahatlamaz, esenleşmezdi... kimsede ne ekmek kaygısı vardı, ne ad san kaygısı!</p>
				<p class="paragraf para-style-override-3">Hepsi gurbette vatan tutmuştu... gönüllerinden azık, tarla kaygısını çıkarıp atmışlardı.</p>
				<p class="paragraf para-style-override-3">Sahabenin hepsi canlarıyla oynadılar, cennete âşık oldular...</p>
				<p class="paragraf para-style-override-3">Hepsinin yüceliği alçalmadaydı. Hulâsa onların bütün cüzleri kül olmuştu.</p>
				<p class="paragraf para-style-override-3">Hâsılı onlar yoklukta padişah kesilmişlerdi... halkın en iyileri onlardı!</p>
				<p class="paragraf para-style-override-3">Adamın, ne başı olmalı, ne ayağı... her şeyini Tanrı’da mahvetmeli, kendisi de Tanrı’da yok olmalı!</p>
				<p class="paragraf para-style-override-3">Yokluğun tamamlanmasa da bir zerrecik benliğin kalsa, ebediyen emniyet ve huzur yüzü göremezsin!</p>
				<p class="anabaslik" id="toc_marker-15-4" xml:lang="en-GB"><span>Hikâye</span></p>
				<p class="paragraf para-style-override-3">* Meryem oğlu İsa, bir mağaraya gitmişti. Mağarada bir adam uyuyordu.</p>
				<p class="paragraf para-style-override-3">Dedi ki: “Ey âlemden haberi olmayan, kalk... bir işe sarıl da eline belki bir şey geçer!”</p>
				<p class="paragraf para-style-override-3">Adam dedi ki: “Ben bütün âlemin işini işledim... ebedi bir saltanata erdim.”</p>
				<p class="paragraf para-style-override-3">İsa, “Ey yol eri!” dedi. “O iş nedir ki?” Adam cevap verdi: “Dünya, bence bir saman çöpü haline geldi.</p>
				<p class="paragraf para-style-override-3">Bütün dünyayı bir somun ekmeğe vermekteyim... o somunu da bir kemik parçası gibi köpeklere atmaktayım.</p>
				<p class="paragraf para-style-override-3">Bir zamandır ki, dünya ile işim gücüm yok, çocuk değilim ki ben... baliğim;</p>
				<p class="paragraf para-style-override-3">Baliğ olunca da artık oyunla ne işim var? Aylağım... gafletle, yanılmakla işim yok benim!”</p>
				<p class="paragraf para-style-override-3">Meryem oğlu İsa, bu sözü duyunca dedi ki: “Artık ne istersen yap.</p>
				<p class="paragraf para-style-override-3">Mademki dünya ile işin yok; uykular afiyet olsun, Allah rahatlık versin, neşelerle uyuya gör!</p>
				<p class="paragraf para-style-override-3">Mademki dünyada hiçbir şeye gam yemiyorsun, her şeyden nasibini aldın demektir.”</p>
				<p class="paragraf para-style-override-3">Altın kızıl yüzlüdür, gönül çekicidir... fakat eline aldın mı, ateş kesilir!</p>
				<p class="paragraf para-style-override-3">Fakat gözün yolda kimseyi görmüyor, gözün kör... bu körlük yüzünden altına, gümüşe göz dikmişsin!</p>
				<p class="paragraf para-style-override-3">Niceler imandan oldu, niceler can verdi de ortaya bir arpa altın kodular.</p>
				<p class="paragraf para-style-override-3">Yüzlerce hazinen, definen olsa, hepsinden de maksat, iyi bir geçimdir, merama ermektir.</p>
				<p class="paragraf para-style-override-3">Herkesin nasibi bir lokma ekmek olduktan sonra, onları biriktirip yığmak faydasız bir şey!</p>
				<p class="anabaslik" id="toc_marker-15-5" xml:lang="en-GB"><span>Hikâye</span></p>
				<p class="paragraf para-style-override-3">* Basra şeyhi, Rabia’nın yanına gidip “Ey aşkta işler beceren, şöhretler kazanan,</p>
				<p class="paragraf para-style-override-3">Hiç kimseden bir nükte duymadın mı ki, ne kimseye söylüyor, ne de bir şey görüp gösteriyorsun!</p>
				<p class="paragraf para-style-override-3">Kendinden doğup parlayan bir şey söylesen ne olur? İştiyaktan ölüm haline geldim.” dedi.</p>
				<p class="paragraf para-style-override-3">Rabia dedi ki: “Ey devrin ulusu, birkaç kere iplik eğirmiştim.</p>
				<p class="paragraf para-style-override-3">Çarşıya götürüp sattım, memnun oldum... elime iki dirhem gümüş girdi.</p>
				<p class="paragraf para-style-override-3">Fakat her ikisini de bir elimle almadım... birini bir elime aldım, öbürünü öbür elimle!</p>
				<p class="paragraf para-style-override-3">Gümüş çift olursa, yolumu keser, elimden atamam diye korktum.”</p>
				<p class="paragraf para-style-override-3">Dünyaya kapılan adam, canını da kanlara bular, gönlünü de... yoluna da yüz binlerce ve çeşit çeşit tuzak kurmuş olur!</p>
				<p class="paragraf para-style-override-3">Adamın eline bir arpacık haram para düşse, sonunda kendisi elbette ölecek ya...</p>
				<p class="paragraf para-style-override-3">Öldü mü, mirasçısına o haram para, helâl olur... fakat kendisi vebal altında kalır gider!</p>
				<p class="paragraf para-style-override-3">Ey paraya karşılık Simurg’u bile satan... ey gönlünde para sevdasını mum gibi yakan, onunla aydınlanan!</p>
				<p class="paragraf para-style-override-3">Bu yola kıl bile sığmaz... bu yolda hiç kimse hazineye, paraya pula sahip olamaz!</p>
				<p class="paragraf para-style-override-3">Sen karıncaya benzersin; yola ayak bastın mı, bir kıl yüzünden seni yakalarlar... yol alamazsın!</p>
				<p class="paragraf para-style-override-3">Bir kıl ucu kadar suç yüzünden bile, insanın başına bu kadar iş gelirse, artık buraya gelmek, kimsenin haddi değildir.</p>
				<p class="anabaslik" id="toc_marker-15-6" xml:lang="en-GB"><span>Hikâye</span></p>
				<p class="paragraf para-style-override-3">Bir zahit, Hak’tan kutluluklara nail olmuştu; tam dört yüz yıl ibadette bulundu.</p>
				<p class="paragraf para-style-override-3">Halktan çekilmiş, bir bucağa sığınmıştı; Tanrı ile gizli ve yapayalnız münacaatta bulunmaktaydı!</p>
				<p class="paragraf para-style-override-3">Hemdemi Tanrı’ydı... adama da böyle bir hemdem yeter! Hatta hak nefesine sahip olmasa bile, değil mi ki Tanrı ona hemdem olmuş... bu kâfi.</p>
				<p class="paragraf para-style-override-3">Orada bir duvar vardı, duvarda bir ağaç bitmiş, ağaçta da bir kuş yuva kurmuştu.</p>
				<p class="paragraf para-style-override-3">Kuşun nağmeleri pek güzeldi... güzel bir sesi vardı. Her ötüşünde yüzlerce sır gizliydi.</p>
				<p class="paragraf para-style-override-3">Zahit az bir müddet onun güzel sesine daldı, dinledi.</p>
				<p class="paragraf para-style-override-3">Tanrı derhal o zamanın peygamberine vahyetti, dedi ki: “O zahide</p>
				<p class="paragraf para-style-override-3">Şunu söylemelisin: Gece gündüz ibadetlerde bulundun...</p>
				<p class="paragraf para-style-override-3">Yıllardır iştiyakımızla yandın yakıldın; fakat sonunda beni bir kuşa sattın ha!</p>
				<p class="paragraf para-style-override-3">Yücelikte dirayetli bir kuştun ama, nihayet bir kuşun sesi, seni çuvala soktu!</p>
				<p class="paragraf para-style-override-3">Ben seni satın almış, sana almayı öğretmiştim; sense ehliyetsizlik ederek beni satıverdin!</p>
				<p class="paragraf para-style-override-3">Ben seni satın almış, satmamıştım. Vefayı senden mi öğreneyim, ben böyle mi yaptım sana?</p>
				<p class="paragraf para-style-override-3">Elindekini ucuza satma. Hemdemin biziz; hemdemsiz kalma!”</p>
			</div>
		</div>
	</body>
</html>