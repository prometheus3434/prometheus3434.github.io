<html xmlns="http://www.w3.org/1999/xhtml">
	<head>
		<title>2-16.html</title>
		<link href="template.css" rel="stylesheet" type="text/css"/>
<meta content="urn:uuid:893c7571-67fe-4a8c-af27-688410ca5a55" name="Adept.expected.resource"/>
	</head>
	<body>
		<div id="x2-16.html" xml:lang="tr-TR">
			<div class="Basic-Text-Frame">
				<p class="bolum" id="toc_marker-17" xml:lang="en-GB">On Altıncı Makale</p>
				<p class="paragraf para-style-override-3"/>
				<p class="paragraf para-style-override-3"/>
				<p class="paragraf para-style-override-3">Başka bir kuş da, “Ey yüce kuş, bir sevgilinin aşkı, beni bağladı.</p>
				<p class="paragraf para-style-override-3">Aşkı geldi, beni önüne kattı... aklımı çaldı, bana bana edeceğini etti!</p>
				<p class="paragraf para-style-override-3">Yüzünün hayali, yolumu kesti... harmanımı ateşe verdi!</p>
				<p class="paragraf para-style-override-3">Bir an bile onsuz karar edemiyorum. O güzeli görmemek, ayrılığına sabretmek, bence adeta kâfir olmak gibi bir şey!</p>
				<p class="paragraf para-style-override-3">Gönlüm yerinde değil, onun ardında; başım dönüp duruyor... bundan fazla nasıl yol alabilir, nasıl daha ileriye gidebilirim?</p>
				<p class="paragraf para-style-override-3">Önümüzdeki vadiye dalıp yürümek, yüzlerce belaya uğrayıp sabretmek gerek.</p>
				<p class="paragraf para-style-override-3">Halbuki ben, o ay yüzlünün yüzünü görmeden bir an bile duramıyorum... nasıl olur da yola bele düşer, konak, durak arayarak yürürüm?</p>
				<p class="paragraf para-style-override-3">Derdim, derman kabul edecek dereceyi geçti; işim imanı da aştı, küfrü de!</p>
				<p class="paragraf para-style-override-3">Derdim de onun sevdası, dermanım da... Gönlümdeki ateş de onun sevgi ateşi!</p>
				<p class="paragraf para-style-override-3">Bu dertte tekim... kimsem yok... Fakat bu sevdada onun derdi, bana hemdem olmakta; bu yeter bana!</p>
				<p class="paragraf para-style-override-3">Sevdası, beni topraklara attı, kanlara buladı. Saçları, beni perdeden çıkardı!</p>
				<p class="paragraf para-style-override-3">Onun sevdasına düştüm, takatsız bir hale geldim... onu görmeden bir an bile sabredemiyorum!</p>
				<p class="paragraf para-style-override-3">Yolunda toprak kesildim, kanlara gark oldum... halim işte bundan ibaret; ne yapayım?” dedi.</p>
				<p class="anabaslik" id="toc_marker-17-1" xml:lang="en-GB"><span>Hüthütün Cevabı</span></p>
				<p class="paragraf para-style-override-3">Hüthüt dedi ki: “Ey surete kapılıp kalmış, ey başından ayağına kadar bulanık sulara dalmış olan kuş!</p>
				<p class="paragraf para-style-override-3">Bilgi sevdası, suret sevdası değildir. A hayvan sıfatlı, şehvetten doğan sevda, bilgi sevdası olamaz!</p>
				<p class="paragraf para-style-override-3">İnsan, noksan olan güzelliğe âşık olsa da nihayet o aşk biter!</p>
				<p class="paragraf para-style-override-3">Zeval bulan güzelliğe dalıp, o sevda ile sarhoş olmak, küfürdür.</p>
				<p class="paragraf para-style-override-3">Kanla ahlâtın kaynaşmasından meydana gelen surete “gidilmeyen ay” adı verilmiş ama</p>
				<p class="paragraf para-style-override-3">O ahlât ve kan eksildi mi, âlemde ondan daha çirkin bir şey olmaz!</p>
				<p class="paragraf para-style-override-3">Güzelliği ahlâttan ve kandan olanın, o güzelliği sonra ne olur, bilirsin!</p>
				<p class="paragraf para-style-override-3">Suret etrafında nice bir dolaşıp güzellik arayacaksın? Asıl güzellik gayb âlemindedir, güzelliği o âlemde ara!</p>
				<p class="paragraf para-style-override-3">İşin perdesi kalktı mı, ne ülke kalır, ne o ülkedeki!</p>
				<p class="paragraf para-style-override-3">Bütün âlemin sureti mahvolur; yüceliklerin hepsi de aşağılıklara döner!</p>
				<p class="paragraf para-style-override-3">Surete dost oluşunun ne olduğunu şu kadarcık bil! Surete ait şeylerin hepsi, birbirine düşmandır.</p>
				<p class="paragraf para-style-override-3"><span>Fakat gayb âlemindeki güzele dost oldun mu, iş değişir... bu sevdanın bir ayıbı, bir garazı yoksa, işte asıl sevda budur!</span></p>
				<p class="paragraf para-style-override-3">Bundan başka dost olduğun her şey, senin yolunu keser... ansızın öyle bir nedamete düşersin ki!</p>
				<p class="anabaslik" id="toc_marker-17-2" xml:lang="en-GB"><span>Hikâye</span></p>
				<p class="paragraf para-style-override-3">Gayet iş bilir, hünerli, pek anlayışlı ve dirayetli, bilgisi çok bir genç vardı.</p>
				<p class="paragraf para-style-override-3">Daima tahsilde bulunur... yıldan yıla pek az bir müddet tatil yapardı.</p>
				<p class="paragraf para-style-override-3">Hocasının da adamakıllı gözündeydi... çünkü hakikaten pek iyi bir gençti.</p>
				<p class="paragraf para-style-override-3">Hocası onu öbür talebeden üstün tutar, onunla başka bir çeşit konuşurdu.</p>
				<p class="paragraf para-style-override-3">Hocanın harem dairesinde, adeta ikinci bir güneş kadar parlak ve güzel bir halayığı vardı.</p>
				<p class="paragraf para-style-override-3">Çekik gözlü, canlara can katacak kadar güzel, cihanı bezeyen, herkesi hayretlere veren bir dilberdi.</p>
				<p class="paragraf para-style-override-3">Öyle bir güzeldi ki, baştan ayağa kadar tekmil ruhtan ibaretti... lütuf içinde lütuftu, feyiz içinde feyiz!</p>
				<p class="paragraf para-style-override-3">Tatlılıkta şekeri kendine kul etmiş; güzellikte ayı köle edinmişti.</p>
				<p class="paragraf para-style-override-3">Ay, yüceliğinden yerlere serilmemişti... onun belindeki kemere âşık olmuş, o yüzden yerlere düşmüştü.</p>
				<p class="paragraf para-style-override-3">Lâl dudaklarından şekerler damlar, bunu gören dudular, kanatlarını dökerler, berbat olurlardı.</p>
				<p class="paragraf para-style-override-3">Gözlerinden ok yağmurları yağar, herkesi kırar geçirir, kanlara bulardı!</p>
				<p class="paragraf para-style-override-3">Bir gün o talebe, nasılsa bu halâyığı görüverdi... dedi ki: “Ben talebeyim, hocam bu!</p>
				<p class="paragraf para-style-override-3">Artık dünyada başka bir hocam yok. Şimdi bu güzele talebe olmam yeter!</p>
				<p class="paragraf para-style-override-3">Hocam bana sevda dersi vermezse, başka bir dersi hatırlayamam artık!”</p>
				<p class="paragraf para-style-override-3">Gece gündüz o güzelin sevdasıyla yanıp yakılmaya, hocadan tamamıyla korkmamaya başladı.</p>
				<p class="paragraf para-style-override-3">Derdinden safran gibi sarardı... yüzü, sarı boya otuna döndü.</p>
				<p class="paragraf para-style-override-3">Aşk gelip aklı alt etti; gönlü gevşek bir hale kodu, onu canından bezdirdi!</p>
				<p class="paragraf para-style-override-3">Çok kişiler ona akıllıca, bilgilice öğütler verdiler, bu sevdadan geçmesi için yardımda bulundular ama, aşkın bir zerresi bile onların hepsini yele verdi!</p>
				<p class="paragraf para-style-override-3">Bilgi tahsili adama ululuk verir... kavgayı, mücadeleyi doğurur. Aşka girişmekse, adamı perişan bir hale kor, rezil rüsva eder!</p>
				<p class="paragraf para-style-override-3">Nihayet tamamıyla hastalandı... bütün mafsalları adeta birbirinden ayrıldı.</p>
				<p class="paragraf para-style-override-3">Sonunda hocası, halayığa âşık olduğunu anladı.</p>
				<p class="paragraf para-style-override-3">Bilgi ve tecrübesiyle düzene başvurdu. O cariyeciğin iki kolundan kan aldırdı.</p>
				<p class="paragraf para-style-override-3">Ona kuvvetli bir müshil verdi... ondan sonra da cariye âdet gördü.</p>
				<p class="paragraf para-style-override-3">Selviye benzeyen boyu, yay gibi büküldü; gül yanakları safrana döndü.</p>
				<p class="paragraf para-style-override-3">Ne yüzünde bir güzellik kaldı, ne yanağında bir tazelik!</p>
				<p class="paragraf para-style-override-3">Güzelliğinden bir zerre bile kalmadı... o kadeh kırıldı, o saki geçip gitti!</p>
				<p class="paragraf para-style-override-3">Otuz yerde yediği ve kullandığı ilaçların hepsi de bir leğen içinde birbirine karışmıştı.</p>
				<p class="paragraf para-style-override-3">Hayız kanıyla damarından alınan kan da o leğenin içindeydi. Leğen ağzına kadar dolmuştu.</p>
				<p class="paragraf para-style-override-3">Hoca, o zeki talebeyi çağırdı... haremden de halayığı getirtti.</p>
				<p class="paragraf para-style-override-3">Talebeye yer gösterdi, oturttu. Halayık da talebenin önünde ayakta durdu.</p>
				<p class="paragraf para-style-override-3">Genç, o kızı görünce yüzünü başka tarafa çevirdi.</p>
				<p class="paragraf para-style-override-3">O güzelim kızın az bir zaman içinde bu kadar değiştiğine şaşıp kaldı.</p>
				<p class="paragraf para-style-override-3">Ondan soğudu... tahsil ateşi yeni baştan alevlendi!</p>
				<p class="paragraf para-style-override-3">Bütün hastalığı geçti... o cariyecik de unutuldu gitti!</p>
				<p class="paragraf para-style-override-3">Hoca, talebenin kurtulduğunu, dertten halas olarak yeniden neşelendiğini görüp</p>
				<p class="paragraf para-style-override-3">O zeki gencin halayıktan soğuduğunu, gönlünde artık o sevda ateşinin soğuyup küllendiğini, söndüğünü anlayınca</p>
				<p class="paragraf para-style-override-3">Emretti... derhal o leğeni getirdiler; üstünü açıp talebenin önüne koyuverdiler.</p>
				<p class="paragraf para-style-override-3">Hoca dedi ki: “Ey genç, ne işe düşmüştün sen? Kararsız bir hale gelmiştin; sabrın, kararın kalmamıştı.</p>
				<p class="paragraf para-style-override-3">Nerde gönlündeki o ateş? Nerde o serbestliğin, nerde o utanmazlığın?</p>
				<p class="paragraf para-style-override-3">Gece gündüz o halayığı istiyordun ya... başını kaldır da bak... bütün istediklerin önünde.</p>
				<p class="paragraf para-style-override-3">Neden onun sevdasıyla sararıp soldun da, şimdi o kadar ateş birden soğuyuverdi?</p>
				<p class="paragraf para-style-override-3">Sen yine o gençsin; o da yine o cariye. Fakat onda senin istediğin, gönül verdiğin bir şey vardı, o yok şimdi!</p>
				<p class="paragraf para-style-override-3">Dilediğin şey, bu leğende. Bu leğen onunla ağzı ağzına dolmuş, şuracıkta durmada... hele bir bak!</p>
				<p class="paragraf para-style-override-3">Sen halayıktan bir havadır, elde etmek istiyordun... hakikatta bu pisliğe âşıktın sen!</p>
				<p class="paragraf para-style-override-3">Yola düşüncesiz girdin... kana, pisliğe âşık oldun!”</p>
				<p class="paragraf para-style-override-3"><span>Talebe o anda işi anladı... tövbe etti, tekrar dersine koyuldu.</span></p>
				<p class="paragraf para-style-override-3">Surete tapmayı sanat edinen, nasıl olur da sıfatı düşünebilir?</p>
				<p class="paragraf para-style-override-3">Suretin aslı, şeytanca bir iştir... mana ehliyse ruhani candır!</p>
				<p class="paragraf para-style-override-3">Suretten vazgeç de sıfata âşık ol... âşık ol da bilgi güneşini bul!</p>
				<p class="paragraf para-style-override-3">Suret, ahlâttan, kandan başka bir şey değildir. Surete kapılan adam, ilerisini düşünen bir adam değildir.</p>
				<p class="paragraf para-style-override-3">Ahlâttan ve kandan daha güzel olana düşer, âşık olursan, işte buna sevda derler!</p>
				<p class="anabaslik" id="toc_marker-17-3" xml:lang="en-GB"><span>Hikâye</span></p>
				<p class="paragraf para-style-override-3">Dertli birisi, ağlayıp inlemekteydi... Şiblî, bunu görüp sordu: “Bu ağlayış neden?”</p>
				<p class="paragraf para-style-override-3">Adam dedi ki: “Şeyhim! Bir sevgilim vardı, güzelliği canıma can katıyor, ömrümü arttırıyordu.</p>
				<p class="paragraf para-style-override-3">Öldü... ben de derdinden ölüyorum. Yasıyla gözüme âlem, kara görünmede.”</p>
				<p class="paragraf para-style-override-3">Şeyh dedi ki: “Mademki gönlün bu yüzden perişan, bu yüzden kendinden geçmişsin... bu yas nedir ki, neden boyuna yaslanıyor, ağlayıp duruyorsun?</p>
				<p class="paragraf para-style-override-3">Yeniden bir sevgili tut... fakat bu sefer ölmeyen bir sevgiliye âşık ol da derdiyle böyle ağlayıp inleyerek ölmeyesin!”</p>
				<p class="paragraf para-style-override-3">Nihayet ölüp giden dostun dostluğu, insanın canını dertlere sokar.</p>
				<p class="paragraf para-style-override-3">Suret sevdasına kapılan, o suret yüzünden yüzlerce belalara uğrar.</p>
				<p class="paragraf para-style-override-3">O suret, elinden pek çabuk çıkar... âşık da şaşırır kalır, kanlara batar, mahvolur!</p>
				<p class="anabaslik" id="toc_marker-17-4" xml:lang="en-GB"><span>Hikâye</span></p>
				<p class="paragraf para-style-override-3">Bir tacirin, bir hayli malı, mülkü... bir de şeker gibi dudaklı güzel cariyesi vardı.</p>
				<p class="paragraf para-style-override-3">Cariyeyi sattı. Sattı ama, pişman oldu, pek çaresiz bir hale düştü... aklı başından gitti.</p>
				<p class="paragraf para-style-override-3">Kararsız bir halde onu satın alana müracaat etti... aldığı paranın bin mislini verip tekrar almak istedi.</p>
				<p class="paragraf para-style-override-3">Fakat adam, cariyeyi satmaya razı olmadı... tacirin yüreği cariyenin sevdasıyla yanıp yakılmaktaydı.</p>
				<p class="paragraf para-style-override-3">Hem yolda gidiyor, hem başına topraklar serpiyor,</p>
				<p class="paragraf para-style-override-3">Hem de ağlayarak “Bu dert benim hakkım... bu hale düşmeye layıkım ben.</p>
				<p class="paragraf para-style-override-3">Ahmaklıkla gözlerini yumup dünya malına aldanarak sevgilisini satanın hali budur.” diyordu.</p>
				<p class="paragraf para-style-override-3">Alışveriş günü geldi çattı, pazar kuruldu mu, sen de ziyan ettiğini anlarsın o vakit.</p>
				<p class="paragraf para-style-override-3">Nefeslerinden her nefes bir incidir... her zerre, sana kılavuzluk eder, Tanrı’ya yol gösterir.</p>
				<p class="paragraf para-style-override-3">Baştan ayağa kadar onun nimetlerine gark olmuşsun... kendine gel de bir düşün, bak şu nimetlere!</p>
				<p class="paragraf para-style-override-3">Bak da kimden uzaklaştığını, bu ayrılığa nasıl sabredebildiğini bir anla!</p>
				<p class="paragraf para-style-override-3">Hak, seni yüzlerce yüceliklerle, yüzlerce naz ve naim içinde yetiştiriyor da, sen bilgisizlik yüzünden başkasına kapılıyorsun!</p>
				<p class="anabaslik" id="toc_marker-17-5" xml:lang="en-GB">Hikâye</p>
				<p class="paragraf para-style-override-3">Bir padişah, avlanmak üzere bir ovada giderken, köpek besleyenlerin baş memuruna, “Bir tazı getir.” dedi.</p>
				<p class="paragraf para-style-override-3">Padişahın bir av köpeği vardı... çulu, en ağır kumaşlardan, en güzel atlaslardan dikilmişti.</p>
				<p class="paragraf para-style-override-3">Mücevherden bir tasması vardı... en ağır taşlarla bezenmiş, boynuna takılmıştı.</p>
				<p class="paragraf para-style-override-3">Ayağındaki halhallar, ön ayaklarındaki bilezikler altındı... boynundaki tasmanın ipi ipekti.</p>
				<p class="paragraf para-style-override-3">Padişah, o köpeği akıllı köpek sayar, tasmasını kendi eliyle tutardı.</p>
				<p class="paragraf para-style-override-3">O köpek koşar, yeler... padişah ardından yürüdü. Bu sefer de padişaha o köpeği getirdiler. Köpeğin gittiği yolda bir parça kemik vardı.</p>
				<p class="paragraf para-style-override-3">Köpek, kemiği görünce kakıldı kaldı... padişah da köpeğe öylece bakıyordu.</p>
				<p class="paragraf para-style-override-3">Padişah öyle bir kızdı, öyle bir ateşlendi ki, alevi köpeği bile sardı.</p>
				<p class="paragraf para-style-override-3">Nihayet, “Benim gibi padişahın huzurunda başkasına nasıl bakabiliyorsun?” dedi.</p>
				<p class="paragraf para-style-override-3">Ve tasmasını derhal elinden bırakıp “Şu edepsize yol verin!” diye emretti.</p>
				<p class="paragraf para-style-override-3"><span>O köpek, yüz binlerce iğne yutsaydı bile, yine tasmasının elden bırakılmasından, başıboş koyverilmesinden daha iyiydi.</span></p>
				<p class="paragraf para-style-override-3">Köpeğe memur olan dedi ki: “Köpek süslü püslü; sırtında atlas çullar var.</p>
				<p class="paragraf para-style-override-3">Bu köpek, ovaya, çöle layık... layık ama, üstündeki atlasla tasmasındaki mücevherler, altınlar da bize layık!”</p>
				<p class="paragraf para-style-override-3">Padişah, “Öylece bırak, yürüsün gitsin, gönlünü onun altınına, gümüşüne verme... bırak şunu.</p>
				<p class="paragraf para-style-override-3">Bırak da bundan sonra aklı başına gelirse, kendisini süslü püslü görüp</p>
				<p class="paragraf para-style-override-3">Vaktiyle bir yuva bulduğunu, sonunda da gaflete düşüp bu yuvadan ayrıldığını hatırlasın.” dedi.</p>
				<p class="paragraf para-style-override-3">Ey önce bir bildik bulan ve sonunda gafletle ondan ayrılan,</p>
				<p class="paragraf para-style-override-3">Ayağını aşk yoluna adamakıllı bas... ercesine ejderha ile beraber kadeh çek!</p>
				<p class="paragraf para-style-override-3">Çünkü burada ejderha vardır; âşıklara kan diyeti, can feda etmektir.</p>
				<p class="paragraf para-style-override-3">Adamın canına bu galeyanı veren, ejderhayı da karıncaya çevirir.</p>
				<p class="paragraf para-style-override-3">Âşıklar, ister bir olsun, ister yüz... hepsi de onun yolunda kendi kanlarına susamıştır!</p>
				<p class="anabaslik" id="toc_marker-17-6" xml:lang="en-GB"><span>Hikâye</span></p>
				<p class="paragraf para-style-override-3">* Hallac, dara çekildiği zaman dilinde “Ene’l Hak” (ben Tanrı’yım) sözünden başka bir şey yoktu.</p>
				<p class="paragraf para-style-override-3">Onun bu sözünü anlamayanlar, ellerini, ayaklarını kestiler.</p>
				<p class="paragraf para-style-override-3">Bedeninden bir hayli kan aktı, sapsarı kesildi, o halde adam nasıl kızıl benizli kalabilir?</p>
				<p class="paragraf para-style-override-3">O yol güneşi derhal kollarının kesik yerlerini ay gibi olan yüzüne sürmeye başladı.</p>
				<p class="paragraf para-style-override-3">Dedi ki: “Erin süreceği kızıllık kandır. Ben de şimdi yüzüme kızıllık sürüyorum ki</p>
				<p class="paragraf para-style-override-3">Kimseye sarı benizli olarak görünmeyeyim... bu darağacında durdukça kızıl benizli durayım.</p>
				<p class="paragraf para-style-override-3">Birisine sararmış görünürsem, beni korktu sanır.</p>
				<p class="paragraf para-style-override-3">Halbuki bir tek kılım bile kıpırdamamakta... Onun için burada bundan başka bir kızıllık işe yaramaz.</p>
				<p class="paragraf para-style-override-3"/>
				<p class="paragraf para-style-override-3">Kanlı adam, başını darağacına verdi mi, işte aslanlığı o zaman meydana çıkar.</p>
				<p class="paragraf para-style-override-3">Cihan, bana mim harfinin halkası gibi görünmede, artık böyle bir makamda korku kalır mı... korkar mıyım hiç?</p>
				<p class="paragraf para-style-override-3">Birisi temmuz sıcağında yedi başlı ejderha ile düşüp kalkar, yer içerse</p>
				<p class="paragraf para-style-override-3">Böyle oyunlara çok düşer... onun payına düşen en adi şey, darağacıdır!”</p>
				<p class="anabaslik" id="toc_marker-17-7" xml:lang="en-GB"><span>Hikâye</span></p>
				<p class="paragraf para-style-override-3">* Din ehlinin uydukları zat... Cüneyd, dipsiz, kıyısız koca deniz, bir gece Bağdat’ta konuşup duruyordu.</p>
				<p class="paragraf para-style-override-3">Öyle yüce sözler söylüyordu ki, gökyüzü bile susamış bir halde eşiğine baş koyuyordu.</p>
				<p class="paragraf para-style-override-3">Cüneyd’in güneş gibi güzel, taze civan bir oğlu vardı.</p>
				<p class="paragraf para-style-override-3">Cüneyd, konuşurken, onu da çarşıda tutup zari zari ağlatarak başını kesmişler, horlukla ortaya atıvermişlerdi.</p>
				<p class="paragraf para-style-override-3">O tertemiz yürekli kul, yani Cüneyd, oğlunun başını görünce hiçbir şey demedi... başına toplananlara dönüp öğütler verdi, gönüllerini aldı da</p>
				<p class="paragraf para-style-override-3">Dedi ki: “Bu gece ateşe, evveli olmayan sırlara ait pek büyük bir kazan kodum.</p>
				<p class="paragraf para-style-override-3">Kaynaması için bundan fazla hararet iste, bundan az değil!”</p>
			</div>
		</div>
	</body>
</html>