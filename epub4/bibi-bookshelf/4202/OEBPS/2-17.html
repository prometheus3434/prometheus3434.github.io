<html xmlns="http://www.w3.org/1999/xhtml">
	<head>
		<title>2-17.html</title>
		<link href="template.css" rel="stylesheet" type="text/css"/>
<meta content="urn:uuid:893c7571-67fe-4a8c-af27-688410ca5a55" name="Adept.expected.resource"/>
	</head>
	<body>
		<div id="x2-17.html" xml:lang="tr-TR">
			<div class="Basic-Text-Frame">
				<p class="bolum" id="toc_marker-18" xml:lang="en-GB">On Yedinci Makale</p>
				<p class="paragraf para-style-override-3"/>
				<p class="paragraf para-style-override-3"/>
				<p class="paragraf para-style-override-3">Başka bir kuş da, “Ben ölümden korkmaktayım; gideceğim yol, uzun bir yol. Benimse hiçbir azığım yok!</p>
				<p class="paragraf para-style-override-3">Yüreğim ölümden öyle korkuyor ki, ilk durakta canım ağzıma geliyor!</p>
				<p class="paragraf para-style-override-3">Hatta işi gücü düzgün, maiyeti, adamları uygun, pek ulu bir bey bile olsam, eceli hatırladım mı, zari zari ölüyorum adeta.</p>
				<p class="paragraf para-style-override-3">Birisi ecelin kılıcına hedef oldu mu, eli hem kırılır, hem kesilir!</p>
				<p class="paragraf para-style-override-3">Yazıklar olsun; bütün âlem el kesilse de, ölüm bu ele bir kılıç sallasa, hayıflanmaktan başka elden hiçbir şey gelmez!”</p>
				<p class="anabaslik" id="toc_marker-18-1" xml:lang="en-GB"><span>Hüthütün Cevabı</span></p>
				<p class="paragraf para-style-override-3">Hüthüt bu kuşa dedi ki: “Ey kudretsiz, zayıf kuşcağız, ne vakte dek bir avuç kemik halinde kalıp duracaksın?</p>
				<p class="paragraf para-style-override-3">Birkaç kemik, bir yere gelmiş, çatılmış; fakat kemiklerdeki ilik yanmış, erimiş!</p>
				<p class="paragraf para-style-override-3">Bilmez misin ki, ömrün uzun olsun, kısa olsun, iki soluktan ibarettir. Bu keder, bu yas niceye bir?</p>
				<p class="paragraf para-style-override-3">Bilmez misin ki, her doğan ölür; toprağa girer ve her var olanı yel alır götürür!</p>
				<p class="paragraf para-style-override-3">Seni yaşaman için yetiştirdiler; fakat ölmen için de bu âleme getirdiler</p>
				<p class="paragraf para-style-override-3">Felek baş aşağı dönmüş bir leğene benzer. O tas her akşam, akşam kızıllığıyla kanlara gark olur.</p>
				<p class="paragraf para-style-override-3">Güneş, elinde yalın kılıç, bunca başları o leğenin içinde keser!</p>
				<p class="paragraf para-style-override-3">Sen ister temiz gelmiş ol, ister bulanmış bir halde. Toprakla karılarak vücut bulmuş bir katre sudan ibaretsin,</p>
				<p class="paragraf para-style-override-3">İnsan, tepeden tırnağa kadar bir katrecik sudan ibarettir. Artık denizle nasıl savaşa girişebilir ki?</p>
				<p class="paragraf para-style-override-3">Bütün ömrünce âleme buyruk yürütsen, gene yanarak, ağlayarak can verir gidersin!</p>
				<p class="anabaslik" id="toc_marker-18-2" xml:lang="en-GB"><span>Hikâye</span></p>
				<p class="paragraf para-style-override-3">Kaknus güzel, fakat acayip bir kuştur. Yeri yurdu da Hindistan’dadır.</p>
				<p class="paragraf para-style-override-3">Uzun, kuvvetli bir gagası vardır. O gagada ney gibi birçok delik bulunur.</p>
				<p class="paragraf para-style-override-3">Yüze yakın delik vardır. Sonra bu kuşun eşi de yoktur. Tektir bu kuş!</p>
				<p class="paragraf para-style-override-3">Her delikten başka türlü bir ses çıkar; her sesten de bir başka nağme duyulur!</p>
				<p class="paragraf para-style-override-3">Her delikten ayrı bir çeşit ses çıkmaya başladı mı, kuş da kararsız bir hale gelir, balık da.</p>
				<p class="paragraf para-style-override-3">Bütün kuşlar susarlar. Onun sesinin güzelliğinden hepsinin de aklı başından gider.</p>
				<p class="paragraf para-style-override-3">* Bir filozof vardı; bir müddet onunla düştü kalktı, onun sesini dinledi de, müzik bilgisini onun sesini taklit ederek meydana getirdi!</p>
				<p class="paragraf para-style-override-3"><span>Bu kuşun ömrü bin yıla yakındır. Öleceği vakti iyice bilir.</span></p>
				<p class="paragraf para-style-override-3">Öleceğini anladı da kendisinden ümit kesti mi, çalı çırpı toplar, onları çepeçevre yığar.</p>
				<p class="paragraf para-style-override-3">Tam ortasına da kendisi geçer, yüzlerce türlü nağmelerle feryada başlar.</p>
				<p class="paragraf para-style-override-3">Adeta ruhunun her deliğinden başka çeşit bir dertli nağmedir, çıkar.</p>
				<p class="paragraf para-style-override-3">Ağlayıcılar gibi, o delikten çıkan her feryadı bir başka çeşit feryat haline getirir.</p>
				<p class="paragraf para-style-override-3">Hem feryat eder, hem de ölüm derdinden gazel yaprağı gibi titrer.</p>
				<p class="paragraf para-style-override-3">Onun feryadını duyup işiten bütün kuşlar, onun coşkunluğunu gören bütün yırtıcı hayvanlar,</p>
				<p class="paragraf para-style-override-3">Seyretmek için bulunduğu yere yaklaşırlar; hepsi de gönüllerini âlemden keser.</p>
				<p class="paragraf para-style-override-3">O gün ciğerleri kana bulanarak onun derdiyle dertlenen nice hayvanlar, onun karşısında düşüp ölürler.</p>
				<p class="paragraf para-style-override-3">Hepsi onun ağlamasına ağlar; bir kısmı da dermansız, takatsiz bir hale düşüp ölür gider!</p>
				<p class="paragraf para-style-override-3">Onun bu ölüm günü, acayip bir gündür. Gönüller yakan feryadından adeta gönüllerden kanlar damlar!</p>
				<p class="paragraf para-style-override-3">Nihayet bir soluk ömrü kalınca, şiddetle kanatlarını çırpar.</p>
				<p class="paragraf para-style-override-3">Kanadından bir kıvılcımdır sıçrar; alev alır, ateşlenir;</p>
				<p class="paragraf para-style-override-3">O ateş, çevresindeki çalı çırpıyı da tutuşturur; bu suretle tamamıyla yanar gider!</p>
				<p class="paragraf para-style-override-3">Kaknusla çevresindeki çalı çırpı tamamıyla yandı, kor oldu mu; biraz sonra o kor, kül haline gelir.</p>
				<p class="paragraf para-style-override-3">Külde bir zerre bile ateş kalmayınca, o külden başka bir kaknus kuşu yaratılır, meydana gelir.</p>
				<p class="paragraf para-style-override-3">Ateş o çalı çırpıyı kül haline getirince, külün içinde bir kaknus yavrusu baş gösterir.</p>
				<p class="paragraf para-style-override-3">Hiç kimseye böyle bir şey nasip olur mu; öldükten sonra doğsun; yahut doğursun!</p>
				<p class="paragraf para-style-override-3">Sana da kaknus gibi uzun bir ömür verseler, birçok şeye nail olsan, sonra gene öleceksin.</p>
				<p class="paragraf para-style-override-3">Zavallı kaknus, bin yıl kendisine feryat edip durur.</p>
				<p class="paragraf para-style-override-3">Yıllarca feryat içinde, dert içindedir; oğlu yoktur, tektir.</p>
				<p class="paragraf para-style-override-3">Âlemde hiçbir ilişiği bulunmaz; evlât ayal mihneti görmez.</p>
				<p class="paragraf para-style-override-3">Fakat nihayet ölüm çattı mı, külünü yele verir gider!</p>
				<p class="paragraf para-style-override-3">Buna bak da ibret al. Birkaç düzene sarılmakla hiç kimse ölümün pençesinden kurtulamaz.</p>
				<p class="paragraf para-style-override-3">Bütün âlemde ölümden kurtulacak kimse yoktur da, asıl şaşılacak şeye bak, kimse yol azığı düzmez!</p>
				<p class="paragraf para-style-override-3">Ölüm çok sert, çok zalimdir; fakat gene de bir dilim ekmeği ıslatmak gerek!</p>
				<p class="paragraf para-style-override-3">Başımıza çok işler geldi ama, hepsinden beteri işte bu iş!</p>
				<p class="anabaslik" id="toc_marker-18-3" xml:lang="en-GB"><span>Hikâye</span></p>
				<p class="paragraf para-style-override-3">Bir oğlan, babasının tabutu önünde hem ağlaya ağlaya gidiyor, hem de, “Baba,</p>
				<p class="paragraf para-style-override-3">Bugün, benim yüreğimi yaraladı; ömrümce başıma böyle bir gün gelmez, böyle bir musibete uğramam.” diyordu</p>
				<p class="paragraf para-style-override-3">Bir sofi dedi ki: “Babanın başına da bir daha böyle bir gün gelmez!</p>
				<p class="paragraf para-style-override-3">Senin başına gelen iş, babanın başına geldi!”</p>
				<p class="paragraf para-style-override-3">Ey dünyaya başsız, ayaksız gelen, toprak başına! Yel ölçmeye mi geldin buraya?</p>
				<p class="paragraf para-style-override-3">Ülkenin en yüce mevkiine çıkıp otursan, gene eline yelden başka bir şey girmeyecektir!</p>
				<p class="anabaslik" id="toc_marker-18-4" xml:lang="en-GB"><span>Hikâye</span></p>
				<p class="paragraf para-style-override-3">Ney üfleyen birisi, ölüm haline geldi... biri ona, “Ey sırrın ta kendisi kesilen,</p>
				<p class="paragraf para-style-override-3">Bu kıvranma zamanı halin nasıl, ne âlemdesin?” diye sordu. Neyzen dedi ki: “Hiç sorma, anlatılacak gibi değil ki!</p>
				<p class="paragraf para-style-override-3">Bütün ömrümce yel üfürdüm; sonunda da toprağa gittim vesselam!”</p>
				<p class="paragraf para-style-override-3">Ölüme hiçbir çare yoktur; yaprakların hepsi sararıp dökülür!</p>
				<p class="paragraf para-style-override-3">Hepimiz de ölmek için doğmuşuz; gönlümüzden inanmışız ki, dünyada kalmayacağız.</p>
				<p class="paragraf para-style-override-3">Dünyayı hükmünde tutan, buyruğunu âlemde yürüten kişiler bile, şimdi yer altında ezilip gitmişler!</p>
				<p class="paragraf para-style-override-3">Okuyla gökleri bile delenler mezara girmişler, toprak olmuşlar, hiçbir varlıkları kalmamış!</p>
				<p class="paragraf para-style-override-3">Hepsi de yer altında uyumuşlar; hatta ne uyuması? Perişan bir hale düşmüşler, darmadağan olmuşlar!</p>
				<p class="paragraf para-style-override-3">Bir ölüme bak hele. Ne de müşkül yol; bu yolda ilk konak mezardır.</p>
				<p class="paragraf para-style-override-3">Ölüm acısını bir haber alsan, tatlı canın altüst olur, zehir kesilir!</p>
				<p class="anabaslik" id="toc_marker-18-5" xml:lang="en-GB"><span>Hikâye</span></p>
				<p class="paragraf para-style-override-3">İsa, suyu tatlı bir dereden su içiyordu. Suyun lezzeti, gülsuyu şerbetinden de tatlıydı.</p>
				<p class="paragraf para-style-override-3">Birisi o sudan testisini doldurup gitti. İsa da testisini doldurdu; hararetle başına dikti.</p>
				<p class="paragraf para-style-override-3">Fakat testideki su, ağzına acı geldi. Suyu içemedi, bu işe de şaştı kaldı.</p>
				<p class="paragraf para-style-override-3">Dedi ki: “Yarabbi, testideki su, şu derenin suyu, ikisi de bir su; bunda ne hikmet var?</p>
				<p class="paragraf para-style-override-3">Neden testinin suyu böyle acı da derenin suyu baldan tatlı?”</p>
				<p class="paragraf para-style-override-3">Testi dile geldi, İsa’ya dedi ki: “Ey İsa, ben eski zamanlarda yaşamış bir adamım.</p>
				<p class="paragraf para-style-override-3">Bu dokuz kâsenin altında binlerce defa testi olmuşum, küp olmuşum, kap olmuşum!</p>
				<p class="paragraf para-style-override-3">Hatta bundan sonra da binlerce defa beni testi yapsalar, yine ölümün acısı cüzlerimden çıkmaz!</p>
				<p class="paragraf para-style-override-3">Daima ölüm acısıyla bu lezzetteyim işte; suyum onun için böyle acı!”</p>
				<p class="paragraf para-style-override-3">A gafil, sen de sırrı testiden duy da, bundan böyle kendini gafletle testi haline getirme!</p>
				<p class="paragraf para-style-override-3">Ey sırlar araştıran, sen kendini kaybetmişsin; ölümün gelip çatmadan, canın boğazından çıkmadan tekrar bir kendini ara, aktar!</p>
				<p class="paragraf para-style-override-3">Kendini diri iken bulamazsan, öldükten sonra nerden sır duyacaksın?”</p>
				<p class="paragraf para-style-override-3">Ne aklın başındayken kendinden haberin var; ne öldükten sonra varlığından eserin!</p>
				<p class="paragraf para-style-override-3">Hayattasın ama, hakikatta ölmüş, kaybolup gitmişsin; adam olarak doğmuşsun ama, bir türlü adam olamamışsın!</p>
				<p class="paragraf para-style-override-3">O dervişin önünde yüz binlerce perde varken, kendisini nasıl bulabilir ki?</p>
				<p class="anabaslik" id="toc_marker-18-6" xml:lang="en-GB">Hikâye</p>
				<p class="paragraf para-style-override-3">Bukrat ölüm haline geldi; yanında bir talebesi vardı, dedi ki: “Hocam,</p>
				<p class="paragraf para-style-override-3">Seni kefene sarıp sarmalayınca, yıkayıp arıtarak kefenleyince nereye gömelim?”</p>
				<p class="paragraf para-style-override-3">Bukrat dedi ki: “Oğul, beni bulabilirsen, nereye istersen gömüver gitsin?”</p>
				<p class="paragraf para-style-override-3">Bu uzun ömrümde, ben kendimi bulamadım ki, sen öldükten sonra beni bulasın!</p>
				<p class="paragraf para-style-override-3">Öyle bir gidiyorum ki, bu gidiş vaktinde bir kılımın bile kendinden haberi yok!</p>
				<p class="anabaslik" id="toc_marker-18-7" xml:lang="en-GB"><span>Hikâye</span></p>
				<p class="paragraf para-style-override-3"><span>Bir adamı gömüyorlardı; Şeyh Bısrî o mezarın başına gitti.</span></p>
				<p class="paragraf para-style-override-3">Mezara bakıp duruyor; mezarın başında kendi kendisine ağlıyordu.</p>
				<p class="paragraf para-style-override-3">Diyordu ki: Ne müşkül iş bu, bu âlemin son konağı mezar;</p>
				<p class="paragraf para-style-override-3">O âlemin de ilk konağı burası; şu halde ilk konak da yerin altı, son konak da!</p>
				<p class="paragraf para-style-override-3">Renkten, gösterişten ibaret olan ve sonu bundan, yani mezardan ibaret bulunan âleme nasıl gönül verirsin?</p>
				<p class="paragraf para-style-override-3">Bu sarp dünyadan nasıl korkmazsın ki, sonu budur, yani mezar;</p>
				<p class="paragraf para-style-override-3">Niceye bir sonu bundan ibaret olan dünyaya bağlanacaksın? Önü de böyle olacak ya, vay buna gönül verene!</p>
				<p class="paragraf para-style-override-3">Bu perdenin ardında hiç kimse yoktur ki, onun zari zari ağlayacak ölmüş bir ölüsü bulunmasın!</p>
				<p class="paragraf para-style-override-3">Önünde yel olunca, kandili korkusuz, pervasız nasıl götürebilirsin ki?</p>
				<p class="paragraf para-style-override-3">Perde ardında birisiyle arkadaşlık edeceksen, bari ölüsü bulunmayan birisiyle arkadaşlık et.</p>
				<p class="paragraf para-style-override-3">Halbuki sen malihulyalara tutulmuşsun; kasırgaya kapıldığın halde, bize bir kandil getirmeye savaşmadasın!</p>
				<p class="paragraf para-style-override-3">Kandilin sönüvereceğinden korkmuyor musun? İstediğin kadar sıkı tut, dikkat et, faydası yok, çabucak söner!</p>
				<p class="paragraf para-style-override-3">Ansızın kandilin söndü mü, yolda kalır, bir kuyuya düşüverirsin!</p>
				<p class="paragraf para-style-override-3">Sönmüş kandili bir hayli arasan da âlemde kimse sana haber vermez.</p>
				<p class="paragraf para-style-override-3">Yelin söndürdüğü kandile acıklansan, başına vurup dövünsen ne faydası var?</p>
				<p class="paragraf para-style-override-3">Kandil, mekânsızlık âlemine ulaştı, oraya döndü mü, görünmez olur.</p>
				<p class="paragraf para-style-override-3">Gören kişinin canına, bu âlemden o âleme varan yol, bir soluktan fazla sürmez.</p>
				<p class="paragraf para-style-override-3"><span>Can bu âlemden geçti mi, bu âlem sana o âlem oluverir!</span></p>
				<p class="paragraf para-style-override-3">Bu âlemden o âleme giden yol pek uzun değildir. Arada duvar olan ancak bir soluktur.</p>
				<p class="paragraf para-style-override-3">O soluğu verdin de öldün mü, seni baş aşağı toprağa atıverirler.</p>
				<p class="paragraf para-style-override-3">Ölüm halka musallat olmuştur; çaresiz herkes toprağa baş koyup yatacak uyuyacaktır.</p>
				<p class="paragraf para-style-override-3">Ölüm ne ahmağı bırakır, ne akıllıyı; ne bir iyi adam ondan kurtulur, ne bir kötü adam!</p>
				<p class="paragraf para-style-override-3">İster bu kavimden ol, ister başka bir kavimden; sen de onlar gibi geçip gideceksin, bunu iyice düşün!</p>
				<p class="paragraf para-style-override-3">Kim ölür, aşağılık toprağın altına girerse, herkes ona der ki: “Kurtuldu, istirahata vardı.”</p>
				<p class="paragraf para-style-override-3">Ölüm yenilmez, güçlü kuvvetli bir erdir; ölümüne ten istirahati derler.</p>
				<p class="paragraf para-style-override-3">Hakikaten de dünya dağdağalarla doludur; onun ilk istirahat konağı ölümdür.</p>
				<p class="paragraf para-style-override-3">Mademki ölüm sana galip gelecektir; ne yaparsan yap, ondan kurtulmaya çare yok!</p>
				<p class="paragraf para-style-override-3">Kalk da göklere bir adım atalım; bu kanlarla dolu çömleğin üstünü örtelim.</p>
				<p class="paragraf para-style-override-3">Bu dünyaya geldiğime, bulut gibi gözyaşları döküp ağlayarak gidiyorum; ah bu gelmeden, vah bu gitmeden!</p>
				<p class="anabaslik" id="toc_marker-18-8" xml:lang="en-GB"><span>Hikâye</span></p>
				<p class="paragraf para-style-override-3">Sırlara vakıf olan bir meczubun can vermesi uzadı, can çekişip durmada,</p>
				<p class="paragraf para-style-override-3">Kuvvetsiz, âciz bir halde, bulutlar gibi kan ağlamada, zari zari gözyaşı dökmekteydi.</p>
				<p class="paragraf para-style-override-3">Dedi ki: “Ey Tanrı, beni sen dünyaya getirdin; mademki götürecektin, niye getirdin?</p>
				<p class="paragraf para-style-override-3">Canım olmasaydı rahat eder, bu can vermeden emin olurdum.</p>
				<p class="paragraf para-style-override-3">Ne ben doğardım, ölürdüm; ne de sen beni dünyaya getirir, sonra da canımı alırdın!</p>
				<p class="paragraf para-style-override-3">Keşke gelip gitme zahmeti olmasaydı; bu gelip gitme olmasa, hiç de kötü olmazdı.</p>
				<p class="paragraf para-style-override-3">Ölüme hazırlanmak farz ama, bende bu düşünceye takat yok!”</p>
				<p class="anabaslik" id="toc_marker-18-9" xml:lang="en-GB">Hikâye</p>
				<p class="paragraf para-style-override-3">Meryem oğlu İsa, neşeli bir peygamber olduğu halde, ölümünü hatırlayınca</p>
				<p class="paragraf para-style-override-3">O kadar neşesiyle beraber, yüreğine öyle bir korku düşerdi ki</p>
				<p class="paragraf para-style-override-3">Oturduğu yer bile teriyle ıslanırdı. O ter, tepeden tırnağa kadar onu kanlara bulardı!</p>
				<p class="anabaslik" id="toc_marker-18-10" xml:lang="en-GB"><span>Hikâye</span></p>
				<p class="paragraf para-style-override-3">Halil Peygamber vefat edince ruhu Tanrı tapısına vardı. Ulu Tanrı ona sordu:</p>
				<p class="paragraf para-style-override-3">“Ey bütün halktan devletli, daha bahtı yaver kişi, dünyada en güç neyi gördün?”</p>
				<p class="paragraf para-style-override-3">Halil dedi ki: “Oğlumu kesmek güçtü; babamı cehennemde görmek güçtü;</p>
				<p class="paragraf para-style-override-3">Ateşe atılmam, belalara düşerek ömür sürmem,</p>
				<p class="paragraf para-style-override-3">Pek güçtü, pek müşküldü ama, can vermeye karşı bunlar bir hiçten ibaret!”</p>
				<p class="paragraf para-style-override-3">Ulu Tanrı ona şöyle hitap etti: “Can vermek, sana bir gazap geldiyse de</p>
				<p class="paragraf para-style-override-3">Can verip öldükten sonra da, ölçüye gelmez bir hayli güçlükler var.</p>
				<p class="paragraf para-style-override-3">Kişi o güçlüklere düşerse, can vermek ona bir huzur, bir istirahat gelir!”</p>
				<p class="paragraf para-style-override-3">Mademki böyle bir müşkül işe düşüp kalmışsın; neden geceyi, gündüzü gafletle geçirirsin?</p>
				<p class="paragraf para-style-override-3">Bu müşkül işin çaresini bul, yol çok uzundur; önde kendine bir konak hazırla!</p>
				<p class="paragraf para-style-override-3">Dünyayı bırak da ölüm hazırlığına giriş; yol ölüm üstüne kurulmuştur, yol azığı tedarikine bak!</p>
				<p class="paragraf para-style-override-3">Uzun ömür en iyi bir şeyken, onu en beter bir şey olan dünyaya sarf etme, dünya ile oyuna dalma!</p>
				<p class="paragraf para-style-override-3">Ey dünya altınının bir arpa kadarına bile can satan, Yusuf’u da böyle ucuz sattılar.</p>
				<p class="paragraf para-style-override-3">Sen Yusuf’u böyle ucuz satın aldın, onu canla başla seçtin, kabullendin.</p>
				<p class="paragraf para-style-override-3"/>
				<p class="paragraf para-style-override-3">Can Yusuf’unu sultan eden kişi; onu, canını bile verir de satın alır!</p>
				<p class="paragraf para-style-override-3">Can Yusuf’u pek azizdir oğlum. Yusuf’tan daha iyi ne var ki?</p>
				<p class="paragraf para-style-override-3">Yusuf’un kadrini kör anlayamaz; heyecanlı gönülden başka bir gönül yanıp eriyemez!</p>
				<p class="anabaslik" id="toc_marker-18-11" xml:lang="en-GB"><span>Hikâye</span></p>
				<p class="paragraf para-style-override-3">Padişah, bir garibe vezirlik rütbesi verdi; o da uzun bir zaman vezirlikte bulundu, mala, devlete nail oldu.</p>
				<p class="paragraf para-style-override-3">Nihayet ihtiyarladı, kocalık geldi çattı. Padişahtan izin istedi.</p>
				<p class="paragraf para-style-override-3">Dedi ki: “Bir bucağa çekilip kendi başıma oturacağım; çünkü padişahım, ölümden korkuyorum.</p>
				<p class="paragraf para-style-override-3">Gece gündüz ibadet edeceğim, her an sana da duada bulunacağım.”</p>
				<p class="paragraf para-style-override-3">Padişah dedi ki: “Sen önce buraya eli boş, işsiz güçsüz bir halde geldin.</p>
				<p class="paragraf para-style-override-3">Neyin varsa hepsini bana teslim et, ilk günü nasıl geldiysen, buradan yine o halde git!</p>
				<p class="paragraf para-style-override-3">Buraya eli boş geldin, bunca hazineyle gidiyorsun, budala mısın sen?”</p>
				<p class="paragraf para-style-override-3">Vezir dedi ki: “Peki, vezirlikte bulundum, ama ömrümü de senin yolunda harcattım.</p>
				<p class="paragraf para-style-override-3">Ömrümü bana ver, al malını. Yahut da seslenme, bırak şu yoksulu!</p>
				<p class="paragraf para-style-override-3">Kim ne bilir? Ben o derece değerli bir sermayeyi senin yolunda oynadım, kaybettim!”</p>
				<p class="paragraf para-style-override-3">Mademki bütün sermayen, ömründen ibarettir; peki, neden bu ömrü hemencecik yele verdin?</p>
				<p class="paragraf para-style-override-3">Böyle bir sermaye elden gittikten sonra, neyin varsa hepsi de gitti demektir.</p>
				<p class="paragraf para-style-override-3">A adam olmayan, sen ömrün kadrini ne bilirsin? Ömrün kadrini ancak ve ancak ölenler bilir.</p>
				<p class="paragraf para-style-override-3">Git de mezardakilere sor, bakalım bu aziz ömre dair ne diyecekler?</p>
				<p class="anabaslik" id="toc_marker-18-12" xml:lang="en-GB"><span>Hikâye</span></p>
				<p class="paragraf para-style-override-3">Birisi, dini temiz birisini rüyada gördü; selam verdi, cevabını işitemedi.</p>
				<p class="paragraf para-style-override-3">Dedi ki: Ey şöhretli ulu kişi, selamıma niye cevap vermezsin?</p>
				<p class="paragraf para-style-override-3">Bilirsin ki, selam almak farzdır. Cevabını ver, başını çevirme!</p>
				<p class="paragraf para-style-override-3">O er dedi ki: Evet biliyorum, selam almam farzdır, ama bize bu kapı tamamıyla kapanmıştır.</p>
				<p class="paragraf para-style-override-3">İbadet kapısı bizden çok uzakta kaldı. Artık senin selamını nasıl alayım?</p>
				<p class="paragraf para-style-override-3">Hiç ibadette bulunmuyoruz. Burada biz artık ne bir rükû edebiliyoruz, ne bir secdeye varabiliyoruz!</p>
				<p class="paragraf para-style-override-3">Senin gibi ben de dünyada olsaydım, bir an bile ibadetten kalır mıydım hiç?</p>
				<p class="paragraf para-style-override-3">Bundan önce bir avuç bihaberdik; fakat ömrün kadrini şimdi biliyoruz.</p>
				<p class="paragraf para-style-override-3">Yazıklar olsun. İbadet kapısı bağlandı, soluk bitti, gam geldi çattı.</p>
				<p class="paragraf para-style-override-3">Ne ibadet etmeye bir yolum var, ne gönlümde ah etmeye bir takat var!</p>
				<p class="paragraf para-style-override-3">Yazıklar olsun; upuzun ömür geldi geçti. Elimizde dertten başka bir şey kalmadı, söylenmedi, öylece kalakaldı!</p>
				<p class="paragraf para-style-override-3">Yazıklar olsun ki, ibadette bulunmaya kudretimiz varken bilmedik.</p>
				<p class="paragraf para-style-override-3">Hâsılı bugün şaşkın bir halde kalakalmış, pişmanlıkla zindanlara düşmüşüz!</p>
				<p class="paragraf para-style-override-3"><span>Kuş, kanadının kıymetini, kanadı yandıktan sonra anlar.</span></p>
				<p class="paragraf para-style-override-3">Sen de körlüğünden yolu görmüyor, kuyuyu seçmiyorsun. Kalk da Tanrı’dan bir görür göz iste!</p>
				<p class="paragraf para-style-override-3">Seni mezarında körlükten kurtarırlarsa, işi o vakit anlarsın.</p>
				<p class="paragraf para-style-override-3">Şimdi nefsin yel üstünde, o vakit her şeyin yel üstüne kurulduğunu bilirsin.</p>
				<p class="paragraf para-style-override-3">Şimdi habersiz bir halde bir yele dayanmış, kalakalmışsın. Hele sabret, başındaki yel gitsin de gör!</p>
				<p class="paragraf para-style-override-3">Şimdi başın göklerde, ama yere girdin mi, gök gibi baş aşağı dönersin!</p>
				<p class="paragraf para-style-override-3">İşin gücün bu âlemdedir. Gittin mi, bütün bunlar yastan ibaret kalır.</p>
				<p class="paragraf para-style-override-3">Bu hiçin ebediliğine imkân yok; onun için ne düşmanlığın değeri var, ne dostluğun!</p>
				<p class="paragraf para-style-override-3">O vakit dersin ki, âlemin hiçbir faydası yokmuş... ne varsa benim canımdan ibaretmiş!</p>
				<p class="paragraf para-style-override-3">Mademki hiçbir yüzün bu âlemde kalması mümkün değil; ha güzel olmuş, ha çirkin!</p>
				<p class="paragraf para-style-override-3">Mademki hiçbir kılın kalmasına imkan yok; ister ak olsun, ister kara!</p>
				<p class="anabaslik" id="toc_marker-18-13" xml:lang="en-GB"><span>Hikâye</span></p>
				<p class="paragraf para-style-override-3">Birisi Meryem oğlu İsa’ya dedi ki: “Ey ancak çifti güneş olan tek kişi,</p>
				<p class="paragraf para-style-override-3">Neden kendine bir ev yapmazsın?” İsa dedi ki: “Ben deli değilim ki!</p>
				<p class="paragraf para-style-override-3">Ebediyen benimle kalmayacak bir şey nereden bana layık olacak?”</p>
				<p class="paragraf para-style-override-3">Bir şey seninle beraber yola düşmüyor mu, isterse yoksul olsun, isterse padişah, hiçbir farkı yok!</p>
				<p class="paragraf para-style-override-3">Sen bir topa benziyorsun... elini, ayağını kaybetmişsin. A bihaber, bu ne sersemlik?</p>
				<p class="paragraf para-style-override-3">Seni ortadan kimse kapmadan bütün âlem halkından vazgeç, bir kenara çekil!</p>
			</div>
		</div>
	</body>
</html>