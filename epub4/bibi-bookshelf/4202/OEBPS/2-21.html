<html xmlns="http://www.w3.org/1999/xhtml">
	<head>
		<title>2-21.html</title>
		<link href="template.css" rel="stylesheet" type="text/css"/>
<meta content="urn:uuid:893c7571-67fe-4a8c-af27-688410ca5a55" name="Adept.expected.resource"/>
	</head>
	<body>
		<div id="x2-21.html" xml:lang="tr-TR">
			<div class="Basic-Text-Frame">
				<p class="bolum" id="toc_marker-22" xml:lang="en-GB">Yirmi İkinci Makale</p>
				<p class="paragraf para-style-override-3"/>
				<p class="paragraf para-style-override-3"/>
				<p class="paragraf para-style-override-3">Başka bir kuş da, “O padişahın tapısında insaf ve vefa nicedir?</p>
				<p class="paragraf para-style-override-3">Ulu Tanrı, bana bir hayli insaf vermiş; kimseye vefasızlık etmedim.</p>
				<p class="paragraf para-style-override-3">Bu huylar birisinde toplanırsa, bilgi âleminde o adamın rütbesi nasıldır?” dedi.</p>
				<p class="anabaslik" id="toc_marker-22-1" xml:lang="en-GB"><span>Hüthütün Cevabı</span></p>
				<p class="paragraf para-style-override-3">Hüthüt dedi ki: “İnsaf, insanı her şeyden kurtaran bir padişahtır. İnsaf sahibi olan, saçma sapan şeylerden kurtulur.</p>
				<p class="paragraf para-style-override-3">İnsaf ve merhamet sahibi olman, bütün ömrünü rükûda, secdede geçirmenden yeğdir!</p>
				<p class="paragraf para-style-override-3">İki âlemde de insaf ve mürüvvetten daha üstün bir erlik, bir cömertlik yoktur.</p>
				<p class="paragraf para-style-override-3">Şunu hatırda tut: Apaçık insaf eden, insaf sahibi olan riyakâr olamaz.</p>
				<p class="paragraf para-style-override-3">Erler insafı kimseden almadılar; fakat insaf içlerinden geldi, bir haylisi kendiliklerinden insafa geldiler. Tanrı vergisidir o!</p>
				<p class="anabaslik" id="toc_marker-22-2" xml:lang="en-GB">Hikâye</p>
				<p class="paragraf para-style-override-3">Ahmed Hanbel, asırların ulusuydu; faziletlerini saymaya imkân yoktu.</p>
				<p class="paragraf para-style-override-3">Düşünceden, bilgiden arındı mı, hemencecik Beşr-i Hâfi’nin huzuruna giderdi.</p>
				<p class="paragraf para-style-override-3">Biri onu Beşr-i Hâfi’nin huzurun da gördü mü, derhal kınamaya başlar, derdi ki:</p>
				<p class="paragraf para-style-override-3">“Sen bilgi sahibi bir imamsın; senden daha bilgili bir adam gelmez artık.”</p>
				<p class="paragraf para-style-override-3">O, ne derse desin, Ahmed bu sözlere kulak bile asmaz, Beşr’in tapısına baş açık, yalınayak koşardı.</p>
				<p class="paragraf para-style-override-3">Derdi ki: “Evet ben, hadis ve sünnette öndülü kaptım...</p>
				<p class="paragraf para-style-override-3">Bilgim onun bilgisinden artık; ben her şeyi ondan iyi biliyorum, ama o Tanrı’yı benden iyi biliyor!”</p>
				<p class="paragraf para-style-override-3">A insafsız, a kendinden haberi olmayan, bir zamancağız sen de yolu gören gözü açıkların insafına bak!</p>
				<p class="anabaslik" id="toc_marker-22-3" xml:lang="en-GB"><span>Hikâye</span></p>
				<p class="paragraf para-style-override-3">Hinduların ihtiyar bir padişahı vardı, Sultan Mahmud’un askerine tutsak düştü.</p>
				<p class="paragraf para-style-override-3">Onu padişahın yanına götürdüler; sonunda müslüman oldu;</p>
				<p class="paragraf para-style-override-3">Bildiklik nişanesini buldu; iki âlemden de ayrıldı.</p>
				<p class="paragraf para-style-override-3">Ondan sonra bir çadırda tek başına oturur, kimse onunla mukayyet olmazdı; o da sevdalara dalmış,</p>
				<p class="paragraf para-style-override-3">Gece gündüz ağlar dururdu. Gecesi gündüzünden beterdi, gündüzü gecesinden beter!</p>
				<p class="paragraf para-style-override-3">Feryat ve figanı hadden aşınca halini Sultan Mahmud’a, haber verdiler.</p>
				<p class="paragraf para-style-override-3">Mahmud onu huzuruna çağırdı. “Sana evvelce malik olduğun saltanatın yüz mislini vereyim.</p>
				<p class="paragraf para-style-override-3">Sen de bir padişahsın; niçin haline ağlıyorsun? Niceye bir ağlayıp duracaksın, sebep ne? Vazgeç artık!” dedi.</p>
				<p class="paragraf para-style-override-3">Hindu padişahı dedi ki: “Padişahım, ben saltanat ve mevki için ağlamıyorum ki!</p>
				<p class="paragraf para-style-override-3">Şu sebeple ağlamaktayım: Yarın ululuk sahibi Tanrı, kıyamette benden sorar da derse ki:</p>
				<p class="paragraf para-style-override-3">Ey ahdinde durmayan vefasız, benim gibi bir Tanrı’ya karşı cefa tohumu ektin ha!</p>
				<p class="paragraf para-style-override-3">Mahmud, senin mülküne cihanı dolduran yiğit atlılarla gelmeseydi.</p>
				<p class="paragraf para-style-override-3">Beni anmayacaktın bile... bu nasıl olur? Bu, vefasızlık değil de nedir?</p>
				<p class="paragraf para-style-override-3">Ben senin için ordu hazırlarken, sen başkası için hazırlamaktaydın.</p>
				<p class="paragraf para-style-override-3">Asker ülkeni almadıkça beni hatırına bile getirmedin; söyle, sana dost mu diyeyim, düşman mı?</p>
				<p class="paragraf para-style-override-3">Niceye bir benden vefa, senden cevir ve cefa? Vefakârlıkta bu hiç yaraşır bir şey değil!</p>
				<p class="paragraf para-style-override-3">Tanrı’dan bu hitap gelirse, bu vefasızlığı nasıl örteyim; bu soruya ne cevap vereyim ben?</p>
				<p class="paragraf para-style-override-3">O utangaçlıkla, o yanıp yakılmakla halim ne olacak? Ey genç, bu ihtiyarın ağlaması bundan işte!”</p>
				<p class="paragraf para-style-override-3"><span>İnsafı, vefakârlığı gör; iyilik divanında verilen dersi işit!</span></p>
				<p class="paragraf para-style-override-3">Vefakârsan yola düşmeye yelten; değilsen otur, bu işten el çek!</p>
				<p class="paragraf para-style-override-3">Sevgiye ve vefaya sığmayan her şey, yiğitliğe yaraşmaz, yakışmaz.</p>
				<p class="anabaslik" id="toc_marker-22-4" xml:lang="en-GB"><span>Hikâye</span></p>
				<p class="paragraf para-style-override-3">Kâfirden pek üstün olan bir gazi, savaşta namaz zamanı kâfirden mühlet istedi, namazını kılacaktı.</p>
				<p class="paragraf para-style-override-3">Kâfir mühlet verdi; gazi de namaza durdu. Namazdan sonra yine savaşa başladılar.</p>
				<p class="paragraf para-style-override-3">Kâfirin de kendince bir namazı vardı; o da gaziden müsaade istedi, meydandan çekildi.</p>
				<p class="paragraf para-style-override-3">Tertemiz bir bucak seçti; önüne putunu dikti, başını secdeye koydu!</p>
				<p class="paragraf para-style-override-3">Gazi kâfirin başını yerde görünce kendi kendisine, “İşte şimdi fırsat buldum.” dedi.</p>
				<p class="paragraf para-style-override-3">Ona habersizce bir kılıç indirmek isterken, gökyüzünden hatif seslendi:</p>
				<p class="paragraf para-style-override-3">“Ey tepeden tırnağına kadar vefasız adam, amma da vefakârsın, amma da ahdinde duruyorsun ha!</p>
				<p class="paragraf para-style-override-3"><span>Önce o da sana mühlet verdi, seni kılıçlamadı, öldürmedi; şimdi sen onu kılıçlarsan, bu bilgisizliğin ta kendisidir!</span></p>
				<p class="paragraf para-style-override-3">Ey “Ahitlere vefa edin” ayetini okumayan, ey öylece ilk adım attığı yerde kalakalan!</p>
				<p class="paragraf para-style-override-3">Kâfir bundan önce sana bir iyilikte bulundu; sen de artık bundan ileri gitme, kahpelikte bulunma!</p>
				<p class="paragraf para-style-override-3">O iyilik etti, sen kötülük ediyorsun. Halka, kendine yapılmasını istediğin şeyi yap!</p>
				<p class="paragraf para-style-override-3">Kâfirde bile vefa ve emniyet var. Sen müminsen, nerede vefa ve mürüvvetin?</p>
				<p class="paragraf para-style-override-3">Ey müslüman, sen Tanrı’ya teslim olmamışsın; vefa ve mürüvvette kâfirden de aşağısın!”</p>
				<p class="paragraf para-style-override-3">Gazi bu sözleri duyunca yerinde titremeye başladı; tepesinden tırnağına kadar terlere gark oldu.</p>
				<p class="paragraf para-style-override-3">Kâfir onu elinde kılıç şaşkın bir halde ağlar görünce.</p>
				<p class="paragraf para-style-override-3">“Neden ağlıyorsun yahu?” dedi. Gazi doğrusunu söyledi. “Şimdi beni senin için azarladılar...</p>
				<p class="paragraf para-style-override-3">Senin için bana vefasız dediler; senin yüzünden kahra uğradım; onun için ağlıyorum.” dedi.</p>
				<p class="paragraf para-style-override-3">Kâfir bunu duyunca bir nara attı, hayhayla ağlamaya koyuldu.</p>
				<p class="paragraf para-style-override-3">Dedi ki: “Ayıplı ve aşağılık bir düşmanı için sevgilisini,</p>
				<p class="paragraf para-style-override-3">İman ederek vefa gösteren kulunu bile bu derece azarlayan bir Tanrı’yla, sayı ve soru günü ne yapacağım ben? Asıl vefasız benim.</p>
				<p class="paragraf para-style-override-3">Bana müslümanlığı anlat da dine gireyim, Tanrı’ya şirk koşmayı yakayım, şeriat hükümlerine uyayım.</p>
				<p class="paragraf para-style-override-3">Yazıklar olsun; gönlümde bu kadar bağlar varmış benim. Böyle bir Tanrı’dan haberim bile yokmuş!”</p>
				<p class="paragraf para-style-override-3">Ey hakikati aramayan, istemeyen kişi, ey edepsiz adam, senin asıl dileğin Tanrı’dır, ona karış vefasızlıkların yeter artık!</p>
				<p class="paragraf para-style-override-3">Ama ben yine sabrediyorum, bir şey söylemiyorum; fakat feleğin tası, bir gün gelecek, bütün yaptıklarını birer birer ve yüzüne karşı söyleyecek!</p>
				<p class="anabaslik" id="toc_marker-22-5" xml:lang="en-GB"><span>Hikâye</span></p>
				<p class="paragraf para-style-override-3">Yusuf’un on kardeşi de kıtlıktan bunalmışlar, uzak bir yol aşarak Yusuf’un tapısına gelmişlerdi.</p>
				<p class="paragraf para-style-override-3">Çaresiz kalarak hallerini anlattılar, bu darlık yılında dertlerine bir çare arıyorlardı.</p>
				<p class="paragraf para-style-override-3">Yusuf’un yüzünde nikap vardı; önünde de bir tas duruyordu.</p>
				<p class="paragraf para-style-override-3">Eliyle tasa vurdu... tastan bir ses, bir inilti duyuldu.</p>
				<p class="paragraf para-style-override-3">* Hikmetler bilen Yusuf dedi ki: “Hiç biliyor musunuz, bu tas ne diyor?”</p>
				<p class="paragraf para-style-override-3">On kardeş, Yusuf’a acizlerini bildirdiler; ağızlarını açıp.</p>
				<p class="paragraf para-style-override-3">Hep birden, “Ey hakkı tanıyan aziz, tasın sesinden kim anlar ki?” dediler.</p>
				<p class="paragraf para-style-override-3">Yusuf o vakit dedi ki: “Ben iyice biliyorum, o ne diyor. Fakat siz anlamazsınız.</p>
				<p class="paragraf para-style-override-3">Diyor ki: Evvelce sizin bir kardeşiniz daha varmış, sizden güzelmiş.</p>
				<p class="paragraf para-style-override-3">Adı da Yusuf’muş; hem de sizden küçükmüş o. İyilikte topu çelmiş, kapmış!”</p>
				<p class="paragraf para-style-override-3">Sonra tekrar tasa vurdu da dedi ki: “Tas diyor ki:</p>
				<p class="paragraf para-style-override-3">Siz, hep bir olarak onu kuyuya atmışsınız; sonra da suçsuz bir kurdu tutup öldürmüş;</p>
				<p class="paragraf para-style-override-3"><span>* Hileye saparak Yusuf’un gömleğini onun kanına bulamış, bu suretle Yakub’un gönlünü kanlara gark etmişsiniz!”</span></p>
				<p class="paragraf para-style-override-3">Bir kere daha tasa vurdu, tas yine bir başka çeşit seslendi.</p>
				<p class="paragraf para-style-override-3">Yusuf dedi ki: “Diyor ki: Babanızı yakmış, yandırmışsınız; ay yüzlü Yusuf’u da satmışsınız siz!</p>
				<p class="paragraf para-style-override-3">Âlemleri yaratan Tanrı’dan utanın! Kâfir bile kardeşine böyle bir şey yapmaz!”</p>
				<p class="paragraf para-style-override-3">Yusuf’un kardeşleri, bu sözleri duyunca şaşırıp kaldılar. Ekmek almaya gelmişken eridiler, su kesildiler!</p>
				<p class="paragraf para-style-override-3">Yusuf’u evvelce satmışlardı, ama o anda kendilerinden geçtiler, adeta bütün âlemi sattılar!</p>
				<p class="paragraf para-style-override-3">Yusuf’u kuyuya atmışlardı, ama şimdi hepsi de bela kuyusunda kaldılar!</p>
				<p class="paragraf para-style-override-3">Bu hikâyeyi duyup da kıssadan hisse almayanın gözü kördür, kör!</p>
				<p class="paragraf para-style-override-3">Bu hikâyeye pek o kadar bakma, pek öyle kapılma. A bir şeyden haberi olmayan, bütün bunlar, senin halini hikâyeden ibarettir.</p>
				<p class="paragraf para-style-override-3">Sen nice vefasızlıklarda bulundun, bunları aşinalık nuru ile yapmadın ya!</p>
				<p class="paragraf para-style-override-3">Birisi çıksa da tasa vursa yok mu; senin yakışmaz işlerin, bundan da çoktur.</p>
				<p class="paragraf para-style-override-3">Bekle; seni de uykudan uyandırırlar... senin gönlünü de giriftar ederler.</p>
				<p class="paragraf para-style-override-3">Bekle; yarın senin de hatalarını, kâfirliklerini, ettiğin cefaları,</p>
				<p class="paragraf para-style-override-3">Tümden, hem de yüzüne karşı anlatırlar; birer birer sayar, dökerler!</p>
				<p class="paragraf para-style-override-3">Kulağına o kadar tas sesi gelir ki, bilmem aklın fikrin kalır mı?</p>
				<p class="paragraf para-style-override-3">Ey karınca gibi işe ağır aksak gelen, ey bir tasın dibinde tutulup kalan!</p>
				<p class="paragraf para-style-override-3">Bu baş aşağı çevrilmiş tasın etrafında nice bir dönüp dolaşacaksın? Vazgeç, bu tas kanlarla dolu bir tastır.</p>
				<p class="paragraf para-style-override-3">Tasa müptela olur kalırsan, her solukta kulağına başka bir ses gelir.</p>
				<p class="paragraf para-style-override-3">Ey hakkı tanıyan, kanadını aç, geç buradan; yoksa tas sesiyle rüsva olur gidersin!</p>
			</div>
		</div>
	</body>
</html>