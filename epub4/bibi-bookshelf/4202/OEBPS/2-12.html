<html xmlns="http://www.w3.org/1999/xhtml">
	<head>
		<title>2-12.html</title>
		<link href="template.css" rel="stylesheet" type="text/css"/>
<meta content="urn:uuid:893c7571-67fe-4a8c-af27-688410ca5a55" name="Adept.expected.resource"/>
	</head>
	<body>
		<div id="x2-12.html" xml:lang="tr-TR">
			<div class="Basic-Text-Frame">
				<p class="bolum" id="toc_marker-13" xml:lang="en-GB">On İkinci Makale</p>
				<p class="arabaslik-orta">Başka Bir Kuşun Sorusu</p>
				<p class="paragraf para-style-override-3">Başka bir kuş da hüthüte şöyle dedi: “Nefsim bana düşman... nasıl yola gidebilirim? Yoldaşım, yolumu vurmakta!</p>
				<p class="paragraf para-style-override-3">Köpek nefis asla, hükmüme girmedi. Elinden canımı nasıl kurtarayım, bilmiyorum.</p>
				<p class="paragraf para-style-override-3">Kurt bile ovada bana aşina kesildi de, bu güzel köpek bir türlü aşina olmadı.</p>
				<p class="paragraf para-style-override-3">Bu vefasızın yüzünden şaşırdım kaldım... neden bildiklere salıyor bu köpek?”</p>
				<p class="anabaslik" id="toc_marker-13-1" xml:lang="en-GB"><span>Hüthütün Cevabı</span></p>
				<p class="paragraf para-style-override-3">Hüthüt dedi ki: “Bu köpek, sana adamakıllı sataşmış... bu köpekle bir çuvala girmişsin, o da seni bir avuç toprak gibi ayak altına almış, iyice çiğnemiş!</p>
				<p class="paragraf para-style-override-3">Senin nefsin, hem şaşı, hem kör... hem köpek, hem tembel, hem de kâfir!</p>
				<p class="paragraf para-style-override-3">Birisi seni, hatta yalancıktan bile övse, nefsin o yalandan hoşlanıp parlar.</p>
				<p class="paragraf para-style-override-3">Bu nefis yalandan bile böyle kabarır, şişerse; ıslâh olmasına imkân yok!</p>
				<p class="paragraf para-style-override-3">Önceden elimizde hiçbir sermaye yoktu... çocukluk, bir şeyi akıl etmemek, gafillik... ilk demimiz buydu!</p>
				<p class="paragraf para-style-override-3">Orta çağdaysa tamamıyla hakikate yabancılık... gençlik, deliliğin, bir çeşidi!</p>
				<p class="paragraf para-style-override-3">Son demlerimizde de iş kocalığa düşer... can yıpranır kalır, ten âciz olur, zayıflar!</p>
				<p class="paragraf para-style-override-3">Bilgisizlikle bezenmiş olan böyle bir ömürde, şu köpek nefis nasıl ıslâh olur?</p>
				<p class="paragraf para-style-override-3"><span>İş, önünden sonuna kadar gafletten ibaret olunca, elimize geçecek sermaye de elbette sermayesizlikten ibarettir.</span></p>
				<p class="paragraf para-style-override-3">Bu köpeğin âlemde pek çok kulları var... bir kimse ola ola köpeğe kul olur, köpeğe kulluk eder mi?</p>
				<p class="paragraf para-style-override-3">Dertten yüz binlerce gönül öldü de, bu kâfir köpek bir an bile ölmüyor!</p>
				<p class="anabaslik" id="toc_marker-13-2" xml:lang="en-GB"><span>Hikâye</span></p>
				<p class="paragraf para-style-override-3">Bir mezar kazıcı vardı, pek uzun ömürlüydü. Birisi dedi ki: “Bir şey söyle, bir şey anlat bize!</p>
				<p class="paragraf para-style-override-3">Bir ömürdür çukurlarda mezar kazar durursun... yer altında şaşılacak ne gördün?”</p>
				<p class="paragraf para-style-override-3">Mezarcı “Sana şaşılacak bir şey söyleyeyim, halimi anlatayım: Bu köpek nefsim, tam yetmiş yıldır</p>
				<p class="paragraf para-style-override-3">Mezar kazdığımı gördü de bir an bile ölmedi... bir an bile Tanrı buyruğuna uymadı.” dedi.</p>
				<p class="anabaslik" id="toc_marker-13-3" xml:lang="en-GB"><span>Hikâye</span></p>
				<p class="paragraf para-style-override-3">* Bir gece Abbâse dedi ki: “Ey burada bulunanlar, bu âlem, tamamıyla kâfirlerle dolsa...</p>
				<p class="paragraf para-style-override-3">Sonra da bütün bu yolsuz kâfirler doğru bir yürekle imanı kabul etseler.</p>
				<p class="paragraf para-style-override-3">Bu, olabilirdi... olabilirdi ama, yüz yirmi dört bin peygamber geldiği halde.</p>
				<p class="paragraf para-style-override-3">Bu kâfir nefis, ne bir an Müslüman oldu, ne de âlemde öldü gitti!</p>
				<p class="paragraf para-style-override-3">Bu olmadı... halbuki öbürü olabilirdi. Bilmem, aradaki bu aykırılık neden meydana geldi?</p>
				<p class="paragraf para-style-override-3">Biz hep kâfir nefsin hükmündeyiz... içimizde kâfir beslemekteyiz.</p>
				<p class="paragraf para-style-override-3">Bu buyruğa uymayan nefis, kâfirdir... onu öldürmek nasıl olur da kolay olur?</p>
				<p class="paragraf para-style-override-3">Bu nefis, iki yoldan yardıma nail oldukça, mahvolursa, şaşılır doğrusu!</p>
				<p class="paragraf para-style-override-3">Gönül bu ülkenin tek binicisidir... bu köpek nefis de gece gündüz onun nedimidir, onun dalkavuğudur!</p>
				<p class="paragraf para-style-override-3">Bir de bu süvari at sürüp geldi mi, köpek nefis de avlanmak için ardından seğirtir.</p>
				<p class="paragraf para-style-override-3">Gönül sevgilinin tapısında ne avlanır, ne elde ederse, nefis hemencecik onu, gönülden kapar!</p>
				<p class="paragraf para-style-override-3">Bu köpeği erlikle bağlayan kişi, iki âlemde de aslanı kementle tutmuş, bağlamış demektir.</p>
				<p class="paragraf para-style-override-3">Bu köpeği kendisine zebun eden kişinin ayakkabısının tozunu hiç kimsecikler görmemiş, bulmamıştır.</p>
				<p class="paragraf para-style-override-3">Bu köpeği sağlam iplerle bağlayanın toprağı, başkalarının kanından yeğdir!”</p>
				<p class="anabaslik" id="toc_marker-13-4" xml:lang="en-GB"><span>Hikâye</span></p>
				<p class="paragraf para-style-override-3">Bir padişah, ansızın bir yol pirini, bir hırkaya bürünmüş sofiyi gördü</p>
				<p class="paragraf para-style-override-3">Dedi ki: “Ey sofi, haber ver; ben mi iyiyim, sen mi iyisin?” Pir dedi ki: “Ey hakikatten haberi olmayan, sus!</p>
				<p class="paragraf para-style-override-3">Gerçi kendini övmek bizde yoktur; çünkü kendini öven hakikatten haberdar değildir.</p>
				<p class="paragraf para-style-override-3">Fakat söylemek vacip oldu bana. Benim gibi biri, şüphe yok ki, senin gibi yüz binlerce padişahtan daha yeğdir.</p>
				<p class="paragraf para-style-override-3">Çünkü canın din zevkini almamıştır... nefsin de seni kendisine eşek edinmiş!</p>
				<p class="paragraf para-style-override-3">Üstüne de binmiş... sen onun yükü altına girmiş, ona bir tutsak olmuşsun!</p>
				<p class="paragraf para-style-override-3">Ağzına bir gem vurmuş; sen de gece gündüz demiyor, onun emrine uyuyor... o gemi ne yana çevirirse, o tarafa gidiyor, onun dileğini arayıp duruyorsun!</p>
				<p class="paragraf para-style-override-3">A adam olmayan, o sana ne buyuruyorsa, ona uyuyor, ancak onun dileğiyle adım atıyorsun!</p>
				<p class="paragraf para-style-override-3">Fakat ben din sırrını bildiğim için, kendime nefsimi eşek etmişimdir.</p>
				<p class="paragraf para-style-override-3">Nefsim benim eşeğim oldu mu, üstüne binmişim... eşek nefis senin üstünde, bense nefsin üstündeyim!</p>
				<p class="paragraf para-style-override-3">Benim eşeğim, senin sırtına biniyor... şu halde benim gibi bir er, senin gibi yüz bin padişahtan daha yeğdir.”</p>
				<p class="paragraf para-style-override-3">Ey köpek nefsini hoş tutan, sana şehvetten bu ateştir düşmüştür.</p>
				<p class="paragraf para-style-override-3">O şehvet ateşi, yüzünün suyunu, şerefini, namusunu giderdi... gönlünden nuru, teninden kuvveti aldı!</p>
				<p class="paragraf para-style-override-3">Gözün kararması, kulağın duymaması, ihtiyarlık, âcizlik, aklın, düşüncenin zayıflığı...</p>
				<p class="paragraf para-style-override-3">Bunlar ve bunlar gibi yüzlercesi, ölüm beyinin askerleridir... hepsi de ölüme kuldur bunların!</p>
				<p class="paragraf para-style-override-3">Gece gündüz bu askerler gelip çatarlar; adeta, “Arkadan beyimiz geliyor.” derler.</p>
				<p class="paragraf para-style-override-3">Bu askerler her yandan gelip çattılar mı, sen de yolundan kalırsın, nefsin de!</p>
				<p class="paragraf para-style-override-3">Nefsinle güzel geçindin; onunla işretlerde bulundun, meclisler kurdun.</p>
				<p class="paragraf para-style-override-3">Ayağın onun işret meclisine bağlandı... sen onun kudretine zebun oldun.</p>
				<p class="paragraf para-style-override-3">Fakat bu askerlerle padişah, yani ölüm, geldi de çepçevre etrafını kuşattı mı, sen o köpekten ayrı düşersin, o köpek senden ayrı düşer!</p>
				<p class="paragraf para-style-override-3">Burda birbirinizden ayrılır, ayrılık derdine müptela olursunuz ama</p>
				<p class="paragraf para-style-override-3">Gam yeme; burada ona bir daha ulaşamasan bile cehennemde ulaşırsın... orada beraberce hoş bir vakit geçirirsiniz!</p>
				<p class="anabaslik" id="toc_marker-13-5" xml:lang="en-GB"><span>Hikâye</span></p>
				<p class="paragraf para-style-override-3">İki tilki birbiriyle buluşmuş, eş olmuşlardı. Beraberce yaşayıp geçinmeye başladılar...</p>
				<p class="paragraf para-style-override-3">Bir padişah, zağarıyla, doğanıyla ava çıkmıştı... bu iki tilkiyi birbirinden ayırdı.</p>
				<p class="paragraf para-style-override-3">* Dişi tilki, erkeğine, “Ey kaçacak delik arayan, söyle... sonra nerde buluşacağız acaba?” dedi.</p>
				<p class="paragraf para-style-override-3">Erkek tilki dedi ki: “Eğer ömrümüz olursa, şehirdeki kürkçü dükkânında!”</p>
			</div>
		</div>
	</body>
</html>