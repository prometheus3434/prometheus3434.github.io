<html xmlns="http://www.w3.org/1999/xhtml">
	<head>
		<title>2-10.html</title>
		<link href="template.css" rel="stylesheet" type="text/css"/>
<meta content="urn:uuid:893c7571-67fe-4a8c-af27-688410ca5a55" name="Adept.expected.resource"/>
	</head>
	<body>
		<div id="x2-10.html" xml:lang="tr-TR">
			<div class="Basic-Text-Frame">
				<p class="bolum" id="toc_marker-11" xml:lang="en-GB">Onuncu Makale</p>
				<p class="arabaslik-orta">Başka Bir Kuşun Sorusu</p>
				<p class="paragraf para-style-override-3">1835 Başka bir kuş dedi ki: “Pek günahkârım... adam günahıyla oraya nasıl yol bulur?</p>
				<p class="paragraf para-style-override-3">Adamakıllı günahlara batmış, bulanmış olan sinek, nasıl olur da Kafdağı’nda Simurg’a ulaşır?</p>
				<p class="paragraf para-style-override-3">Günahkâr adam yol bile aşamazken, padişahın yakınlığına nasıl erişir?”</p>
				<p class="anabaslik" id="toc_marker-11-1" xml:lang="en-GB"><span>Hüthütün Cevabı</span></p>
				<p class="paragraf para-style-override-3">Hüthüt, “Ey gafil!” dedi... “Ondan ümit kesme. Daima onun lütfunu dile, ondan kerem ve ihsan iste.</p>
				<p class="paragraf para-style-override-3">Az bir şeyden ürker de hemencecik kalkanını atarsan, işin müşküle düşer, a hakikatten haberi olmayan!</p>
				<p class="paragraf para-style-override-3">1840 Tövbe eden kişiyi Tanrı kabul etmeseydi, her gece ona nimetler mi yollardı?</p>
				<p class="paragraf para-style-override-3">Günah ettiysen, tövbe kapısı açık... tövbe et; bu kapı kapanmaz!</p>
				<p class="paragraf para-style-override-3">Bu yola bir an olsun doğrulukla gelirsen, daimi olarak yüzlerce lütuf ve ihsanla karşılanırsın.</p>
				<p class="anabaslik" id="toc_marker-11-2" xml:lang="en-GB"><span>Hikâye</span></p>
				<p class="paragraf para-style-override-3">Bir adam, birçok günahta bulunmuştu. Utandı, tövbe etti... yeniden yola girdi.</p>
				<p class="paragraf para-style-override-3">Fakat tekrar nefsi kuvvetlendi, tövbesini bozdu, şehvet ardınca seğirtti.</p>
				<p class="paragraf para-style-override-3"><span>Bir zaman daha yoldan çıktı... her çeşit günahta bulundu.</span></p>
				<p class="paragraf para-style-override-3">Sonra gönlünde bir derttir peydahlandı... utancından başına işler geldi, müşkül bir hale düştü.</p>
				<p class="paragraf para-style-override-3">Elinde hiçbir sermayesi yoktu... tövbe etmek istiyordu, fakat cesaret edemiyordu.</p>
				<p class="paragraf para-style-override-3">Gece gündüz bir sac üstündeki buğday gibi yanıp yakılmaktaydı; gönlü ateşlerle doluydu, fakat kanlı sulara gark olmuştu!</p>
				<p class="paragraf para-style-override-3"><span>Yoluna bir toz konsa, hemencecik gözyaşlarıyla yatıştırırdı.</span></p>
				<p class="paragraf para-style-override-3">Bir seher çağı hatif seslendi; derdine derman oldu, işine düzen verdi...</p>
				<p class="paragraf para-style-override-3">Dedi ki: “Âlemin sahibi Tanrı diyor ki, ey filân! Önce tövbe ettin;</p>
				<p class="paragraf para-style-override-3">Seni affettim, tövbeni kabul eyledim... sana azap edebilirdim, ama etmedim.</p>
				<p class="paragraf para-style-override-3">Tekrar tövbeni bozdun; hem de adamakıllı bozdun! Fakat sana mühlet verdim, gazaba gelmedim.</p>
				<p class="paragraf para-style-override-3">Ey bihaber, şimdi gene döndün, geliyorsun. Eğer maksadın cennetse</p>
				<p class="paragraf para-style-override-3">Gel bakalım, gel gene... kapıyı açtık. Suçu sen işledin, durup bekleyen biziz.”</p>
				<p class="anabaslik" id="toc_marker-11-3" xml:lang="en-GB"><span>Hikâye</span></p>
				<p class="paragraf para-style-override-3">Bir gece Ruhül-Emin Sidre’deydi. Tanrı’dan, “Buyur kulum!” sesi geliyordu. Bu sesi duyunca</p>
				<p class="paragraf para-style-override-3">Kendi kendine dedi ki: “Şimdi bir kul, Tanrı’yı çağırıyor herhalde. Acaba bu kul kim? Şunu bir bilsem!</p>
				<p class="paragraf para-style-override-3">Bilmiyorum ama, şurası meydanda: Herhalde pek yüce bir kul; nefsi ölmüş, ruhu diri bir kul!”</p>
				<p class="paragraf para-style-override-3">Ruhül-Emin bu kulu tanımak, bilmek sevdasına düştü; yedi kat göklere baktı, bulamadı.</p>
				<p class="paragraf para-style-override-3">Yeryüzüne indi, denizler aştı, dağlar geçti. Fakat ne dağda bir kimseyi buldu, ne ovada!</p>
				<p class="paragraf para-style-override-3">Gene Tanrı tapısına vardı. Tanrı’dan hâlâ, “Buyur kulum!” sesi gelmekteydi.</p>
				<p class="paragraf para-style-override-3">Mutlaka bu kulu öğrenmeliydi. Bir kere daha bütün âlemi döndü dolaştı;</p>
				<p class="paragraf para-style-override-3">Bir türlü bulamadı. Dedi ki: “O kulu görmek istiyorum ben... onu bana buldur, yol göster!”</p>
				<p class="paragraf para-style-override-3">Ulu Tanrı, “Rum ülkesine git, kiliseye gir, anlar, bilirsin.” buyurdu.</p>
				<p class="paragraf para-style-override-3">Cebrail, Rum ülkesine vardı, Tanrı’nın buyurduğu kiliseye girdi. Bir de ne görsün? Bir kâfir, bir putun önünde zari zari ağlamakta, o puta hitap edip durmakta.</p>
				<p class="paragraf para-style-override-3">* Bunu görünce şaşırdı kaldı. İçi kabardı, coştu, tuhaf bir hale geldi. O coşkunlukla tekrar Tanrı tapısına vardı.</p>
				<p class="paragraf para-style-override-3">Dedi ki: “Ey kimseye niyazı olmayan Tanrı, bu işin içyüzünü anlat bana!</p>
				<p class="paragraf para-style-override-3">O adam, kilisede puta hitap ediyor... sen, lütfedip ona cevap veriyorsun!”</p>
				<p class="paragraf para-style-override-3">Ulu Tanrı, “Evet,” dedi... “onun gönlü kara; yolunu yanıldığını bilmiyor bile,</p>
				<p class="paragraf para-style-override-3">O anlayışı sakat adam, gafletle yolunu şaşırmış, yanlış bir yol tutmuş... fakat ben biliyorum, yol azıtmam, yanılmam ki!</p>
				<p class="paragraf para-style-override-3">Şimdicek ona yol göstereyim de mihraba dek gelsin, hak dine girsin... lütfumuz, onun özür dileyicisi olsun!”</p>
				<p class="paragraf para-style-override-3">Tanrı, bunu deyip o adamın canına yol gösterdi; diline hidayet nasip etti; adam, “Yarabbi!” demeye başladı.</p>
				<p class="paragraf para-style-override-3">Bu işi, bu kulun da Tanrı kulu olduğunu, bunun da Tanrı yolunda bulunduğunu bilmen için yaptı; o tapıda olup giden işlerde sebep, illet yoktur!</p>
				<p class="paragraf para-style-override-3">Tanrı tapısında hiçbir şeyin olmasa bile, düşkünlük değildir bu; az kıvran, az üzül!</p>
				<p class="paragraf para-style-override-3">Burada daima bilinen, sevilen zahitliği satın almazlar; hiçi de satın alırlar, ona da bir değer verirler!</p>
				<p class="anabaslik" id="toc_marker-11-4" xml:lang="en-GB"><span>Hikâye</span></p>
				<p class="paragraf para-style-override-3">Bir sofi Bağdat’ta acele acele bir yola giderken yoldan bir ses duydu.</p>
				<p class="paragraf para-style-override-3">Bir adam “Bir hayli balım var... pek ucuza satıyorum, alıcı yok mu?” demekteydi.</p>
				<p class="paragraf para-style-override-3">Sofi, adamın yanına gidip dedi ki: “A sabırlı kişi, ucuz satıyorum diyorsun, hiçe de verir misin?” Adam dedi ki: “Uzaklaş be herif!</p>
				<p class="paragraf para-style-override-3">Sen deli misin ki? Kim bir hiçe karşılık sana bir şey verir?”</p>
				<p class="paragraf para-style-override-3">Hatiften ses geldi: “Sofi, hele gel... bulunduğun makamdan ilerle; bir iki adım at</p>
				<p class="paragraf para-style-override-3">Da biz bir hiçe karşılık sana her şeyi verelim; daha fazla istersen, onu da ihsan edelim!</p>
				<p class="paragraf para-style-override-3">Rahmet, doğmuş bir güneştir... ışığı, bütün zerrelere yayılmıştır.</p>
				<p class="paragraf para-style-override-3">Tanrı rahmetini gör ki, bir kâfir için bir peygamberi azarladı!”</p>
				<p class="anabaslik" id="toc_marker-11-5" xml:lang="en-GB">Hikâye</p>
				<p class="paragraf para-style-override-3">* Ulu Tanrı dedi ki: “Ey Musa, Karun, zari zari ağlayıp inleyerek seni tam yetmiş kere çağırdı da.</p>
				<p class="paragraf para-style-override-3">Bir kerecik olsun cevap vermedin. O çeşit bir kere bana hitap etseydi.</p>
				<p class="paragraf para-style-override-3">Ruhundaki şerrin dalını kökünden söker, sırtına din elbisesini giydirir giderdim.</p>
				<p class="paragraf para-style-override-3">Ey Musa, sen onu yüzlerce dertle helak ettin... baş aşağı toprağa batırdın.</p>
				<p class="paragraf para-style-override-3">Eğer onu sen yaratmış olsaydın, bu kadar çabuk azap etmezdin, mühlet verirdin ona!”</p>
				<p class="paragraf para-style-override-3">Merhametsizlere bile merhamet eden Tanrı merhametlileri, insanlara velinimet eder.</p>
				<p class="paragraf para-style-override-3"><span>İhsan denizini, hiç kimseden esirgemez... o denize karşı bizim günahımız buluttan dökülen bir katrecikten ibarettir.</span></p>
				<p class="paragraf para-style-override-3">Bu derece, lütfu, bu derece ihsanı bulunan, nasıl olur da bir görünüşe kapılıp bulanır, huyunu değiştirir?</p>
				<p class="paragraf para-style-override-3">Günahkârları ayıplayan kişi, kendisini cebbarlar arasına katar, kötülerden olur gider!</p>
				<p class="anabaslik" id="toc_marker-11-6" xml:lang="en-GB"><span>Hikâye</span></p>
				<p class="paragraf para-style-override-3">Müfsit bir adam günahlar ederek öldü gitti. Tabutunu yola çıkardılar.</p>
				<p class="paragraf para-style-override-3">Bir zahit görünce o müfsit herifin namazını kılmamak için hemen oradan savuştu.</p>
				<p class="paragraf para-style-override-3">Geceleyin rüyasında o kötü adamı cennete girmiş gördü; yüzü güneş gibi parlıyordu.</p>
				<p class="paragraf para-style-override-3">Zahit ona dedi ki: “A kişi, bu makamı nereden buldun?</p>
				<p class="paragraf para-style-override-3">Sen dünyada durdukça günah edip durdun; tepeden tırnağa kadar kötülüklere bulandın.”</p>
				<p class="paragraf para-style-override-3">O adam cevap verdi: “Sen, ölümü görünce bana acımadın ya; işte Tanrı, senin bu merhametsizliğine karşı bana merhamet etti!”</p>
				<p class="paragraf para-style-override-3">Şu aşk oyununa bak; ne hikmetler meydana getirmede... birisi inkâr ediyor, Tanrı’ysa merhamet edip bağışlıyor.</p>
				<p class="paragraf para-style-override-3">Hikmeti, kuzgun kanadı gibi kapkaranlık gecede, çocuğun birini elinde mum olduğu halde yola çıkarıyor.</p>
				<p class="paragraf para-style-override-3">Arkasından da, “Hadi tez git, o mumu söndür.” diye bir yel yolluyor. Mum sönüyor, çocuk mahzun oluyor,</p>
				<p class="paragraf para-style-override-3">* Derken çocuğu yolda tutup, “A bihaber, neden mumu söndürdün?” diyor da</p>
				<p class="paragraf para-style-override-3">Bu yüzden de çocuğu hesap günü yüzlerce lütuflarla esirgiyor, ona ihsanlarda bulunuyor!</p>
				<p class="paragraf para-style-override-3">Herkes namaza, niyaza koyulsaydı; âşıklığın, hikmetine sığmaması lazım gelirdi.</p>
				<p class="paragraf para-style-override-3">Halbuki bu takdirde hikmeti tamamlanmaz, noksan kalırdı. Hâsılı bu iş, böyle oldu işte!</p>
				<p class="paragraf para-style-override-3">Yolunda yüz binlerce hikmet vardır. Bir katrenin bile rahmet denizinden payı var.</p>
				<p class="paragraf para-style-override-3">Oğul, bu yedi pergel, senin için dönüp durmakta, senin için iş görmekte.</p>
				<p class="paragraf para-style-override-3">Melekler de senin için ibadet ediyorlar. Cennetle cehennem, senin lütuf ve kahrının aksi.</p>
				<p class="paragraf para-style-override-3">Meleklerin hepsi sana secde etmiştir. Cüz ve kül, senin varlığında gark olmuştur.</p>
				<p class="paragraf para-style-override-3">Kendini pek o kadar hor görme; senden ilerde hiçbir mahluk yoktur ve olamaz da.</p>
				<p class="paragraf para-style-override-3"><span>Senin cismin cüzdür; canın da küllün küllü. Öyle horluğa düşüp kendini tamamıyla horlayarak âciz bir hale getirme!</span></p>
				<p class="paragraf para-style-override-3">Küllün parladı, cüzün zuhura geldi. Canın zuhur etti, azan meydana geldi.</p>
				<p class="paragraf para-style-override-3">Ten candan ayrı değildir, onun azasından bir uzuvdur.</p>
				<p class="paragraf para-style-override-3">Tek Tanrı’nın şu birlik yolunda sayı olmadığından ta ebede kadar cüz, kül sözleri abestir... böyle sözler söylemek caiz değildir.</p>
				<p class="paragraf para-style-override-3">Üstünde, iştiyakını artırmak üzere sana rahmet saçmak için yüz binlerce rahmet bulutu vardır.</p>
				<p class="paragraf para-style-override-3">Küllün yücelme zamanı gelince külle ait elbiseler, hep senin içindir.</p>
				<p class="paragraf para-style-override-3">Bunca melek neler yaptı, ne ibadette bulunduysa, hep senin için yapmış, hep senin için ibadette bulunmuştur.</p>
				<p class="paragraf para-style-override-3">Tanrı, onların bütün ibadetlerini ebedi olarak sana bağışlayacak, o ibadetlerin sevabını sana verecektir.</p>
				<p class="anabaslik" id="toc_marker-11-7" xml:lang="en-GB"><span>Hikâye</span></p>
				<p class="paragraf para-style-override-3">* Abbâse dedi ki: “Kıyamet günü korkudan herkes birbirine düşünce</p>
				<p class="paragraf para-style-override-3">Bir an içinde asi ve gafillerin yüzleri, günahlarından dolayı kararır.</p>
				<p class="paragraf para-style-override-3">Ellerinde bir sermaye olmayanlar şaşırıp kalırlar. Herkes bir çeşit perişanlığa düşer.</p>
				<p class="paragraf para-style-override-3">Tanrı, yeryüzünden ta dokuz kat göklere kadar bütün genişliği dolduran meleklerin yüz binlerce yıllık ibadetlerini</p>
				<p class="paragraf para-style-override-3">Tamamen alır da, lütfuyla bu bir avuç toprağın başına atar!</p>
				<p class="paragraf para-style-override-3">Meleklerden bir sestir kopar: Yarabbi, bu kavim neden bizim yolumuzu vuruyor, neden bizi mahrum ediyor?</p>
				<p class="paragraf para-style-override-3">Ulu Tanrı der ki: Ey melekler, size bu ibadetten ne bir kâr gelir, ne bir ziyan!</p>
				<p class="paragraf para-style-override-3">Fakat ibadet, topraktan yaratılanların işine yarar... ekmek, her zaman aç kişiye gerektir.”</p>
			</div>
		</div>
	</body>
</html>