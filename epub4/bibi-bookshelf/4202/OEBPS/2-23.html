<html xmlns="http://www.w3.org/1999/xhtml">
	<head>
		<title>2-23.html</title>
		<link href="template.css" rel="stylesheet" type="text/css"/>
<meta content="urn:uuid:893c7571-67fe-4a8c-af27-688410ca5a55" name="Adept.expected.resource"/>
	</head>
	<body>
		<div id="x2-23.html" xml:lang="tr-TR">
			<div class="Basic-Text-Frame">
				<p class="bolum" id="toc_marker-24" xml:lang="en-GB">Yirmi Dördüncü Makale</p>
				<p class="paragraf"/>
				<p class="paragraf para-style-override-3"/>
				<p class="paragraf para-style-override-3">3095 Başka bir kuş da hüthüte şunu dedi: “Ben diri oldukça onun aşkına layıkım. Onun için bezenmişim.</p>
				<p class="paragraf para-style-override-3">Herkesten vazgeçtim, bir köşeye çekildim, oturdum; daima onun sevdasından dem vurmaktayım.</p>
				<p class="paragraf para-style-override-3">Âlemdeki bütün halkı gördüm; kime bağlanayım? Hepsinden vazgeçtim.</p>
				<p class="paragraf para-style-override-3">İşim gücüm onun sevdası ve bu bana kâfi. Bu çeşit iş herkesin harcı değil!</p>
				<p class="paragraf para-style-override-3">Canla başla sevgilinin sevdasına girmişim; sanki canım hiçbir işe yaramıyor!</p>
				<p class="paragraf para-style-override-3">3100 Vakti geldi; canımı terk edeyim de sevgilinin yüzüne dalarak şarap kadehini çekeyim!</p>
				<p class="paragraf para-style-override-3">Onun yüzünün güzelliğiyle can gözümü aydınlatayım; vuslatına erişip elimi boynuna atayım!”</p>
				<p class="anabaslik" id="toc_marker-24-1" xml:lang="en-GB"><span>Hüthütün Cevabı</span></p>
				<p class="paragraf para-style-override-3">Hüthüt dedi ki: “Kuru dava ile, aslı olmayan laflarla Kafdağı’na varıp Simurg’la hemdem olmaya imkân yoktur.</p>
				<p class="paragraf para-style-override-3">Her solukta onun sevdasından dem vurma; çünkü o, kimsenin çuvalına sığmaz!</p>
				<p class="paragraf para-style-override-3">Bir devlet rüzgârı eser de perdeyi işin yüzünden kaldırırsa</p>
				<p class="paragraf para-style-override-3">Seni de hoş bir surette yoluna çeker; halvet odasına yalnızca götürür.</p>
				<p class="paragraf para-style-override-3">İşte o vakit davaya kalkışırsan, davanın içyüzünde mana da bulunur.</p>
				<p class="paragraf para-style-override-3">O vakit senin ona dostluğun, feryat ve figanından belli olur; onun dostluğu da senin işini başarır gider!</p>
				<p class="anabaslik" id="toc_marker-24-2" xml:lang="en-GB"><span>Hikâye</span></p>
				<p class="paragraf para-style-override-3">Bayezid dünyadan gidince, bir dervişi o gece Şeyh’i rüyasında gördü.</p>
				<p class="paragraf para-style-override-3">“Ey pirliğe layık pir, Münker ve Nekir’le halin ne oldu?” diye sordu.</p>
				<p class="paragraf para-style-override-3">Bayezid, dedi ki; O iki ünlü melek gelince bu yoksuldan rabbini sordular.</p>
				<p class="paragraf para-style-override-3">Dedim ki: Bu soru, ne sizin için bir yüceliktir, ne benim için.</p>
				<p class="paragraf para-style-override-3">Çünkü Tanrım, ancak odur desem, bu söz benim sözümden ibaret kalır.</p>
				<p class="paragraf para-style-override-3">Fakat buradan Tanrı tapısına varır da hali ondan sorarsanız, doğrusu belli olur.</p>
				<p class="paragraf para-style-override-3">Eğer bana kulum derse, işte iş burada... o vakit Tanrı’ya ünlü bir kul olmuş olurum.</p>
				<p class="paragraf para-style-override-3">Yoksa... beni kullarından saymazsa, kendi kaydıma düşerim, onun tarafından terk edilir giderim!”</p>
				<p class="paragraf para-style-override-3">Birisiyle bağdaşmak kolay değildir. Hadi, ben ona rabbim diyeyim... ne fayda!</p>
				<p class="paragraf para-style-override-3">Onun kulluk bağına bağlanmadıktan sonra, efendiliğinden nasıl dem vururum?</p>
				<p class="paragraf para-style-override-3">Onun efendiliğini tasdik ediyorum, başım önümde... fakat asıl onun bana kulum demesi lazım.</p>
				<p class="paragraf para-style-override-3">Eğer sevda onun tarafından olursa, sen onun aşkına tam layık olursun.</p>
				<p class="paragraf para-style-override-3">Ama sevda senden olursa, bil ki, sevgi ancak sana layıktır, kendinden kendinedir.</p>
				<p class="paragraf para-style-override-3">Eğer o sana ateş salarsa, alevlenir, neşeden bir ateş kesilebilirsin.</p>
				<p class="paragraf para-style-override-3">Ey hakikatten haberi olmayan, iş ondadır, bunda değil! Her hünersiz kişi ondan nasıl haberdar olabilir?</p>
				<p class="anabaslik" id="toc_marker-24-3" xml:lang="en-GB"><span>Hikâye</span></p>
				<p class="paragraf para-style-override-3">Bir derviş vardı... aşkının çokluğundan ağlayıp inler, sevgi âleminde ateş gibi kararsız bir hale düşerdi.</p>
				<p class="paragraf para-style-override-3">Aşkın aleviyle canı yanmıştı... canının yanıklığıyla dili tutuşmuştu!</p>
				<p class="paragraf para-style-override-3">Gönlüne bir ateştir, düşmüş... işi pek müşkül bir hale gelmişti.</p>
				<p class="paragraf para-style-override-3">Yolda kararsız bir surette hem ağlaya ağlaya gidiyor, hem inleye inleye bu sözleri söylüyordu:</p>
				<p class="paragraf para-style-override-3">“Canla gönül, gayret ateşimle yandı, tutuştu... ne vakte kadar ağlayacağım? Bütün gözyaşlarım yandı, kurudu!”</p>
				<p class="paragraf para-style-override-3">Hatif ona dedi ki: “Bundan fazla söylenip durma... neden akılsızlık ettin de onun sevdasına düştün?”</p>
				<p class="paragraf para-style-override-3">Derviş dedi ki: “Ne? Ben nerden ona sataşabilirim? Şüphe yok ki, o bana sataştı!</p>
				<p class="paragraf para-style-override-3">Benim gibisinde nerde o iç, nerde o dış ki, onun gibisini seveyim?”</p>
				<p class="paragraf para-style-override-3">Ben ne yaptım ki? Ne yaptıysa, ancak o yaptı... gönül, kan oldu... gönlümün kanını da ancak o içti!</p>
				<p class="paragraf para-style-override-3">O, sana sataşır da bir aşk, bir sevda verirse, bunu sakın kendiliğinden oldu sanma!</p>
				<p class="paragraf para-style-override-3">Sen kim oluyorsun ki, öyle büyük bir işe girişeceksin! Kimsin sen... ne haddin var ki, bir an bile ayağını yorganından dışarıya uzatacaksın!</p>
				<p class="paragraf para-style-override-3"><span>Eğer Tanrı seninle aşk oyununa girişirse, kendi aşk oyununu, kendi yarattığı kulla kendi oynayıp duruyor demektir.</span></p>
				<p class="paragraf para-style-override-3">Sen hiç yoksun ve hiçbir işte güçte değilsin... tamamıyla yok ol da, bu sanatı sanat sahibine bırak.</p>
				<p class="paragraf para-style-override-3">Aradan kendini gösterdin mi, imanından da olursun, canından da!</p>
				<p class="anabaslik" id="toc_marker-24-4" xml:lang="en-GB"><span>Hikâye</span></p>
				<p class="paragraf para-style-override-3">Bir gece Sultan Mahmud’un içi sıkıldı... kalkıp bir rint külhancıya konuk oldu.</p>
				<p class="paragraf para-style-override-3">Rint onu güzelce küllerin üstüne oturttu. Külhana da küçücük odun parçaları atıyordu.</p>
				<p class="paragraf para-style-override-3">Hemencecik padişaha bir kuru ekmek getirdi, sundu. Padişah da o kuru ekmeği lezzetle yedi.</p>
				<p class="paragraf para-style-override-3">Kendi kendisine, “Eğer bu külhancı, bu gece benden özür dilerse, kafasını kestiririm.” dedi.</p>
				<p class="paragraf para-style-override-3">Nihayet sabah oldu, padişah giderken külhancı dedi ki: “Yerimi, yurdumu.</p>
				<p class="paragraf para-style-override-3">Yatağımı, konağımı, eyvanımı gördün işte. Ben seni çağırmadan geldin, konuk oldun bana!</p>
				<p class="paragraf para-style-override-3">Bir daha gelmek istersen; kalk, hemen gel... yola ayak bas, duman gibi tez yola düş, buyur!</p>
				<p class="paragraf para-style-override-3">Yok... bizden hoşlanmadıysan, bizi bir daha görmek istemezsen, sağ, esen ol... beni ele hoş gör!</p>
				<p class="paragraf para-style-override-3">Ben senden ne ileriyim, ne geri... kimim ben ki, seninle eşit olayım?”</p>
				<p class="paragraf para-style-override-3">Cihan padişahı onun bu sözlerinden hoşlandı... Yedi kere daha ona konuk oldu.</p>
				<p class="paragraf para-style-override-3">Son günü külhancıya dedi ki: “Hadi bakalım, artık âlem padişahından bir şey dile!”</p>
				<p class="paragraf para-style-override-3">Külhancı bunu duyunca, “Bu yoksul hacetini söylerse, padişah dileğini yerine getirecek mi?” dedi.</p>
				<p class="paragraf para-style-override-3">Padişah, “Evet... hacetini söyle bana. Padişahlık et, bu külhanı bırak artık!” deyince</p>
				<p class="paragraf para-style-override-3">Dedi ki: “Benim dileğim şu: Padişah arada bir böyle gelsin, bana konuk olsun!</p>
				<p class="paragraf para-style-override-3">Benim padişahlığım, ancak seni görmektir... başımdaki taç, ancak senin ayağının bastığı topraktır.</p>
				<p class="paragraf para-style-override-3">Padişahım, senin dostun çoktur... fakat bir külhancının sana dost olmasına imkân yok.</p>
				<p class="paragraf para-style-override-3"><span>Külhancının seninle külhanda oturması, sensiz padişahlık etmesinden, gül bahçelerinde seyir ve sefaya dalmasından yeğdir.</span></p>
				<p class="paragraf para-style-override-3">Ben bu külhanda devlete eriştim... artık buradan geçmem nankörlüktür.</p>
				<p class="paragraf para-style-override-3">Seninle burada buluştuktan sonra, burasını iki âlem saltanatına bile nasıl olur da veririm?</p>
				<p class="paragraf para-style-override-3">Şu külhanımın senin nurunla aydınlanması bana yeter... senden iyi ne var ki, senden onu isteyeyim?</p>
				<p class="paragraf para-style-override-3">Eğer kıvranıp sızıldayan gönül, senden başkasını seçerse, gebersin, canı çıksın!</p>
				<p class="paragraf para-style-override-3">Ben ne padişahlık isterim, ne sultanlık... senden istediğim şey, ancak sensin!</p>
				<p class="paragraf para-style-override-3">Sen yine padişah ol... padişahlığı bana verme; fakat arada bir gel, misafirim ol.”</p>
				<p class="paragraf para-style-override-3">** Beni yaksan, kül etsen, yine senden başkasını istemem!</p>
				<p class="paragraf para-style-override-3">** Ben ancak seni bilirim... senden başka ne kâfirlikten haberim var, ne dindarlıktan... sen benden geçsen bile, ben senden geçmem!</p>
				<p class="paragraf para-style-override-3">** Bütün âlemde dileğim sensin... bu cihan da bana sensin, o cihanda da!</p>
				<p class="paragraf para-style-override-3">Sana onun aşkı gerektir... iş budur. Sevgilinin derdiyle dertlenmelisin... iş bundan ibarettir!</p>
				<p class="paragraf para-style-override-3"><span>Sana aşk mı lazım? Yine ondan iste... elini bu etekten kesme!</span></p>
				<p class="paragraf para-style-override-3">Eski aşk da yeni bir aşk ister... hazineler bile kanmaz, iki arpa kadar bile olsa, yine para diler.</p>
				<p class="paragraf para-style-override-3">İnsanın gönlü kendi suyundan, şüphe yok, usanır... denizde nice katreler var ama, bir katre daha ister!</p>
				<p class="anabaslik" id="toc_marker-24-5" xml:lang="en-GB"><span>Hikâye</span></p>
				<p class="paragraf para-style-override-3">Bir saka, kırbasına su doldurmuş giderken, önde başka bir saka gördü.</p>
				<p class="paragraf para-style-override-3">Elinde su kırbası olduğu halde koşarak ona yetişti, bir parçacık su istedi.</p>
				<p class="paragraf para-style-override-3">Adam, “A şaşkın, sende de aynı su var; güzelce içsene.” dedi.</p>
				<p class="paragraf para-style-override-3">Saka dedi ki: “A akıllı, sen bana bir parçacık su ver; çünkü ben kendi suyumdan bıktım!”</p>
				<p class="anabaslik" id="toc_marker-24-6" xml:lang="en-GB"><span>Hikâye</span></p>
				<p class="paragraf para-style-override-3">Âdem cennete doydu; yeni bir şey elde etmek için buğday yemeden çekinmedi, cesurluk gösterdi.</p>
				<p class="paragraf para-style-override-3">Bütün o eski nimetleri bir buğday tanesine sattı; elinde nesi varsa bir buğday uğruna yaktı, kül etti!</p>
				<p class="paragraf para-style-override-3">Her şeyden çırçıplak bir hale geldi mi, yine gönlüne bir derttir düştü; yeni bir aşk geldi, kapısının halkasını çaldı!</p>
				<p class="paragraf para-style-override-3">Aşk ayrılığına düşüp, adeta yok olunca, o yeni eskidi gitti, o da yok oldu.</p>
				<p class="paragraf para-style-override-3">Hiçbir şeyi kalmayınca hiçlikle uzlaştı; elinde ne varsa hepsini bir hiçe verdi gitti!</p>
				<p class="paragraf para-style-override-3">Varlıktan gönlü çekmek ve ölmek; bu bizim işimiz de değil, her babayiğidin de harcı değil!</p>
			</div>
		</div>
	</body>
</html>