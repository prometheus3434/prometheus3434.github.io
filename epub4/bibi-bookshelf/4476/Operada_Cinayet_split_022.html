<?xml version='1.0' encoding='utf-8'?>
<html xmlns="http://www.w3.org/1999/xhtml">
  <head>
    <title>Operada Cinayet</title>
    <meta http-equiv="Content-Type" content="text/html; charset=utf-8"/>
  <link href="stylesheet.css" rel="stylesheet" type="text/css"/>
<link href="page_styles.css" rel="stylesheet" type="text/css"/>
</head>
  <body class="calibre">
<p id="filepos512526" class="calibre1">
</p><p class="calibre3"><span class="bold">21</span></p><p class="calibre3">Şehir hatları treni Venedik'i anakaraya bağlayan geçitte ağır ağır ilerledi. Çok geçmeden sol tarafta Marghera'ın endüstriyel dehşeti belirdi. Ağrıyan dişini diliyle yoklamaktan kendini alamayan biri gibi, Brunetti de vinçlerle bacaların oluşturduğu ormana ve laguna'nın üzerinden arkasında bıraktığı kente doğru dalga dalga yayılan zehirli hava tabakasına bakmamayı başaramadı.</p><p class="calibre3">Mestre'yi geçtikten kısa süre sonra sanayi mağduru toprakların yerini çıplak kış arazileri almaya başladı, ama genel görünümde pek bir düzelme olmadı. Müthiş kurak geçen yazın ardından, tarlaların çoğu, sulamanın çok pahalı olması ve hasadın toplanmaya değmeyecek kadar kavrulmuş olması nedeniyle tarlada bırakılmış mısır koçanlarıyla kaplıydı.</p><p class="calibre3">Tren sadece beş dakika gecikmişti, dolayısıyla Brunetti doktorla randevusuna tam vaktinde yetişti. Doktorun muayenehanesi üniversitenin yakınlarındaki modern bir binadaydı. Venedikli olduğu için Brunetti'nin aklına asansörü kullanmak gelmedi ve üçüncü kata kadar yürüyerek çıktı. Muayenehanenin kapısını açınca, masasının başında oturan beyaz üniformalı bir kadın dışında bekleme odasında kimse olmadığını gördü. Brunetti içeriye girince kadın, kim olduğunu bile sormaya gerek duymadan, "Doktor Bey sizi bekliyor" dedi. Brunetti bir kez daha şaşırmaktan kendini alamadı. Polis olduğu o kadar mı belliydi?</p><p class="calibre3">Doktor Treponti, koyu renk kısa sakalları ve kalın camlı gözlüklerinin arkasında olduğundan biraz daha büyük görünen kahverengi gözleri olan, ufak tefek, derli toplu bir adamdı. Yanakları tostoparlaktı ve keseli hayvanların kesesini hatırlatan küçük bir göbeği vardı. Brunetti içeri girince gülümsemedi, ama ona elini uzattı. Masasının önünde duran bir iskemleyi göstererek Brunetti'nin oturmasını bekledi, sonra kendisi de yerine geçip oturdu ve sordu: "Öğrenmek istediğiniz nedir?"</p><p class="calibre3">Brunetti cebinden orkestra şefinin küçük bir stüdyo fotoğrafını çıkarıp doktora doğru uzattı. "Sizi görmeye gelen adam bu muydu? Avusturyalı olduğunu söylediğiniz adam?"</p><p class="calibre3">Doktor fotoğrafı aldı, kısa bir süre baktı ve Brunetti'ye geri verdi. "Evet, buydu."</p><p class="calibre3">"Sizi görmeye gelmesinin nedeni neydi doktor?"</p><p class="calibre3">"Kim olduğunu bana söylemeyecek misiniz? Polis bu işin içine girdiğine ve adamın adı Hilmar Doerr olmadığına göre?"</p><p class="calibre3">Bir insanın italya'da yaşayıp da orkestra şefinin ölümünden habersiz olabilmesi Brunetti'yi şaşkınlığa sürüklemişti, ama bu düşüncesini açığa vurmadı. "Önce siz bana onun hakkında bildiklerinizi söylerseniz, ben de size kim olduğunu söylerim" demekle yetindi. Karşısındakinin itiraz etmesine kalmadan, "Bu bilginin bana anlatacaklarınızı etkilemesini istemiyorum" diye ekledi.</p><p class="calibre3">"Siyasi bir şey değil, değil mi?" diye sordu doktor, bu soruya ancak italyanların katabileceği o derin güvensizlikle.</p><p class="calibre3">"Hayır, siyasetle hiçbir ilgisi yok. Sizi temin ederim."</p><p class="calibre3">Brunetti'nin kişisel teminatını çok güvenilir bulmadıysa da, "Pekâlâ" diye cevap verdi doktor. Masasının üstünde duran mukavva kapaklı dosyayı açarak, "Hemşireden daha sonra size bu dosyanın bir kopyasını vermesini isteyeceğim" dedi.</p><p class="calibre3">"Teşekkür ederim doktor."</p><p class="calibre3">"Söylediğim gibi, bana kendisini Hilmar Doerr olarak tanıttı ve Venedik'te yaşayan bir Avusturyalı olduğunu söyledi. Sosyal sigortadan yararlanamadığı için muayenehaneme gelmişti. Ona inanmamam için bir neden yoktu." Doktor bir yandan konuşurken bir yandan da önündeki çizgili kâğıtta yazılı olan notları inceliyordu. Brunetti bu notların ne kadar düzgün bir yazıyla yazılmış olduğunu görebiliyordu, tersten bakarken bile.</p><p class="calibre3">"Son aylarda bir miktar işitme kaybına uğradığını söyledi ve kendisini muayene etmemi istedi" dedi doktor. Çizelgenin başına dönerek tarihi kontrol etti ve ekledi: "Kasımın on üçünde."</p><p class="calibre3">"Olağan testleri uyguladım ve kendisinin de belirttiği gibi ciddi bir işitme kaybının söz konusu olduğunu gördüm." Doktor, Brunetti'den gelecek soruyu tahmin ederek kendiliğinden cevapladı: "Benim bulgularıma göre, işitme düzeyi yüzde altmış, yüzde yetmiş civarına düşmüştü.</p><p class="calibre3">"Aklımı karıştıran şey, daha önce bu konuda hiçbir sorun yaşamamış olduğunu söylemesi oldu. Bu durum takriben son bir ay içinde aniden ortaya çıkmıştı."</p><p class="calibre3">"Onun yaşında bir insanda böyle bir şey beklemek olağan mıdır?"</p><p class="calibre3">"Bana yaşının altmış iki olduğunu söylemişti. Yanılmıyorsam bu da bir yalan olacak, öyle değil mi? Bana gerçek yaşını söyleyebilirseniz, sorunuzu daha iyi cevaplamam mümkün olabilir."</p><p class="calibre3">"Yetmiş iki yaşındaydı."</p><p class="calibre3">Doktor Treponti bunu duyunca dosyayı kapattı, kapak sayfasındaki bir şeyin üstünü çizdi ve üstüne başka bir şey yazdı. "Bunun bir şeyi değiştireceğini sanmıyorum" dedi, "en azından ciddi biçimde. Sorun aniden ortaya çıkmıştı ve sinir dokusu söz konusu olduğundan telafisi olanaksızdı."</p><p class="calibre3">"Bundan emin misiniz doktor?"</p><p class="calibre3">Doktor cevap verme zahmetine bile girmedi. "Kaybın doğasından ötürü, iki hafta sonra geri gelmesini istedim. Testleri tekrarladım ve işitme kaybının daha da ağırlaşmış olduğunu gördüm. Hasar da artmıştı. Bu seferki de telafisi olanaksız bir kayıptı."</p><p class="calibre3">"Ne kadar artmıştı?"</p><p class="calibre3">"Tahminimce" dedi doktor, çizelgedeki rakamlara bir kez daha göz atarak, "bir yüzde on kadar. Belki biraz daha fazla."</p><p class="calibre3">"Onun için yapabileceğiniz herhangi bir şey var mıydı?"</p><p class="calibre3">"Yeni çıkan işitme cihazlarından kullanmasını önerdim. Bunun işe yaramasını umuyordum, ama yarayacağına pek inancım yoktu."</p><p class="calibre3">"Yaradı mı peki?"</p><p class="calibre3">"Bilmiyorum."</p><p class="calibre3">"Anlayamadım?"</p><p class="calibre3">"Kendisi muayenehaneme bir daha hiç gelmedi."</p><p class="calibre3">Brunetti bir dakika durup düşündü. ikinci ziyaret, provaların başlamasından epey sonraya rastlıyordu. "Şu işitme cihazı hakkında bana biraz daha bilgi verebilir misiniz?"</p><p class="calibre3">"Çok küçük bir alet. Normal görünümlü, numaralı ya da numarasız bir gözlüğün üstüne monte ediliyor. Aletin çalışma prensibi..." Doktor sözünü yarıda kesti. "Bunun konuyla ne ilgisi var, anlayabilmiş değilim."</p><p class="calibre3">Brunetti açıklama yapmak yerine başka bir soruyla karşılık verdi. "Ona yararı dokunabilecek bir şey miydi bu?"</p><p class="calibre3">"Buna cevap vermek zor. Duyduklarımızın büyük kısmını kulaklarımızla duymayız." Brunetti'nin yüzündeki şaşkın ifadeyi görünce, açıklamaya girişti: "Aslında hepimiz dudak okuruz, hem deepeyce. Duyabildiğimiz sözlerin bağlamından yararlanarak kaçırdıklarımız hakkında tahmin yürütürüz. İnsanlar bu işitme cihazlarını kullanmaya başladıklarında, işitmeyle ilgili bir sorunları olduğunu artık kabullenmiş durumdadırlar. Böylece öbür duyularının hepsi eskisinden daha çok çalışmaya başlar, eksik sinyallerin ve mesajların yerini doldurabilmek için. Tek değişiklik işitme cihazı olduğu için, insanlar kendilerine yardım edenin o olduğunu düşünürler. Oysa bütün mesele, eskisi kadar iyi duyamayan kulakların yerini doldurmak için öbür duyularının tam kapasiteyle çalışmasından ibarettir."</p><p class="calibre3">"Bu örnekte de durum böyle miydi?"</p><p class="calibre3">"Size söylediğim gibi, emin olmam olanaksız. İkinci randevuda, kendisine işitme cihazını taktığım zaman daha iyi duymaya başladığını ileri sürdü. Sorduğum soruları daha iyi cevapladı, ama bu her zaman böyledir, gerçek bir fiziksel iyileşme olsa da, olmasa da. Tam karşılarında duran, dosdoğru yüzlerine bakan, rahat rahat görebildikleri birinin sorularını cevaplamaktadırlar. Testlerde ise sesler onlara kulaklıkla ulaştığından ve görsel sinyaller olmadığından, bu gibi vakalarda nadiren bir işitme artışı görülür."</p><p class="calibre3">Brunetti duydukları üzerinde biraz düşündükten sonra sordu: "Doktor, ikinci randevusuna geldiğinde işitme kaybının ağırlaşmış olduğunu söylemiştiniz. Böyle ani bir kayba neyin yol açabileceği konusunda bir fikriniz var mı?"</p><p class="calibre3">Doktorun yüzündeki gülümsemeden, bu soruyu beklemekte olduğu açıkça belliydi. Televizyondaki pembe dizi doktorlarını andıran bir edayla ellerini kucağında kavuşturdu. "Bir nedeni yaşlılık olabilir, ama bu kadar ani bir kaybı bununla açıklayamayız. Bir başka neden ani bir kulak iltihabı olabilir, ama bu durumda büyük olasılıkla ağrı da olacaktır ki, kendisinin böyle bir şikâyeti yoktu. Keza, denge duygusunda da bir bozulma olmamıştı. İdrar sökücülerin uzun süreli kullanımında da bu sorun ortaya çıkabilir, ama kendisi bu tür bir ilaç kullanmadığını söyledi."</p><p class="calibre3">"Bütün bunları ona da açıkladınız mı doktor?"</p><p class="calibre3">"Elbette açıkladım. Bu sorunu yaşayan hastalarımın hepsinden daha endişeli görünüyordu ve hastam olarak bunları bilmeye hakkı vardı."</p><p class="calibre3">"Kesinlikle."</p><p class="calibre3">Doktor yatışmış olarak sözüne devam etti: "Ona söz ettiğim bir başka olasılık da antibiyotiklerdi. Bu olasılık dikkatini çekmiş göründü; bu yüzden, böyle bir sonuç doğurması için dozajın çok yüksek olması gerektiğini kendisine açıkladım."</p><p class="calibre3">"Antibiyotik mi?" diye sordu Brunetti.</p><p class="calibre3">"Evet. Çok ender bir yan etki olmakla birlikte, bazen işitme merkezinde hasara yol açabilirler. Ama söylediğim gibi, dozajın çok yüksek olması gerekir. Ona antibiyotik alıp almadığını sordum, ama almadığını söyledi. Bu durumda, bütün olasılıklar dışarıda kaldığına göre, tek mantıklı açıklama yaşlılık olabilirdi. Bir doktor olarak bu açıklama beni tatmin etmemişti. Hâlâ da etmiş değil." Doktor Treponti takvimine bir göz attı. "Onu şimdi görebilseydim en azından kötüleşme hızına bakabilirdim, aradan yeterince zaman geçti. Eğer ikinci randevuda gözlemlediğim hızla ilerlediyse, şu anda neredeyse tamamen sağır olması gerekirdi. Tabii eğer benim gözümden kaçmış ya da uyguladığım testlerde ortaya çıkmamış bir enfeksiyon söz konusu değilse." Doktor dosyayı kapadı ve sordu: "Acaba muayene için bir kez daha gelmesi mümkün olabilir mi?"</p><p class="calibre3">"Kendisi öldü" dedi Brunetti, ifadesiz bir sesle.</p><p class="calibre3">Doktorun bakışlarında hiçbir değişiklik olmadı. "Ölüm nedenini sormamda sakınca var mı?" diye sordu, sonra aceleyle açıkladı: "Şayet gözümden kaçmış bir enfeksiyon var idiyse, bilmek isterim."</p><p class="calibre3">"Ölüm nedeni zehirlenmeydi."</p><p class="calibre3">"Zehirlenme" diye tekrarladı doktor; "Evet, evet, anlıyorum" diye ekledi sonra. Biraz düşündükten sonra, avantajın Brunetti'ye geçtiğini teslim eden şaşırtıcı bir çekingenlikle sordu: "Peki hangi zehir olduğunu sorabilir miyim?"</p><p class="calibre3">"Siyanür."</p><p class="calibre3">"Ah, siyanür demek." Doktor hayal kırıklığına uğramış gibiydi.</p><p class="calibre3">"Bu önemli mi doktor?"</p><p class="calibre3">"Eğer arsenik olsaydı bir işitme kaybı ortaya çıkabilirdi, kendisinde saptadığım cinsten bir kayıp. Yani, uzun bir dönem boyunca düzenli olarak verilmiş olsaydı. Ama siyanür? Hayır, hiç sanmıyorum." Bir an bunu düşündü, dosyayı açtı, bir yere kısa bir not düştü, sonra yazdığı şeyin altına kalın bir çizgi çekti. "Otopsi yapıldı mı? Bu tür vakalarda otopsi zorunluluğu vardı sanırım."</p><p class="calibre3">"Evet."</p><p class="calibre3">"Peki raporda işitmesiyle ilgili bir saptama var mıydı?"</p><p class="calibre3">"Özel bir inceleme yapıldığını sanmıyorum."</p><p class="calibre3">"Yazık" dedi doktor. Sonra bir düzeltme yaptı: "Ama büyük olasılıkla bir şey çıkmazdı." Doktor gözlerini kapadı. Brunetti, adamı zihninde ders kitaplarının sayfalarını çevirirken, ara sıra bir paragrafı dikkatle okumak üzere duraklarken görebiliyordu. Sonunda gözlerini açtı ve Brunetti'ye baktı. "Hayır, otopside belli olmazdı."</p><p class="calibre3">Brunetti ayağa kalktı. "Hemşireniz benim için dosyanızın bir kopyasını çıkarabilirse doktor, daha fazla vaktinizi almayacağım."</p><p class="calibre3">"Evet, tabii" dedi doktor, ayağa kalkıp Brunetti'nin arkasından kapıya doğru giderken. Bekleme odasında dosyayı hemşireye verdi ve komiser için bir kopyasını çıkarmasını istedi. Sonra, Brunetti içerideyken gelmiş olan hastalarından birine dönerek, "Buyurun Signora Mosca" dedi. Brunetti'yi başıyla selamladıktan sonra kadının arkasından muayenehanesine girdi ve kapıyı kapadı.</p><p class="calibre3">Hemşire elinde dosyanın bir kopyasıyla geri döndü. Fotokopi makinesinden henüz çıkmış olan kâğıtlar hâlâ sıcaktı. Brunetti kadına teşekkür etti ve çıktı. Bu kez kullanmayı akıl ettiği asansörün içindeyken, dosyayı açıp doktorun en son notunu okudu: "Hasta siyanür zehirlenmesi sonucu öldü. Önerilen tedavinin sonuçlan bilinmiyor."</p><div class="mbppagebreak" id="calibre_pb_22"></div>
</body></html>
