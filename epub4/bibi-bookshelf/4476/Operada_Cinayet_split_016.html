<?xml version='1.0' encoding='utf-8'?>
<html xmlns="http://www.w3.org/1999/xhtml">
  <head>
    <title>Operada Cinayet</title>
    <meta http-equiv="Content-Type" content="text/html; charset=utf-8"/>
  <link href="stylesheet.css" rel="stylesheet" type="text/css"/>
<link href="page_styles.css" rel="stylesheet" type="text/css"/>
</head>
  <body class="calibre">
<p id="filepos337728" class="calibre1">
</p><p class="calibre3"><span class="bold">15</span></p><p class="calibre3">Motorla ana adaya geri dönerken, Brunetti, solistle Wellauer ile arasında neler geçtiğini kimden öğrenebileceğini düşünmeye çalıştı. Wellauer'le kadının kız kardeşi arasında da tabii. Aklına gelen tek isim Michele Narasconi oldu. Roma'da yaşayan ve nasıl beceriyorsa seyahat ve müzik yazıları yazarak geçinen bir arkadaşıydı bu. Michele'nin şimdi emekli olan babası da gençliğinde benzer bir iş yapmıştı, ama o çok daha başarılı olmuştu. Yirmi yıl boyunca, lüzumsuz bilgiler konusunda İtalya'nın bir numaralı muhabiri olarak kalmıştı. Bu tür bilgilere hiç doymazdı bu ülke. Yaşlı adam yıllarca hem Gente hem de Oggi'de haftalık köşe yazıları yazmıştı. Milyonlarca okuyucu, Savoia ailesine, sinema ve televizyon yıldızlarına, tahttan indirilmelerinin öncesinde ve sonrasında İtalya'ya göç etmekte ısrar eden sayısız prens bozuntusuna ilişkin skandallar onun yazılarından öğrenmişti yazılanların doğru olup olmadığı hiç önemli değildi tabii. Brunetti, ne aradığını tam olarak bilemese de Michele'nin babasının bu soruyu soracak doğru insan olduğunu biliyordu.</p><p class="calibre3">Telefon etmek için arkadaşının büroya dönme saatini bekledi. Michele'yle konuşmayalı o kadar uzun zaman olmuştu ki, şehirlerarası operatörden telefon numarasını istemek zorunda kaldı. Telefon çalmaktayken, sormak istediği şeyi arkadaşını gücendirmeden sormanın bir yolunu bulmaya çalıştı.</p><p class="calibre3">"Pronto. Narasconi" diye cevap verdi bir kadın sesi.</p><p class="calibre3">"Ciao, Roberta" dedi Brunetti. "Benim, Guido."</p><p class="calibre3">"A, Guido, sesini duymak ne güzel! Nasılsın? Paola nasıl? Çocuklar iyi mi?"</p><p class="calibre3">"Hepimiz iyiyiz, Roberta. Michele orada mı?"</p><p class="calibre3">"Burada; dur gidip çağırayım." Brunetti telefonun tok bir gümbürtüyle yere bırakıldığını, sonra Roberta'nın kocasına seslenen sesini duydu. Muhtelif çarpma sesleri ve patırtılardan sonra, telefonda Michele'nin sesi duyuldu: "Ciao, Guido. Nasılsın ve ne istiyorsun?" Bu soruyu izleyen kahkaha, her türlü kötü niyet olasılığını bertaraf etti.</p><p class="calibre3">Brunetti mahcubiyet sözleriyle zaman ya da enerji harcamamaya karar verdi. "Michele, bu defa babanın hafızasına ihtiyacım var. Seninkinin yetmeyeceği kadar eski bir mesele. Baban nasıl, iyi mi?"</p><p class="calibre3">"Hâlâ çalışıyor. RAI, ondan televizyonun ilk dönemlerine ilişkin bir program hazırlamasını istedi. Eğer yaparsa haber veririm, sen de seyredersin. Öğrenmek istediğin nedir?"</p><p class="calibre3">"Clemenza Santina adlı bir opera şarkıcısını hatırlayıp hatırlamadığını soracaktım. Savaştan önce sahneye çıkıyormuş."</p><p class="calibre3">Michele belli belirsiz bir ses çıkardı. "İsim tanıdık geldi, ama nereden hatırladığımı çıkaramıyorum. Savaş yıllarına rastlıyorsa, babam hatırlayacaktır."</p><p class="calibre3">"İki de kız kardeşi varmış. Üçü de şarkı söylüyormuş" diye açıkladı Brunetti.</p><p class="calibre3">"Tamam, şimdi hatırladım. Şantöz C'ler ya da Afet C'ler gibi bir şeydi. Onlar hakkında ne öğrenmek istiyorsun?"</p><p class="calibre3">"Ne öğrenebilirsem. Babanın hatırlayacağı her şey işime yarar."</p><p class="calibre3">"Bunun Wellauer'le bir ilgisi var mı?" diye sordu Michele, nadiren yanlış çıkan bir sezgiyle.</p><p class="calibre3">"Evet."</p><p class="calibre3">Michele uzun ve anlamlı bir ıslık sesi çıkardı. "Dosya senin mi?"</p><p class="calibre3">"Evet."</p><p class="calibre3">Aynı ıslık sesi bir kez daha duyuldu. "Yerinde olmak istemezdim, Guido. Kimin yaptığını bulup çıkaramazsan basın seni çiğ çiğ yer. Vatana sürülen leke... Sanata sürülen leke... Falan feşmekân."</p><p class="calibre3">"Biliyorum" demekle yetindi Guido. Zaten üç gündür sürekli bu gibi sözler duymaktaydı.</p><p class="calibre3">Michele durumu kavramakta gecikmedi. "Özür dilerim Guido, özür dilerim. Babama ne sormamı istiyorsun?"</p><p class="calibre3">"Wellauer ile bu kız kardeşler hakkında bir söylenti çıktığını duymuş mu hiç?"</p><p class="calibre3">"Mutat söylentilerden mi yani?"</p><p class="calibre3">"Evet, başka herhangi bir söylenti de olabilir. Adam o sıralar evliymiş. Bunun bir önemi var mı, bilmiyorum."</p><p class="calibre3">"Şu intihar eden kadın, değil mi?" Demek Michele de gazeteleri okumuştu.</p><p class="calibre3">"Hayır, o ikincisi. O zamanlar henüz ilk karısıyla evliymiş. Baban bu konuda da bir şeyler hatırlayacak olursa sevinirim. Ama bu savaştan hemen öncesine rastlıyor; 1938-1939 sıraları."</p><p class="calibre3">"Kadın başına bir çeşit politik bela açmıştı galiba, değil mi? Hitler'e mi hakaret etmişti, ne?"</p><p class="calibre3">"Mussolini'ye. Savaş yıllarını ev hapsinde geçirmiş. Hitler'e hakaret etmiş olsa öldürülürdü. Kadının Wellauer'le ilişkisinin ne olduğunu öğrenmek istiyorum. Bir de mümkünse, öbür kız kardeşlerin de."</p><p class="calibre3">"Bu ne kadar acil, Guido?"</p><p class="calibre3">"Çok."</p><p class="calibre3">"Tamam. Babamı bu sabah gördüm, ama akşamüzeri ona uğrayabilirim. Çok hoşuna gidecek. Hafızasına başvurulması ona kendini önemli hissettirecek. Geçmişten bahsetmeyi ne kadar sever, bilirsin."</p><p class="calibre3">"Evet, bilirim. Aklıma gelen tek isim o oldu Michele."</p><p class="calibre3">Bu söz arkadaşını güldürdü. insanlar pohpohlanmayı seviyordu, söylenenler doğru olsun ya da olmasın. "Bunu kendisine aktaracağını, Guido." Sonra yeniden ciddileşerek, "Peki ya Wellauer?" diye sordu. Michele'nin bir soruyu açıkça sorma kapasitesi ancak bu kadarına izin veriyordu, ama bu aslında açık bir soruydu.</p><p class="calibre3">"Henüz bir şey yok. Olay gecesi tiyatroda bini aşkın insan vardı."</p><p class="calibre3">"Bu Santina denen kadının olayla bir bağlantısı var mı?"</p><p class="calibre3">"Bilmiyorum Michele. Babanın hatırlayacaklarını dinlemeden bir şey söylemem mümkün değil."</p><p class="calibre3">"Pekâlâ, akşam onunla konuştuktan sonra seni ararım. Büyük olasılıkla geç bir saate kalır. Yine de arayayım mı?"</p><p class="calibre3">"Evet, ben evde olacağım. Olmazsam da Paola'yla konuşabilirsin. Teşekkürler Michele."</p><p class="calibre3">"Hiç önemli değil, Guido. Kendisini düşünmüş olman babamı gururlandıracak.''</p><p class="calibre3">"Bu işin duayeni o."</p><p class="calibre3">"Bunu kendisine söyleyeceğim, merak etme."</p><p class="calibre3">İkisi de yakın bir zamanda buluşma önerisi getirme zahmetine girmedi; ikisinin de eski bir dostu görmek için ülkenin yarısını kat edecek zamanı yoktu. Birbirlerine "Hoşça kal" deyip iyi dileklerini bildirmekle yetindiler.</p><p class="calibre3">Brunetti, telefonu kapadıktan sonra adamın dul karısıyla konuşmak üzere Wellauer'in evine gitme zamanının geldiğini fark etti. Miotti'ye o gün öğleden sonra ofiste olmayacağını bildiren bir not yazdı. Sonra kısa bir not daha karaladı ve sekreterlerden birine notu sabah sekizde Patta'nın masasına bırakmasını rica etti.</p><p class="calibre3">Maestronun evine randevu saatinden birkaç dakika geç ulaştı. Bu kez onu içeri alan hizmetçi kadın oldu. Cenaze töreninde bu kadını ikinci sırada otururken görmüştü. Brunetti kendisini tanıttı, kadına paltosunu verdi ve signora ile görüştükten sonra kendisini birkaç dakika rahatsız edip edemeyeceğini sordu. Kadın başını sallayarak "Si" demekle yetindi, sonra Brunetti'nin önüne düşüp iki gün önce maestronun karısıyla konuşmuş olduğu odaya götürdü.</p><p class="calibre3">Maestronun karısı ayağa kalktı ve Brunetti'nin elini sıkmak üzere birkaç adım attı. Gözlerinin etrafındaki koyu renk halkaları gören Brunetti, aradan geçen zamanın kadına yaramamış olduğunu düşündü. Cildi kurumuş ve sertleşmiş görünüyordu. Kadın oturduğu koltuğa geri döndü ve Brunetti kadının yanında yöresinde hiçbir şey olmadığını gördü -ne bir kitap, ne bir dergi, ne de bir dikiş Belli ki orada oturmuş Brunetti'yi ya da kendisini bekleyen geleceği beklemekteydi. Kadın oturdu ve bir sigara yaktı. Paketi Brunetti'ye uzatarak ona da sigara ikram etti. "Özür dilerim, sigara içmediğinizi unutmuşum," dedi İngilizce konuşarak.</p><p class="calibre3">Brunetti geçen seferki koltuğa geçip oturdu, ama bu kez defter gösterisini es geçti. "Signora, size sormam gereken bazı sorular var" dedi. Kadından bir cevap gelmeyince sözüne devam etti. "Bunlar hassas sorular ve size bunları sormak zorunda kalmamayı tercih ederdim, özellikle böyle zor bir dönemde."</p><p class="calibre3">"Ama yine de sorularınızı cevaplamamı istiyorsunuz?"</p><p class="calibre3">"Evet."</p><p class="calibre3">"O zaman sanırım sormak zorundasınız, Dottor Brunetti." Brunetti kadının terslik yapmadığını, sadece açık konuştuğunu fark etti ve sesini çıkarmadı. "Bu soruları sormanız neden gerekiyor?"</p><p class="calibre3">"Çünkü kocanızın ölümünden sorumlu olan kişiyi bulmama yardım edebilirler."</p><p class="calibre3">"Bunun önemi var mı?"</p><p class="calibre3">"Neyin önemi var mı signora?"</p><p class="calibre3">"Onu öldürenin kim olduğununun."</p><p class="calibre3">"Bu sizin için önemli değil mi, signora?"</p><p class="calibre3">"Hayır, değil. Hiçbir zaman da olmadı. Kocam öldü ve hiçbir şey onu geri getiremez. Kimin yaptığı ya da niçin yaptığı neyi değiştirir ki?"</p><p class="calibre3">"İçinizde hiç intikam duygusu yok mu?" diye sordu Brunetti, ama kadının İtalyan olmadığım soruyu sorduktan sonra hatırladı.</p><p class="calibre3">Kadın başını hafifçe geriye attı ve sigara dumanının arkasından Brunetti'ye dik dik baktı. "Evet var, commissario. Hem de çok güçlü intikam duygularım var. Her zaman olmuştur. İnsanların yaptıkları kötü şeyler için cezalandırılması gerektiğine inanırım ben."</p><p class="calibre3">"Bu da intikamla aynı şey değil mi?" diye sordu Brunetti.</p><p class="calibre3">"Siz bu karan benden daha iyi verebilecek durumdasınız, Dottor Brunetti." Kadın başını öbür tarafa çevirdi.</p><p class="calibre3">Brunetti sonunda sabırsızlıktan söze girdi. "Signora, size sormak istediğim birkaç soru var ve bu sorulara samimi cevaplar almak isterim."</p><p class="calibre3">"O zaman buyurun lütfen, sorun sorularınızı. Size istediğiniz cevapları vereceğim."</p><p class="calibre3">"Samimi cevaplar demiştim."</p><p class="calibre3">"Pekâlâ, samimi cevaplar."</p><p class="calibre3">"Kocanızın birtakım cinsel yönelimler konusundaki görüşünü öğrenmek istiyorum."</p><p class="calibre3">Bu sorunun kadını şaşırtmış olduğu belliydi. "Ne demek istiyorsunuz?"</p><p class="calibre3">"Kocanızın özellikle eşcinselliğe karşı hoşgörüsüz bir tutumu olduğunu duydum."</p><p class="calibre3">Kadının beklediği sorunun bu olmadığı Brunetti'nin dikkatinden kaçmadı. "Evet, vardı."</p><p class="calibre3">"Bunun nedeni konusunda herhangi bir fikriniz var mı?"</p><p class="calibre3">Kadın sigarasını kül tablasına bastırdı ve kollarını kavuşturarak arkasına yaslandı. "Nedir bu, psikoloji dersi mi? Birazdan, Helmut'un aslında eşcinsel olduğunu ve bunca yıldır içindeki suçluluğu klasik yolla, eşcinsellerden nefret ederek gizlediğini mi ileri süreceksiniz?" Brunetti meslek hayatı boyunca buna az rastlamamıştı, ama bu sefer durumun böyle olduğunu sanmıyordu; o yüzden sesini çıkarmadı. Kadın bu düşüncenin abesliğini vurgulamak için zorlama bir kahkaha attı. "İnanın bana commissario, kocam sandığınız gibi biri değildi."</p><p class="calibre3">Tanıdığı pek az insan onun sandığı gibiydi, Brunetti bunu biliyordu. Kadının sözüne nasıl devam edeceğini merakla bekleyerek sessizce oturdu. "Kocamın eşcinsellerden hoşlanmadığını inkâretmiyorum. Onunla çalışan herkes kısa sürede anlardı bunu. Ama nedeni, kendisinin eşcinsel oluşundan korkması değildi. Ben bu adamla iki sene evli kaldım ve onun eşcinsellikle hiçbir ilgisi yoktu, bundan emin olabilirsiniz. Sanırım eşcinselliğe karşı çıkması, evrenin düzenine ilişkin bir düşünce biçiminden kaynaklanıyordu. İnsan davranışına ilişkin bir çeşit Platoncu yaklaşımdan." Brunetti bundan daha tuhaf nedenler de duymuştu kuşkusuz.</p><p class="calibre3">"Kocanızın olumsuz duyguları lezbiyenler için de geçerli miydi?"</p><p class="calibre3">"Evet, ama erkeklerden daha çok rahatsız olurdu, belki de davranış biçimleri çoğu zaman fazla pervasızca olduğu için. Lezbiyenlere karşı olsa olsa şehvani bir ilgisi vardı sanırım. Çoğu erkekte vardır bu. Ama bu konu aramızda hiçbir zaman konuşulmadı."</p><p class="calibre3">Meslek hayatı boyunca Brunetti çok sayıda dul kadınla konuşmuş, pek çoğunu sorgulamıştı, ama kocaları hakkında bu kadar nesnel konuşmayı başaranların sayısı çok azdı. "Bunun nedeni kadının kendisinde mi yatıyor" diye düşündü Brunetti, "yoksa ölümüne pek de üzülmüş görünmediği adamda mı?"</p><p class="calibre3">"Kocanızın özellikle hazzetmediği belli kişiler var mıydı? Eşcinsel erkekler yani?"</p><p class="calibre3">"Hayır" diye hiç düşünmeden cevapladı kadın; "O anda birlikte çalıştığı insanlara bağlı olarak değişirdi sanırım."</p><p class="calibre3">"Onlara karşı mesleki önyargıları var mıydı?"</p><p class="calibre3">"Bu meslekte böyle bir şey olanaksızdır. O kadar çok eşcinsel var ki. Helmut onlardan hoşlanmazdı, ama mecbur kaldığında onlarla çalışmayı becerirdi."</p><p class="calibre3">"Birlikte çalışması gerektiğinde onlara başkalarına davrandığından farklı davranır mıydı peki?"</p><p class="calibre3">"Commissario, burada bir eşcinsel katil senaryosu yazmaya çalışmıyorsunuz umarım, ağır bir söz ya da iptal edilen bir kontrat yüzünden birinin Helmut'u öldürmüş olması gibi?"</p><p class="calibre3">"Çok daha önemsiz nedenlerle cinayet işleyen insanlar var."</p><p class="calibre3">"Tartışmaya bile değmez" dedi kadın ters bir sesle; "Sormak istediğiniz başka bir şey var mıydı?"</p><p class="calibre3">Brunetti duraksadı. Sormak istediği ikinci soru kendisinin bile ağırına gidiyordu. Bir rahipten, bir doktordan farkı olmadığını, insanların ona söylediği şeylerin onda kaldığını söyledi kendine, ama bunun doğru olmadığını biliyordu, onu aradığı kişiye götürecekse insanların sırlarını açık etmekten kaçınmayacağını biliyordu.</p><p class="calibre3">"Bir sonraki sorum genel bir soru, kişisel görüşlerle de ilgili değil." Kadının anlayacağını ve kendiliğinden bir şeyler söyleyeceğini umarak sustu. Beklediği yardım gelmedi. "Özel olarak kocanızla olan ilişkinizi kastediyorum. Sözünü edebileceğiniz herhangi bir tuhaflık var mıydı?"</p><p class="calibre3">Brunetti, kadının koltuktan kalkıp gitme dürtüsüyle savaşmasını izledi. Kadın bunun yerine, dirseği koltuğun kenarına dayalı olarak, sağ elinin orta parmağını birkaç kez alt dudağının üstünden geçirdi. "Öyle sanıyorum ki cinsel hayatımızdan söz ediyorsunuz." Brunetti başıyla onayladı. "Ve öyle sanıyorum ki bu sorunuza öfkelenebilir, içinde bulunduğumuz şu çağda 'tuhaflık'la ne kastettiğinizi açıklamanızı isteyebilirdim. Ama sadece şu kadarını söyleyeceğim: Hayır, cinsel hayatımızda 'tuhaf olan hiçbir şey yoktu. Size bundan fazlasını söyleme niyetinde değilim."</p><p class="calibre3">Kadın, Brunetti'nin sorularını cevaplamıştı. Gerçeğe ulaşıp ulaşmadığı ayrı konuydu, Brunetti'nin o anda üzerinde düşünmek istemediği bir konu. "Bu eserin sahnelenmesi sırasında kocanız solistlerden herhangi biriyle özel sorunlar yaşamış mıydı? Ya da işin içinde olan başka biriyle?"</p><p class="calibre3">"Her zamankinden fazla bir şey olmadı. Yönetmen eşcinselliği herkesçe bilinen biridir. Soprano için de bu aralar benzer söylentiler dolaşıyor."</p><p class="calibre3">"Bu kişileri tanıyor musunuz?"</p><p class="calibre3">"Provalarda merhabalaşmak dışında Santore'yle hiç konuşmadım. Flavia'yı tanırım, ama yakından değil. Partilerde karşılaşıp sohbet etmişliğimiz vardır."</p><p class="calibre3">"Onun hakkındaki düşünceleriniz nedir?"</p><p class="calibre3">"Olağanüstü bir solist olduğunu düşünüyorum; Helmut da öyle düşünürdü" diye cevap verdi kadın, Brunetti'nin sorusunu özellikle yanlış anlayarak.</p><p class="calibre3">"Ya kişisel olarak?"</p><p class="calibre3">"Kişisel olarak, harika bir insan olduğunu düşünüyorum. Kimi zaman mizah duygusu biraz kıttır, ama birlikte birkaç saat geçirmek için hoş bir insandır. Ayrıca şaşırtıcı ölçüde zekidir. Solistlerde buna pek rastlayamazsınız." Brunetti'nin sorularını bilerek yanlış anlamakta direttiği ve açıkça sorulmadıkça istediği şeyi ona vermeyeceği ortadaydı.</p><p class="calibre3">"Peki ya söylentiler?"</p><p class="calibre3">"Onları hiçbir zaman ciddiye alınacak kadar önemli bulmadım."</p><p class="calibre3">"Ya kocanız?"</p><p class="calibre3">"Sanırım o inanıyordu. Hayır, bu bir yalan. Kocamın bu söylentilere inandığını biliyorum. Bir gece bu doğrultuda bir şey söylemişti. Söylediği şeyin ne olduğunu şu anda hatırlamıyorum, ama söylentilere inandığını açıkça ortaya koymuştu."</p><p class="calibre3">"Ama siz yine de ikna olmadınız?"</p><p class="calibre3">"Commissario" dedi kadın, abartılı bir sabırla; "söylediklerimi anlayıp anlamadığınızdan emin değilim. Mesele bu söylentilerin doğruluğu konusunda Helmut'un beni ikna etmeyi başarıp başaramadığı değil. Helmut bunların önemli olduğu konusunda beni ikna edemedi, mesele bu. Dolayısıyla, bugün siz bahsini açana kadar bu konuyu unuttum."</p><p class="calibre3">Brunetti hiçbir onay işareti vermeden sordu: "Ya Santore? Kocanız onun hakkında herhangi bir şey söylemiş miydi?"</p><p class="calibre3">"Hatırlayabildiğim kadarıyla hayır." Kadın bir sigara daha yaktı. "Bu konuda fikir ayrılığı içindeydik. Kocamın önyargılarına karşı tahammülsüzdüm ve o da bunu biliyordu; bu yüzden, karşılıklı bir anlaşmayla bu gibi tartışmalardan uzak dururduk. Helmut, kişisel duygularını işine karıştırmayacak kadar büyük bir müzisyendi. Sevdiğim yanlarından biriydi bu."</p><p class="calibre3">"Kocanıza sadık mıydınız, signora?"</p><p class="calibre3">Kadının bu soruyu beklemekte olduğu ortadaydı. "Evet, sanırım öyleydim" dedi uzun bir sessizlikten sonra.</p><p class="calibre3">"Korkarım bu ifadeden bir anlam çıkarmam mümkün değil" dedi Brunetti.</p><p class="calibre3">"Sorunuzun cevabı 'sadakat' sözcüğüyle ne kastettiğinize bağlı sanırım.</p><p class="calibre3">"Evet" diye düşündü Brunetti, "sanırım buna bağlı, ama bu sözcüğün ne anlama geldiği de oldukça açık olsa gerek, italya gibi bir yerde bile." Birdenbire içini büyük bir bıkkınlık kapladı.</p><p class="calibre3">"Onunla evli olduğunuz süre içinde kocanızdan başka biriyle cinsel ilişki kurdunuz mu?"</p><p class="calibre3">Cevap hemen geldi: "Hayır."</p><p class="calibre3">Brunetti kendisinden hangi sorunun beklendiğini biliyordu. "O halde neden 'sanırım' sözcüğünü kullandınız?"</p><p class="calibre3">"Bir nedeni yok. Basmakalıp sorular duymaktan bıkmıştım, hepsi o."</p><p class="calibre3">"Ben de anlaşılmaz cevaplar almaktan" diye parladı Brunetti.</p><p class="calibre3">"Evet, sizi anlayabiliyorum." Kadın gülümseyerek bir ateşkes çağrısında bulundu.</p><p class="calibre3">Brunetti defter numarasını sergilemeye üşendiği için, defterini cebine koyarak görüşmenin bittiğini haber verme şansı yoktu. Bu yüzden ayağa kalkarak, "Bir şey daha var" dedi.</p><p class="calibre3">"Evet?"</p><p class="calibre3">"Kocanızın evrakları dün sabah size geri gönderilmişti. Onlara bir kez daha bakmak için izninizi rica edecektim."</p><p class="calibre3">"Bunu evraklar elinizdeyken yapmanız gerekmiyor muydu?" diye sordu kadın, sinirini gizlemeye çalışmadan.</p><p class="calibre3">"Questura'da bir karışıklık olmuş. Evraklar çevirmenlere gittikten sonra bana gösterilmeden size geri gönderilmiş. Verdiğim rahatsızlık için özür dilerim, ama mümkünse bugün onlara bir göz atmak istiyorum. Ayrıca bir de hizmetçinizle görüşmek istiyorum. içeri girerken kısaca konuşmuştuk, ama ona sormak istediğim bazı sorular var."</p><p class="calibre3">"Evraklar Helmut'un çalışma odasında. Soldan ikinci kapı." Kadın Brunetti'ye elini uzatma zahmetine bile girmeden, hizmetçiyle ilgili soruyu duymazdan gelmeyi tercih etti. Brunetti odadan çıkarken arkasından baktı, sonra yeniden geleceğini beklemeye koyuldu.</p><p class="calibre3">Brunetti koridora çıkıp ikinci odaya doğru yürüdü. Odaya girdiğinde ilk gözüne çarpan şey Questura'dan gelmiş sarı zarf oldu. Çalışma masasının üstünde açılmamış olarak duruyordu, içi hâlâ evraklarla şişkindi. Brunetti masanın başına oturdu ve zarfı kendine doğru çekti. Sonra pencereden dışarı baktı ve şehrin içine doğru art arda yığılan çatıları fark etti. Uzaklarda bir yerde San Marco'nun sivri çan kulesi görünüyordu, sol tarafta ise opera binasının kasvetli cephesi. Brunetti dikkatini pencereden ayırdı ve zarfı yırtıp açtı.</p><p class="calibre3">Evrakları alıp bir kenara koydu. Bunların çevirisini zaten okumuştu. Kontratlar, iş anlaşmaları, kayıtlarla ilgiliydiler ve Brunetti önemsiz olduklarına karar vermişti.</p><p class="calibre3">Üç fotoğrafı zarfın içinden çekip çıkardı. Tahmin edileceği gibi, okuduğu raporda fotoğraflardan söz edilmiyordu, çünkü fotoğrafların üzerinde herhangi bir yazı yoktu. Birincisi, Wellauer'le karısının bir göl kıyısında çektirdikleri bir fotoğraftı. ikisi de güneşten yanmış ve sağlıklı görünüyordu. Brunetti fotoğrafın çekildiği tarihte adamın yetmişini aşmış olması gerektiğini kendisine hatırlatmak zorunda kaldı, çünkü ona sorulursa kendisinden çok da yaşlı görünmüyordu. ikinci fotoğrafta, eniyle boyu birbirine neredeyse eşit olan uysal ve küçük bir atın yanında duran genç bir kız vardı. Kız bir eliyle atın yularını tutmuş ve bir ayağım üzengiye doğru kaldırmıştı. Başı manasız bir açıyla yan dönmüştü,belli ki fotoğrafçı, tam atın sırtına binmek üzereyken kıza seslenerek onu hazırlıksız yakalamıştı. İnce uzun bir genç kızdı, annesinden aldığı kumral saçları binici kaskının altında iki örgü halinde uzanıyordu. Habersiz yakalandığı için gülümseme fırsatı bulamamıştı ve ilgi çekici derecede mahzun görünüyordu.</p><p class="calibre3">Üçüncü fotoğrafta üçü bir aradaydı. Annesiyle neredeyse aynı boyda olan, ama tatilde bile huzursuz görünen genç kız ortada duruyordu. Yetişkinler biraz geride durmuş, kollarını birbirlerinin beline dolamışlardı. Kız, öbür resimde olduğundan biraz daha küçük görünüyordu. Üçü de kameraya bakıp gülümsemişlerdi.</p><p class="calibre3">Zarfın içinde bunlardan başka bir de deri ciltli bir ajanda vardı. Ait olduğu yıl, altın rengi kabartma rakamlarla kapağına işlenmişti. Brunetti ajandayı açıp sayfalara göz gezdirdi. Gün isimleri Almanca olarak verilmişti ve çoğu sayfada Brunetti'nin Traviata partisyonundan hatırladığı, yana yatık gotik harflerle yazılmış notlar vardı. Notların büyük bölümü, yer ve opera isimlerine ya da konser programlarına ilişkin, kolayca anlaşılabilen kısaltmalardı: "Salz.D.G."; "ViennaBallo"; "BonnMoz. 40"; "Ldn.Cosî." Bir kısmı da kişisel ya da en azından müzikle ilgisi olmayan notlara benziyordu: "Von S7:00"; Erich &amp; H8"; "D&amp;G ÇayDemel4."</p><p class="calibre3">Brunetti, adamın öldüğü tarihten itibaren üç aylık bir süreyi geriye doğru taramaya başladı. Wellauer'in günlük temposu, kendisinin yarı yaşında bir adamı bitap düşürecek kadar yoğundu. Geriye doğru gittikçe randevu listeleri daha da ağırlaşıyordu. Bu artışı ilgi çekici bulan Brunetti, ajandanın ağustos sayfasını açarak ileri doğru okumaya başladı ve aynı şeyi bu kez tersten gözlemledi: Öğle yemekleri, çaylar ve yemek davetleri giderek azalıyordu. Masanın çekmecelerinden birinden bir kâğıt çıkardı ve hızla randevuların dökümünü yaptı: Kişisel görüşmeler sağa, müzikle ilgili olanlar sola. Ağustos ve eylül aylarında, neredeyse hiçbir notun bulunmadığı iki haftalık bir süre dışında hemen hemen her gün bir tür meşguliyeti olmuştu. Ekimde randevu sayısı azalmaya başlıyor, ayın sonuna gelindiğinde ise sosyal faaliyetler neredeyse tamamen ortadan kalkıyordu. Mesleki görüşmelerde bile bir azalma vardı, haftada en az ikiden birkaç haftada bir ya da iki randevuya düşüyordu.</p><p class="calibre3">Brunetti sonraki yıla, Wellauer'in hiçbir zaman göremeyeceği döneme atladı ve ocak sonlarındaki bir gün için düşülmüş olan "Ldn.Cosî." notunu gördü. Brunetti'nin dikkatini çeken şey, temsilin adının yanında göze çarpan küçük bir işaret oldu. Bir soru işareti miydi bu, yoksa yanlışlıkla çizilmiş bir çizgi mi?</p><p class="calibre3">Brunetti yeni bir kâğıt aldı ve ikinci bir liste çıkarmaya başladı. Bu liste, ekimden başlayarak, kişisel notların dökümünü içeriyordu. Ayın altısı için şu nota rastladı: "Erich &amp; H 2:00." Bu isimleri daha önce görmüş olduğundan, söz konusu notu yadırgamadı. Ayın yedisinde "Erich08:00" notu vardı, on beşinde ise "Petra &amp; Nikolai20:00." Bunu izleyen uzun bir boşluğun ardından, ayın yirmi yedisi için şu notu gördü: "Erich08:00." Bir arkadaşla buluşmak için tuhaf bir saatti bu. Kişisel notların sonuncusu, Venedik'e gitmelerinden iki gün önce yazılmıştı: "Erich9:00."</p><p class="calibre3">Brunetti bir de ekimin on üçü için düşülmüş bir nota rastladı: "VeniceTrav." Bunun dışında ajandada başka bir şey yoktu.</p><p class="calibre3">Ajandayı kapattı, fotoğraflar ve evraklarla birlikte yeniden zarfın içine yerleştirdi. Kendi notlarının bulunduğu kâğıtları ikiye katladı ve Signora Wellauer'le görüştüğü odaya geri döndü. Kadın tıpkı bıraktığı gibiydi, ateşin önünde oturmuş sigara içiyordu.</p><p class="calibre3">Brunetti içeri girince, "İşinizi bitirdiniz mi?" diye sordu.</p><p class="calibre3">"Evet, bitirdim." Kâğıtları hâlâ elinde tutarak, "Kocanızın ajandasını incelerken, son birkaç ayda meşguliyetlerinin eskisine göre çok azaldığını fark ettim" dedi Brunetti; "Bunun özel bir nedeni var mıydı?"</p><p class="calibre3">Kadın cevap vermeden önce biraz duraksadı. "Helmut yorgunluktan yakmıyordu, eski enerjisinin kalmadığını söylüyordu. Birkaç dostumuzla görüşüyorduk, ama söylediğiniz gibi, dostlarımızın sayısı eskisi kadar çok değildi. Ama yaptığımız her şey ajandada işaretlenmiş değil."</p><p class="calibre3">"Bunu bilmiyordum. Ama asıl merak ettiğim, kocanızdaki değişim. Size kocanızı sorduğumda bu konuda bir şey söylememiştiniz."</p><p class="calibre3">"Hatırlayacağınız üzere commissario, kocamla aramdaki cinsel ilişkiyi sormuştunuz. Ne yazık ki o da ajandada işaretli değil."</p><p class="calibre3">"Erich adının sık sık geçtiğini fark ettim."</p><p class="calibre3">"Olabilir. Bu çok mu önemli?"</p><p class="calibre3">"Önemli olduğunu söylemedim signora; sadece kocanızın ömrünün son birkaç ayında bu ismin düzenli olarak karşıma çıktığını söyledim. Sık sık da yanında bir "H" harfiyle birlikte, ama bazen de tek başına."</p><p class="calibre3">"Yaptığımız her şeyin ajandada işaretli olmadığını söylemiştim."</p><p class="calibre3">"Ama kocanız bunları defterine işleyecek kadar önemli görüyordu. Eric'in kim olduğunu sorabilir miyim?"</p><p class="calibre3">"Eric değil, Erich. Erich ve Hedwig Steinbrunner. Helmut'un en eski dostlarıdırlar."</p><p class="calibre3">"Ama sizin değil?"</p><p class="calibre3">"Sonradan benim de dostum oldular, ama Helmut onları kırk yılı aşkın bir süredir tanıyordu. Ben ise sadece iki yıldır tanıyorum, dolayısıyla onları kendi dostum değil de Helmut'un dostları olarak görmem normal."</p><p class="calibre3">"Anlıyorum. Mümkünse bana adreslerini verir misiniz?"</p><p class="calibre3">"Commissario, bunun neden önemli olduğunu anlamakta zorluk çekiyorum."</p><p class="calibre3">"Neden önemli olduğu konusundaki düşüncemi size açıklamıştım. Adreslerini vermek istemiyorsanız, eminim ki kocanızın başka dostlarından öğrenebilirim."</p><p class="calibre3">Kadın hızlıca bir sokak ismi söyledi ve adresin Berlin'de olduğunu açıkladı. Brunetti kalemini çıkarıp hâlâ elinde tutmakta olduğu kâğıda yaklaştırıncaya kadar bekledi. Brunetti hazır olduğunda, her sözcüğü, hatta Strasse sözcüğünü bile harf harf söyleyerek adresi tekrarladı. Brunetti bunun kendi aptallığı konusunda abartılı bir varsayım olduğunu düşündü.</p><p class="calibre3">"Hepsi bu mu?"</p><p class="calibre3">"Evet signora. Teşekkür ederim. Şimdi artık hizmetçinizle konuşabilir miyim?"</p><p class="calibre3">"Bunun neden gerekli olduğunu anladığımdan emin değilim."</p><p class="calibre3">Brunetti aldırmadan devam etti: "Kendisi şu anda burada mı?"</p><p class="calibre3">Signora Wellauer hiçbir şey söylemeden ayağa kalktı ve odanın bir duvarından sarkmakta olan bir kordonun yanına gitti. Yine hiçbir şey söylemeden kordonu tutup çekti, sonra şehrin çatılarına bakmakta olan pencerenin önüne gidip durdu.</p><p class="calibre3">Az sonra kapı açıldı ve hizmetçi kadın içeri girdi. Brunetti, Signora Wellauer'in bir şey söylemesini bekledi, ama kadın pencerenin önünde kaskatı duruyor, ikisine de bakmıyordu. Çaresiz kalan Brunetti, kadının da duyabileceği bir sesle konuştu: "Signora Breddes, mümkünse sizinle kısaca görüşmek istiyordum."</p><p class="calibre3">Hizmetçi kadın başını salladı, ama bir şey söylemedi.</p><p class="calibre3">"Maestronun çalışma odasını kullanmamız mümkün olabilirse" dedi Brunetti, ama dul kadın inatla pencereden bakmayı sürdürüyordu. Brunetti kapıya kadar gidip durdu, sonra önden geçmesi için hizmetçi kadına işaret etti. Koridor boyunca kadının ardı sıra yürüyüp artık aşina olduğu çalışma odasına girdi. İçeri girince kapıyı kapadı ve eliyle bir sandalyeyi gösterdi. Kadın yerini alınca,</p><p class="calibre3">Brunetti de kâğıtları incelerken oturduğu sandalyeye geçti.</p><p class="calibre3">Hizmetçi kadın ellili yaşlarının ortalarındaydı. Yaptığı işin göstergesi olabileceği gibi matem işareti de olabilecek koyu renk bir elbise giymişti. Dizlerinin dört parmak altına kadar inen etek boyu modaya uygun değildi; elbisenin kesimi de kadının tıknazlığını, omuzlarının darlığını ve göğüslerinin küçüklüğünü ortaya çıkarıyordu. Yüzü de bedeniyle kusursuzca uyuşuyordu; gözleri biraz fazla çipil, burnu ise göze batacak kadar uzundu. Sandalyenin kıyısında dimdik oturmakta olan kadın, kanal kenarlarındaki birikintilerin üstüne tüneyen o uzun bacaklı, uzun boyunlu deniz kuşlarını hatırlattı Brunetti'ye.</p><p class="calibre3">"Size birkaç soru sormak istiyorum, Signora Breddes."</p><p class="calibre3">"Signorina" diye hemen düzeltti kadın.</p><p class="calibre3">"İtalyanca konuşursak sorun olmaz umarım" dedi Brunetti.</p><p class="calibre3">"Elbette. On yıldır burada yaşıyorum." Kadın bu sözleri, Brunetti'nin sorusundan alındığını belirtecek şekilde söylemişti.</p><p class="calibre3">"Kaç yıldır maestronun yanında çalışıyorsunuz, signorina?"</p><p class="calibre3">"Yirmi. On yılı Almanya'da, on yılı da burada. Maestro buradaki daireyi satın alınca yanlarına gelip çalışmamı istedi. Ben de kabul ettim. Maestro nereye istese giderdim." Konuşma tarzından anladığına göre, kadın Venedik'teki on odalı bir apartmanda yaşamak zorunda kalmayı, ancak işverenine olan bağlılığı nedeniyle katlanılabilecek bir tür fedakârlık olarak görmekteydi.</p><p class="calibre3">"Evin bütün sorumluluğu size mi ait?"</p><p class="calibre3">"Evet. Bu evi satın almalarından kısa süre sonra buraya geldim. Maestro da gelip mobilyalar ve badana konusunda talimatlar verdi. Gerekli düzenlemelerin yapılmasından ve maestro burada yokken işlerin yürümesini sağlamaktan ben sorumluydum."</p><p class="calibre3">"Peki ya kendisi buradayken?"</p><p class="calibre3">"Evet, o zaman da."</p><p class="calibre3">"Venedik'e ne sıklıkta gelirdi?"</p><p class="calibre3">"Yılda iki ya da üç kez. Daha sık geldiği nadirdi."</p><p class="calibre3">"İş için mi gelirdi? Orkestra yönetmek için mi?"</p><p class="calibre3">"Bazen. Ama dostlarını görmek, bienale gitmek için de gelirdi." Kadın bütün bunlar sanki herkesin yaptığı şeylermiş gibi konuşuyordu.</p><p class="calibre3">"Peki burada olduğu zaman sizin sorumluluklarınız nelerdi?"</p><p class="calibre3">"Yemekleri ben pişirirdim. Gerçi partiler için gelip giden bir italyan ahçı da vardı. Çiçekleri ben seçerdim. Hizmetçileri ben denetlerdim. Kızlar italyan." Neden denetlenmeleri gerektiğini de herhalde bu açıklıyor, diye düşündü Brunetti.</p><p class="calibre3">"Evin alışverişini kim yapardı? Yemek, şarap vs.?"</p><p class="calibre3">"Maestro buradayken yemekleri ben planlar ve her sabah kızları Rialto'ya taze sebze almaya gönderirdim."</p><p class="calibre3">Brunetti kadının artık asıl sorularını cevaplamaya hazır olabileceğini düşündü. "Bu durumda maestro, siz onun yanında çalışmaktayken evlenmiş olmalı?"</p><p class="calibre3">"Evet."</p><p class="calibre3">"Bu durum sizin için herhangi bir değişiklik yarattı mı? Maestronun Venedik'e geldiği zamanlarda, demek istiyorum."</p><p class="calibre3">"Ne kastettiğinizi anlayamadım" dedi kadın, ama anlamış olduğu açıktı.</p><p class="calibre3">"Evin idaresi açısından. Maestro evlendikten sonra sorumluluklarınızda bir değişiklik oldu mu?"</p><p class="calibre3">"Hayır. Arada bir yemeği signora pişirirdi, ama pek sık değil."</p><p class="calibre3">"Başka herhangi bir şey?"</p><p class="calibre3">"Hayır."</p><p class="calibre3">"Signoranın kızının varlığı sizin için herhangi bir sorun yaratıyor muydu?"</p><p class="calibre3">"Hayır. Çok meyve yerdi. Ama bana hiçbir sıkıntı vermezdi."</p><p class="calibre3">"Anlıyorum" dedi Brunetti, cebinden bir kâğıt çıkarıp üstüne rastgele sözcükler çiziktirerek. "Signorina Breddes, maestronun burada olduğu son birkaç ay içinde nasıl demeli davranışlarında herhangi bir değişiklik gözünüze çarpmış mıydı? Size tuhaf gelen herhangi bir şey?"</p><p class="calibre3">Kadın, kucağında kavuşturduğu elleriyle sessizce oturmayı sürdürdü. "Sorunuzu anlayamadım" dedi sonunda.</p><p class="calibre3">"Halinde size tuhaf görünen herhangi bir şey var mıydı?" Sessizlik. "Pekâlâ, tuhaf demeyelim de" dedi Brunetti ve gülümsedi, bunun kendisi için ne kadar zor olduğunu anlamasını isteyerek, "olağandışı, her zamankinden farklı olan bir şey?" Kadın yine ses çıkarmayınca ekledi: "Maestronun yanında bunca zamandır çalıştığınıza ve onu evdeki herkesten daha iyi tanıdığınıza göre, olağandışı bir şey eminim ki dikkatinizden kaçmazdı." Kadının gururunu okşamak için atılmış bariz bir yemdi bu, ama böyle olması işe yaramayacağı anlamına gelmiyordu.</p><p class="calibre3">"Mesleki anlamda mı demek istiyorsunuz?"</p><p class="calibre3">"Aslında" diye başladı Brunetti, sonra yardakçı bir gülümsemeyle kadına bakarak devam etti,</p><p class="calibre3">"İşiyle ilgili de olabilir, ama herhangi başka bir şey de olabilir, belki kişisel bir şey, mesleğiyle ya da sanatıyla hiç ilgisi olmayan bir şey. Söylediğim gibi, maestroyla olan uzun tanışıklığınızın sizi bu tür şeylere karşı özellikle duyarlı kılmış olduğuna eminim."</p><p class="calibre3">Attığı yem kadına doğru yüzerken, Brunetti yemi daha da yaklaştırmak için oltayı hafifçe salladı: "Onu bu kadar uzun zamandır tanıdığınıza göre, başkalarının gözünden kaçabilecek şeyleri fark etmeniz beklenirdi."</p><p class="calibre3">"Evet, bu doğru" dedi kadın. Dudaklarını sinirli sinirli yalayarak yeme doğru biraz daha yaklaştı. Brunetti, suyu bulandırmamaya çalışarak, hiç kıpırdamadan, hiç sesini çıkarmadan oturdu. Kadın bir süre, yarım daire çizecek biçimde bir sağa bir sola çekiştirerek elbisesinin önündeki düğmelerden biriyle oynadı. "Bir şey vardı" dedi sonunda, "ama bir önemi olduğundan emin değilim."</p><p class="calibre3">"Hiç belli olmaz, belki de vardır. Unutmayın signorina, bana söyleyebileceğiniz her şey maestronun katilini bulmama yardımcı olacak." Kadının bu iddiadaki apaçık saçmalığı görmekten aciz olduğunu bir şekilde anlamıştı. Kalemini bırakıp ellerini bir rahip gibi kavuşturdu ve kadının konuşmasını bekledi.</p><p class="calibre3">"Aslında iki şey var gibiydi. Bu son gelişinde maestronun dikkati her geçen gün biraz daha dağınık görünüyordu, aklı sanki başka bir yerlerdeydi. Yok, öyle denemez, tam olarak bu değildi. Etrafında olup bitenleri sanki artık umursamaz gibiydi." Kadın sustu, ama söylediklerinden tatmin olmamıştı.</p><p class="calibre3">"Belki bana bir örnek verebilirsiniz" diye yardım etti Brunetti.</p><p class="calibre3">Kadın başını iki yana salladı, bu öneri hiç hoşuna gitmemişti. "Hayır, bunu söylemeyi beceremiyorum. Nasıl açıklayacağımı bilemiyorum. Eskiden, kendisinin yokluğunda neler olduğunu bana mutlaka sorardı; evle, hizmetçilerle, benim neler yaptığımla ilgili sorular." Kadın kızarmış mıydı, Brunetti'ye mi öyle geliyordu? "Maestro benim müzikten hoşlandığımı, kendisi burada yokken operalara ve konserlere gittiğimi bilirdi ve bana bu konuda sorular sormaya her zaman dikkat ederdi. Ama bu gelişinde hiçbir şey sormadı. Geldiklerinde bana "Merhaba" dedi ve hatırımı sordu, ama ona söylediklerime hiç aldırış etmez gibi bir hali vardı. Birkaç kez, hayır, aslında bir tek kez oldu. Akşam yemeğini kaçta istediğini sormak için çalışma odasına girmem gerekmişti. O gün öğleden sonra bir provası vardı ve kaçta biteceğini bilmiyordum, o yüzden sormak için çalışma odasına gittim. Her zaman yaptığım gibi kapıyı vurup girdim. Ama o istifini bozmadı, ben orada değilmişim gibi davrandı, yazdığı bir şeyi bitirene kadar beni birkaç dakika bekletti. Bunu neden yaptığını bilmiyorum, ama beni orada öylece bekletti, bir hizmetçi gibi. O kadar ağırıma gitti ki, sonunda çıkmaya karar verdim. Yirmi yılın üstüne bana bunu yapmamalıydı, hâkimin önünde bekleyen bir suçlu gibi beni orada bekletmemeliydi." Kadın konuşurken Brunetti kadının gözlerinde o anki acının yeniden canlandığını gördü.</p><p class="calibre3">"En sonunda, tam çıkmaya davranırken başını kaldırıp baktı ve sanki beni o anda fark etmiş gibi davrandı. Ne zaman geri dönmeyi planladığını sordum. Korkarım öfkeli bir sesle konuştum. Ona karşı sesimi yükselttim, yirmi yıldan sonra ilk kez. Ama o hiç aldırış etmedi ve ne zaman döneceğini söylemekle yetindi. Sonra sanırım bana öyle davrandığı için pişman oldu, çünkü çiçeklerin çok güzel olduğunu söyledi. Burada olduğu zamanlar evde hep çiçekler olmasını isterdi." Kadın zayıflamış bir sesle ilgisiz bir ayrıntı ekledi: "Çiçekleri Biancat'tan sipariş ederiz. Canal Grande'nin ta öbür ucundan."</p><p class="calibre3">Brunetti işittiği şeyin ne olduğundan emin değildi; öfke mi, acı mı, yoksa her ikisi mi? Yirmi yıl boyunca hizmetçilik yapmak demek, hiç kuşkusuz, hizmetçi muamelesi görmeme hakkını kazanmak demekti.</p><p class="calibre3">"Başka şeyler de vardı, ama o zamanlar onları önemsememiştim."</p><p class="calibre3">"Ne gibi şeyler?"</p><p class="calibre3">"Maestro sanki..." dedi kadın, bir şeyi hem söyleyip hem de söylememenin bir yolunu arayarak; "Maestro sanki yaşlanmış gibiydi. Tamam, onu son görüşümün üstünden bir yıl geçmişti, ama aradaki fark daha büyüktü. Her zaman o kadar genç, o kadar hayat doluydu ki. Ama bu kez yaşlı bir adam gibi görünüyordu." Sözlerini destekleyen bir kanıt sunmak için ekledi: "Gözlük takmaya başlamıştı. Ama okuma gözlüğü değil."</p><p class="calibre3">"Bu size tuhaf mı görünmüştü, signorina?"</p><p class="calibre3">"Evet, benim yaşımdaki insanlar," dedi kadın dürüstçe, "genellikle gözlük takmaya okuma gözlüğüyle başlarlar, yakında olan şeyleri görebilmek için. Ama maestro gözlüklerini okurken kullanmıyordu."</p><p class="calibre3">"Bunu nereden biliyorsunuz?"</p><p class="calibre3">"Çünkü bazen beş çayım ona ben götürürdüm ve onu bir şeyler okurken bulurdum, ama gözünde gözlükleri olmazdı. Beni görünce gözlüğünü alıp takar ya da sadece tepsiyi bırakmamı işaret ederdi, rahatsız edilmek istemezmiş gibi." Kadın sustu.</p><p class="calibre3">"İki şey olduğunu söylemiştiniz, signorina. İkincisinin ne olduğunu sorabilir miyim?"</p><p class="calibre3">"Söylemesem sanırım daha iyi olacak" dedi kadın gergin bir sesle.</p><p class="calibre3">"Eğer önemsiz bir şeyse, söyleyip söylememeniz bir şeyi değiştirmeyecek. Ama eğer önemliyse, bunu yapanın kim olduğunu bulmamızı kolaylaştırabilir."</p><p class="calibre3">"Emin değilim; emin olduğum bir şey değil" dedi kadın. Direnci kırılmaktaydı. "Sadece sezdiğim bir şeydi. İkisi arasında." Kadının bu son sözleri söyleyiş tarzı, "İkisi"ni oluşturan diğer kişinin kim olduğunu açıkça ortaya koyuyordu. Brunetti sesini çıkarmadı. Kadın sözüne devam edene kadar beklemeye kararlıydı.</p><p class="calibre3">"Bu kez farklıydılar. Eskiden, her zaman... nasıl açıklayacağımı bilemiyorum. Birbirlerine hep yakındılar, konuşur, bir şeyler paylaşır, birbirlerine dokunurlardı." Evli insanlara özgü bir davranış biçimi olarak bunu hiç uygun bulmadığı sesinden anlaşılıyordu. "Ama bu gelişlerinde, birbirlerine karşı davranışlarında bir farklılık vardı. Başka birisinin fark edebileceği kadar açık bir şey değildi. ; Birbirlerine hâlâ kibar davranıyorlardı, ama eskiden yaptıkları gibi birbirlerine dokunmuyorlardı, kimsenin onları göremeyeceği zamanlarda yani." Kendisi dışında kimsenin. Kadın Brunetti'ye baktı. "Bunların bir anlamı var mı, biliniyorum."</p><p class="calibre3">"Evet, sanıyorum ki var signorina. Aralarındaki bu soğukluğa neyin yol açmış olabileceği konusunda bir fikriniz var mı?"</p><p class="calibre3">Brunetti sorunun cevabının ya da en azından cevaba ilişkin bir tahminin kadının gözlerinde belirdiğini gördü, ama sonra gördüğü şey aynı hızla silinip gitti. Brunetti bir şey gördüğünü biliyordu,ama kadının o şeyin farkına varıp varmadığından emin olamadı. "Herhangi bir fikir?" diye tekrarladı. Daha ağzını açtığı anda, fazla ileri gittiğini anlamıştı.</p><p class="calibre3">"Hayır. Hiçbir fikrim yok." Kadın başını iki yana sallayarak kendini azat etti.</p><p class="calibre3">"Öbür hizmetçilerin bunun farkına varıp varmadıklarını biliyor musunuz?"</p><p class="calibre3">Kadın sandalyesinde doğruldu. "Hizmetçilerle konuşacağım bir konu değil bu."</p><p class="calibre3">"Elbette, elbette" diye mırıldandı Brunetti; "Kesinlikle böyle bir imada bulunmak istemedim."</p><p class="calibre3">Kadının bu kadar konuştuğuna bile şimdiden pişman olduğunu görebiliyordu. En iyisi kadının söylediklerini mümkün olduğunca önemsiz göstermek olacaktı. Böylece gerektiğinde bunları tekrarlamaktan kaçınmayacak, ya da ileride daha fazlasını söyleyecek olursa, bunu daha kolay yapacaktı. "Bu görüşme için size teşekkür ederim signorina. Söyledikleriniz başka kaynaklardan duyduklarımızı doğruluyor. Bunların hiçbir koşulda dışarı sızmayacağı konusunda size güvence vermeme herhalde gerek yok. Aklınıza başka bir şey gelecek olursa, lütfen beni Questura'dan arayın."</p><p class="calibre3">"Benim hakkımda yanlış düşünmenizi istemem..." diye başladı kadın, ama Brunetti'nin onun hakkında ne düşünebileceğini söylemeye dili varmadı.</p><p class="calibre3">"Hakkınızdaki tek düşüncem, maestroya hâlâ son derece bağlı birisi olduğunuzdur signorina. Bu konuda sizi temin ederim." Söylediği şey doğru olduğuna göre, kadına bu kadarcık bir iyilik yapmasında hiçbir sakınca yoktu. Kadının yüzündeki çizgiler belli belirsiz yumuşadı. Brunetti ayağa kalktı ve kadına elini uzattı. Kadının eli küçücük, kuş gibi bir şeydi; şaşırtıcı ölçüde narin görünüyordu. Kadın onu koridordan geçirip sokak kapısına kadar götürdü, kısa bir süre ortadan kayboldu, sonra elinde Brunetti'nin paltosuyla geri döndü. "Söyler misiniz, signorina" diye sordu Brunetti, "şimdi ne yapmayı düşünüyorsunuz? Venedik'te kalacak mısınız?" Kadın, Brunetti'nin yüzüne, sokakta önüne çıkmış bir meczupmuş gibi baktı. "Hayır; en kısa zamanda Ghent'e dönmeyi düşünüyorum."</p><p class="calibre3">"Bunu ne zaman yapacağınız konusunda bir fikriniz var mı?"</p><p class="calibre3">"Signoranın evle ilgili bir karar vermesi gerekecek. O, bu kararı verene kadar kalacağım; sonra memleketime, ait olduğum yere döneceğim." Bunu söyledikten sonra Brunetti'ye kapıyı açtı ve arkasından sessizce kapattı. Merdivenden inerken Brunetti birinci kat sahanlığında durup camdan dışarı baktı. Uzaklarda bir yerde, çan kulesinin tepesindeki melek, şehri ve bütün sakinlerini kutsar gibi kanatlarını açmıştı. Sürgün diye düşündü Brunetti, dünyanın en güzel şehrinde geçirilse bile, yine de sürgündür.</p><div class="mbppagebreak" id="calibre_pb_16"></div>
</body></html>
