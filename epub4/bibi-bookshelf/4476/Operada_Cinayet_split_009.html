<?xml version='1.0' encoding='utf-8'?>
<html xmlns="http://www.w3.org/1999/xhtml">
  <head>
    <title>Operada Cinayet</title>
    <meta http-equiv="Content-Type" content="text/html; charset=utf-8"/>
  <link href="stylesheet.css" rel="stylesheet" type="text/css"/>
<link href="page_styles.css" rel="stylesheet" type="text/css"/>
</head>
  <body class="calibre">
<p id="filepos146698" class="calibre1">
</p><p class="calibre3"><span class="bold">8</span></p><p class="calibre3">Brunetti, motorla kente dönerken önceden haber vermeden Flaovia Petrelli'ye uğrayıp, bir gece önce maestro ile konuşup konuşmadığı konusunda kadının hafızasını yoklamaya karar verdi. Yapacak bir iş bulduğu için keyiflenmişti. Fondamente Nuove'de motordan indi ve SS Giovanni e Paolo Kilisesi'nin hemen yanındaki hastaneye doğru yürüdü. Sokak adlarının sayısı altıyı geçmeyen ve numaralama sistemi herhangi bir plana ya da mantığa dayanmayan Venedik gibi bir kentte Amerikalı kadının verdiği adresin hiçbir anlamı yoktu. Eve ulaşmanın tek yolu, kiliseye kadar gidip çevrede oturan birine adres sormaktı. Brett Lynch'i bulmak pek zor olmayacaktı. Yabancılar genellikle kentin böyle orta halli mahallelerinde değil, lüks bölgelerinde oturur, içlerinden pek azı Brett Lynch gibi burada doğup büyümüşçesine kusursuz bir İtalyanca konuşabilirdi.</p><p class="calibre3">Brunetti kilisenin önünde rastladığı kadına önce kapı numarasını, sonra Amerikalıyı sordu, ama kadın iki soruya da cevap veremedi. Maria'ya sormasını önerdi; hangi Maria'yı kastettiğinin anlaşıldığından emin bir tavırla söylemişti bu adı. Sonunda Maria'nın yakınlardaki ilkokulun karşısındaki gazete bayii olduğu anlaşıldı. Amerikalının nerede oturduğunu Maria bilmiyorsa kadın buralarda oturmuyor demekti.</p><p class="calibre3">Brunetti, Maria'yı kilisenin karşısındaki köprünün başında buldu. Kendisi kâhin, gazeteler de birer kehanetmiş edasıyla gazete dağıtan, kır saçlı, yaşı belli olmayan bir kadındı. Brunetti aradığı numarayı söyleyince kadın gülümseyerek, "Ha, Signorina Lynch," diye karşılık verdi; bu adı İtalyancanın gerektirdiği gibi iki hecede söylemişti Calle della Testa'dan doğru aşağı, sağdaki köşebaşı, dördüncü zil. Acaba giderken signorinanın gazetelerini de götürür müydü?</p><p class="calibre3">Brunetti apartmanı kolayca buldu. Zilin yanında, zamanla çizilip matlaşmış bir pirinç levhada Brett Lynch'in adı yazılıydı. Brunetti zili bir kere çaldı. Biraz sonra dahili telefondan bir ses kim olduğunu sordu. Brunetti bir an gazeteleri getirdiğini söylemek istediyse de vazgeçti, sadece adını ve rütbesini bildirdi. Karşıdaki ses her kimse başka bir şey söylemedi, ama kapı açıldı ve Brunetti içeri girdi. Sağdaki merdivenlerden yukarı çıkmaya başladı. Merdivenin her basamağı yüzyıllardır kullanılmanın etkisiyle aşınmış, ortaları çukurlaşmıştı. Yüzeyin meyiline uyarak ayağını basamakların tam orta yerine yerleştirmek zorunda kalması hoşuna gitti. İki kat, ardından bir üçüncü kat merdiveni çıktı. Dördüncü katın başında merdivenler genişledi, orta yerleri aşınmış orijinal mermer basamaklar yerlerini düzgün kesilmiş İstria mermeri parçalarına bıraktı. Binanın bu bölümü kısa süre önce köklü bir tamir görmüş olmalıydı.</p><p class="calibre3">Merdivenler madeni, siyah bir kapıda sona erdi. Brunetti kapıya doğru yaklaşırken, üst kilidin tepesindeki ufacık göz deliğinden izlendiğini hissetti. Kapıyı vurmak için elini kaldırmak üzereyken Brett Lynch kapıyı açtı, kenara çekilip Brunetti'ye içeri girmesini söyledi.</p><p class="calibre3">Brunetti, her İtalyan gibi, yabancı birinin evine izinsiz girmemek için geleneksel olarak "Permesso" diye mırıldandı. Brett Lynch gülümsedi, ama elini uzatmadı. Komisere yol göstermek üzere arkasını dönüp holden salona doğru yürüdü.</p><p class="calibre3">Komiser, en az on metreye on beş metre boyutlarında koca bir salona girdiğinde şaşaladı. Salonun zemini, kentin en eski evlerinin çatılarını taşıyan kalın meşe kirişlerle kaplanmıştı.</p><p class="calibre3">Duvarlardaki boya ve sıva kazınmış, orijinal tuğlalar ortaya çıkarılmıştı. Salonun en ilginç özelliği, sivri, yüksek tavanın iki yanında üçerli sırayla yer alan altı pencereden içeri giren parlak gün ışığıydı. Bu kadar eski bir binayı böylesine değiştirebilmek için gerekli izinleri alan birinin ya yüksek yerden torpili vardır, ya da hem belediye reisine hem de planlama müdürüne şantaj yapmıştır diye düşündü Brunetti. Taze ahşap kokusuna bakılacak olursa inşaat kısa süre önce bitmişti.</p><p class="calibre3">Dikkatini evden ayırıp ev sahibine çevirdi. Kadının ne kadar uzun boylu olduğunu bir gece önce fark edememişti. Amerikan zevkine uygun, sert vücut hatları vardı. Ama uzun boylularda sık sık görülen o narin yapıya sahip değildi. Sağlıklı ve zinde görünüyordu, pürüzsüz cildi ve parlak gözleri de bu görüntüsünü vurgulamaktaydı. Brunetti, gözlerini ondan ayıramadığını fark etti. Kadının zeki bakışlarından fazlasıyla etkilenmiş, aynı zamanda bu bakışlarda bir kurnazlık belirtisi aradığına şaşırmıştı. Onu olduğu gibi, çekici ve akıllı bir kadın olarak kabullenemediğine hayret ediyordu.</p><p class="calibre3">Flavia Petrelli, salonun sonunda, uzaktan San Marco çan kulesine bakan pencerelerden birinin önünde, oldukça yapmacık bir pozda oturmaktaydı. Başını hafifçe eğerek Brunetti'yi selamlamakla yetindi. Komiser de aynı şekilde karşılık verdikten sonra Brett Lynch'e dönerek, "Gazetelerinizi getirdim" dedi.</p><p class="calibre3">Baş sayfalardaki resimlerle iri puntolu manşetlerin üste gelmesine özen göstererek gazeteleri uzattı. Kadın haberlere kısaca göz attı, "Teşekkür ederim" dedi ve gazeteleri katlayıp sehpanın üzerine attı.</p><p class="calibre3">"Sizi tebrik ederim, eviniz çok güzel Miss Lynch."</p><p class="calibre3">"Teşekkür ederim" dedi kadın kısaca.</p><p class="calibre3">"Böylesine eski bir binada bu kadar çok ışık, bunca çatı penceresi oldukça alışılmamış bir durum" dedi Brunetti merakla.</p><p class="calibre3">"Gerçekten de öyle" diye karşılık verdi kadın.</p><p class="calibre3">"Bakın, commissario" diye araya girdi Flavia Petrelli, "buraya herhalde iç mimari konusunda tartışmaya gelmediniz, değil mi?"</p><p class="calibre3">Brett Lynch, arkadaşının kabalığını telafi etmek istercesine, "Lütfen oturun Dottor Brunetti" dedi, odanın ortasında duran uzun cam sehpanın yanındaki alçak divanı işaret ederek. "Kahve içer miydiniz?" Ev sahibeliğinde kusur etmemek için, sırf nezaketten sorulmuş bir soruydu bu.</p><p class="calibre3">Brunetti, canı hiç kahve istemediği halde, bir süre daha kalma niyetine sopranonun nasıl tepki göstereceğini görmek için teklifi kabul etti. Arkadaşı kahve yapmak üzere mutfağa gidince Petrelli, komiseri görmezlikten gelerek dikkatini kucağındaki partisyona çevirdi.</p><p class="calibre3">Ev sahibi kahve yapmakla, soprano da Brunetti'yle ilgilenmediğini göstermekle meşgulken komiser dikkatle çevresine bakındı. Karşısındaki duvar baştan başa kitap raflarıyla kaplıydı. Adları aşağıdan yukarı doğru yazılmış kitapların İtalyanca, yukarıdan aşağı doğru yazılmış olanların ise İngilizce oldukları kolayca belli oluyordu. Ancak kitap sırtlarının yarısından çoğunda, Brunetti'nin Çince olabileceğini tahmin ettiği birtakım işaretler vardı. Kitapların hepsi birçok kez okunmuş gibi görünüyordu. Kitap sıralarının aralarında, Brunetti'ye uzaktan uzağa Doğu sanatını hatırlatan küçük seramikler, kâseler ve minik insan heykelleri yer almaktaydı. Raflardan biri, komple opera kayıtları olduğu anlaşılan CD kutularıyla doluydu. Sol tarafta, son derece karmaşık görünen bir stereo müzik seti, köşelerde de tahta sehpalar üzerinde iki büyük hoparlör göze çarpıyordu. Duvarlarda Brunetti'nin hiç de hoşuna gitmeyen, parlak renkli modern tablolar asılıydı.</p><p class="calibre3">Miss Lynch, çok geçmeden mutfaktan salona döndü. Elindeki gümüş tepside iki küçük espresso fincanı, iki kaşık ve gümüş bir şekerlik duruyordu. Üstünde, Amerika'nın adını bile duymamış bir blucin, ayaklarında yine o çizmelerden vardı; bu seferkiler kızıl kahverengiydi. Acaba haftanın her günü ayrı renkte bir çizme mi giyiyordu? Bu kadın neden Brunetti'nin huzurunu kaçırıyordu? Yabancı olduğu halde İtalyancayı onun kadar iyi konuştuğu ve Brunetti'nin hayal bile edemeyeceği bir evde oturduğu için mi?</p><p class="calibre3">Miss Lynch fincanlardan birini Brunetti'nin önüne bıraktı, komiser teşekkür edip kadının oturmasını bekledi. Onun fincanına da şeker koymaya davranınca kadın hafifçe başını sallayarak reddetti. Brunetti, kahvesine iki kaşık şeker koyduktan sonra yeniden kanepeye oturup arkasına yaslandı. "San Michele'den geliyorum" diye söze başladı; "Ölüm nedeni siyanürmüş." Miss Lynch fincanını dudaklarına götürüp kahvesinden bir yudum aldı. "Kahvesine karıştırılmış."</p><p class="calibre3">Miss Lynch kahve fincanını tabağına koyup sehpaya bıraktı.</p><p class="calibre3">Flavia Petrelli başını notalardan kaldırdı, ama sözler Miss Lynch'ten geldi: "Hiç değilse hızlı bir ölüm. Katil ince düşünceli biriymiş doğrusu." Arkadaşına döndü. "Kahve istiyor muydun Flavia?"</p><p class="calibre3">Brunetti bütün bunları biraz fazla yapmacık bulduğu halde üstünde durmadı ve Miss Lynch'in beklediği soruyu sordu: "Bu sözlerinizden maestrodan pek hoşlanmadığınız sonucunu çıkarmak doğru olur mu, Miss Lynch?"</p><p class="calibre3">"Evet" diye karşılık verdi kadın, komiserin gözlerinin içine bakarak; "Ne ben ondan hoşlanırdım, ne de o benden."</p><p class="calibre3">"Bunun özel bir nedeni var mıydı?"</p><p class="calibre3">Kadın küçümser bir tavırla elini salladı, "Birçok konuda farklı görüşlerdeydik." Anlaşılan bunu yeterli bir neden olarak görüyordu.</p><p class="calibre3">Komiser, Petrelli'ye döndü. "Sizin maestroyla ilişkiniz arkadaşınızınkinden farklı mıydı?"</p><p class="calibre3">Petrelli cevap vermeden önce elindeki partisyonu kapatıp dikkatle ayaklarının dibine bıraktı. "Evet, öyleydi. Helmut'la her zaman uyum içinde çalışırdık. Mesleki açıdan birbirimize saygımız büyüktü."</p><p class="calibre3">"Ya kişisel olarak?"</p><p class="calibre3">"Tabii, kişisel olarak da saygılıydık" diye karşılık verdi Petrelli çabucak; "Ama ilişkimiz öncelikle meslekiydi."</p><p class="calibre3">"Sakıncası yoksa, maestro hakkındaki kişisel duygularınızı öğrenebilir miyim?" Flavia Petrelli hazırlıklı olmasına rağmen bu sorudan hiç hoşlanmamış gibi görünüyordu. Oturduğu yerde kıpırdanmaya başladı. Brunetti ise kadının sorudan rahatsız olduğunu bu kadar açıkça belli etmesine şaşırmıştı. Yıllar boyu onun hakkında okuduklarından kadının çok iyi bir oyuncu olduğunu biliyordu. Petrelli, Wellauer'le ilişkisinin bazı yönlerini saklamak istese bunu nasıl yapacağını bilirdi; ilk sevgilisiyle ilgili soruları cevaplandırmak zorunda kalan bir genç kız gibi oturduğu yerde kıvranmazdı.</p><p class="calibre3">Brunetti, sessizliği uzatmak için sorusunu özellikle tekrarlamadı.</p><p class="calibre3">Petrelli sonunda, "Onu sevmezdim" dedi gönülsüzce.</p><p class="calibre3">Soprano başka bir şey söylemeyince Brunetti, "Miss Lynch'e sorduğum soruyu tekrarlamama izin verirseniz, bunun özel bir nedeni var mıydı?" diye sordu. "Birbirimize ne kadar da saygılı davranıyoruz" diye düşündü Brunetti. Yaşlı adam, laguna'ın karşı yakasında kaskatı kesilmiş, iç organları çıkarılmış bir halde yatarken biz burada kibarlıktan kırılıyoruz. Lütfen söyler miydiniz? Acaba sorabilir miyim? Bir an için tekrar Napoli'de olmak istedi; korkunç yıllar geçirdiği bu kentte karşılaştığı insanlar, dilin inceliklerinden değil, kaba kuvvetten anlarlardı.</p><p class="calibre3">Signora Petrelli, "Belli bir nedeni yoktu" diyerek dalgınlığından sıyrıldı. "Sadece antipatico buluyordum."</p><p class="calibre3">"Ya" dedi Brunetti kendi kendine, bu sözcüğü yeniden duyduğunda. Uzun cümleler kurmaktan çok daha iyi doğrusu; her türlü ikili uyuşmazlıkta birinin antipatico olduğunu söyleyivermekle, iki kişi arasında o ne olduğu belirsiz kimyanın oluşmadığını belirtmekle, her şey mucizevi bir şekilde açıklanmış oluyordu. Belirsiz ve yetersiz bir cevaptı bu, ama anlaşılan Brunetti bundan fazlasını beklememeliydi.</p><p class="calibre3">"Karşılıklı mıydı?" diye sordu istifini bozmadan; "Maestro da sizi antipatik mi buluyordu?"</p><p class="calibre3">Petrelli, kahvesini yudumlamakta olan Brett Lynch'e baktı. Komiser, ikisinin bakışlarıyla anlaşıp anlaşmadıklarını kestiremedi.</p><p class="calibre3">Sonunda Signora Petrelli, oynadığı rolden hiç memnun değilmiş gibi, bir elini kaldırıp parmaklarını açtı; Brunetti, sopranonun sabah gazetelerinde yayımlanan Norma rolündeki fotoğrafında da elini böyle uzattığını hatırladı. Kadın dramatik bir hareketle elini sallayarak, "Basta. Yeter artık" dedi. Komiser, sopranodaki değişikliği hayranlıkla izlemekteydi, çünkü bu hareket Petrelli'yi birkaç yıl birden gençleştirmişti. Kadın ani bir hareketle ayağa kalktı ve yüzündeki sertlik ortadan kayboldu.</p><p class="calibre3">Petrelli dönüp komisere baktı. "Bütün bunları nasıl olsa öğreneceksiniz. İyisi mi, ben size anlatayım." Brunetti, porselen tıkırtısından öteki kadının fincanını tabağına yerleştirdiğini duydu, ama gözlerini sopranodan ayırmadı. "Beni lezbiyenlikle, Brett'i de sevgilim olmakla suçladı." Petrelli durakladı, Brunetti'nin tepki göstermesini bekledi. Komiser ses çıkarmayınca soprano sözüne devam etti. "Her şey provaların üçüncü gününde başladı. Doğrudan doğruya ya da kesin bir şey söylemedi, ama benimle konuşmasından, Brett'ten söz ediş tarzından anlaşılıyordu." Yine durakladı, yine tepki bekledi ve alamadı. "Birinci haftanın sonunda bir sözüm üzerine aramızda tartışma çıktı ve sonunda kocama mektup yazmak istediğini söyledi." Kısa bir aradan sonra, "Eski kocama" diye düzeltti. Kadın yine Brunetti'nin tepkisini bekledi.</p><p class="calibre3">Komiser meraklanmıştı. "Neden böyle bir şey yaptı?" diye sordu.</p><p class="calibre3">"Kocam İspanyol'dur, ama İtalya'da boşandık. İtalyan yasalarına göre çocukların velayeti bana verildi. Bu ülkede kocam bana böyle bir suçlama yöneltecek olsa..." Çocuklarını yanında tutabilmesinin ne kadar zayıf bir olasılık olduğunu göstermek istercesine sözünü yarıda bıraktı.</p><p class="calibre3">"Ya çocuklar?" diye sordu komiser.</p><p class="calibre3">Petrelli şaşkınlıkla başını iki yana salladı, soruyu anlamamıştı.</p><p class="calibre3">"Çocuklar nerede?"</p><p class="calibre3">"Okuldalar tabii. Milano'da oturuyoruz, orada okula gidiyorlar. İş için gittiğim her yere onları da sürüklemeyi uygun bulmuyorum." Komisere birkaç adım yaklaşıp kanepenin öbür ucuna oturdu. Brunetti, Brett Lynch'e göz attığında, onun arkasını dönmüş, konuşmanın kendisini hiç ilgilendirmediğini göstermek istercesine çan kulesine doğru bakarak oturduğunu gördü.</p><p class="calibre3">Uzun bir sessizlik oldu. Brunetti az önce duyduklarını tekrar aklından geçirdi; Amerikalı kadından içgüdüsel olarak çekinmesinin bu bilgilere bağlanıp bağlanamayacağını düşündü. Ama bu suçlama doğru bile olsa, Paola'yla arkadaş çevrelerinde değişik cinsel eğilimlerde birçok tanıdıkları bulunduğu göz önüne alınırsa, Brett Lynch'ten çekinmesinin nedeni bu olamazdı.</p><p class="calibre3">"Haydi" dedi soprano sonunda.</p><p class="calibre3">"Haydi ne?" diye sordu komiser.</p><p class="calibre3">"Doğru olup olmadığını sormayacak mısınız?"</p><p class="calibre3">Brunetti başını iki yana salladı. "Doğru olup olmadığı önemli değil. Sadece tehdit etmekle kalmayıp gerçekten kocanıza haber verir miydi, önemli olan bu." Brett Lynch komisere doğru dönmüştü ve dikkatle onun yüzüne bakmaya başlamıştı.</p><p class="calibre3">Sakin bir sesle söze girdi. "Yapardı. Onu iyi tanıyan herkes bilirdi bunu. Flavia'nın kocası da çocukların velayetini alabilmek için her çareye başvururdu." Arkadaşının adını söylerken göz ucuyla ona baktı, bakışları bir an için kenetlendi. Brett Lynch oturduğu koltuğa iyice gömülerek ellerini pantolonunun ceplerine soktu ve bacaklarını uzattı.</p><p class="calibre3">Brunetti onu dikkatle incelemeye koyuldu. Kadından bu kadar çekinmesinin nedeni, bu parlak çizmeler ya da evde kayıtsızca gözler önüne serilen zenginlik miydi? Düşüncelerini toparlamaya, onu önyargısız olarak görmeye çalıştı. Kendisine konukseverlik gösteren, anlaşılan şimdi de güven besleyen, otuz yaşlarında bir kadındı Brett Lynch. İşvereninin aksine eğer Petrelli'yi işveren olarak görmek doğruysa Lynch dramatik hareketlerden kaçmıyor, yüzünün Anglosakson güzelliğini vurgulamak için herhangi bir girişimde bulunmuyordu.</p><p class="calibre3">Brunetti, Brett Lynch'in ensesindeki kusursuzca kesilmiş saçların nemli olduğunu fark etti, kadın sanki az önce banyo ya da duş yapmıştı. Dikkatini Flavia Petrelli'ye çevirdiğinde, onun da kısa süre önce banyodan çıkmış bir kadının temiz kokusunu saçtığını fark etti. Kadınları duşun altında çıplak, sarmaş dolaş olmuş, göğüslerini birbirlerine bastırmış olarak gözünün önüne getirip kendini birdenbire erotik bir fantezinin orta yerinde buluverdi ve bu hayalden ne kadar etkilendiğini fark ederek şaşaladı. Brunetti, her şeyin bir tekme ya da omuz darbesiyle kolayca halledildiği Napoli'yi özlemle hatırlamaktan kendini alamadı.</p><p class="calibre3">Amerikalı kadının sorusuyla hayallerinden sıyrıldı. "Yoksa bunu Flavia'nın yaptığına mı inanıyorsunuz? Ya da benden mi kuşkulanıyorsunuz?"</p><p class="calibre3">"Böyle bir varsayımda bulunmak için henüz çok erken" diye karşılık verdi komiser, sözlerinin doğru olmadığını bildiği halde; "Zanlılardan söz etmek için henüz çok erken."</p><p class="calibre3">"Ama cinayetin nedeninden söz etmek için çok erken değil" dedi soprano.</p><p class="calibre3">"Hayır, değil" diye onayladı Brunetti. Sopranonun geçerli bir nedeni olduğunu özellikle vurgulaması gerekmiyordu.</p><p class="calibre3">"Sanırım bu, benim de bir nedenim olduğu anlamına geliyor" diye söze girdi arkadaşı. Brunetti o güne kadar böyle garip bir aşk ilanı duymamıştı. Yoksa dostluk gösterisi miydi bu? Ya da işverene bağlılık mı? Bir de İtalyanları anlaşılmaz olmakla suçlarlardı.</p><p class="calibre3">Brunetti kesin bir şey söylememeye karar verdi. "Dediğim gibi, zanlılardan söz etmek için henüz çok erken." Konuyu değiştirmeyi uygun buldu. "Burada daha ne kadar kalacaksınız, signora?"</p><p class="calibre3">"Temsillerin sonuna kadar" dedi soprano. "Daha iki hafta var. Ay sonunda bitecek. Gerçi hafta sonlarında Milano'ya dönmek isterdim." Bu sözleri bir saptama yaparcasına vurgulamıştı, ama izin istediği belli oluyordu. Brunetti, hem anlayış belirtisi hem de kadının kentten ayrılmasında sakınca görmediğinin işareti olarak salladı. Soprano, "Sonra ne olacağını bilemiyorum" diye söze devam etti: "Bundan sonraki ilk angajmanım..." Susup arkadaşına baktı, beriki hemen, "Covent Garden, 5 ocak" diye tamamladı.</p><p class="calibre3">"O zamana kadar İtalya'da mı olacaksınız?" diye sordu komiser.</p><p class="calibre3">"Kesinlikle. Ya burada ya da Milano'da."</p><p class="calibre3">"Ya siz Miss Lynch?" diye sordu Brunetti ona dönerek.</p><p class="calibre3">Brett Lynch'in bakışları da karşılığı kadar soğuktu. "Ben de Milano'da olacağım." Hiç gerekmediği halde, "Flavia'yla" diye ekledi.</p><p class="calibre3">Komiser cebinden not defterini çıkarıp Milano'daki adreslerini sordu. Flavia Petrelli hem adresi hem de istenmediği halde telefon numarasını verdi. Brunetti her ikisini de not etti; not defterini cebine yerleştirip ayağa kalktı.</p><p class="calibre3">"Bana zaman ayırdığınız için ikinize de teşekkür ederim" dedi resmi bir tavırla.</p><p class="calibre3">"Benimle tekrar konuşmanız gerekecek mi?" diye sordu soprano.</p><p class="calibre3">"Başkalarından alacağım ifadelere bağlı" diye karşılık verdi komiser. Sözlerindeki tehdit havasına canı sıkılmış, ama dürüst biri karşılık verdiği için de memnun olmuştu. Petrelli sadece tehdidin farkına vardı; notalarını açıp kucağına yerleştirdi. Komiser artık ilgisini çekmiyordu.</p><p class="calibre3">Brunetti kapıya doğru bir adım attı ve çatı pencerelerinden süzülerek döşemeyi aydınlatan ışık huzmelerinden birinin altında durdu. Başını kaldırıp ışığın kaynağına baktı, sonra Amerikalı'ya dönerek, "Bu pencereleri yaptırmayı nasıl başardınız?" diye sordu.</p><p class="calibre3">Brett Lynch komiserin yanından geçip hole çıktı, kapının önünde durdu ve sordu: "Pencereleri nasıl yaptırdığımı mı, yoksa gerekli ruhsatı nasıl aldığımı mı soruyorsunuz?"</p><p class="calibre3">"İkincisi."</p><p class="calibre3">Kadın gülümseyerek karşılık verdi: "Planlama dairesine rüşvet verdim." .</p><p class="calibre3">"Ne kadar?" diye sordu Brunetti otomatik olarak, bir yandan pencerelerin toplam alanını hesaplarken: Her biri birer metre kareden altı pencere.</p><p class="calibre3">Kadın anlaşılan bu uygunsuz sorudan rahatsız olmayacak kadar uzun süredir Venedik'te yaşamaktaydı. Bütün yüzünü kaplayan bir gülümsemeyle, sanki dışarıdaki hava sıcaklığını bildirir gibi, "On iki milyon liret" dedi. Demek pencere başına yarım aylık, diye düşündü Brunetti.</p><p class="calibre3">"Ama bu iki yıl önceydi" dedi kadın; "Duyduğum kadarıyla o günden bu yana fiyatlar artmış." Komiser başını salladı. Venedik'te rüşvet bile enflasyona ayak uyduruyordu.</p><p class="calibre3">Kapıda el sıkıştılar. Brunetti kadının içten gülümsemesine şaşırmıştı, rüşvetten söz etmekle gizli bir işbirliğine girmiş gibiydiler. Brett Lynch hiç gereği olmadığı halde komisere ziyareti için teşekkür etti. Komiser de gerçekten samimi bir ses tonuyla karşılık verdi. Bu kadar çabuk mu pes etmişti? Rüşvet verdiğini açıkça itiraf etmesi Brett Lynch'i daha sevimli mi yapmıştı? Brunetti vedalaşıp ayrıldı ve engebeli merdiven basamaklarından keyifle inerken bu son soru üzerinde düşünceye daldı.</p><div class="mbppagebreak" id="calibre_pb_9"></div>
</body></html>
