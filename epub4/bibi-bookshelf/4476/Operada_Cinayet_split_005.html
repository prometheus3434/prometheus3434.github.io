<?xml version='1.0' encoding='utf-8'?>
<html xmlns="http://www.w3.org/1999/xhtml">
  <head>
    <title>Operada Cinayet</title>
    <meta http-equiv="Content-Type" content="text/html; charset=utf-8"/>
  <link href="stylesheet.css" rel="stylesheet" type="text/css"/>
<link href="page_styles.css" rel="stylesheet" type="text/css"/>
</head>
  <body class="calibre">
<p id="filepos71731" class="calibre1">
</p><p class="calibre3"><span class="bold">4</span></p><p class="calibre3">Brunetti, bütün kentin karanlığa bürünüp uykuya daldığı bu saatte bile hafifçe aydınlatılmış olan otele doğru yürüdü. Bir zamanlar bütün bir kıtanın zevk ve eğlence başkenti olan Venedik, artık akşam saat dokuzdan, ondan sonra adeta yok olan uyuşuk bir taşra kasabası haline gelmişti. Yaz aylarında, turistler para harcadığı ve hava iyi olduğu sürece kent, renkli geçmişini hatırlayıp pırıldıyor, ama kış geldiğinde erkenden yatağına girmek isteyen bir kocakarıya dönüp boş sokaklarını kedilerle geçmişin anılarına terk ediyordu.</p><p class="calibre3">Brunetti'ye göre bu saatler, kentin en güzel olduğu saatlerdi. Gerçek bir Venedikli olan komiser, kentin geçmişteki parlaklığının birazını ancak bu saatlerde sezinleyebiliyordu. Gecenin karanlığı, Canal Grande boyunca sıralanan palazzi'lerin merdivenlerini kaplayan yosunları gizliyor, kiliselerin duvarlarındaki çatlakları görünmez hale getiriyor, resmi binaların dış yüzeylerindeki dökülmüş sıvaları kapatıyordu. Belli bir yaşı geçmiş kadınların çoğu gibi Venedik de kaybolmuş güzelliğine tekrar ulaşabilmek için ışık hilelerinin yardımına muhtaçtı. Gündüzleri sabun tozu ya da lahana taşıyan bir tekne, hava kararınca esrarengiz bir hedefe doğru yol alan sihirli bir gemi oluveriyordu. Kış günlerinde pek sık görülen sis insanları ve nesneleri değiştiriyor, köşe başlarında başıboş gezerek bir sigarayı paylaşan uzun saçlı gençleri bile geçmişten kalma garip hayaletlere benzetiyordu.</p><p class="calibre3">Brunetti, karanlık sokağın tepesinde açıkça görülen yıldızlara baktı, çok güzel olduklarını düşündü, zihninde yıldızların hayaliyle otele doğru yürümeye devam etti.</p><p class="calibre3">Otelin boş lobisi, topluma açık yerlerin gece geç saatlerdeki terk edilmiş havasına bürünmüştü. Resepsiyondaki gece nöbetçisi iskemlesini geriye doğru iterek arkalığını duvara dayamış, pembe renkli günlük spor gazetesini önüne açmıştı. Yeşilbeyaz çizgili önlük bağlamış yaşlı bir adam, lobinin mermer döşemesine talaş serpip süpürerek temizliyordu. Brunetti, talaşlara basarak yürüdüğünü ve temizlenmiş yerlerde ayak izi bırakmadan lobiyi geçemeyeceğini görünce, yaşlı adama bakıp "Scusi" dedi.</p><p class="calibre3">"Ziyanı yok" diye karşılık verdi yaşlı adam, Brunetti'nin ardı sıra ayak izlerini süpürerek. Gazetenin ardındaki resepsiyonist başını kaldırma zahmetine bile girmemişti.</p><p class="calibre3">Brunetti lobide yoluna devam etti. Alçak masaların çevresine yerleştirilmiş rahat koltuklardan oluşan altı yedi oturma grubunun yanından geçti ve tek başına oturmakta olan adamın yanına yaklaştı. Gazetelerin yazdığına bakılacak olursa, orada oturan adam şu sıralarda İtalya'nın en iyi tiyatro rejisörlerinden biriydi. Brunetti, iki yıl önce Goldoni Tiyatrosu'nda onun sahneye koyduğu Pirandello'nun bir eserini görmüş, oyuncularının vasat gösterisinden çok, oyunun sahneye konulusundan etkilenmişti. Santore'nin homoseksüel olduğu bilinirdi. Erkekle kadın arasındaki evliliklerin garipsendiği tiyatro dünyasında özel hayatı başarısını hiçbir zaman etkilememişti. İşte bu kişinin soyunma odasını öfkeyle terk ettiği adam, çok geçmeden bir cinayete kurban gitmişti.</p><p class="calibre3">Brunetti masaya yaklaşınca Santore ayağa kalktı. El sıkışıp kendilerini takdim ettiler. Santore orta boylu ve orta yapılı bir adamdı, ama yüzü talihsiz meslek hayatının sonuna gelmiş bir boksörün yüzüne benziyordu. Yassı bir burnu ve iri gözenekli bir cildi vardı; ağzı geniş, dudakları kalın ve ıslaktı. Brunetti'ye içki isteyip istemediğini sorarken bu ağızdan Floransa lehçelerinin en temiziyle dökülen sözcükler bir aktöre yakışacak kadar berrak ve zarifti. "Dante de böyle konuşuyordu herhalde" diye düşündü Brunetti.</p><p class="calibre3">Komiser birer konyak içme önerisini kabul etti ve Santore içkileri almaya gitti. Brunetti yalnız kalınca rejisörün açık olarak masaya bıraktığı kitaba bakıp önüne doğru çekti.</p><p class="calibre3">Santore, cömertçe doldurulmuş iki konyak kadehiyle masaya döndü.</p><p class="calibre3">"Teşekkür ederim" dedi Brunetti, kadehini alıp içkisini yudumlayarak. Kitabı işaret etti; rejisöre, olay sırasında nerede olduğu ve ne yaptığı gibi beylik ve beklenen sorular sormak yerine kitapla söze girmeye karar vermişti. "Aeschylus mu?"</p><p class="calibre3">Santore gülümsedi, bir polis komiserinin kitabın Yunanca adını okuyabilmesine şaşırmış olsa da bunu belli etmedi.</p><p class="calibre3">"Zevk için mi okuyorsunuz, yoksa iş için mi?"</p><p class="calibre3">"Sanırım iş için denebilir" diye karşılık verdi Santore ve konyağından bir yudum aldı. "Üç hafta sonra Roma'da Agamemnon'u yeniden sahneye koymak üzere çalışmalara başlayacağım."</p><p class="calibre3">"Yunancasını mı?" diye sordu Brunetti, ama bunun samimi bir soru olmadığı anlaşılıyordu.</p><p class="calibre3">"Hayır, çevirisini." Santore bir an durakladı, ama sonra merakı üstün geldi. "Bir polis nasıl oluyor da Yunanca okuyabiliyor?"</p><p class="calibre3">Brunetti konyağını bardakta döndürdü. "Dört yıl okudum. Ama aradan çok zaman geçti. Hemen hemen hepsini unuttum."</p><p class="calibre3">"Ama yine de Aeschylus'u çıkarabildiniz?"</p><p class="calibre3">"Harfleri okuyabiliyorum. Korkarım hepsi bu." İçkisinden bir yudum daha alıp ekledi: "Yunanlıların kaba kuvveti sahneden uzak tutmaları oldum olası hoşuma gitmiştir."</p><p class="calibre3">"Bizim gibi değil, öyle mi?" diye sordu Santore. Ardından, "Bu akşamki gibi değil yani" diye tekrarladı.</p><p class="calibre3">"Evet, bu akşamki gibi değil" diyerek hak verdi Brunetti: Ölüm nedeninin cinayet olduğunu Santore'nin nasıl öğrenmiş olabileceğini merak bile etmedi. Tiyatro ufaktı, Santore cinayeti herhalde polisten önce, belki de polise haber bile verilmeden önce öğrenmişti.</p><p class="calibre3">"Bu akşam onunla konuştunuz mu?" Ölünün adını söylemek gereksizdi.</p><p class="calibre3">"Evet. Birinci perdeden önce aramızda tartışma çıktı. Barda karşılaştık ve onun soyunma odasına gittik. Tartışma orada başladı." Santore duraklamadan konuşuyordu. "Birbirimize bağırıp bağırmadığımızı hatırlamıyorum, ama seslerimizi yükselttik."</p><p class="calibre3">"Neden tartıştınız?" diye sordu Brunetti. Eski bir dostuyla konuşurcasına rahattı ve doğru karşılık alacağından da aynı ölçüde emindi.</p><p class="calibre3">"Bu prodüksiyonla ilgili sözlü bir anlaşmaya varmıştık. Ben üzerime düşeni yaptım. Helmut sözünü tutmadı."</p><p class="calibre3">Brunetti, Santore'den açıklama talep etmek yerine konyağını bitirip kadehini aralarındaki sehpaya bırakarak rejisörün sözüne devam etmesini bekledi.</p><p class="calibre3">Santore, kadehini avuçlarının arasına alıp yavaşça yuvarladı. "Helmut bu yaz Halle Festivali'nde bir arkadaşıma rol vermeyi kabul ettiği için bu prodüksiyonun yönetimini üstlenmiştim. Büyük bir festival sayılmaz, rol de önemli değildi, ama Helmut yöneticilerle konuşup arkadaşıma bu rolü vermelerini isteyecekti. Helmut, Halle'de sadece bir opera yönetecekti." Santore kadehini dudaklarına götürüp bir yudum içti. "Tartışmanın konusu buydu."</p><p class="calibre3">"Neler söylediniz?"</p><p class="calibre3">"Söylediklerimin ya da onun sözlerinin hepsini hatırlayabileceğimden emin değilim, ama bana düşen görevi yerine getirdiğim için bu davranışını şerefsizce ve ahlâksızca bulduğumu söyledim." iç geçirdi. "İnsan, Helmut'la her görüşmenin sonunda onun gibi konuşmaya başlardı."</p><p class="calibre3">"Peki, o ne dedi?"</p><p class="calibre3">"Güldü."</p><p class="calibre3">"Neden?"</p><p class="calibre3">Santore, cevap vermeden önce, "Bir içki daha ister misiniz?" diye sordu; "Ben alacağım."</p><p class="calibre3">Brunetti memnunlukla başını salladı. Bu defa yalnız kaldığında başını koltuğun arkalığına yaslayıp gözlerini kapattı.</p><p class="calibre3">Santore'nin ayak seslerinin yaklaştığını duyunca gözlerini açtı. Rejisörün uzattığı kadehi aldı ve konuşmaya hiç ara verilmemişçesine, "Neden güldü?" diye sordu.</p><p class="calibre3">Santore, kadehini tek avucuyla alttan kavrayarak koltuğuna çöktü. "Bence nedenlerden biri, Helmut'un kendini genel ahlâk kurallarının dışında tutması olabilir. Daha doğrusu, kendine özgü, bizimkilerden farklı ve üstün düsturlar yarattığını sanıyordu." Brunetti sesini çıkarmayınca Santore devam etti. "Neredeyse, ahlâkın ne demek olduğunu tanımlama hakkını yalnız kendisinde görüyordu, bu sözcüğü kendinden başkasının kullanmaya hakkı yoktu sanki. Hele benim hakkım olmadığından kesinlikle emindi." Santore omuz silkip içkisini yudumladı.</p><p class="calibre3">"Neden böyle düşünüyordu?"</p><p class="calibre3">"Eşcinselliğim yüzünden" dedi Santore, hangi gazeteyi okuduğu sorusuna karşılık verir gibi yapmacıksız bir tavırla.</p><p class="calibre3">"Arkadaşınıza yardımcı olmayı bu yüzden mi reddetti?"</p><p class="calibre3">"Sonuç oraya varıyor" dedi Santore; "Önce, Saverio'nun role uygun olmadığını, yeterince sahne tecrübesi bulunmadığını söyledi. Ama gerçek neden sonradan, beni sevgilime torpil yaptırmak istemekle suçladığında ortaya çıktı." Santore öne doğru eğilip kadehini sehpaya bıraktı. "Helmut kendini hep toplumsal ahlâkın bekçisi olarak gördü" dedi. Sonra, "Görürdü" diye düzeltti.</p><p class="calibre3">"Gerçekten öyle mi?" diye sordu Brunetti.</p><p class="calibre3">"Kim ne mi?" diye sordu Santore, şaşkınlıkla bütün dilbilgisi kurallarını unutmuştu.</p><p class="calibre3">"O opera sanatçısı sevgiliniz mi?"</p><p class="calibre3">"Oh, hayır. Değil. Ne yazık ki değil."</p><p class="calibre3">"Eşcinsel mi?"</p><p class="calibre3">"Hayır, o da değil."</p><p class="calibre3">"Öyleyse Wellauer neden yardımı reddetti?"</p><p class="calibre3">Santore bakışlarını Brunetti'nin yüzüne dikip sordu: "Onun hakkında neler biliyorsunuz?"</p><p class="calibre3">"Pek az bir şey, bütün bildiklerim de müzik hayatıyla ilgili, yıllardır gazetelerde, dergilerde çıkan haberler. Ama karakteri hakkında hiçbir bilgim yok." Ancak Brunetti, bu konuyla gittikçe daha çok ilgilenmeye başladığını fark ediyordu, çünkü cinayetin çözümü her zaman olduğu gibi yine burada aranmalıydı.</p><p class="calibre3">Santore sesini çıkarmayınca Brunetti onu harekete geçirmek için, "Ölülerin arkasından kötü konuşmamalı, vero?" diye sordu. "Öyle değil mi?"</p><p class="calibre3">"İleride tekrar birlikte çalışabileceğiniz birinin arkasından da" diye ekledi Santore.</p><p class="calibre3">Brunetti, "Bu durum pek söz konusu gibi görünmüyor" derken sözlerine kendisi de şaşırdı. "Nedir bu söylenmemesi gerekenler?"</p><p class="calibre3">Santore komisere baktı, bir aktörü ya da ses sanatçısını gösteride nasıl kullanacağını düşünür gibi yüzünü dikkatle inceledi. "Çoğu dedikodu" dedi sonunda.</p><p class="calibre3">"Ne tür dedikodu?"</p><p class="calibre3">"Nazi geçmişiyle ilgili dedikodular. Kimse kesin bir şey bilmiyor, bilenler de söylemiyor. Geçmişteki söylentiler unutulmuş, belleğin ulaşamayacağı bir yere kaldırılmış. Naziler iş başındayken onlar için konserler yönetirdi. Hatta Führer'e bile konser verdiği söylendi. Ama o, orkestrasındaki birkaç Yahudi'nin hayatını kurtarmak için bunu yaptığını ileri sürdü. Yahudiler gerçekten de savaş boyunca onun orkestrasında çalışarak canlarını kurtarmayı başardılar. Kendisi de aynı şeyi yaptı, müzik sayesinde hayatta kaldı. Savaş yılları da Führer'e verdiği özel konserler de her nasılsa şerefine leke süremedi. Savaştan sonra" diye devam etti Santore, garipsenecek kadar sakin bir sesle, "manevi baskı gördüğünü ve istemediği halde çalışmak zorunda kaldığını söyledi." İçkisinden ufak bir yudum aldı. "Ne kadarının doğru olduğu hakkında en ufak bir fikrim yok, parti üyesi olup olmadığını, ilgisinin derecesini de bilmiyorum. Sanırım beni ilgilendirmiyor."</p><p class="calibre3">"Öyleyse neden sözünü ediyorsunuz?" diye sordu Brunetti.</p><p class="calibre3">Santore, boş lobiyi çınlatan bir kahkaha attı. "Herhalde doğru olduğuna inandığım için."</p><p class="calibre3">Brunetti gülümsedi. "Olabilir."</p><p class="calibre3">"Belki de ilgilendiğim için."</p><p class="calibre3">"Bu da olabilir" diye onayladı Brunetti.</p><p class="calibre3">Bir süre konuşmadan oturdular. Sonunda Brunetti, "Kesin olarak neler biliyorsunuz?" diye sordu.</p><p class="calibre3">"Savaş yılları boyunca konserler verdiğini biliyorum. Bir seferinde müzisyenlerinden birinin kızının onunla özel olarak görüştüğünü ve babasına yardım etmesini rica ettiğini biliyorum. Bu müzisyenin savaştan sağ kurtulduğunu da biliyorum."</p><p class="calibre3">"Ya kızı?"</p><p class="calibre3">"O da kurtuldu."</p><p class="calibre3">"Başka?" diye sordu Brunetti.</p><p class="calibre3">"O kadar, sanırım." Santore omuz silkti. "Zaten onun geçmişini unutup sadece dehasını görmek her zaman daha kolay olmuştur. Onun gibi biri yoktu, galiba benzeri bir şef de kalmadı."</p><p class="calibre3">"Onun geçmişini unutmak kolayınıza geldiği için mi bu prodüksiyonun yönetimini kabul ettiniz?" Bu hakaret değil, basit bir soruydu, Santore de aynı şekilde kabul etti.</p><p class="calibre3">"Evet" dedi yumuşak bir sesle; "Arkadaşımın onun yönettiği bir operada rol almasını sağlamak üzere yönetimi üstlendim. Bildiklerimi ve kuşkulandıklarımı unutmak ya da en azından önemsememek işime geldi. Bunun önemli olduğunu sanmıyorum, artık önemli değil."</p><p class="calibre3">Brunetti, Santore'nin aklına bir şey geldiğini yüzünden okur gibi oldu. "Ama arkadaşım artık Helmut'un yönettiği bir operada rol alamayacak" dedi Santore, konuşmalarının asıl amacının başından beri çok da gizli olmadığını Brunetti'ye anlatmak istercesine; "dolayısıyla onu benim öldürmüş olmam için herhangi bir neden olmadığı ortaya çıkıyor."</p><p class="calibre3">"Evet, böyle bir sonuç çıkarılabilir" dedi Brunetti, ilgilenmez gibi görünerek. Ardından, "Onunla daha önce çalışmış mıydınız?" diye sordu.</p><p class="calibre3">"Evet. Altı yıl önce. Berlin'de."</p><p class="calibre3">"Eşcinselliğiniz o zaman sorun çıkarmamış mıydı?"</p><p class="calibre3">"Hayır. Benimle çalışmasını isteyecek kadar ün kazanmamdan sonra bu konu aramızda ciddi bir sorun olmadı. Helmut'un Batı dünyası ahlâkının ya da İncil normlarının koruyucusu olduğu herkesçe bilinirdi, ama eşcinsellerle çalışmayı reddederseniz sanat dünyasında uzun süre barınamazsınız. Helmut, sadece kendine göre bir anlaşma yapmıştı bizlerle."</p><p class="calibre3">"Siz de onunla aynı anlaşmayı mı yapmıştınız?"</p><p class="calibre3">"Kesinlikle. Müzisyen olarak kusursuzluğa, bir insanın yaklaşabileceği kadar yaklaşmıştı. Müzisyenle çalışabilmek için insanı sineye çekmek gerekiyordu."</p><p class="calibre3">"Beğenmediğiniz başka yönleri de var mıydı?"</p><p class="calibre3">Santore bu soruya karşılık vermeden önce uzun uzun düşündü. "Hayır, onun hakkında bildiğim ve tatsız bulduğum başka bir şey yok. Gerçi Almanlardan pek hoşlanmam, o da fazlasıyla Almandı. Ama birinden hoşlanıp hoşlanmamaktan söz etmiyorum. Bir tür ahlâki üstünlük havasına bürünürdü, sanki karanlıkta bir ışıkmış gibi." Santore bu sözlerden sonra yüzünü buruşturdu. "Hayır, doğru değil bu. İlerlemiş saatin ya da konyağın etkisi. Üstelik yaşlı bir adamdı, şimdi de ölüp gitti."</p><p class="calibre3">Brunetti önceki sorularından birine dönerek, "Tartışma sırasında ona ne dediniz?" diye sordu.</p><p class="calibre3">"Tartışırken ne söylenirse" dedi Santore yorgun bir tavırla. "Ben ona yalancı dedim, o bana ibne dedi. Ardından prodüksiyonla, müzikle ve onun orkestra yönetimiyle ilgili hoşa gitmeyecek birçok şey söyledim, o da benim sahne yönetimim konusunda benzer sözler söyledi. Bilinen şeyler." Santore sözlerine ara verdi, arkasına yaslandı.</p><p class="calibre3">"Onu tehdit ettiniz mi?"</p><p class="calibre3">Santore'nin bakışları Brunetti'ye döndü. Bu soruya ne kadar şaşırdığı yüzünden okunuyordu. "Yaşlı bir adamdı."</p><p class="calibre3">"Ölümüne üzüldünüz mü?"</p><p class="calibre3">Rejisör bu soruyu da beklemiyordu. Cevap vermeden önce bir süre düşündü. "Hayır, adamın ölümüne üzülmedim. Karısına üzüldüm. Bundan sonra..." diye başladı, ama sözünü tamamlamadı. "Müzisyenin ölümüne üzüldüm, hem de çok üzüldüm. Yaşlanmıştı ve kariyerinin sonuna gelmişti. Sanırım bunun farkındaydı."</p><p class="calibre3">"Ne demek istiyorsunuz?"</p><p class="calibre3">"Orkestra yönetimi eski parlaklığını kaybetmişti. Ben müzisyen değilim, bu yüzden neyin değiştiğini kesin olarak söyleyemeyeceğim, ama bir eksiklik vardı." Santore durdu, başını iki yana salladı.</p><p class="calibre3">"Hayır, belki de sadece öfkelendiğim için böyle konuşuyorum."</p><p class="calibre3">"Bunu başkalarına da söylediniz mi?"</p><p class="calibre3">"Hayır, Tanrı'yı kimseye şikâyet edemezsiniz." Santore durakladı, sonra "Evet, söyledim" diye devam etti; "Flavia'ya sözünü ettim."</p><p class="calibre3">"La Signora Petrelli'ye mi?"</p><p class="calibre3">"Evet."</p><p class="calibre3">"O ne dedi?"</p><p class="calibre3">"Flavia, daha önceleri de birçok kez onunla çalışmıştı. Helmut'taki değişiklikten rahatsız oluyordu, bir keresinde bunu bana da söyledi."</p><p class="calibre3">"Ne dedi?"</p><p class="calibre3">"Önemli bir şey değil, daha genç ve tecrübesiz şeflerden biriyle çalışmaya benzetti."</p><p class="calibre3">"Bunu başkaları da söyledi mi?"</p><p class="calibre3">"Hayır, hiç kimse, en azından bana söyleyen olmadı."</p><p class="calibre3">"Arkadaşınız Saverio bu akşam tiyatroda mıydı?"</p><p class="calibre3">"Saverio Napoli'de" dedi Santore soğuk bir edayla.</p><p class="calibre3">"Anlıyorum." Brunetti, gereksiz bir soru sorduğunu fark etti. Aralarındaki rahat ve samimi hava birden yok olmuştu. "Venedik'te ne kadar kalacaksınız Signore Santore?"</p><p class="calibre3">"Genellikle, prima, ilk temsil başarıyla atlatıldıktan sonra ayrılırım. Ama Helmut'un ölümü durumu değiştirecek. Yeni orkestra şefi prodüksiyona iyice alışana kadar birkaç gün daha kalacağım herhalde." Brunetti sesini çıkarmayınca Santore sordu: "Floransa'ya gitmeme izin verilecek mi?"</p><p class="calibre3">"Ne zaman?"</p><p class="calibre3">"Üç dört gün içinde. Yeni şefin yönettiği en az bir temsili daha izlemem gerekir. Ama sonra evime dönmek istiyorum."</p><p class="calibre3">"Dönmemeniz için hiçbir neden yok" dedi Brunetti ayağa kalkarak. "Size ulaşabileceğimiz bir adres vermeniz yeterli, ama bunu yarın tiyatrodaki adamlarımdan birine de verebilirsiniz." Elini uzattı. Santore de ayağa kalkıp uzatılan eli tuttu. "Konyağa teşekkürler. Agamemnon için iyi şanslar dilerim." Santore gülümseyerek teşekkür etti, Brunetti başka bir şey söylemeden ayrıldı.</p><div class="mbppagebreak" id="calibre_pb_5"></div>
</body></html>
