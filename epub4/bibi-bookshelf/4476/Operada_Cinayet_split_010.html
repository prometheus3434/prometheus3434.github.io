<?xml version='1.0' encoding='utf-8'?>
<html xmlns="http://www.w3.org/1999/xhtml">
  <head>
    <title>Operada Cinayet</title>
    <meta http-equiv="Content-Type" content="text/html; charset=utf-8"/>
  <link href="stylesheet.css" rel="stylesheet" type="text/css"/>
<link href="page_styles.css" rel="stylesheet" type="text/css"/>
</head>
  <body class="calibre">
<p id="filepos171499" class="calibre1">
</p><p class="calibre3"><span class="bold">9</span></p><p class="calibre3">Brunetti Questura'ya döndüğünde, emrine verilen Alvise ve Riverre adlı memurların orkestra şefinin evine gidip özel eşyasını gözden geçirdiklerini ve bazı belgelerle geri döndüklerini, bu belgelerin İtalyancaya çevrilmekte olduğunu öğrendi. Laboratuvara telefon etti, ama parmak izleri konusunda herhangi bir sonuca varılmadığını haber aldı. Laboratuvardakiler sadece bilinen bir gerçeği, zehrin kahveye karıştırılmış olduğunu onayladılar. Miotti ortalıkta görünmüyordu, herhalde hâlâ tiyatrodaydı. Yapacak başka bir iş bulamayan komiser, maestronun eşiyle bir an önce görüşmesi gerektiğini düşünerek telefon edip öğleden sonra ziyaretine gitmesinin uygun olup olmadığını sordu. Kadın başlangıçta doğal olarak biraz direndiyse de sonunda komiseri saat dörtte beklediğini söyledi. Brunetti yazı masasının üst çekmecesinde yiyecek bir şey aradı ve yarım paket bussolai buldu. Venedik'e özgü bu tuzlu bisküvileri pek severdi. Bisküvi atıştırarak, Alman polisinden gelen raporla ilgili notlarını gözden geçirmeye koyuldu.</p><p class="calibre3">Signora Wellauer'le randevusuna yarım saat kala ofisinden ayrıldı, ağır adımlarla San Marco meydanına doğru yürümeye başladı. Arada bir durup vitrinlere bakıyor, kent merkezindeki dükkânların ne kadar sık değiştiğine her zamanki gibi şaşırıyordu. Eczane, ayakkabı tamircisi, bakkal gibi kentin yerli halkına hizmet vereni dükkânlar karşı konulmaz bir şekilde yavaş yavaş ortadan kaybolup yerlerini Tayvan malı fosforlu plastik gondollarla HongKong'dan gelme karton maskeler satan turistik hediyelik eşya mağazalarına ve cafcaflı butiklere bırakıyorlardı. Şehir esnafı yerlilerin gereksinmelerine değil, turistlerin isteklerine cevap vermekteydi. Brunetti, günün birinde bütün kentin oturulacak bir yer olmaktan çıkıp sadece ziyaret etmeye uygun, yaşayan bir müze haline geleceğini düşündü.</p><p class="calibre3">Düşüncelerini onaylamak istercesine, yanından havaya kaldırılmış bir şemsiyeyi izleyen bir grup sezon dışı turist geçti. Brunetti kanalı soluna aldı, güvercinleri kiliseden daha ilginç bulan insanlara hayretle bakarak San Marco meydanından geçti.</p><p class="calibre3">Campo San Moise'nin arkasındaki köprüden sağa, sonra tekrar sağa döndü ve koca bir ahşap kapıda biten dar, çıkmaz sokağa girdi.</p><p class="calibre3">Zile basıp bekledi. Kapıdaki hoparlörden mekanik bir ses kim olduğunu sordu. Brunetti adını söyledikten birkaç saniye sonra otomatik çalıştı ve kapı açıldı. Apartmanın holü yeni restore edilmiş, tavan kirişlerinin boyaları kazınarak orijinal ahşap ortaya çıkarılmış ve vernikle parlatılmıştı. Döşemenin gömme mermer karolarla yapılmış dalgalı, spiralli geometrik deseni, Venedikli komiserin gözünden kaçmadı. Hafif inişli çıkışlı yüzeye bakılacak olursa, bu belki de on beşinci yüzyıl başlarından kalmış olan orijinal döşemeydi.</p><p class="calibre3">Komiser, fazlasıyla geniş merdivenlerden yukarı çıkmaya başladı. Her sahanlıkta bir tek madeni kapı bulunuyordu; kapı sayısı zenginliğin, kapıların madeni oluşu ise bu zenginliği koruma isteğinin belirtisiydi. Zillerdeki isimler, aradığı daireye henüz gelmediğini gösteriyordu. Beşinci katta merdivenler yine bir madeni kapıda sona erdi. Brunetti zili çaldı ve az sonra, bir gece önce tiyatroda konuştuğu kadın tarafından karşılandı.</p><p class="calibre3">Komiser kendisine uzatılan eli sıkıp "Permesso" diye mırıldanarak içeri girdi.</p><p class="calibre3">Kadının bütün gece hiç uyumamış gibi bir hali vardı. Makyaj yapmamıştı, gözlerinin altındaki morluklar benzinin sarılığını büsbütün ortaya çıkarmıştı. Ama yorgunluğuna rağmen yüz hatlarının çarpıcı güzelliği yine de ortadaydı. Bu elmacık kemikleriyle ileri aşlarda bile çekiciliğini koruyacaktı, profili onu görenlerin dönüp bir daha bakacakları kadar düzgündü.</p><p class="calibre3">"Adım Commissario Brunetti. Dün akşam konuşmuştuk."</p><p class="calibre3">"Evet, hatırlıyorum" dedi kadın; "Buyurun lütfen." Holden geçip geniş bir çalışma odasına girdi. Köşedeki şöminede ufak bir ateş yanmaktaydı. Şöminenin önünde iki koltukla bir sehpa yer alıyordu. Kadın komisere eliyle koltuklardan birini işaret edip ötekine oturdu. Sehpadaki dolu sigara tablasında yarı içilmiş bir sigara tütmekteydi. Kadının arkasındaki büyük pencereden kentin toprak rengi damları görünüyordu. Duvarlarda asılı resimler, Brunetti'nin çocuklarının "gerçek" tablo dediği türdendi.</p><p class="calibre3">"Bir içki alır mıydınız Dottor Brunetti? Ya da bir fincan çay?" İtalyanca sözleri bir dilbilgisi kitabından ezberlemiş gibi söylüyordu, ama bu özel kitap biçimini biliyor olması Brunetti'nin dikkatini çekmişti.</p><p class="calibre3">"Lütfen zahmet etmeyin signora" dedi Brunetti kibarca.</p><p class="calibre3">"Bu sabah adamlarınızdan ikisi geldi. Bazı şeyler alıp götürdüler." Anlaşılan İtalyancası, adamların aldığı şeyleri adlandırmaya yetmiyordu.</p><p class="calibre3">"İngilizce konuşmamızı yeğler miydiniz?" diye sordu Brunetti bu dilde.</p><p class="calibre3">"Ah, evet" dedi kadın. İlk kez gülümsüyordu; Brunetti onun gerçek güzelliğini bir an görür gibi oldu. "Benim için çok daha kolay olur." Kadının yüz hatları yumuşadı, gerginlik izleri kısmen silindi. Dil engeli ortadan kalkınca bedeni bile rahatlamış gibiydi. "Venedik'te sadece birkaç sefer bulundum, İtalyancamın kötülüğünden utanç duyuyorum."</p><p class="calibre3">Koşullar farklı olsa, Brunetti'nin bu durumda itiraz edip kadının İtalyancasına iltifat etmesi gerekirdi. Ama bu kez, "Bu durumun sizin için ne kadar zor olduğunun farkındayım signora; size ve ailenize başsağlığı dilemek istiyorum" demekle yetindi. Ölüm konusunda söylenen sözler acaba neden hep böylesine yetersiz, bu kadar açıkça yapmacık geliyordu kulağa? "Büyük bir müzisyendi, müzik dünyası muazzam bir kayba uğradı. Ama sizin acınızın çok daha büyük olduğundan eminim." Aşırı resmi ve iddialı sözlerdi bunlar ama elinden geleni yapmıştı.</p><p class="calibre3">Brunetti sigara tablasının yanında bazıları okunmuş, bazıları açılmamış bir tomar telgraf gördü. Kadın sabahtan beri herhalde aynı sözleri duymaktaydı, ama bunu belli etmedi. Sadece, "Teşekkür ederim" demekle yetindi. Elini hırkasının cebine sokup bir paket sigara çıkardı. Paketten bir sigara çekerek dudaklarına götürdüğü sırada, tablada tütmekte olan sigarayı fark etti. Yanmamış sigarayla paketi sehpaya atıp tabladakine uzandı. Derin bir nefes çekti, dumanı uzun süre içinde tuttuktan sonra ağır ağır üfledi.</p><p class="calibre3">"Evet, müzik dünyasında eksikliği hissedilecek" dedi kadın. Komiserin bu sözlerdeki garipliğe şaşırmasına fırsat bırakmadan, "Ve tabii burada da" diye ekledi. Ucunda sadece bir milim kadar kül birikmiş olan sigarasını tablaya silkti, sonra sigaranın ateşini tablanın yüzeyinde kurşunkalem yontarcasına çevirdi.</p><p class="calibre3">Brunetti cebinden not defterini çıkardı, okumak istediği yeni kitapların listesini yazdığı sayfayı açtı. Kadının güzel sayılabileceğini bir gece önce de fark etmişti, uygun bir ışıkta ve uygun bir açıdan bakıldığında tartışma götürmeyecek bir güzellikti bu. Yüzünü bir perde gibi kaplayan bitkinliğin ardından bile belli oluyordu. Ayrık mavi gözleri vardı; doğal sarı saçlarını ensesinde basit bir topuzla toplamıştı.</p><p class="calibre3">"Ölüm nedenini biliyor musunuz?" diye sordu kadın.</p><p class="calibre3">"Bu sabah patologla konuştum. Siyanür olduğunu söyledi. Kahvesine konulmuş."</p><p class="calibre3">"Demek çabuk ölmüş. Hiç değilse bununla avunabiliriz."</p><p class="calibre3">"Evet" diye onayladı komiser; "her şey bir anda olup bitmiş olmalı." Not defterine bir şeyler karalayıp sordu: "Bu zehir konusunda bilginiz var mı?"</p><p class="calibre3">Kadın karşılık vermeden göz ucuyla komisere baktı. "Her doktor kadar."</p><p class="calibre3">Brunetti not defterinin sayfasını çevirdi. "Patolog, siyanürün pek kolay bulunmadığından söz etti" diye uydurdu.</p><p class="calibre3">Kadın sesini çıkarmayınca yine sordu: "Kocanız dün akşam nasıl görünüyordu, signora? Davranışlarında garip ya da dikkati çekecek bir şey var mıydı?"</p><p class="calibre3">Kadın sigarasının ucunu tablada çevirmeye devam ederek karşılık verdi: "Hayır, bana kalırsa her zamanki gibiydi."</p><p class="calibre3">"Peki, her zaman nasıl olduğunu sorabilir miyim?"</p><p class="calibre3">"Biraz gergin, içine dönük. Temsilden önce yada aralarda kimseyle konuşmaktan hoşlanmazdı. Dikkatini dağıtmak istemezdi."</p><p class="calibre3">Brunetti bunu normal karşıladı. "Dün gece her zamankinden daha sinirli görünüyor muydu?"</p><p class="calibre3">Kadın bir an düşündü. "Hayır, sanmıyorum. Saat yediye doğru tiyatroya birlikte yürüdük. Evimiz oldukça yakın." Brunetti başıyla onayladı. "Henüz erken olduğu halde salondaki yerime gittim. Yer gösterenler beni provalardan tanırlar, içeri girmeme izin verdiler. Helmut üstünü değiştirip partisyona göz atmak üzere sahne arkasına gitti."</p><p class="calibre3">"Özür dilerim signora, ama kocanızın orkestrayı partisyonsuz yönetmekle ün yaptığını bir yerlerde okuduğumu sanıyordum."</p><p class="calibre3">Kadın gülümsedi. "Ah, tabii yönetirdi, ama partisyonu her zaman soyunma odasında bulundurur, temsilden önce ve aralarda göz gezdirirdi."</p><p class="calibre3">"Bu yüzden mi aralarda rahatsız edilmek istemezdi?"</p><p class="calibre3">"Evet."</p><p class="calibre3">"Dün akşam, onunla konuşmak üzere sahne arkasına gittiğinizi söylemiştiniz." Kadın karşılık vermeyince Brunetti sordu: "Bu alışılmış bir şey miydi?"</p><p class="calibre3">"Hayır; dediğim gibi, temsil boyunca kimseyle konuşmak istemezdi, dikkatinin dağıldığını söylerdi. Ama dün akşam ikinci perdeden sonra sahne arkasına gelmemi istedi."</p><p class="calibre3">"Sizi çağırdığında yanınızda başka kimse var mıydı?"</p><p class="calibre3">Kadının sesi sertleşti. "Yanımda bir tanık olup olmadığını mı sormak istiyorsunuz?" Brunetti başıyla onayladı. "Hayır Dottor Brunetti, tanığım yok, ama şaşırmıştım."</p><p class="calibre3">"Neden?"</p><p class="calibre3">"Çünkü Helmut pek ender olarak böyle... nasıl söyleyeceğimi bilemiyorum... olağandışı işler yapardı. Günlük alışkanlıklarının dışına çıkmazdı. Bu yüzden temsil sırasında benimle konuşmak istemesine şaşırmıştım."</p><p class="calibre3">"Gittiniz mi?"</p><p class="calibre3">"Evet, gittim."</p><p class="calibre3">"Sizi neden görmek istemişti?"</p><p class="calibre3">"Bilmiyorum. Fuayede arkadaşlarıma rastladım, durup bir iki dakika konuştum. Temsil sırasında orkestra bölümünden geçerek sahne arkasına gidilemeyeceğini, loca katından geçmek gerektiğini unutmuştum. Helmut'un soyunma odasına ulaştığımda aranın bittiğini belirten ikinci zil çalmaktaydı."</p><p class="calibre3">"İlk kez o anda mı bir sorun olduğunu tahmin ettiniz?" diye tekrarladı komiser.</p><p class="calibre3">"Evet."</p><p class="calibre3">"Son haftalarda kocanızın davranışlarında herhangi bir değişiklik olmuş muydu?" Kadın cevap vermeyince komiser üsteledi: "Sinirli ya da hassas görünüyor muydu?"</p><p class="calibre3">"Sorunuzu anladım" dedi kadın kısaca; sonra asabi bir tavırla komiserin yüzüne bakarak, "Özür dilerim" diye ekledi.</p><p class="calibre3">Brunetti, özrü kabul etmek yerine sesini çıkarmamayı yeğledi.</p><p class="calibre3">Kadın kısa bir aradan sonra karşılık verdi: "Hayır, her zamanki gibi görünüyordu. Traviata'ya hayrandı, bu kenti de pek severdi."</p><p class="calibre3">"Provalar da rahat ve huzurlu bir havada geçti, öyle mi?"</p><p class="calibre3">"Bu sorunuzu anladığımdan emin değilim."</p><p class="calibre3">"Prodüksiyonda görevli kişilerle kocanız arasında herhangi bir sorun çıktı mı?"</p><p class="calibre3">"Bildiğim kadarıyla hayır" diye karşılık verdi kadın, biraz düşündükten sonra.</p><p class="calibre3">Brunetti daha özel sorulara geçmeye karar verdi. Not defterinden bir iki sayfa çevirdi, göz ucuyla bakarak, "Burada kim oturuyor signora?" diye sordu.</p><p class="calibre3">Kadın, konunun birdenbire değişmesine şaşırmış olsa da renk vermedi. "Eşimle ben, bir de hizmetçimiz."</p><p class="calibre3">"Hizmetçiniz ne zamandan beri burada çalışıyor?"</p><p class="calibre3">"Sanırım yirmi yıldır Helmut'un yanında. Onu Venedik'e ilk gelişimde tanımıştım."</p><p class="calibre3">"Ne zaman?"</p><p class="calibre3">"İki yıl önce."</p><p class="calibre3">"Öyle mi?" diye üsteledi komiser.</p><p class="calibre3">"Sürekli olarak bu dairede kalır, biz ona evi teslim edip gideriz." Hemen ardından, "Giderdik" diye düzeltti.</p><p class="calibre3">"Adı nedir?"</p><p class="calibre3">"Hilda Breddes."</p><p class="calibre3">"İtalyan değil mi?"</p><p class="calibre3">"Hayır, Belçikalı."</p><p class="calibre3">Brunetti not aldı. "Maestroyla ne zaman evlendiniz?"</p><p class="calibre3">"İki yıl önce. O zamanlar Berlin'de çalışıyordum. Orada tanıştık."</p><p class="calibre3">"Nasıl tanıştınız?"</p><p class="calibre3">"Tristan'ı yönetiyordu. Helmut'u da tanıyan birkaç arkadaşımla kulise gittim, temsilden sonra birlikte yemeğe çıktık."</p><p class="calibre3">"Tanıştıktan ne kadar sonra evlendiniz?"</p><p class="calibre3">"Altı ay kadar sonra." Yine sigarasının ucunu sivriltmeye başlamıştı.</p><p class="calibre3">"Berlin'de çalıştığınızı söylemiştiniz, ama Macar asıllısınız." Kadın sesini çıkarmayınca Brunetti, "Değil mi?" diye sordu.</p><p class="calibre3">"Evet, Macar asıllıyım. Ama artık Alman vatandaşıyım. İlk eşimin Alman olduğunu herhalde öğrenmişsinizdir. Evlendikten sonra Almanya'ya döndüğümüzde onun vatandaşlığına geçtim."</p><p class="calibre3">Sigarasını söndürdü, bundan sonra bütün dikkatini sorulara vermeye hazır olduğunu bildirircesine Brunetti'nin yüzüne baktı. Kadının bu ayrıntılar üstünde durmaya karar vermesi komiseri şaşırtmıştı, bunların hepsi kamuoyunca zaten biliniyordu. Brunetti, kadının evlilikleri konusundaki cevaplarının doğru olduğunu biliyordu.</p><p class="calibre3">Magazin basınına umutsuzca tutkun olan Paola, sabah bu konuda onu aydınlatmıştı.</p><p class="calibre3">"Biraz alışılmamış bir durum değil mi bu?" diye sordu komiser.</p><p class="calibre3">"Hangi durum?"</p><p class="calibre3">"Almanya'ya yerleşip Alman vatandaşlığına geçmenize izin verilmesi."</p><p class="calibre3">Kadın keyifsizce gülümsedi. "Siz Batılıların sandığı kadar alışılmamış değil." Sesinde bir küçümseme mi vardı? "Evli bir kadındım, kocam Alman'dı. Macaristan'daki işi bitti ve ülkesine geri döndü. Kocamla birlikte gidebilmek için dilekçe verdim, isteğim kabul edildi. Biz eski idare altında bile medeni bir toplumduk. Macarlar aile bağlarına çok önem verirler." İtalyanların aileye pek az önem verdiğine inanır gibi söylemişti bu sözleri.</p><p class="calibre3">"Çocuğunuzun babası o mu?"</p><p class="calibre3">Kadın irkildi. "Kim?"</p><p class="calibre3">"İlk eşiniz."</p><p class="calibre3">"Evet." Yine sigara paketine uzandı.</p><p class="calibre3">Brunetti adamın Heidelberg Üniversitesi'nde ders verdiğini bildiği halde, sigarayı yakarken, "Almanya'da mı yaşıyor?" diye sordu.</p><p class="calibre3">"Evet."</p><p class="calibre3">"Maestroyla evlenmeden önce doktor olduğunuz doğru mu?"</p><p class="calibre3">"Commissario" diye söze başladı kadın, sesindeki öfkeyi gizlemeye gerek duymadan, "ben hâlâ doktorum, bundan sonra da doktor kalacağım. Şu anda çalışmıyorum, ama inanın bana, hâlâ doktorum."</p><p class="calibre3">"Özür dilerim doktor" dedi Brunetti samimiyetle, aptallığına gerçekten pişman olmuştu. Hemen konuyu değiştirdi. "Kızınız da burada sizinle birlikte mi oturuyor?"</p><p class="calibre3">Kadının elinin otomatik olarak sigara paketine gidişini, sonra tablada yanmakta olan sigaraya uzanıp kavrayışım izledi. "Hayır, Münih'te büyükannesi ve dedesiyle birlikte oturuyor. Burada bulunduğumuz sürece onu yabancı dilde eğitim yapan bir okula göndermek zor olacaktı. Bu yüzden Münih'te kalmasının en iyi çözüm olduğuna karar verdik."</p><p class="calibre3">"İlk eşinizin annesi ve babasıyla birlikte mi?"</p><p class="calibre3">"Evet."</p><p class="calibre3">"Kızınız kaç yaşında?"</p><p class="calibre3">"On üç."</p><p class="calibre3">Komiserin kızı Chiara da aynı yaştaydı. Onu yabancı bir ülkede okula gitmeye zorlamanın ne büyük bir acımasızlık olacağını düşündü. "Mesleğinize dönecek misiniz?"</p><p class="calibre3">Kadın biraz düşündükten sonra, "Bilmiyorum" dedi; "Belki. Hastalara şifa vermek isterim. Ama bunu düşünmek için henüz çok erken." Brunetti başını eğerek bu sözleri sessizce onayladı.</p><p class="calibre3">"Bu soruma izin vermenizi, belki de peşinen anlayış göstermenizi rica ediyorum signora; eşinizin mali işlerini nasıl düzenlediği konusunda herhangi bir bilginiz var mı?"</p><p class="calibre3">"Yani parasına ne olacak mı demek istiyorsunuz?" Dikkati çekecek kadar açık sözlüydü.</p><p class="calibre3">"Evet."</p><p class="calibre3">Kadın hiç düşünmeden, "Sadece Helmut'tan duyduğum kadarını biliyorum" dedi; "Aramızda resmi bir sözleşme yoktu, modern evliliklerdeki gibi yazılı anlaşma falan imzalamamıştık." Ses tonu bu fikri benimsemediğini haber veriyordu. "Bildiğim kadarıyla miras beş kişi arasında bölüşülecek."</p><p class="calibre3">"Kim bunlar?"</p><p class="calibre3">"Önceki evliliklerinden olan çocukları. İlk evliliğinden bir, ikinci evliliğinden ise üç çocuğu var. Bir de ben."</p><p class="calibre3">"Ya kızınız?"</p><p class="calibre3">""Hayır" dedi kadın hemen; "sadece kendi çocukları."</p><p class="calibre3">Brunetti, adamın malvarlığını kendi çocuklarına bırakmasını doğal karşılamıştı. "Mirasın miktarım biliyor musunuz?" Dul eşler bunu genellikle bilir ve genellikle bilmediklerini söylerlerdi.</p><p class="calibre3">"Sanırım oldukça yüklü. Ama menajeri ya da avukatı bu konuda size benden daha fazla bilgi verebilir." İşin garibi, Brunetti kadının gerçekten de bilmediği izlenimine kapılmıştı. Daha da garibi, kadın bu konuyla hiç ilgilenmiyor gibiydi.</p><p class="calibre3">Brunetti'nin daha önce dikkatini çekmiş olan yorgunluk izleri konuşma boyunca büsbütün belirginleşmişti. Kadın omuzlarını artık dik tutamıyor, burnunun yanlarından ağzına doğru iki derin çizgi iniyordu. "Sadece birkaç sorum kaldı" dedi komiser.</p><p class="calibre3">"Bir şey içmek ister miydiniz?" Resmi bir nezaket gösterisinden ileri gitmeyen bir soruydu bu.</p><p class="calibre3">"Hayır, teşekkür ederim. Bu soruları da sorup kalkacağım."</p><p class="calibre3">Kadın, komiserin ziyaretinin asıl nedeni olan sorulan beklediğini bildirircesine bitkinlikle başını salladı.</p><p class="calibre3">"Signora, kocanızla aranızdaki ilişki konusunda biraz bilgi edinmek istiyorum." Brunetti kadının gözle görülür biçimde tedirginleştiğini ve gerildiğini fark etti. "Aranızda oldukça büyük bir yaş farkı vardı."</p><p class="calibre3">"Evet, doğru."</p><p class="calibre3">Brunetti sesini çıkarmadan bekledi. "Helmut benden otuz yedi yaş büyüktü" dedi kadın sonunda. Bu sözleri bir itiraf havasında değil, ifade verir gibi söylemesi Brunetti'nin hoşuna gitmişti. Demek kadın tahmininden birkaç yaş daha gençti, tam Paola'nın yaşındaydı. Wellauer de Brunetti'nin büyükbabasından sekiz yaş küçüktü. Brunetti bunu pek garipsediği halde belli etmemeye çalıştı. Bu kadın için kendisinden iki nesil büyük bir kocayla yaşamak nasıl bir duyguydu? Kadının dikkatli bakışlarından rahatsız olarak oturduğu yerde kıpırdanmaya başladığını fark etti, bir sonraki soru sunu düşünüyormuş gibi yaparak bakışlarını başka yöne çevirdi.</p><p class="calibre3">"Yaş farkınız evliliğinizde herhangi bir sorun yarattı mı?" Bu tür birlikteliklerin üstünden hiç eksik olmayan hüsnütabir perdesine kadar da inceydi. Ne kadar da şeffaf oluyordu her zaman. Brunetti soruyu kibarca sormuş olmasına rağmen bir anlamda röntgencilik yaptığını düşünüp mahcup oldu.</p><p class="calibre3">Kadının suskunluğu o kadar uzun sürdü ki, Brunetti onun soru nun patavatsızlığına mı, yoksa ifadedeki yapmacıklığa mı sinirlendiğine karar veremedi. Kadın birden çok yorgun bir sesle, "Yaş farkımızdan, nesil farkımızdan ötürü dünyayı değişik gözlerle görü yorduk, ama onu sevdiğim için onunla evlendim" dedi. İçgüdüsü Brunetti'ye gerçeği duyduğunu söylüyordu, ama aynı içgüdü ona gerçeğin sadece bir yönünü duyduğunu hatırlatıyordu. Öteki yönü hakkında soru sormaya kibarlığı engel olmaktaydı.</p><p class="calibre3">Brunetti işinin bittiğini göstermek istercesine not defterini kapatıp cebine koydu. "Teşekkür ederim signora. Böyle bir zamanda benimle görüşmeyi kabul etmekle büyük incelik gösterdiniz." Abartılı ya da beylik sözler söylemekten kaçınarak sustu. "Cenaze içini hazırlık yaptınız mı?"</p><p class="calibre3">"Yarın. Saat onda. San Moise'de. Helmut Venedik'i severdi, buraya gömülme imtiyazına sahip olabilmeyi oldum olası umut ederdi."</p><p class="calibre3">Brunetti, orkestra şefi hakkında okuduğu ve duyduğu yetersizbilgilerden, adamın imtiyaz bağışlamayı ancak kendisine has bir özellik olarak gördüğünü tahmin ediyordu, ama Venedik belki bu kuralın dışında tutulacak azamete sahip olabilirdi. "Umarım katılmamda bir sakınca görmezsiniz."</p><p class="calibre3">"Hayır, kesinlikle hayır."</p><p class="calibre3">"Bir sorum daha olacak, bu da acı verecek bir soru. Kocanıza zarar vermek isteyebilecek herhangi birini tanıyor musunuz? Son zamanlarda tartıştığı, nedeni ne olursa olsun korktuğu biri var mıydı?"</p><p class="calibre3">Kadın belli belirsiz gülümsedi. "Onu öldürmek isteyen birini tanıyıp tanımadığımı mı soruyorsunuz?"</p><p class="calibre3">Brunetti başıyla onayladı.</p><p class="calibre3">"Mesleğinde geçirdiği uzun yıllar boyunca mutlaka birilerini incitmiştir. Ondan nefret edenler olduğu da kesin, ama bunu yapabilecek kimseyi tanımıyorum." Dalgın bir tavırla parmağını koltuğun kenarında dolaştırdı. "Müzik seven hiç kimse bunu yapmış olamaz."</p><p class="calibre3">Komiser ayağa kalkıp elini uzattı. "Teşekkür ederim signora, zamanınıza ve sabrınıza teşekkür ederim." Kadın da ayağa kalkıp Brunetti'nin elini sıktı. "Lütfen zahmet etmeyin" dedi komiser, kapıya kadar geçirilmek istemediğini ima ederek. Kadın başını iki yana sallayarak bu öneriyi reddetti ve komiseri hole çıkardı. Kapıda tekrar sessizce el sıkıştılar. Brunetti dışarı çıkarken bu görüşmeden rahatsız olduğunu düşünüyordu. Boş sözler söyleyip aşırı nezaket gösterdiği için mi, yoksa dikkatsizliği yüzünden önemli bir noktayı gözden kaçırdığı için mi rahatsız olduğunu çıkaramamıştı.</p><div class="mbppagebreak" id="calibre_pb_10"></div>
</body></html>
