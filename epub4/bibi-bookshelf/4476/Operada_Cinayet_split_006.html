<?xml version='1.0' encoding='utf-8'?>
<html xmlns="http://www.w3.org/1999/xhtml">
  <head>
    <title>Operada Cinayet</title>
    <meta http-equiv="Content-Type" content="text/html; charset=utf-8"/>
  <link href="stylesheet.css" rel="stylesheet" type="text/css"/>
<link href="page_styles.css" rel="stylesheet" type="text/css"/>
</head>
  <body class="calibre">
<p id="filepos94159" class="calibre1">
</p><p class="calibre3"><span class="bold">5</span></p><p class="calibre3">Brunetti, yıldızlarla bezeli gökyüzünün ve boş sokakların keyfini çıkarmak için eve yürüyerek dönmeye karar verdi. Otelin önünde durup hangi yoldan gideceğini düşündü. Her Venedikli gibi o da kentin planını ezbere bildiğinden, en kısa yolun Rialto Köprüsü'nden geçtiğini hatırladı. Campo San Fantin'i geçti ve Rialto Köprüsü'ne çıkan daracık sokakların oluşturduğu labirente daldı. Yol boyunca kimseye rastlamadı, uykudaki kent sadece kendisine aitmiş gibi garip bir duyguya kapıldı. San Luca'daki eczanenin önünden geçti. Burası, evsiz barksızlarla delilerin yattığı tren istasyonu dışında bütün gece açık olan ender yerlerden biriydi.</p><p class="calibre3">Çok geçmeden kendini kanalın kıyısında buldu, köprü sağında kalıyordu. Tipik bir Venedik köprüsüydü bu; uzaktan hafif ve narin görünüyor, yakından bakıldığında kentin çamur temeline sıkıca oturduğu anlaşılıyordu.</p><p class="calibre3">Brunetti köprüden karşıya geçip gecenin bu saatinde terk edilmiş çarşıya ulaştı. Bu sokakta, bir yanda sebze tezgâhları, öte yanda akla gelebilecek en anlamsız hediyelik eşya dükkânları arasına sıkışmış turist kafilelerinin arasından geçmek aslında son derece güç bir işti, ama şimdi bütün yol onun emrindeydi ve istediği gibi yürüyebiliyordu. Biraz ileride, sokağın orta yerinde, birbirlerine sımsıkı sarılmış, tepelerindeki güzelliğe bakmayan, ama belki gene de o güzelliğin etkisine kapılmış bir çift gördü.</p><p class="calibre3">Meydan saatine varınca, eve yaklaştığına sevinerek sola döndü. Beş dakika sonra en sevdiği dükkânın önüne geldi. Çiçekçi Biancat'ın vitrinleri, kente her gün rengârenk bir güzellik yağmuru sunmaktaydı. Bu akşam, buğulanmış vitrin camlarının ardında sarı gonca güller duruyor, güllerin ardında uçuk renkli bir yasemin bulutu gizleniyordu. Brunetti, ikinci vitrinin önünden hızla geçip gitti. Burası da ona nedense hep yamyamları hatırlatan kızıl orkidelerle doluydu.</p><p class="calibre3">Brunetti, oturduğu palazzo'nun dış kapısını açıp içeri girdi ve eve yorgun argın geldiğinde her zaman yaptığı gibi, dördüncü kattaki dairesinin doksan dört basamağını çıkabilmek için kendi kendini yüreklendirdi. Dairenin bir önceki sahibi bu katı izinsiz olarak çıkmış, herhangi bir ruhsat alma zahmetine katlanmamıştı. Brunetti daireyi on yıl kadar önce satın aldığında ruhsatsızlık konusu nasılsa ortaya çıkmamıştı; Brunetti eve taşındığından beri, bu apaçık kanunsuzluğu ortadan kaldırması için günün birinde resmi dairelerin harekete geçeceğini düşünerek zaman zaman korkuya kapılıyordu. Gerek dairenin gerçekten var olduğunu gerekse kendisinin orada oturma hakkına sahip olduğunu gösteren izinleri almak gibi insanüstü bir işe kalkışması gerektiğini aklına getirdikçe adeta titriyordu. Ortada gözle görülür dört duvar bulunması ve kendisinin bu duvarlar arasında yaşıyor olması durumu açıklamaya yetmeyecekti. Üstelik, vermesi gereken rüşvet de belini bükecek kadar ağır olacaktı.</p><p class="calibre3">Brunetti kapıyı açıp kendisini eviyle bağdaştırdığı sıcaklığa ve kokulara bıraktı: Lavanta çiçeği, cila ve koridorun ucundaki mutfakta pişmekte olan yemeğin kokusu. Açıklayamadığı bir biçimde, iş hayatının günlük çılgınlıkları içinde normal bir dünyanın varlığını temsil eden bir karışımdı bu.</p><p class="calibre3">"Guido, sen misin?" diye seslendi Paola oturma odasından. Brunetti, karısının sabahın ikisinde başka kimi bekliyor olabileceğini merak ettiyse de sormadı.</p><p class="calibre3">"Evet" diye karşılık verdi. Ayakkabılarını ve pardösüsünü çıkarırken yorgunluğunu hissetmeye başlamıştı.</p><p class="calibre3">"Çay ister misin?" Paola hole çıkıp kocasını yanağından hafifçe öptü.</p><p class="calibre3">Brunetti, yorgunluğunu karısından gizlemeye gerek görmeden başını sallamakla yetindi. Onun peşi sıra holden geçip mutfağa girdi, karısı çaydanlığa su doldurup ocağa koyarken o da bir iskemleye oturdu. Paola üst dolapların birinden bir kesekâğıdı çıkardı, açıp içindekini kokladı, "Mineçiçeği ister misin?" diye sordu.</p><p class="calibre3">"Olur, olur" dedi Brunetti, çayın cinsiyle ilgilenemeyecek kadar yorgundu.</p><p class="calibre3">Paola, Brunetti'nin büyükannesinden kalma toprak demliğe bir avuç kurumuş mineçiçeği koydu, kocasına yaklaşıp iskemlesinin arkasına geçti. Başının arkasına, saçlarının azalmaya başladığı yere bir öpücük kondurdu. "Ne oldu?"</p><p class="calibre3">"La Fenice'de biri orkestra şefini zehirlemiş."</p><p class="calibre3">"Wellauer'i mi?"</p><p class="calibre3">"Evet."</p><p class="calibre3">Paola, ellerini kocasının omuzlarına koyup onu yüreklendirmek istercesine hafifçe sıktı. Herhangi bir yorumda bulunmak gerekmiyordu; basının bu cinayeti sansasyon haline getirip katilin bir an önce bulunması için kıyameti koparacağım ikisi de biliyordu. Ertesi günkü gazetelerde yer alacak ve belki de o dakikalarda yazılmakta olan başyazıları Brunetti de, Paola da yazabilirlerdi.</p><p class="calibre3">Çaydanlıktaki su kaynamaya başlamıştı, Paola demliğe su koydu. Brunetti, her zaman olduğu gibi şimdi de karısının yanında olmaktan huzur duyuyor, onun rahat ve becerikli hareketlerini izledikçe sinirleri yatışıyordu. Venedikli kadınların çoğu gibi Paola da açık renk tenliydi, saçları, on yedinci yüzyılın kadın portrelerinde pek sık görülen kızıl sarı rengindeydi. Uzunca burnu ve fazlaca keskin hatlı çenesiyle sıradan güzellik ölçütlerine uyduğu söylenemezdi, ama Brunetti her ikisini de beğeniyordu.</p><p class="calibre3">"Herhangi bir ipucu var mı?" diye sorup demlikle iki fincanı masaya koydu. Kocasının karşısına oturdu, fincanlara çay doldurdu, sonra tekrar kalktı, dolaptan koca bir kavanoz bal çıkarıp masaya getirdi.</p><p class="calibre3">"Henüz erken" dedi Brunetti, fincanına bir kaşık bal koyarak. Çayını karıştırırken kaşığı fincanın kenarlarına değdiriyor, kaşığın çıkardığı tıkırtının ritmine uyarak konuşuyordu. "Ortada adamın genç karısı var, sonra ölümünden önce şefi görmediğini iddia ederek yalan söyleyen bir soprano var, adam öldürülmeden kısa bir süre önce onunla kavga etmiş eşcinsel bir rejisör var."</p><p class="calibre3">"Bence bu hikâyeyi satmaya çalışsan iyi edersin. Televizyonda gördüğümüz filmlerin konusuna benziyor."</p><p class="calibre3">"Bir de ölü dâhi var" diye ekledi Brunetti.</p><p class="calibre3">"Evet, bu da işe yarar" dedi Paola. Bir yudum içtikten sonra çayını üfleyerek soğuttu. "Karısı kendisinden ne kadar genç?"</p><p class="calibre3">"Rahatlıkla kızı olabilecek yaşta. Otuz yaş kadar diyebilirim."</p><p class="calibre3">"Okey" dedi Paola, arada bir Amerikanca sözcükler kullanmak eğilimindeydi. "Bence karısı yapmıştır."</p><p class="calibre3">Brunetti yapmamasını defalarca rica ettiği halde Paola, kocasının soruşturmaya başladığı her olayda hemen bir suçlu buluverir, akla en yakın kişiyi seçtiği için de genellikle yanılırdı. Brunetti, bir seferinde iyice çileden çıkıp karısına neden ısrarla böyle yaptığını sormuş, Paola da tezini Henry James konusunda yazdıktan sonra onun eserlerinde bulamadığı açıklığı gerçek hayatta bulmayı hakkı olarak gördüğünü açıklamıştı. Brunetti ne yaparsa yapsın, Paola bu huyundan vazgeçmiyor, seçiminde biraz daha incelikli davranmaya da kesinlikle yanaşmıyordu.</p><p class="calibre3">"Demek ki katil korodan biri çıkacak" dedi Brunetti, çayını karıştırmaya devam ederek.</p><p class="calibre3">"Ya da uşak."</p><p class="calibre3">"Hmm" diyerek çayını yudumladı Brunetti. Çaylarını bitirinceye kadar birlikte konuşmadan oturdular. Brunetti fincanları lavaboya götürdü, demliği de kazaya uğramaması için musluğun yanındaki tezgâha koydu.</p><div class="mbppagebreak" id="calibre_pb_6"></div>
</body></html>
