<?xml version='1.0' encoding='utf-8'?>
<html xmlns="http://www.w3.org/1999/xhtml">
  <head>
    <title>Operada Cinayet</title>
    <meta http-equiv="Content-Type" content="text/html; charset=utf-8"/>
  <link href="stylesheet.css" rel="stylesheet" type="text/css"/>
<link href="page_styles.css" rel="stylesheet" type="text/css"/>
</head>
  <body class="calibre">
<p id="filepos390079" class="calibre1">
</p><p class="calibre3"><span class="bold">16</span></p><p class="calibre3">Brunetti, hazır tiyatro binasının bu kadar yakınındayken, doğrudan oraya gitmeye karar verdi. Sadece bir sandviç yiyip bir bardak bira içecek kadar mola verdi; aslında aç değildi, ama uzun süre bir şey yemediği zaman üstüne çöken o belli belirsiz huzursuzluğa kapılmıştı.</p><p class="calibre3">Tiyatronun girişinde kimliğini gösterdi ve Signore Traverso'nun içeride olup olmadığını sordu. Kapıdaki portiere ona Signore Traverso'nun on beş dakika önce geldiğini ve sahne arkasındaki barda onu beklemekte olduğunu söyledi. Bara ulaştığında, aynı zamanda dişçisi olan kuzenine bir akrabasıymış gibi benzeyen, uzun boylu, derisi kemiğine yapışmış bir adamla karşılaştı. Yanlarından geçip giden kostümlü kostümsüz bir sürü insanın gürültüsü konuşmalarını zorlaştırıyordu, dolayısıyla Brunetti sakin bir yere gidip gidemeyeceklerini sordu.</p><p class="calibre3">"Kusura bakmayın" dedi müzisyen; "Bunu düşünmem gerekirdi. Kullanılmayan soyunma odalarından biri dışında gidebileceğimiz bir yer yok. Yukarıya, soyunma odalarına çıkabiliriz sanırım." Adam bar tezgâhının üstüne bir miktar para bıraktı, sonra keman kutusuna uzandı. Gerisin geri dönerek Brunetti'nin ilk geldiği gece kullandığı merdivenlere yöneldi. Yukarıda, önlerine çıkan mavi önlüklü kısa ve tombul bir kadın onlara ne istediklerini sordu.</p><p class="calibre3">Traverso, kadınla kısaca konuşarak Brunetti'nin kim olduğunu ve ne istediğini açıkladı. Kadın başını salladı ve önlerine düşüp onları dar bir koridordan geçirdi. Cebinden inanılmayacak kadar çok sayıda anahtarın takılı olduğu bir halka çıkardı; kapılardan birini açtı ve içeri girmeleri için geriye çekildi. Bu odada tiyatronun şatafatlı havasından eser yoktu; içeride sadece alçak bir masa, masanın iki ucunda duran birer sandalye ve bir aynanın önüne yerleştirilmiş bir bank vardı. Karşılıklı olarak sandalyelere geçip oturdular.</p><p class="calibre3">"Provalar sırasında olağandışı herhangi bir şey fark ettiniz mi?" diye sordu Brunetti. Ne aradığını açık etmek istemediği için genel bir soru sormayı tercih etmişti; aslında o kadar geneldi ki, Brunetti sorduğu sorunun hiçbir anlam taşımadığını fark etti.</p><p class="calibre3">"Temsille ilgili olarak mı demek istiyorsunuz? Yoksa maestroyla ilgili olarak mı?"</p><p class="calibre3">"İkisi de olabilir. ikisi de."</p><p class="calibre3">"Temsil derseniz, her zamanki hikâye. Setler ve sahneleme yeniydi, ama kostümleri daha önce iki kez kullanmıştık. Solistler iyiydi gerçi, tenor dışında. O adamın kovulması lazım. Ama kabahat onun değil. Maestro orkestrayı kötü yönetti. Hiçbirimiz ne yaptığımızın pek farkında değildik. Aslında başlangıçta öyle değildi, ama ikinci haftadan sonra işler bozuldu. Sanırım hepimiz ezberden çaldık. Ne demek istediğimi anlıyor musunuz, bilmiyorum."</p><p class="calibre3">"Daha açık konuşabilir misiniz?"</p><p class="calibre3">"Sorun Wellauer'di, sanki yaşı birdenbire ortaya çıkmış gibiydi. Onunla daha önce de çaldım. İki kere. Hayatımda gördüğüm en iyi orkestra şefiydi. Gerçi taklit edeni çok, ama artık onun gibileri kalmadı. Onunla son çalıştığımda Cosi'yi çaldık. Hiç o kadar iyi olmamıştık. Ama bu sefer durum farklıydı. Birdenbire yaşlanıvermişti. Sanki yaptığı şeye dikkatini veremiyor gibiydi. Kimi zaman, bir kreşendoya geldiğimizde, birden canlanıyor ve bir vuruşun sekizde biri kadar gecikenlere bile baronunu doğrultuyordu. Öyle anlarda müzik mükemmeldi. Ama geri kalanında düpedüz kötüydü. Yine de kimse sesini çıkarmadı. Besteyi yazıldığı gibi çalmaya ve birinci kemanı takip etmeye aramızda karar vermiş gibiydik. Maestro da bundan şikâyetçi görünmüyordu. Ama eski zamanlardaki gibi değildi."</p><p class="calibre3">"Sizce maestro durumun farkında mıydı?"</p><p class="calibre3">"Ne kadar kötü çaldığımızın farkında olup olmadığını mı soruyorsunuz?"</p><p class="calibre3">"Evet."</p><p class="calibre3">"Olmaması imkânsız. Hem dünyanın en iyi orkestra şefi olup hem de orkestranızın ne yaptığını duymamak mümkün mü sizce? Ama daha çok, aklı çoğu zaman başka yerdeymiş gibiydi. Sanki orada değilmiş, dikkatini vermiyormuş gibi."</p><p class="calibre3">"Ya eserin sahnelendiği gece? Olağandışı bir şey fark ettiniz mi?"</p><p class="calibre3">"Hayır, etmedim. Hepimiz birbirimizden kopmamak için uğraşmakla meşguldük, durumu biraz olsun kurtarmaya çalışıyorduk."</p><p class="calibre3">"Hatırladığınız hiçbir şey yok mu? Maestro kimseyle dikkat çekici bir biçimde konuşmadı mı?"</p><p class="calibre3">"Maestro o gece kimseyle konuşmadı. Onu ancak sahnede görebildik, orkestra çukuruna, yanımıza indiği zaman." Adam bir şeyler hatırlamaya çalışarak duraksadı. "Aslında bir şey vardı, ama sözünü etmeye değer mi bilmiyorum."</p><p class="calibre3">"Nedir o?"</p><p class="calibre3">"İkinci sahnenin sonundaydı, tam Alfredo'nun parayı Violetta'nın yüzüne fırlattığı yerden sonra. Solistler bütünlüğü nasıl korudular bilmiyorum. Biz darmadağın olmuş durumdaydık. Her neyse, oyun bitti ve seyirciler ki Allah'tan kulakları yok alkışlamaya başladılar. Maestronun yüzünde küçük, tuhaf bir tebessüm belirdi, sanki az önce birisi ona çok komik bir şey anlatmış gibi. Sonra batonunu indirdi. Her zaman yaptığı gibi podyuma fırlatmadı. Dikkatlice elinden bıraktı, sonra yeniden gülümsedi. Sonra podyumdan indi ve kulise gitti. Bu, onu son görüşüm oldu. O sahne bittiği ve gerisi daha kolay olacağı için gülümsediğini düşündüm. Sonra üçüncü sahnede başka bir orkestra şefi çıkardılar." Adam saatine baktı. "Öğrenmek istediğiniz bu tür şeyler mi, bilemiyorum."</p><p class="calibre3">Adam kemanına uzandı ve Brunetti söze girdi: "Son bir şey daha: Orkestranın geri kalanı da bunu fark etti mi? Gülümsemeyi kastetmiyorum, maestrodaki değişikliği?"</p><p class="calibre3">"Bir kısmımız ettik, onunla daha önce çalmış olanlarımız. Geri kalanlar için bir şey söylemem mümkün değil. Burada o kadar berbat orkestra şefleriyle çalışıyoruz ki, aradaki farkı görebileceklerinden emin değilim. Ama belki de babam yüzünden bana öyle geliyordur." Adam Brunetti'nin yüzündeki şaşkınlığı gördü ve açıkladı. "Babam. Kendisi seksen yedi yaşında. O da aynı şeyi yapıyor, sanki ondan bir şey gizliyormuşuz gibi gözlüklerinin arkasından bize bakıyor ve gizlediğimiz şeyin ne olduğunu öğrenmek istiyor." Adam yeniden saatine baktı. "Gitmem gerek. Perdenin kalkmasına on dakika kaldı."</p><p class="calibre3">"Yardımınıza teşekkür ederim" dedi Brunetti, ama adamın az önce söylediği şeyden ne anlam çıkaracağını pek çözememişti.</p><p class="calibre3">"Bana sorarsanız bir sürü yararsız dedikodudan başka bir şey anlatmadım. Ama umarım işinize yarar."</p><p class="calibre3">"Gösteri sırasında tiyatroda kalmamın bir sakıncası olur mu?" diye sordu Brunetti.</p><p class="calibre3">"Hayır, olacağını sanmıyorum. Sadece çıkarken Lucia'ya haber verin ki odayı kilitlesin." Sonra aceleyle ekledi: "Gitmem gerek."</p><p class="calibre3">"Tekrar teşekkür ederim."</p><p class="calibre3">"Hiç önemli değil." El sıkıştılar ve müzisyen Brunetti'nin yanından ayrıldı.</p><p class="calibre3">Brunetti, bir gösteri sırasında ve perde aralarında kuliste kaç insanın dolaştığını ve orkestra şefinin soyunma odasına fark edilmeden girip çıkmanın ne ölçüde mümkün olduğunu görme fırsatı bulacağını düşünerek odada kaldı.</p><p class="calibre3">Sessiz bir yerde kendisiyle baş başa kalma fırsatını bulduğuna memnun, bir çeyrek saat kadar odada oturdu. Kapıdan içeriye sızmakta olan gürültü patırtı yavaş yavaş dindi ve Brunetti solistlerin sahnede yerlerini almak üzere aşağı inmiş olacaklarını düşündü. Yine de sessizliğin tadını çıkararak odada bir süre daha oyalandı.</p><p class="calibre3">Yukarıya tırmanıp duvarlardan geçerek kendisine kadar ulaşan uvertürü duyunca, orkestra şefinin odasını bulma zamanının geldiğine karar verdi. Koridora çıktı ve onları odaya sokan kadını bulmak için sağa sola bakındı, ama kadın ortalarda yoktu. Odanın kilitlenmesini sağlamakla görevlendirildiği için, koridorun başına kadar yürüyüp merdivenden aşağı bir göz attı. "Signora Lucia?" diye seslendi, ama cevap gelmedi. Koridorun üstündeki ilk soyunma odasının kapısını vurdu, ama cevap gelmedi. İkinci odadan da öyle. Üçüncü kapıyı tıklattığında birisi "Avanti!" diye seslendi ve Brunetti, kullandıkları soyunma odasının artık kilitlenebileceğim bildirmek üzere kapıyı açtı.</p><p class="calibre3">İçeri girerken "Signora Lucia" diye söze başladı, ama kucağında açık bir kitap, elinde bir kadeh kırmızı şarapla geniş bir koltuğa yayılmış oturmakta olan Brett Lynch'i görünce sözünü yarıda kesti.</p><p class="calibre3">Kadın da şaşırmıştı, ama Brunetti'den daha çabuk toparlandı. "İyi akşamlar commissario. Size nasıl yardımcı olabilirim?" Kadın şarap kadehini koltuğun yanındaki sehpanın üzerine koydu, kitabını kapattı ve gülümsedi.</p><p class="calibre3">"Soyunma odasını kilitleyebileceğim Signora Lucia'ya haber vermek istiyordum" diye açıkladı Brunetti.</p><p class="calibre3">"Büyük olasılıkla aşağıdadır, kulisten oyunu seyrediyordun Flavia'nın sıkı bir hayranıdır. Geri döndüğünde ben ona kapıyı kilitlemesini söylerim. Merak etmeyin, biz hallederiz."</p><p class="calibre3">"Çok teşekkür ederim. Siz gösteriyi seyretmiyor musunuz?"</p><p class="calibre3">"Hayır" diye cevap verdi kadın. Brunetti'nin tepkisi üzerine, "Bu sizi şaşırtıyor mu?" diye sordu.</p><p class="calibre3">"Bilemiyorum doğrusu. Ama size sorduğuma göre, sanırım şaşırtmış olmalı."</p><p class="calibre3">Cevap yerine kadının suratında beliren sırıtış Brunetti'nin hoşuna gitti. Hem kadından bu tür bir tepki beklemiyordu, hem de gülümseyince kadının yüzündeki sert hatlar biraz yumuşamıştı.</p><p class="calibre3">"Flavia'ya söylemeyeceğinize söz verirseniz, gerek Verdi'den gerekse Traviata'dan pek fazla hoşlanmadığımı size itiraf edebilirim."</p><p class="calibre3">"Neden peki?" diye sordu Brunetti. Yaşayan en meşhur Verdi sopranosunun sekreteri ve arkadaşının Brunetti başka bir sıfat eklememeyi tercih etti bu müzikten hoşlanmadığını itiraf etmesi merakını uyandırmıştı.</p><p class="calibre3">"Lütfen oturun, commissario" dedi kadın, karşısında duran sandalyeyi göstererek. "Doğrusunu isterseniz" dedi saatine göz atarak, "daha bir yirmi dört dakika boyunca oyunda pek bir şey olmuyor."</p><p class="calibre3">Brunetti gösterilen sandalyeye oturdu, yüzü tam kadına bakacak şekilde sandalyeyi biraz çevirdi ve sordu: "Verdi'den niçin hoşlanmıyorsunuz?"</p><p class="calibre3">"Tam olarak öyle denemez. Bazı eserlerini severim. Otello mesela. Ama Verdi benim sevdiğim yüzyıla rastlamıyor."</p><p class="calibre3">Alacağı cevaptan emin olmasına rağmen, "Siz hangi yüzyılı tercih ediyorsunuz?" diye sordu Brunetti. Varlıklı, Amerikalı, modern görüşlü: Kadının içinde yaşadığı yüzyılı tercih ediyor olacağı kesindi, kendisini mümkün kılmış olan yüzyılı.</p><p class="calibre3">"On sekizinci yüzyılı" dedi kadın, Brunetti'yi şaşırtarak. "Mozart ve Handel'i. Ne çare ki Flavia ikisine de pek düşkün değil."</p><p class="calibre3">"Aklını çelmeyi denediniz mi?"</p><p class="calibre3">Kadın kadehine uzanıp şarabını yudumladı, sonra kadehi yeniden masanın üstüne koydu. "Bazı konularda aklını çelmeyi başardım, ama göründüğü kadarıyla onu Verdi'den koparmayı başaramıyorum."</p><p class="calibre3">"Sanırım bunu kendimiz için büyük bir talih saymalıyız" dedi Brunetti, kadının imalı üslubuna ustalıkla ayak uydurarak. "Birincisi ise sizin talihiniz sayılmalı."</p><p class="calibre3">Kadın kıkırdayarak Brunetti'yi şaşırttı, sonra Brunetti de onunla birlikte gülerek kendisini şaşırttı.</p><p class="calibre3">"Evet, bu iş de bitti. İşte itiraf ettim. Şimdi belki ucuz bir romandaki iki karakter gibi değil de, birer insan gibi konuşabiliriz."</p><p class="calibre3">"Memnuniyetle, signorina."</p><p class="calibre3">"Benim adım Brett. Seninkinin de Guido olduğunu biliyorum" dedi kadın. İkinci tekil şahsı kullanarak, tanışıklığa giden yolda ilk adımı atmıştı. Oturduğu koltuktan kalktı ve köşedeki küçük birlavabonun yanına gitti. Lavabonun kenarında bir şarap şişesi vardı. Kadın ikinci bir kadehe şarap doldurdu, kadehi ve şarabı eline alarak Brunetti'nin yanına döndü ve kadehi ona uzattı.</p><p class="calibre3">"Buraya Flavia'yla konuşmak için mi döndün?" diye sordu kadın.</p><p class="calibre3">"Hayır, niyetim bu değildi. Ama onunla er ya da geç konuşmak zorunda kalacağım."</p><p class="calibre3">"Neden?"</p><p class="calibre3">"Birinci sahneden sonra Wellauer'in soyunma odasında ne aradığını sormak için." Kadın buna şaşırdıysa da hiç renk vermedi. "Sizin bir fikriniz var mı?"</p><p class="calibre3">"Orada olduğunu nereden biliyorsun?"</p><p class="calibre3">"Çünkü en az iki kişi onu içeri girerken görmüş. Birinci sahneden sonra."</p><p class="calibre3">"İkinci sahneden sonra değil, yani?"</p><p class="calibre3">"Hayır, ikinciden sonra değil."</p><p class="calibre3">"İkinci sahneden sonra burada, benim yanımdaydı."</p><p class="calibre3">"Son konuştuğumuzda, birinci sahneden sonra da burada, yanınızda olduğunu söylemiştiniz. Oysa değildi. Geçen sefer yalan söylediğinize göre, bu sefer doğruyu söylediğinize inanmam için bir neden var mı?" Brunetti şarabından bir yudum aldı. Barolo şarabıydı ve enfesti.</p><p class="calibre3">"Sana doğruyu söylüyorum."</p><p class="calibre3">"Buna neden inanayım?"</p><p class="calibre3">"Sanırım bir neden gösteremeyeceğim." Kadın yeniden şarabını yudumladı, sanki bütün gece orada oturup konuşacak zamanlan varmış gibi. "Ama buradaydı." Kadın şarabını bitirdi, kadehine biraz daha şarap koydu ve sözüne devam etti: "Evet, birinci sahneden sonra onu görmeye gitti. Bundan haberim vardı. Maestro günlerdir onunla oynuyordu, kocasına mektup yazma tehditleri savuruyordu. Sonunda Flavia onunla konuşmaya kulise gitti."</p><p class="calibre3">"Bir gösteri sırasında mı? Bu iş için biraz tuhaf bir zaman değil mi?"</p><p class="calibre3">"Flavia öyledir. Fazla düşünmeden hareket eder. Sadece yapar, canının istediği gibi davranır. Büyük bir solist olmasının bir nedeni de bu."</p><p class="calibre3">"Katlanılması zor bir durum olsa gerek."</p><p class="calibre3">Kadın sırıttı. "Evet, öyle. Ama bunu telafi eden şeyler de var."</p><p class="calibre3">"Size ne anlatmıştı?" Kadının anlamadığını görünce ekledi: "Maestroyla görüşmesi hakkında."</p><p class="calibre3">"Aralarında bir tartışma geçmiş. Maestro, Flavia'nın kocasına bir mektup yazıp yazmadığı konusunda net bir cevap vermemiş. Bunun dışında fazla bir şey söylemedi, ama buraya döndüğünde öfkeden tir tir titriyordu. Şarkı söylemeyi nasıl başardı, bilmiyorum."</p><p class="calibre3">"Peki maestro o mektubu yazmış mı?"</p><p class="calibre3">"Bilmiyorum. Flavia o geceden beri bu konuda bir şey söylemedi." Kadın Brunetti'nin şaşkınlığını fark etmişti. "Söylemiştim, Flavia öyledir. Sahneye çıktığı dönemlerde, canını sıkan hiçbir konudan söz etmeyi sevmez." Üzüntüyle ekledi: "Aslında sahneye çıkmadığı zaman da sevmez, ama müzik dışında bir şeyi düşünmek zorunda kaldığında dikkatinin tamamen dağıldığını söylüyor. Sanırım herkes de bu huyunu sineye çekmiş. Tanrı biliyor ya, ben çekiyorum."</p><p class="calibre3">"Sizce maestro bunu yapabilir miydi? Kocasına o mektubu yazabilir miydi?"</p><p class="calibre3">"O adam her şeyi yapardı. İnan bana. Kendisini ahlâki değerlerin bekçisi gibi görüyordu. Birilerinin kendi ahlâk anlayışına aykırı bir yaşam sürmesine katlanamıyordu. İnsanların buna cüret etmesi bile onu delirtiyordu. Onları adalete, kendi adaletine havale etmek için ilahi bir hakla donanmış olduğunu sanıyordu."</p><p class="calibre3">"Ya Flavia, onun sınırları nereye kadar uzanıyordu?"</p><p class="calibre3">"Flavia'nın mı?"</p><p class="calibre3">"Evet."</p><p class="calibre3">Bu soru kadını şaşırtmamıştı. "Bilemiyorum. Bu tarz bir şey yapamazdı sanıyorum, böyle soğukkanlı bir biçimde değil. Çocuklarından ayrılmamak için her şeyi göze alırdı, ama sanmıyorum ki., hayır, bu şekilde değil. Kaldı ki, üstünde zehir taşıyor değildi herhalde, öyle değil mi?" Bunu düşünmüş olmak kadını rahatlatmışa benziyordu. "Ama bu iş daha bitmedi. Bir yargılama ya da duruşma falan olursa hepsi ortaya çıkacak, öyle değil mi, hangi konuda tartıştıkları... " Brunetti başıyla onayladı. "Bu da kocasına yeter de artar bile."</p><p class="calibre3">"Ben o kadar emin değilim" dedi Brunetti.</p><p class="calibre3">"Hadi canım" diye parladı kadın; "Burası İtalya; mutlu ailenin, kutsal ailenin vatanı. Erkek olmaları koşuluyla, Flavia istediği kadar âşık edinebilirdi. Böylece evin babası ya da bir çeşit baba figürü yeniden yuvaya kazandırılmış olurdu. Ama bu durum ortaya çıkacak olsa, Flavia'nın kocası karşısında hiçbir şansı kalmaz."</p><p class="calibre3">"Sizce biraz abartmıyor musunuz?"</p><p class="calibre3">"Neyi abartıyormuşum?" diye sordu kadın; "Benim hayatım hiçbir zaman bir sır olmadı. Hayatım boyunca, insanların benim hakkımda ne düşündükleri ya da ne söylediklerine aldırış etmeyecek kadar çok param oldu. Ama bu, onları konuşmaktan alıkoymadı. Hakkımızda hiçbir şey ispatlanamasa bile, kurnaz bir avukatın neler yapabileceğini bir düşün: 'Soprano ile milyoner sekreterin aşkı.' Evet, her şey olduğu gibi ortaya çıkacak."</p><p class="calibre3">"Flavia yalan söyleyebilir" dedi Brunetti, sahtekârlık önerisinde bulunarak.</p><p class="calibre3">"İtalyan bir hâkim söz konusu olduğunda bunun bir şeyi değiştireceğini sanmıyorum. Ayrıca, Flavia'nın yalan söylemek isteyeceğini sanmam. Bunu yapacağını hiç sanmam. Hayır, bu konuda yapmaz. Flavia ciddi ciddi kendisini kanunun üstünde görür." Kadın bunu söylediğine daha o anda pişman olmuş gibiydi. "Ama hepsi dilindedir, hepsi laftır, tıpkı sahnede olduğu gibi. insanlara sinirlenir, bağırıp çağırır, ama hepsi afra tafradır. Onu kimseyi incitirken görmedim, hiç kimseyi. Sadece konuşur."</p><p class="calibre3">Brunetti, bir kadının çocukları söz konusu olduğunda sözcüklerin kolayca başka bir şeye dönüşeceğine inanacak kadar italyan'dı, ama bu fikrini kendine sakladı. "Size özel hayatınızla ilgili birkaç soru sormama izin verir misiniz?"</p><p class="calibre3">Kadın gelecek sorulan tahmin ederek bezgin bezgin iç geçirdi ve başını salladı.</p><p class="calibre3">"Bugüne kadar size ya da Flavia'ya şantaj yapmaya kalkışan biri oldu mu?"</p><p class="calibre3">Bu kesinlikle kadının korktuğu türden bir soru değildi. "Hayır, hiç olmadı. Ne bana ne de Flavia'ya. Öyle bir şey olduysa da Flavia bana söylemedi."</p><p class="calibre3">"Ya çocuklar? Onlarla aranız nasıl?"</p><p class="calibre3">"Gayet iyi. Paolo on üç, Vittoria sekiz yaşında. Neler olup bittiği konusunda en azından Paolo'nun bir fikri olabilir. Ama Flavia onlara hiçbir zaman bir şey söylemedi, bu konuda hiçbir açıklama yapılmadı." Kadın ellerini iki yana açarak omuz silkti ve bu hareketle birlikte italyanlıkla tüm bağlarını kopararak tam bir Amerikalı'ya dönüştü.</p><p class="calibre3">"Peki ya geleceğiniz?"</p><p class="calibre3">"Yaşlılık mı demek istiyorsun? Öğleden sonraları Florian'da karşılıklı çay içmek gibi mi?"</p><p class="calibre3">Brunetti'nin aklında bu kadar sükûnet dolu bir tablo canlanmamıştı, ama bu da işini görürdü.</p><p class="calibre3">Başını salladı.</p><p class="calibre3">"Hiçbir fikrim yok. Ben arkeologum. Çin medeniyeti. Flavia'yla böyle tanıştık. Üç yıl önce, dukalık sarayındaki Çin sergisinin hazırlanmasına yardım etmiştim. La Scala'da Lucia'yı söylemekte olduğu için, kodamanlar onu da yanlarında getirdiler. Sonra açılıştan sonraki partiye de getirdiler. Arkasından ben Sian'a dönmek zorunda kaldım; üzerinde çalıştığım kazı orada. Sadece üç kişiyiz, üç Batılı. Ve ben üç aydır orada değilim, eğer geri dönmezsem yerime başkasını bulacaklar."</p><p class="calibre3">"Askerler mi?" diye sordu Brunetti. O sergide gördüğü toprak heykellerin görüntüsü hafızasında hâlâ canlıydı. Her biri özenle yapılmış, hiçbiri diğerine benzemeyen erkek heykelleri.</p><p class="calibre3">"Bu sadece başlangıç" dedi kadın. "Binlercesi var, aklımızın almayacağı kadar çok. Orta lahitteki defineyi daha kazmaya başlamadık bile. Resmi formaliteler bizi çok zorluyor. Ama geçen sonbahar define höyüğünü kazmak için izin kopardık. Şu ana kadar gördüklerime bakılırsa, Tutankhamon'dan sonraki en büyük arkeolojik keşif olacak. Hatta, orada gömülü olanları dışarı çıkarmaya başladığımızda Tutankhamon solda sıfır kalacak."</p><p class="calibre3">Brunetti, bilim adamlarındaki tutkunun, onları daha insani göstermek için yazarlar tarafından icat edilmiş bir şey olduğunu düşünmüştü hep. Brett Lynch'i dinlerken, ne kadar yanılmış olduğunu fark etti.</p><p class="calibre3">"Aletleri bile o kadar güzel ki. işçilerin yemek yediği küçük kâseler bile."</p><p class="calibre3">"Peki ya geri dönmezseniz?"</p><p class="calibre3">"Geri dönmezsem her şeyi kaybedeceğim. Şöhretten söz etmiyorum. O şöhret Çinlilerin hakkı. Ama o heykelleri görme, onlara dokunma, onları yapan insanların gerçekten neye benzediğini keşfetme şansını kaybedeceğim. Geri dönmezsem, bunların hepsinden mahrum kalacağım."</p><p class="calibre3">"Peki" diye sordu Brunetti, eliyle içinde bulundukları odayı işaret ederek, "burada olmak sizin için bundan daha mı önemli?"</p><p class="calibre3">"Bu adil bir soru değil." Kendisi de elini kaldırarak, masanın üstündeki makyaj malzemesini, kapının arkasında asılı duran kostümleri, kaidelerin üstüne oturtulmuş perukları içine alan geniş bir kavis çizdi. "Buradaki şeyler benim geleceğim değil. Benim geleceğim, binlerce yıllık medeniyetlere ait çanak çömlek parçaları. Ama Flavia burada, bunların arasında yaşıyor. Beş yıl içinde dünyanın en ünlü Verdi şarkıcısı olacak. Bunun içinde bana bir yer olduğunu sanmıyorum. Bu henüz Flavia'nın farkında olduğu bir şey değil, ama onun nasıl olduğunu size söylemiştim. Gerçekleşinceye kadar bunu aklından geçirmeyecektir."</p><p class="calibre3">"Ama siz geçiriyorsunuz?"</p><p class="calibre3">"Elbette."</p><p class="calibre3">"Ne yapmayı düşünüyorsunuz?"</p><p class="calibre3">"Burada neler olacağına, bütün bu olup bitenin nereye varacağına bakacağım." Kadın, bu kez tiyatro binasında dört gece önce gerçekleşmiş olan cinayeti de içine alarak, eliyle bir kavis daha çizdi. "Sonra Çin'e döneceğim. En azından öyle sanıyorum."</p><p class="calibre3">"Bu kadar basit mi?"</p><p class="calibre3">"Hayır, hiç de basit değil. Ama yine de gideceğim."</p><p class="calibre3">"Buna değer mi?" diye sordu Brunetti.</p><p class="calibre3">"Ne buna değer mi?"</p><p class="calibre3">"Çin."</p><p class="calibre3">Kadın yeniden omuz silkti. "Bu benim işim. Yaptığım şey bu. Ve son tahlilde sanırım sevdiğim şey de bu. Soyunma odalarında oturup Çin şiirleri okuyarak, kendi hayatımı yaşayabilmek için operanın bitmesini bekleyerek ömrümü geçiremem."</p><p class="calibre3">"Ona söylediniz mi?"</p><p class="calibre3">"Neyi bana söylemiş mi?" diye sertçe sordu Flavia Petrelli, son derece teatral bir tavırla odadan içeri girip kapıyı arkasından hızla çarparak. Uçuk mavi bir elbisenin eteklerini peşi sıra sürükleyerek odanın ortasına doğru yürüdü. Kadın bambaşka birine dönüşmüştü, ışıltılar saçıyordu. Brunetti hayatında hiçbir kadını bu kadar güzelleşmiş görmediğini düşündü. Üstelik bu değişim kostümden ya da makyajdan kaynaklanmıyordu; kadın rolünü ve işini sırtına geçirmişti. Onu başka birine dönüştüren buydu. Kadın bakışlarını odanın içinde gezdirdi, iki şarap kadehine, Brunetti ile Brett Lynch'in teklifsiz oturuşlarına baktı. "Neyi bana söylemiş mi?" diye sordu ikinci kez.</p><p class="calibre3">"Traviata'yı sevmediğini" dedi Brunetti; "Kendisine siz sahnedeyken burada oturmuş kitap okuyor olmasını garipsediğimi söyledim, o da bunun en sevdiği operalardan biri olmadığını açıkladı."</p><p class="calibre3">"Sizi burada bulmak da garip, commissario. Ayrıca, bunun en sevdiği operalardan biri olmadığını biliyorum." Kadın Brunetti'ye inanmış görünmüyordu, ama bunu belli edecek bir şey yapmadı, o içeriye girdiğinde Brunetti ayağa kalkmıştı. Kadın Brunetti'ye doğru yürüdü, tezgâhın üstündeki iki şarap kadehinden birini aldı, içine soda koydu ve dört koca yudumda içti. Kadehi yeniden doldurdu ve yansına kadar içti. "O kadar ışığın altında sahne sauna gibi oluyor" dedi. Sodasını bitirdi ve kadehi elinden bıraktı. "İkiniz ne konuşuyordunuz?"</p><p class="calibre3">"Söyledi ya Flavia. Traviata."</p><p class="calibre3">"Yalan söylüyorsun" diye parladı şarkıcı; "Ama bu konuda konuşacak zamanım yok." Brunetti'ye döndü, öfkeden boğuklaşmış, şarkı söyledikten sonra solistlere olduğu gibi tizleşmiş bir sesle, "Şayet soyunma odamdan çıkma inceliğini gösterirseniz" dedi, "sonraki sahne için kostüm değiştireceğim."</p><p class="calibre3">"Elbette signora" dedi Brunetti kusursuz bir nezaket ve tarziyeyle. Brett'e başıyla selam verdi. Kadın karşılık olarak hafifçe gülümsedi, ama yerinden kalkmadı. Arkasından Brunetti odayı hızla terk etti. Dışarı çıkınca durdu ve yaptığı şeyden en küçük rahatsızlık duymaksızın, kulağını kapıya yaklaştırarak dinledi. Ama içeride birbirlerine her ne söylüyorlarsa, bunu alçak sesle yapıyorlardı.</p><p class="calibre3">Mavi önlüklü kadın merdivende belirdi. Brunetti kapıdan uzaklaşıp kadına doğru yürüdü.</p><p class="calibre3">Soyunma odasında işinin bittiğini açıkladı, gülümseyerek kadına teşekkür etti ve sahne katına indi. Aşağıda onu inanılmaz bir kaos karşıladı. Gece elbiseleri içindeki kadınlar duvarlara yaslanmış, sigara içip gülüşüyordu. Smokinli erkekler, aralarında futbol hakkında konuşuyordu. Sahne işçileri ellerinde kâğıttan eğreltiotlarıyla, tepsiye sıkı sıkı zamklanmış şarap kadehleriyle sağa sola koşturuyordu.</p><p class="calibre3">Orkestra şefinin soyunma odası, sağdaki kısa bir koridorun sonundaydı. Şu anda odanın kapısı yeni orkestra şefinin arkasından kapanmıştı. Brunetti koridorun sonunda en az on dakika oyalandı ve kimse ona kim olduğunu ya da orada ne aradığını sormaya kalkmadı. Sonunda bir zil sesi duyuldu ve ceket giyip kravat takmış sakallı bir adam, kuliste oradan oraya dolaşmaya, çeşitli yönlere işaret ederek insanlarla konuşmaya, yapmaları gereken her neyse onları işbaşına göndermeye başladı.</p><p class="calibre3">Orkestra şefi soyunma odasından çıktı, arkasından kapıyı çekti ve Brunetti'yi fark etmeden yanından geçip gitti. Adam uzaklaşır uzaklaşmaz Brunetti dikkat çekmeden koridorun sonuna doğru yürüdü ve odaya girdi. İçeri girdiğini gören olmadı. Olduysa bile, kimse orada ne aradığını sorma zahmetine girmedi.</p><p class="calibre3">Yerde durmakta olan küçük fincanın ve fincan altlığının bu kez masanın üstünde durması dışında, odada o geceden beri pek bir şey değişmemişti. Brunetti içeride uzun kalmadı. Girişte olduğu gibi çıkışta da onu fark eden olmadı. İşin ilginç tarafı, bu odada bir adamın öldüğü tarihten sadece dört gün sonrasıydı bu.</p><div class="mbppagebreak" id="calibre_pb_17"></div>
</body></html>
