<?xml version='1.0' encoding='utf-8'?>
<html xmlns="http://www.w3.org/1999/xhtml">
  <head>
    <title>Operada Cinayet</title>
    <meta http-equiv="Content-Type" content="text/html; charset=utf-8"/>
  <link href="stylesheet.css" rel="stylesheet" type="text/css"/>
<link href="page_styles.css" rel="stylesheet" type="text/css"/>
</head>
  <body class="calibre">
<p id="filepos542965" class="calibre1">
</p><p class="calibre3"><span class="bold">23</span></p><p class="calibre3">Brunetti sessiz kentin içinde, az önce duyduklarından canı sıkılmış olarak evine doğru yürüdü. Aşk hakkında bir şeyler bildiğini sanıyordu, Paola'yla yaşamıştı bu duyguyu. O halde, sırf kendi fikirleriyle bağdaşmıyor diye, bu kadının duyduğu aşkı ki bunun aşk olduğuna hiç kuşku yoktu yadırgayacak kadar geleneksel kafalı biri miydi o? Sonunda bütün bunları ağır bir duygusallık olarak yorumlamaya karar vererek, bardayken kendine sorduğu soru üzerinde yoğunlaştı: Bu kadına duyduğu yakınlık, kadında var olan ve onu çeken bir şey, yapması gereken şeye karşı onu körleştirmiş olabilir miydi? Neresinden baksa, Flavia Petrelli, soğukkanlılıkla adam öldürecek birine benzemiyordu. Bir ihtiras ya da öfke anında birini öldürmeye muktedir olduğundan hiç kuşkusu yoktu; çoğu insan yapabilirdi bunu. Flavia Petrelli'yi birinin göğsüne bir bıçak saplar ya da birini merdivenlerden aşağı iterken hayal edebiliyordu, ama serinkanlılıkla, neredeyse duygusuzca birini zehirlemek, hayır, bu onun yapacağı iş değildi.</p><p class="calibre3">Kimdi o halde? Arjantin'deki kız kardeş mi? Geri dönmüş ve ablasının ölümü için intikam almış olabilir miydi? Neredeyse yarım yüzyıl bekledikten sonra? Gülünçtü bu düşünce.</p><p class="calibre3">Kimdi o halde? Rejisör, yani Santore olamazdı. Sırf bir arkadaşının kontratı iptal edildi diye böyle bir şey yapması beklenemezdi. Ömrünü tiyatroya vermiş Santore gibi birinin, arkadaşına bir iş bulmaya yetecek kadar çevresi olduğu kesindi, yeteneği son derece sınırlı biri bile olsa. Hatta hiç yeteneği olmasa bile.</p><p class="calibre3">Bu durumda geriye bir tek Wellauer'in dul karısı kalıyordu, ama Brunetti'nin sezgileri kadının üzüntüsünün sahici olduğunu ve katilin bulunması konusundaki ilgisizliğinin kendini koruma isteğiyle ilgisi olmadığını söylüyordu. İstediği bir şey varsa o da ölmüş kocasını korumakmış gibi görünüyordu ki, bu da Brunetti'yi başladığı noktaya döndürüyordu: Adamın geçmişi ve kişiliği hakkında, özenle taşıdığı ahlâki duruşundaki hangi çatlağın birini onu zehirlemeye itmiş olabileceği hakkında daha çok şey bilme isteği ve ihtiyacı.</p><p class="calibre3">Wellauer'i sevmiyor oluşu, yaşamları ellerinden alınan kişilere karşı genellikle duyduğu öfke ve acımayı ona karşı duymuyor oluşu Brunetti'yi rahatsız etmiyordu. Wellauer'in bunu daha açık ifade etmesi olanaksızdı bir biçimde kendi ölümünde bir rol oynadığı inancını kafasından atamıyordu. Brunetti yüksek sesle güldü; herkes kendi ölümünde bir rol oynardı. Ama ne kadar uğraşırsa uğraşsın, bu düşünce ne kafasından siliniyor ne de yeterince açıklık kazanıyordu. Brunetti, bu ölüme yol açmış olabilecek ayrıntıyı arayıp duruyor, ama bir türlü bulamıyordu.</p><p class="calibre3">Ertesi gün, kendi içi kadar kasvetli bir sabaha uyandı. Gece yoğun bir sis çıkmıştı. Denizden sürüklenip gelen bir sis değildi bu, şehrin üstüne kurulduğu sulardan yükselen bir sisti. Dış kapıdan adımını attığında, soğuk ve ıslak sarmaşık dalları yüzüne dolanıyormuş, yakasından içeri sızıyormuş gibi bir duyguya kapıldı. Ancak birkaç metre ilerisini görebiliyordu, ondan sonrası bulanıktı. Etraftaki binalar, sanki hareket eden sis değil de onlarmış gibi bir görünüp bir kayboluyordu. Işıltılı gri bir haleyle sarmalanmış hayaletler sanki bedensiz varlıklarmış gibi süzülerek yanından geçip gidiyordu. Onları gözüyle takip etmeye çalıştığında, dar sokakları dolduran ve suların üstünde bir lanet gibi asılı duran yoğun tabaka tarafından yutularak gözden kayboluyorlardı. Sezgileri ve tecrübesi Canal Grande'de motor servisi olmayacağını söylüyordu; sis buna izin vermeyecek kadar yoğundu. Köprüler, caddeler ve dönüşlerle olan onlarca yıllık aşinalığına güvenerek, onu Zattere İskelesi'ne, Giudecca'ya giden sekiz ve beş numaralı motorların durduğu yere götürmeleri için kendisini ayaklarının rehberliğine bırakarak körlemesine yürüdü.</p><p class="calibre3">Çalışan motor sayısı azdı. Motorlar, dönen radar ekranlarıyla, herhangi bir tarifeye uymaksızın sis bulutlarının arasından rastgele çıkıveriyordu. Brunetti on beş dakika bekledikten sonra beş numara sisin içinde hayal meyal belirdi ve kıyıya doğru yanaşıp sertçe iskeleye bindirdi. İskelede beklemekte olan insanların bir kısmı dengesini kaybedip birbirinin üstüne yuvarlandı. Çarpışmayı radardan başka gören olmadı; motorun içindeki insanlar, kumdaki köstebekler kadar kör, karmakarışık bir yığın halinde bir araya toplandılar.</p><p class="calibre3">Motordan inince Brunetti, kanal kıyısındaki binalara neredeyse dokunacak kadar yaklaşıncaya dek dosdoğru yürümekten başka çare bulamadı. Binaların cephesine bir kol boyu uzaklıkta, kemeraltının bulunması gereken yere doğru yürüdü. Bir açıklığa gelince, bunun Corte Mosca olduğundan çok da emin olmadan döndü. Başının sadece bir buçuk metre üstünde duvara yazılmış olmasına rağmen, sokağın adını okuyamıyordu.</p><p class="calibre3">Rutubet havadaki kedi kokusunu ağırlaştırmış; soğuk ise keskinleştirmişti. Avludaki ölü bitkilerin üstünü kalın bir sis tabakası örtmüştü. Brunetti kapıyı vurdu, sonra daha sertçe bir kez daha vurdu ve kadının öbür taraftan seslendiğini duydu: "Kim o?"</p><p class="calibre3">"Commissario Brunetti."</p><p class="calibre3">Kadın kapının üstündeki ağır sürgüleri çekerken, bir kez daha, metalin metale sürtünmesinden çıkan öfkeli gıcırtıya kulak verdi. Kadın kapıyı kendine doğru çekti. Keskin bir şekilde artan rutubet yüzünden, kapıyı engebeli zeminden kurtarmak için yarı yolda yukarı doğru itmek zorunda kaldı. Üstünde hâlâ aynı palto vardı, ama bir kez bütün düğmeleri iliklenmişti. Brunetti'ye ne istediğini sorma zahmetine girmedi. İçeri girmesine izin verecek kadar geri çekildi, sonra kapıyı çarparak kapadı. Sürgüleri dikkatle yerine taktıktan sonra, dar koridor boyunca Brunetti'nin önü sıra yürüdü. Mutfağa geldiklerinde Brunetti sobanın yanına geçip oturdu, kadınsı kapının altındaki keçeleri ayağıyla yerine tıkıştırdı.</p><p class="calibre3">Ayakların sürüye sürüye koltuğuna döndü ve hiç zaman kaybetmeden kendisini beklemekte olan atkılar ve şallara sıkı sıkı sarındı.</p><p class="calibre3">"Geri geldiniz."</p><p class="calibre3">"Evet."</p><p class="calibre3">"Ne istiyorsunuz?"</p><p class="calibre3">"Geçen seferkinin aynını."</p><p class="calibre3">"Neymiş o? Ben yaşlı bir kadınım, öyle her şeyi hatırlamam." Gözlerindeki zekâ parıltısı bu sözlerini yalanlıyordu.</p><p class="calibre3">"Kız kardeşiniz hakkında bazı bilgilere ihtiyacım var."</p><p class="calibre3">Hangi kız kardeşini kastettiğini sorma gereği duymadan, "Ne öğrenmek istiyorsunuz?" diye sordu kadın.</p><p class="calibre3">"Size acınızı hatırlatmak istemiyorum signora, ama Wellauer'in neden öldüğünü anlayabilmek için onun hakkında daha çok şey bilmek zorundayım."</p><p class="calibre3">"Peki ya ölmeyi hak etmişse?"</p><p class="calibre3">"Signora, hepimiz ölmeyi hak ederiz, ama bunun ne zaman olacağına bir başkası karar verememeli."</p><p class="calibre3">"Bak sen." Kadın güldü. "Gerçekleri çarpıtmayı iyi beceriyorsunuz, öyle değil mi? Peki kardeşimin ne zaman öleceğine kim karar verdi? Nasıl Öleceğine kim karar verdi?" Kadının öfkesi nasıl aniden kabarmışsa, yine öyle yatıştı. Aynı soruyu tekrarladı: "Ne öğrenmek istiyorsunuz?"</p><p class="calibre3">"Onunla olan ilişkinizi biliyorum. Kız kardeşinizin çocuğunun babası olduğu yolundaki söylentileri biliyorum. Ve kız kardeşinizin 1939'da Roma'da öldüğünü biliyorum."</p><p class="calibre3">"Kız kardeşim durup dururken ölmedi. Kız kardeşim kan kaybından öldü" dedi kadın, ölüm ve kan kadar soğuk bir sesle. "Bir otel odasında kanaya kanaya öldü. Kürtajdan sonra onu götürdüğü ve yalnız bıraktığı bir odada." ihtiyarlığın azabı kadının sesinde anıların azabıyla çarpışıyordu. "Onu öldükten bir gün sonra buldular. Belki de iki. Benim öğrenmem içinse fazladan bir gün daha geçti. Ev hapsindeydim, ama arkadaşlar haberi getirdiler. Evden çıktım. Bunun için bir polisin üstüne atlamam, onu yere yıkmam ve suratını tekmelemem gerekti, evden çıkabilmek için. Ama çıktım. Ve hiç kimse, onu tekmelediğimi gören hiç kimse, ona yardıma yeltenmedi.</p><p class="calibre3">Arkadaşlarımla oraya gittik. Onun olduğu yere. Yapılması gereken her şey zaten yapılmıştı. Aynı gün gömdük onu. Öyle öldüğü için hiçbir rahip cenazeye gelmedi, biz de öylece gömdük onu. Mezarı küçücüktü." Kadının sesi anıların ağırlığı altında zayıflayıp uzaklaştı.</p><p class="calibre3">Brunetti bununla daha önce de karşılaşmıştı, o yüzden sessiz kalmayı bilecek kadar tecrübesi vardı. Kelimeler dökülmeye başlamıştı artık. Hepsini söyleyip hepsinden kurtulana kadar susamayacaktı. Brunetti sabırla bekledi, o da kadınla birlikte geçmişte yaşıyordu şimdi.</p><p class="calibre3">"Ona bembeyaz elbiseler giydirdik. Sonra gömdük onu, o küçücük mezara gömdük. O minicik deliğe. Cenazeden sonra evime döndüm ve beni tutukladılar. Ama zaten tutuklu olduğum için fark eden bir şey olmadı. O polisi sordum onlara, iyi olduğunu söylediler. Sonradan karşılaştığımızda ondan özür diledim. Savaştan sonra, müttefikler şehre girdiğinde, bir ay benim evimin bodrumunda saklandı, annesi gelip onu alana kadar. Onu sevmemek ya da ona zarar vermeyi istemek için bir nedenim yoktu."</p><p class="calibre3">"Nasıl olmuştu?"</p><p class="calibre3">Kadın Brunetti'ye şaşkın bir bakış fırlattı. Soruyu gerçekten anlamamıştı.</p><p class="calibre3">"Kız kardeşiniz ve Wellauer?"</p><p class="calibre3">Kadın dudaklarını yaladı ve şalların arasından güçlükle görünen damarlı ellerini inceledi. "Onları ben tanıştırdım. Sahne kariyerimin nasıl başladığım duymuştu. Beni sahnede seyretmek üzere Almanya'ya geldiklerinde, kendisini kız kardeşlerimle tanıştırmamı istedi, Clara ve küçük Camilla ile."</p><p class="calibre3">"O sırada kendisiyle bir ilişkiniz var mıydı?"</p><p class="calibre3">"Âşığım olup olmadığını mı soruyorsunuz?"</p><p class="calibre3">"Evet."</p><p class="calibre3">"Evet, öyleydi. Neredeyse ilk anda başlamıştı, sahneye çıkmak için oraya gitmemin hemen ardından."</p><p class="calibre3">"Ya kız kardeşinizle olan ilişkisi?"</p><p class="calibre3">Kadının başı yumruk yemiş gibi arkaya savruldu. Öne doğru eğildi ve Brunetti bir an kadının kendisine saldıracağını sandı. Ama kadın bunun yerine tükürdü. ince, ıslak bir topak bacağının üstüne düştü ve yavaş yavaş pantolonunun kumaşına karıştı. Brunetti tükürüğü sikmeyecek kadar şaşırmıştı.</p><p class="calibre3">"Allah belanızı versin. Hepiniz aynısınız. Hâlâ aynısınız" diye bağırdı çatlak ve çılgınca bir sesle. "Neye bakarsanız bakın, canınızın görmek istediği pisliği görüyorsunuz." Kadının sesi yükseldi ve alaycı bir tavırla Brunetti'nin sözlerini tekrarladı. "Kız kardeşimle olan ilişkisi. Onunla olan ilişkisi." Kadın Brunetti'ye biraz daha yaklaştı ve nefretten kısılmış gözlerle fısıldadı: "Kız kardeşim on iki yaşındaydı. On iki yaşında. Onu ilk ayininde giydiği elbiseyle gömdük, hâlâ o kadar küçüktü. Küçücük bir kızdı.</p><p class="calibre3">"Ona tecavüz etti, polis efendi. Küçük kız kardeşimle bir ilişki yaşamadı. Ona tecavüz etti. ilk seferinde de, sonrakilerde de. Ona gözdağı vererek, ne kadar kötü bir kız olduğunu bana söylemetehdidiyle onu korkutarak. Sonra, kız kardeşim hamile kaldığında, ikimizi birden Roma'ya geri gönderdi. Ve benim hiçbir şeyden haberim yoktu. Çünkü hâlâ benim âşığımdı. Benimle sevişiyor, sonra gidip küçük kız kardeşime tecavüz ediyordu. Şimdi anladın mı, polis efendi, onun öldüğüne neden seviniyorum? Ölmeyi hak ettiğini neden söylüyorum?" Kadının yüzü yarım yüzyıldır içinde taşıdığı hiddetle çarpılmıştı.</p><p class="calibre3">"Geri kalanını da bilmek istiyor musun, polis efendi?"</p><p class="calibre3">Brunetti başını salladı. Kadının acısını gözleriyle görüyor, yüreğinde hissediyordu.</p><p class="calibre3">"Yeniden Roma'ya geldi, benimle birlikte o Norma'yı sahnelemek için. Ve kız kardeşim ona hamile olduğunu söyledi. Bize söyleyemeyecek kadar korku içindeydi, ona ne kadar kötü bir kız olduğunu söylememizden korkuyordu. Böylece kürtajı ayarladı ve onu oraya götürdü. Sonra da alıp o otele götürdü ve orada bıraktı. Kız kardeşim orada kan kaybından öldü. Öldüğünde hâlâ on iki yaşında bir kız çocuğuydu."</p><p class="calibre3">Brunetti kadının elinin şalların ve atkıların arasından sıyrıldığını ve kendisine doğru fırladığını gördü. Başım arkaya atmaktan fazla bir şey yapmadıysa da kadının yumruğu onu ıskalayıp geçti. Bu durum kadını öfkelendirdi; damarlı ellerini oturduğu koltuğun tahta kollarına hırsla indirdi ve duyduğu acıyla bir çığlık attı.</p><p class="calibre3">Şalları ve battaniyeleri yere göndererek ansızın koltuğundan fırladı. "Çık git evimden, alçak herif. Alçak herif!"</p><p class="calibre3">Brunetti geri çekilmeye çalışırken ayağı sandalyesinin ayağına takıldı. Kendini koridora attı ve kadının önü sıra tökezleyerek koşturdu. Kadının eli hâlâ havadaydı. Brunetti bu çığırından çıkmış öfke nöbetinden kaçmak için kapıya doğru atıldı. Telaşla sürgüleri açmaya çalışırken kadın durdu, nefes nefese kalmıştı. Avluya çıktığında hâlâ kendisine, Wellauer'e ve dünyaya çığlık çığlığa bağıran o sesi duyabiliyordu. Kadın Brunetti'nin arkasından kapıyı çarptı ve sürgüledi, ama öfkeli haykırışları kesilmedi. Brunetti, kadında uyandırdığı hiddetin etkisiyle tir tir titreyerek sisin ortasında durdu. Kadından gerçekten korktuğu o ilk anı, onu koltuğundan kaldırıp kendisine doğru fırlatan şeyden, anıların muazzam gücünden duyduğu korkuyu unutmak için, kendini derin nefesler almaya zorladı.</p><div class="mbppagebreak" id="calibre_pb_24"></div>
</body></html>
