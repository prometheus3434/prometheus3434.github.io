<?xml version='1.0' encoding='utf-8'?>
<html xmlns="http://www.w3.org/1999/xhtml">
  <head>
    <title>Operada Cinayet</title>
    <meta http-equiv="Content-Type" content="text/html; charset=utf-8"/>
  <link href="stylesheet.css" rel="stylesheet" type="text/css"/>
<link href="page_styles.css" rel="stylesheet" type="text/css"/>
</head>
  <body class="calibre">
<p id="filepos449653" class="calibre1">
</p><p class="calibre3"><span class="bold">18</span></p><p class="calibre3">Michele'nin telefonu saat birde geldi ve Brunetti'yi huzursuz, sıkıntılı bir uykudan çekip kopardı. Telefonu dördüncü çalışında açtı ve ismini söyledi.</p><p class="calibre3">"Guido, benim, Michele."</p><p class="calibre3">Bu isimde birini tanıyıp tanımadığını hatırlamaya çalışırken, "Michele" diye aptal aptal tekrarladı Brunetti. Kendini zorlayarak gözlerini açtı ve hatırladı. "Michele. Michele; tamam. Aradığına sevindim." Başucu lambasını açtı ve sırtını karyolaya dayayarak oturdu. Paola yanında kütük gibi uyuyordu.</p><p class="calibre3">"Babamla konuştum. Her şeyi hatırlıyor."</p><p class="calibre3">"Ee?"</p><p class="calibre3">"Senin söylediğin çıktı: Bilinecek bir şey varsa, babam kesin biliyordur."</p><p class="calibre3">"Bana işkence etmeyi bırak da söyle."</p><p class="calibre3">"Wellauer ile operada şarkı söyleyen kız kardeş hakkında dedikodular varmış. Clemenza yani. Babam nerede olduğunu hatırlayamadı, ama hikâye Almanya'da başlamış, kız onunla sahneye çıkarken. Bir gösteriden sonra, bir partide, Wellauer'in karısıyla La Santina arasında bir olay yaşanmış. Birbirlerine hakaret etmişler, sonra Wellauer çıkıp gitmiş." Michele etkiyi artırmak için bir mola verdi. "La Santina'yla birlikte. Oyun sona erince babam 1937 ya da 1938'de olduğunu düşünüyor Santina buraya, Roma'ya gelmiş, Wellauer de cezasını çekmek üzere evine dönmüş." Kötü bir şakaydı, ama Michele kendi şakasına güldü. Brunetti gülmedi.</p><p class="calibre3">"Anlaşılan Wellauer karısına kendini affettirmeyi başarmış. Babam Wellauer'in kendisini sık sık affettirmek zorunda kaldığını söylüyor, o zaman da, daha sonraları da."</p><p class="calibre3">"Öyle miymiş?"</p><p class="calibre3">"Evet; babamın söylediğine göre en beterlerinden biriymiş. Ya da en iyilerinden, nasıl baktığına göre değişir. Savaştan sonra boşanmışlar."</p><p class="calibre3">"Bu gibi şeyler yüzünden mi?"</p><p class="calibre3">"Babam emin olamadı. Öyle düşünülebilir herhalde. Belki de Wellauer yanlış tarafı arkaladığı için olmuştur."</p><p class="calibre3">"Sonra ne olmuş, Santina İtalya'ya geri dönünce?"</p><p class="calibre3">"Wellauer bir Norma sahnelemek üzere buraya gelmiş, kızın sahneye çıkmayı reddettiği oyun hani. Bundan haberin var mıydı?"</p><p class="calibre3">"Evet." Miotti'nin verdiği dosyada bu haberi okumuştu, yıllar öncesinin Roma ve Venedik gazetelerinden kesilmiş kupürlerin fotokopilerinden.</p><p class="calibre3">"Başka bir soprano bulmuşlar ve Wellauer büyük bir zafer kazanmış."</p><p class="calibre3">"Ne olmuş peki? Görüşmeye devam etmişler mi?"</p><p class="calibre3">"Babamın söylediğine göre tam burada işler iyice bulanıyor. Kimileri bu olaydan sonra bir süre daha beraber olduklarını iddia etmiş. Kimileri de sahneyi bırakır bırakmaz Wellauer'in onu terk ettiğini söylemiş."</p><p class="calibre3">"Ya kız kardeşleri?"</p><p class="calibre3">"Anlaşıldığı kadarıyla, Clemenza şarkı söylemeyi bırakınca, Wellauer öbür kardeşlerden biriyle takılmaya başlamış." Michele hiçbir zaman incelikli üslubuyla tanınan biri olmamıştı, özellikle kadınlardan söz ederken.</p><p class="calibre3">"Peki sonra?"</p><p class="calibre3">"Bir süre bu böyle gitmiş. Sonra, o zamanlar 'gayri kanuni müdahale' dedikleri şey araya girmiş. Doğru insanları tanıyorsan o zamanlar bile kolayca yaptırılabiliyormuş, babamın dediğine göre. Wellauer de tanıyormuş. O zamanlar pek kimsenin haberi olmamış, ama kız ölmüş. Çocuğun Wellauer'den olduğu bile kesin değilmiş, ama o günlerde insanlar öyle düşünmüşler."</p><p class="calibre3">"Sonra?"</p><p class="calibre3">"İşte, kız ölmüş, dediğim gibi. Tabii ki basına hiçbir şey sızmamış. O günlerde kimse bu tür şeyler yazamazdı. Gazetelerde 'ani bir rahatsızlık sonucu' öldüğü yazılmış. Bir bakıma doğru bu, sanırım."</p><p class="calibre3">"Ya öbür kız kardeş?"</p><p class="calibre3">"Babam onun Arjantin'e yerleştiğini düşünüyor, savaş bitmek üzereyken ya da bittikten hemen sonra. Hatırlayabildiği kadarıyla orada ölmüş, ama uzun yıllar sonra. Babamın bunu soruşturmasını ister misin?"</p><p class="calibre3">"Hayır Michele. O önemli değil. Peki ya Clemenza?"</p><p class="calibre3">"Savaştan sonra sahneye geri dönmeye çalışmış, ama sesi artık eskisi gibi değilmiş. Böylece şarkı söylemeyi bırakmış. Babam burada yaşıyor olması gerektiğini söyledi. Doğru mu bu?"</p><p class="calibre3">"Evet. Onunla konuştum. Babanın hatırladığı başka bir şey var mı?"</p><p class="calibre3">"Hayır, sadece bir zamanlar Wellauer'le tanıştığını hatırlıyor, yaklaşık on beş sene önce. Ondan hoşlanmamış, ama bunun için belirgin bir neden gösteremedi. Hoşlanmamış işte."</p><p class="calibre3">Michele'nin sesinde, arkadaş kimliğinden gazeteci kimliğine geçtiğini belirten bir değişim oldu. "Bunlar işine yarayacak mı, Guido?"</p><p class="calibre3">"Bilmiyorum, Michele. Sadece Wellauer'in nasıl biri olduğu konusunda bir fikir edinmek ve Santina hakkında bir şeyler öğrenmek istemiştim."</p><p class="calibre3">"Eh, öğrendin işte." Michele'nin sesi sertti. Aldığı son cevap ona bir polisle konuşmakta olduğunu hissettirmişti.</p><p class="calibre3">"Michele, bak, bunlardan bir şey çıkabilir, ama henüz bilmiyorum."</p><p class="calibre3">"Tamam, tamam. Çıkarsa çıkar." Brunetti'den bu iltiması istemeye dili varmıyordu.</p><p class="calibre3">"Eğer bir şey çıkarsa seni ararım, Michele."</p><p class="calibre3">"Tabii, tabii, mutlaka ara Guido. Geç oldu, herhalde artık yatağa dönmek istiyorsundur. Başka bir şeye ihtiyacın olursa ara, tamam mı?"</p><p class="calibre3">"Arayacağım, söz. Çok teşekkürler Michele. Lütfen babana da benim için teşekkür et."</p><p class="calibre3">"Asıl o sana teşekkür ediyor. Senin sayende kendisini yeniden önemli hissetti. İyi geceler Guido."</p><p class="calibre3">Brunetti'nin cevap vermesine kalmadan telefon kapandı. Brunetti ışığı söndürdü, odanın ne kadar soğuk olduğunu ancak fark ederek yorganın altına girdi. Karanlığın içinde tek görebildiği Clemenza Santina'nın odasındaki fotoğraftı; biri önde, ikisi arkada özenle poz vermiş üç kız kardeşin fotoğrafı. Kızlardan biri Wellauer yüzünden ölmüş, öbürünün de belki onu tanımış olması nedeniyle meslek</p><p class="calibre3">hayatı sönmüştü. Bir tek en küçükleri ondan kurtulmayı başarmış, ama bunun için Arjantin'e gitmesi gerekmişti.</p><div class="mbppagebreak" id="calibre_pb_19"></div>
</body></html>
