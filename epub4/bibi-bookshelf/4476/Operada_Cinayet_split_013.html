<?xml version='1.0' encoding='utf-8'?>
<html xmlns="http://www.w3.org/1999/xhtml">
  <head>
    <title>Operada Cinayet</title>
    <meta http-equiv="Content-Type" content="text/html; charset=utf-8"/>
  <link href="stylesheet.css" rel="stylesheet" type="text/css"/>
<link href="page_styles.css" rel="stylesheet" type="text/css"/>
</head>
  <body class="calibre">
<p id="filepos240178" class="calibre1">
</p><p class="calibre3"><span class="bold">12</span></p><p class="calibre3">Canal Grande'nin kıyısında yer alan saray yavrularının çoğu gibi Palazzo Falier'in ana kapısı da kanal tarafındaydı, tekneyle gelen konuklar rıhtımdan dört basamak çıkarak ana girişe ulaşırlardı. Ama yıllar önce ağır demir parmaklıklarla kapatılmış olan bu giriş, ancak tekneyle getirilen yüklerin içeri alınması için açılıyordu. Şimdiki gerileme döneminde konuklar ya en yakın motor iskelesi olan Câ Rezzonico'dan ya da kentin başka bölümlerinden yürüyerek geliyorlardı.</p><p class="calibre3">Brunetti'yle Paola da üniversitenin önünden yürüyüp Campo San Barnaba'yı geçtikten sonra soldaki dar kanal boyunca ilerleyerek palazzo'nun yan kapısına geldiler.</p><p class="calibre3">Zili çaldılar ve Paola'ın o güne kadar görmediği genç bir adam tarafından iç avluya alındılar. Genç adam, yalnız o akşam için işe alınmış olmalıydı.</p><p class="calibre3">"Neyse, hiç değilse kısa pantolon giyip peruk takmamış" dedi Brunetti, palazzo'nun dış merdivenlerinden çıkarken. Genç adam kim olduklarını sormamış, davetiyelerini görmek istememişti. Ya konuk listesini ezbere biliyor ve her geleni tanıyor ya da içeri kimin girdiğine aldırmıyordu.</p><p class="calibre3">Üst kattaki üç büyük balo salonunun bulunduğu sol cepheden müzik sesi geliyordu. Koridorun duvarlarını kaplayan aynalardaki silik hayalleri eşliğinde müziğin geldiği yöne doğru ilerlediler. ilk salonun ardına kadar açık duran dev boyutlu meşe kapılarının ardından dışarıya ışık, müzik, pahalı parfüm ve çiçek kokusu yayılmaktaydı.</p><p class="calibre3">Salonu dolduran ışık, duvarlara asılı şamdanların dışında, fresklerle süslü yüksek tavandan sarkan, Murano kristalinden, sevimli melekler ve Eros heykelleriyle süslü, inanılmaz boyutlardaki iki avizeden yayılmaktaydı. Gözlerden uzak bir köşede oturan trio, Vivaldi'nin sıradan bazı eserlerini çalıyordu. Parfüm kokusu, canlı renklerde tuvaletler giymiş ve aynı canlılıkla sohbete dalmış kadınlardan yükselmekteydi.</p><p class="calibre3">Salona girmelerinden kısa bir süre sonra kont yanlarına yaklaştı, eğilip Paola'yı yanağından öptü ve damadının elini sıktı. Kont yetmişine yakın, uzun boylu bir adamdı. Saçlarının döküldüğünü gizlemeye gerek görmüyor, açılan tepesinin çevresindeki saçları kısacık kestirdiği için bilge bir keşişi andırıyordu. Paola, kahverengi gözleriyle geniş ağzını babasından almıştı, ama burnu, kontun yüzünün bütün dikkatleri üstüne toplayan aristokratik burnuna neyse ki benzememişti. Kontun smokini öylesine usta bir terzi elinden çıkmıştı ki, rengi pembe bile olsaydı, yine de sadece kusursuz dikişiyle dikkati çekerdi.</p><p class="calibre3">"Annen ikinizin de gelebilmenize çok sevindi." Sözlerindeki hafif vurguyla, verdikleri partilerden birine Brunetti'nin ilk kez katıldığını ima ediyordu. "Umarım iyi vakit geçirirsiniz."</p><p class="calibre3">"Hiç kuşkum yok" dedi Brunetti, karısının adına da karşılık vererek. Komiser, on yedi yıl boyunca kayınpederine nasıl hitap edeceğini bir türlü bulamamıştı. Adamın titrini kullanmak istemiyor, ona baba demeye de dili varmıyordu. Kontun ilk adı olan "Orazio"yu kullanmanın ise fazla samimi olacağını ve sosyal eşitlik dilenmek anlamına geleceğini düşünüyordu. Yıllar boyunca adama hitap etmekten kaçınmış, "signore" bile dememişti. Gerçi birbirlerine sen demek konusunda aralarında anlaşmışlardı, ama ikisi de bu sözcüğü kullanırken epey zorlanıyordu.</p><p class="calibre3">Odanın öbür ucunda karısını gören kont, gülümseyerek yanlarına gelmesi için el salladı. Brunetti, kadının doğal bir zarafet ve toplumsal incelik karışımıyla kalabalığın arasından geçişini, arada bir durup konuklardan birini yanağından öpmesini, birinin koluna dokunmasını hayranlıkla izledi. Sıra sıra uzun inci kolyesi ve siyah şifon elbisesiyle kontes son derece şık ve resmi görünüyordu. Her zamanki gibi sivri burunlu ve çok yüksek topuklu ayakkabılar giydiği halde boyu kocasının ancak omzuna ulaşıyordu.</p><p class="calibre3">"Paola, Paola!" diye seslendi kontes, tek çocuğunu görmekten duyduğu sevinci gizlemeden; "Sonunda Guido'yu da getirebildiğine çok sevindim." Kızıyla damadını öptü. "Guido, seni Noel törenleri ya da o korkunç havai fişek gösterileri dışında burada görebildiğime çok sevindim." Kontes sözünü sakınmıyordu.</p><p class="calibre3">"Gel" dedi kont, "sana bir içki alalım."</p><p class="calibre3">"Teşekkür ederim" dedi komiser, sonra Paola'yla annesine döndü: "Sizlere de getirelim mi?"</p><p class="calibre3">"Hayır, hayır. Mamma ile ben birazdan bara gideriz."</p><p class="calibre3">Kont Falier, Brunetti'yi salondan geçirirken arada bir durup konuklarından bazılarını selamladı, birkaçıyla ayak üzeri konuştu. Barda kendisine bir kadeh şampanya, damadına da bir viski söyledi.</p><p class="calibre3">Viski kadehini Brunetti'ye uzatırken, "Burada iş için bulunduğunu tahmin ediyorum. Doğru mu?" diye sordu.</p><p class="calibre3">"Evet, doğru" diye karşılık verdi Brunetti. Kayınpederinin açıksözlülüğü hoşuna gitmişti.</p><p class="calibre3">"Güzel, demek vaktimi boşa geçirmemişim."</p><p class="calibre3">"Özür dilerim, ama anlayamadım."</p><p class="calibre3">Kont, piyanonun önüne yerleşmekte olan aşırı şişman bir kadını başıyla selamladıktan sonra, "Wellauer cinayetinin soruşturmacın üstlendiğini Paola'dan duydum" dedi; "Böyle bir olay kente çok zarar verecek." Orkestra şefinin, tam da sezonun ortasında kendini öldürtmesinden hiç de hoşnut kalmadığı belliydi. "Her neyse, Paola'nın bu akşam seninle birlikte geleceğini duyunca birkaç yere telefon ettim. Şefin mali durumu hakkında bilgi almak isteyebileceğini düşündüm."</p><p class="calibre3">"Evet, doğru." Kontun telefona uzanıp uygun bir numara çevirmekle öğrenemeyeceği herhangi bir şey var mıydı acaba? "Ne öğrendiğinizi sorabilir miyim?"</p><p class="calibre3">"Söylendiği kadar varlıklı değilmiş." Brunetti, bu sözlerin anlayabileceği sayılara tercüme edilmesini bekledi. Komiserle kayınpederinin "varlık" anlayışları kuşkusuz birbirinden çok farklıydı. "Tahvil, hisse senedi ve taşınmaz mallarının toplam değeri herhalde on milyon marktan fazla değil. İsviçre'de, Union Bank'ın Lugano Şubesi'nde dört milyon frankı varmış, ama Alman vergi dairelerinin bundan haberi olmayacak herhalde." Brunetti, bu kadar para kazanmak için aşağı yukarı üç yüz elli yıl çalışması gerektiğini hesaplarken kont sözlerine devam etti: "Konser ve plak gelirleri de yılda en az üç dört milyon mark kadar olmalı."</p><p class="calibre3">"Anlıyorum" dedi Brunetti; "Ya vasiyetname?"</p><p class="calibre3">"Kopyasını ele geçirmeyi başaramadım" dedi kont özür dilercesine. Adamın ölümünün üzerinden sadece iki gün geçtiğine göre Brunetti bunu hoşgörüyle karşılamak gerektiğini düşündü. "Ama varlığı çocuklarıyla eşi arasında eşit olarak bölüştürülmüş. Ölümünden birkaç hafta önce avukatlarıyla görüşmek istediği yolunda söylentiler var; kimse nedenini bilmiyor, vasiyetnameyle ilgisi olmayabilir."</p><p class="calibre3">"Görüşmek istediği' ne demek?"</p><p class="calibre3">"Avukatlarının Berlin'deki bürosuna telefon etmiş, ama anlaşılan görüşme sırasında hat kesilmiş, bir daha da aramamış."</p><p class="calibre3">"Konuştuğun kişilerden herhangi biri, adamın özel hayatı konusunda bir şey söyledi mi?"</p><p class="calibre3">Kont kadehini dudaklarına götürmek üzereyken öylesine ani bir hareketle durakladı ki, renksiz içkinin birkaç damlası ceketinin yakasına döküldü. Damadı hakkında aşağı yukarı yirmi yıldır beslediği korkuların hepsi birden gerçekleşmiş gibi dehşetle Brunetti'nin yüzüne baktı. "Beni ne sanıyorsun, casus falan mı?"</p><p class="calibre3">"Özür dilerim" dedi Brunetti, yakasını silmesi için konta mendilini uzatırken. "Meslek gereği işte, insan bazı şeyleri unutuyor."</p><p class="calibre3">"Evet, anlıyorum" dedi kont, ama ses tonundan anlayış göstermediği belli oluyordu. "Paola'yla annesini bulmaya çalışayım." Mendili geri vermeden uzaklaştı. Büyük olasılıkla, yıkanıp ütülenip kolalandıktan sonra özel kuryeyle geri gönderilecekti.</p><p class="calibre3">Paola'yı bulabilmek için bardan ayrılıp kalabalığın arasına daldı. Salondakilerin çoğunu gıyaben tanıyordu. Onlarla hiç tanıştırılmamış olsa da skandallarını, hikâyelerini, hem polisiye hem de gönül maceralarını biliyordu. Bu bilgilerin bir bölümünü polis olmasına borçluydu; ama büyük bir kısmını, gerçekte her şeyden çok dedikoduya tapman bir taşra kenti sayılabilecek bir yerde oturuyor olmasına borçluydu; burası hiç değilse kâğıt üzerinde bir Hıristiyan kenti olmasa, kentin koruyucu tanrıçası herhalde dedikodu olurdu.</p><p class="calibre3">Paola'yı aramakla geçirdiği beş dakika boyunca birkaç kişiyle selamlaştı, çeşitli içki önerilerini reddetti. Kontes ortada görünmüyordu, kont salonda kol gezen ahlâksızlık virüsü konusunda onu uyarmış olmalıydı.</p><p class="calibre3">Paola kocasının yanına yaklaşıp kulağına eğildi; "İstediğini buldum" diye fısıldadı.</p><p class="calibre3">"Kimseye görünmeden kaçmanın yolunu mu buldun?" diye ancak kendisinin duyabileceği bir sesle mırıldandı Brunetti. Bu konuda karısının fazla üstüne gitmemeye çalışıyordu. "Ne buldun?"</p><p class="calibre3">"Ayaklı dedikodu gazetesini: Hem de gerçeğini. Üniversiteden arkadaşım."</p><p class="calibre3">"Kim? Nerede?" diye sordu komiser, akşam boyunca ilk kez çevresiyle ilgilenerek.</p><p class="calibre3">"Orada, balkon kapısının önünde duruyor." Paola dirseğiyle kocasını hafifçe dürtüp salonun öteki ucunda, kanala bakan ana pencereden birinin önünde duran adamı gösterdi. Adam Paola'ylaaynı yaşta görünüyordu, ama anlaşılan o yaşa gelene kadar daha çok çile çekmişti. Brunetti uzaktan sadece adamın ak düşmüş kısa sakalıyla siyah kadife ceketini seçebildi.</p><p class="calibre3">"Gel, seni tanıştırayım" diye diretti Paola. Brunetti'yi kolundan ekerek salonun öbür ucuna doğru ilerledi. Adam Paola'nın yaklaştığını görünce gülümsedi. Yassı burnu bir zamanlar kırılmış olmalıydı hüzünlü bakışları kalbinin de kırılmış olduğunu gösteriyordu. Adam, boş zamanlarında şiir yazan bir hamalı andırıyordu.</p><p class="calibre3">"Ah, sevgili Paola" dedi, Paola yanına geldiğinde. İçkisini sol eline alıp sağ eliyle Paola'nınkine uzandı ve hafifçe eğilerek havaya bir öpücük kondurdu. Brunetti'ye döndü, "Bu da ünlü Guido olmalı, bir zamanlar adım duymaktan bıktığımız ünlü Guido, kaç yıl önce olduğunu söyleyip kabalık etmeyeyim." Samimi bir tavırla Brunetti'nin elini sıktı, merakını gizlemeden dikkatle yüzüne baktı.</p><p class="calibre3">"Yeter, Dami, Guido'yu da tabloymuş gibi incelemekten vazgeç"</p><p class="calibre3">"Alışkanlık, güzelim, önüme çıkan her şeyi dikkatle incelemem gerekiyor. Herhalde birazdan ceketini çıkarıp imzanın neresinde olduğuna bakacağım."</p><p class="calibre3">Brunetti duyduklarından hiçbir şey anlamamıştı. Şaşkınlığı yüzünden okunuyor olmalıydı ki, adam hemen durumu açıkladı. "Gördüğüm kadarıyla Paola'nın bizi tanıştırmaya niyeti yok, anlaşılan geçmişimizi de senden gizli tutmuş." Brunetti'nin bu anlamlı sözlere karşılık vermesine fırsat bırakmadan devam etti: "Adım Demetriano Padovani; güzel eşinin sınıf arkadaşıydım; şimdi de sanat eleştirmenliği yapıyorum." Hafifçe eğildi.</p><p class="calibre3">İtalyanların çoğu gibi Brunetti de bu adı duymuştu. Ressamlarla müze müdürlerinin korkulu rüyası, son zamanlarda yıldızı parlayan ünlü sanat eleştirmeni buydu demek. Yazılarını Paola'yla birlikte büyük bir zevkle okurlardı, ama karısının üniversiteden arkadaşı olduğunu bilmiyordu komiser.</p><p class="calibre3">Padovani, yanlarından geçmekte olan garsonun tepsisinden yeni bir içki alıp sözlerini sürdürdü: "Senden özür dilemeliyim Guido daha ilk karşılaşmamızda sana Guido dememe ve gerek toplumdaki gerekse dildeki karmaşanın belirtisi olan sen sözcüğünü kullanmama izin verirsen. Doğrusunu istersen, senden yıllarca nefret ettiğimi itiraf etmeliyim."</p><p class="calibre3">Brunetti'nin bu sözlere şaşırmasından pek hoşlanmış gibi görünüyordu. "Asırlar önce, öğrencilik yıllarımızda, hepimiz Paola'ya umutsuzca âşıkken, birdenbire sanki gökten inip onun kalbini çaları Guido'ya sınırsız bir kıskançlık ve nefret beslemiştik. Paola önce onun hakkında her şeyi öğrenmek istedi, ardından 'Beni kahve içmeye davet eder mi acaba?' geldi. Bu sözler kısa zamanda 'Sence beni seviyor mu?'ya dönüştü ve sonunda o hale geldi ki, Paola'yı ne kadar seversek sevelim, huzur içinde ders çalışabilmek için Guido denen karabasanın gece karanlığında boğazını sıkıp kanala atıverecektik neredeyse." Paola'nın gözle görülür bir şekilde rahatsız olmasına gülümseyerek sözlerini sürdürdü: "Derken onunla evlendi, yani seninle demek istiyorum. Sevinçten uçacaktık neredeyse, çünkü aşkın deliliklerine karşı en iyi ilaç..." duraklayıp içkisinden bir yudum aldı "evliliktir." Paola'nın kızardığını, Brunetti'nin de yeni bir içki arandığını görmekten pek memnun olmuş görünüyordu. "Gerçekten de iyi ki onunla evlendin Guido; yoksa hiç birimiz sınavlarımızı veremeyecektik, bu kıza öylesine tutkunduk" diye bağladı sözünü.</p><p class="calibre3">"Onunla evlenmekteki tek amacım buydu zaten" dedi Brunetti. Padovani anlamıştı. "Bu iyiliğine karşılık sana bir içki ısmarlayayım. Ne istersin?"</p><p class="calibre3">"İkimize de birer viski" diye karşılık verdi Paola; ardından, "ama çabuk gel, seninle konuşmak istiyorum" diye ekledi.</p><p class="calibre3">Padovani yapmacık bir uysallıkla başını eğdi ve garsonlardan birini bulmak üzere asil adımlarla kalabalığın arasına karıştı. Çok geçmeden, elinde üç kadehle geri döndü.</p><p class="calibre3">"Hâlâ L'Unitâ'da mı yazıyorsun?" diye sordu Paola, içkisine uzanırken.</p><p class="calibre3">Padovani gazetenin adını duyunca dehşete düşmüş gibi başını omuzlarının arasına çekip kaçamak bakışlarla sağı solu kontrol etti. Son derece dramatik bir tavırla işaret parmağını dudağına götürüp "Şşşt" diyerek Paola'yla Brunetti'yi yaklaşmaya davet etti, sonra, "Bu salonda o gazetenin adını bile ağzına alma sakın" diye fısıldadı; "yoksa baban uşaklarını çağırıp beni kapı dışarı ediverir." Padovani'nin ses tonundan şaka yaptığı anlaşıldığı halde Brunetti, adamın gerçeğe sandığından daha çok yaklaştığını düşündü.</p><p class="calibre3">Eleştirmen doğruldu, içkisinden bir yudum aldı, sonra söylev verir gibi bir ses tonuyla, "Paola, sevgilim" dedi, "yoksa gençliği. ideallerini unuttun da komünist partisinin proleter sesini artık unutuyor musun? Özür dilerim" diye düzeltti, "demokratik solun demek istedim." Bu sözler üzerine çevredekilerin başları onlara doğru çevrildi, ama Padovani devam etti: "Ulu Tanrım, yoksa yaşını kabullendin de Corriere okumaya mı başladın? Yoksa, daha da kötüsü, emekçi alt sınıfı savunma kisvesi altında emekçi orta sınıfı savunan La Repubblica'yi mı okuyorsun?"</p><p class="calibre3">"Hayır, L'Osservatore Romano okuyoruz" dedi Brunetti, Vatikan'ın resmi yayın organı olan ve hâlâ boşanmaya, kürtaja ve zararlı bir efsane gözüyle bakılan kadın erkek eşitliğine ateş püsküren gazetenin adını vererek.</p><p class="calibre3">"Ne zekice bir seçim" dedi Padovani, övgü dolu bir sesle, "ama bu ateşli satırları okuduğunuza göre benim, naçizane de olsa, emekçi kitlenin sanat anlayışını dile getirdiğimi bilemezsiniz." Sesini, son hükümetin düşüşünü bildiren RAI haber spikerinin tumturaklı sesine benzeterek, "Külyutmaz işçi sınıfının temsilcisiyim ben" diye devam etti alçak sesle; "Bu modern karmaşada proleter sanatın değerlerinin keskin dilli, kirli elli eleştirmeni duruyor karşınızda." Yanlarından geçen birine başıyla selam verip sözüne devam etti: "Eleştirilerimi okumamış olmanız pek üzücü doğrusu. Bari son yazılarımdan birkaçının kopyalarını göndereyim. Ne yazık ki yanımda yok, ama numaradan bile olsa, dâhiler de biraz alçak gönüllü olmak zorunda." Bu oyundan hoşlanmaya başladıklarını gören Padovani sözlerini sürdürdü: "En parlak yazılarımdan birini geçenlerde günümüzün Küba resimleri konusunda yazdım bilirsiniz ya, traktörler, sırıtan ananaslar falan." Yapmacık bir sıkıntıyla yazısını hatırlamaya çalıştı. "Resimlerin -nasıl demiştim bakayım? zarif biçim ve anlamlı bütünlükten oluşan harika simetrilerini övmüştüm." Eğilip Paola'nın kulağına Brunetti'nin de duyabileceği bir sesle fısıldadı: "İki yıl önce Polonya tahta heykelleri için yazdığım bir eleştiriden yürüttüm bunu. O zamanlar, yanlış hatırlamıyorsam, 'ince simetri ve anlamlı biçimler'den söz etmiştim."</p><p class="calibre3">Paola gözlerini adamın kadife ceketinden ayırmadan, "Büroya da böyle mi gidiyorsun?" diye sordu.</p><p class="calibre3">"Cadılığından hiçbir şey kaybetmemişsin Paola." Padovani gülerek öne doğru eğilip Paola'nın yanağına bir öpücük kondurdu "Ama soruna karşılık vereyim, meleğim. Hayır, işçi sınıfının binalarında böyle gösteriş yapmak hiç de uygun kaçmaz. işe giderken daha uygun bir kılığa bürünüyorum, genellikle hizmetçimin kocasının bile giymeyeceği korkunç bir pantolonla yeğenimin fakirlere vermeyi düşündüğü ceketimi giyiyorum. Ayrıca" sözünün kesilmesini ya da soru sorulmasını engellemek için elini kaldırdı, "gazeteye artık Maserati'yle gitmiyorum. Yanlış bir izlenim yaratabileceğini düşündüm, üstelik Roma'da park yeri bulmak büyük sorun. Bir süre için hizmetçimin Fiatı'yla büroya gidip geldim. Park cezaları birikmeye başlayınca çaresine bakmak için polis komiserini öğle yemeğine davet edip saatler harcamak zorunda kaldım. Artık evin önünden taksiye binip ofisin köşesinde iniyorum; haftalık yazımı teslim edip sosyal adaletsizlik konusunda öfkeli nutuklar attıktan sonra sokağın öbür ucundaki küçük, güzel pastaneye girip koca bir dilim pasta yedikten sonra eve dönüp sıcak bir banyo yaparak Proust okuyorum."</p><p class="calibre3">"Böylece gerçek, iki tarafta da gizli kalıyor" dedi, Oxford'da ingiliz edebiyatı okuduğu yedi yıl boyunca ezberlediği Shakespeare sonelerinden bir dize aktararak. "Ama sen benden bir şey istiyorsun' sevgili Paola; bilgi almak istiyorsun" dedi Padovani, karakterine ya da oynamakta olduğu karaktere hiç de uymayan bir açık sözlülükle; "Önce baban şahsen telefon edip beni bu partiye davet ediyor, ardından sen bana kene gibi yapışıyorsun. Benden bir şey istemesen bunu yapacağını hiç sanmıyorum, üstelik kutsal Guido da burada, seninle birlikte. Bütün bunlardan mantıklı bir sonuç çıkarmak gerekirse, benden bir şeyler öğrenmek istiyorsun. Guido'nun mesleğini de bildiğime göre, istediğin bilginin sevimli kentimizi sarsan, müzik dünyasını dehşete düşüren ve aynı zamanda yeryüzünden iğrenç bir yaratığı yok eden skandalla ilgili olduğunu sanıyorum." Bu sözler istenen etkiyi göstermiş, Paola'yla komiserin şaşkınlıktan ağızlan açık kalmıştı. Padovani elini ağzına götürüp keyifle kikirdedi.</p><p class="calibre3">"Ah, Dami, başından beri biliyordun da neden bir şey söylemedin?"</p><p class="calibre3">Padovani sakin bir sesle konuştuğu halde Brunetti, adamın gözlerinin ya içkiden ya da başka bir nedenle parladığını fark etmişti. Az önceki sözlerini açıklasın da gözlerinin neden parladığı hiç önemli değil" diye düşündü.</p><p class="calibre3">"Haydi" diye üsteledi Paola; "Tanıdıklarım arasında onun hakkında bir şeyler bilen biri varsa o da sensin."</p><p class="calibre3">Padovani bakışlarını Paola'ya dikti. "Mezarda cesedi bile soğumadan adamın anısına leke sürmemi mi bekliyorsun?"</p><p class="calibre3">Brunetti bu sözlerin, Padovani'nin şakalarından biri olması gerektiğini düşündü.</p><p class="calibre3">"Bu kadar sabretmene bile şaştım" dedi Paola.</p><p class="calibre3">Padovani, Paola'nın sözlerine gereken ilgiyi gösterdi. "Haklısın Paola. Her şeyi anlatacağım, ama önce eşsiz Guido gidip üçümüze de büyük birer bardak içki getirsin. Bunu hemen yapmazsa, annenle babanın bu kentte ünlü sayılanların yarısıyla birlikte her nedense beni de programlı bir can sıkıntısına mahkûm etmelerine sinirlenmeye başlayacağım." Ardından Brunetti'ye döndü: "Guido, bardak değil de, daha iyisi bütün bir şişe getirebilirsen üçümüz birden bu evde yeterli sayıda</p><p class="calibre3">bulunan kötü döşenmiş odalardan birine kaçabiliriz." Sözlerini bitirmemişti, bu sefer de Paola'ya döndü: "Orada sen güzelliğinle, kocan da tüyler ürpertici polis yöntemlerini kullanarak iğrenç, sefil, pis gerçeği bütün ayrıntılarıyla benden alabilirsiniz. Sonra da istersen sen..." sözüne ara verip Brunetti'yi uzun uzun süzdü, "ya da ikiniz birden benimle akşamın tadını çıkarabilirsiniz."</p><p class="calibre3">"Şimdi anlaşıldı" diye düşündü Brunetti, o ana kadar bütün ipuçlarını nasıl kaçırdığına şaşarak.</p><p class="calibre3">Paola kocasını bakışlarıyla uyardı, ama buna hiç gerek yoktu. Komiser adamın sivriliğinden hoşlanmıştı. Bu davetin, son derece usturupsuzca ifade edilmekle birlikte, samimi olduğundan emindi, ama bunda sinirlenecek bir şey göremiyordu. Bir şişe viski bulabilmek umuduyla harekete geçti.</p><p class="calibre3">Kontun konukseverliğinden ya da personelin gevşekliğinden olsa gerek, barda bir şişe viski istediğini söyleyince hemen bir Glenfiddich uzattılar. Geri döndüğünde Padovani'yle Paola'nın kol kola girmiş, gizlice plan yapar gibi fısıldaştıklarını gördü. Padovani Paola'yı susturarak, durumu Brunetti'ye açıkladı: "Gerçekten ağır bir suç işlesem, örneğin perdeler hakkında ne düşündüğümü annesine söylesem, beni karakola götürüp itiraf ettirene kadar dayak attırır mısın diye soruyordum."</p><p class="calibre3">"Bunu nasıl aldım sanıyorsun?" diye sordu Brunetti, şişeyi havaya kaldırarak.</p><p class="calibre3">Padovani'yle Paola gülüştüler. "Düş önümüze Paola," diye buyurdu eleştirmen; "Madem baş başa kalamıyoruz" dedi Brunetti'ye yan yan bakarak, "bari bununla birlikte kafayı bulalım."</p><p class="calibre3">Paola bu sözlerden hiç etkilenmeden her zamanki pratik zekâsıyla, "Dikiş odasına gidelim" diyerek salonun dev boyutlu, çift kanatlı kapısından dışarı çıktı. Sonra Ariadne gibi hiç şaşmadan koridoru geçip sola döndü, ikinci bir koridordan ve kütüphaneden geçerek, koca bir televizyonun karşısında zarif, brokar kaplı koltukların yarım daire şeklinde sıralandığı ufak bir odaya girdi.</p><p class="calibre3">"Dikiş odası mı?" diye sordu Padovani.</p><p class="calibre3">"Hanedan'dan önce öyleydi" dedi Paola.</p><p class="calibre3">Padovani odadaki en büyük koltuğa kendini bıraktı, rugan pabuçlu ayaklarını oymalı sehpaya dayadı ve odadaki televizyonun etkisiyle olsa gerek, İngilizce konuşarak, "Söz sizin dostlarım" dedi. Kimseden ses çıkmayınca üsteledi. "Ölümüne tanıdığım hiç kimsenin gözyaşı dökmediği maestro hakkında ne bilmek istiyorsunuz?"</p><p class="calibre3">"Ölümünü kim istemiş olabilir?" diye sordu Brunetti.</p><p class="calibre3">"Hemen konuya giriyorsun. Paola'nın dehşet verici bir hızla teslim olmasına şaşmamak gerek. Ama soruna cevap vereyim, bu kişilerin adlarıyla bir telefon rehberi dolar." Sözüne ara verip bardağını uzattı. Brunetti, Padovani'nin bardağım cömertçe doldurdu, kendi kadehine de viski koyup Paola'ya biraz daha azını verdi. "Tarih sırasına göre mi istersin, yoksa milliyetlerine, ses perdelerine ya da cinsel tercihlerine göre mi?" diye sordu Padovani. Bardağını koltuğun kenarına koyup yavaşça sözlerine devam etti: "Oldukça eskiye dayanıyor, yani Wellauer demek istiyorum, insanların ondan nefret etmelerine yol açan nedenler de öyle. İkinci Dünya Savaşı'nda Nazi olduğu yolundaki dedikoduları herhalde duymuşsunuzdur. Nazileri engellemesi mümkün değildi, bu yüzden o da her iyi Alman gibi onları görmezlikten geldi. Bu durumdan kimse gocunmadı, hem de hiç kimse. Hâlâ da öyle değil mi? Bakın işte, Waldheim ortada."</p><p class="calibre3">"Söylentileri duydum" dedi Brunetti.</p><p class="calibre3">Ppadovani içkisinden bir yudum alıp düşündü. "Peki öyleyse, niyetlere dönelim. Onun ölümüne sevinecek en az üç Amerikalı, Alman ve yarım düzine kadar İtalyan'ın adını verebilirim."</p><p class="calibre3">"Ama onların cinayet işleyebileceği anlamına gelmez bu" dedi Paola.</p><p class="calibre3">Padovani başıyla onayladı. Ayakkabılarını çıkarıp ayaklarını altına topladı. Kontesin zevkini eleştirse de brokar koltuk yüzlerini kirletmeyi aklından bile geçirmezdi. "Wellauer Nazi'ydi. Bu kesin. İkinci karısı intihar etmiş, belki araştırmaya değer. İlk karısı onu yedi yıl sonra terk etmiş; kadının babası Almanya'nın en zengin adamlarından biri olduğu halde, Wellauer karısına oldukça yüklü bir tazminat ödemiş. O zamanlar ortalıkta bazı dedikodular, cinsellikle ilgili çirkin dedikodular dolaşmış, ama" yine ara verip içkisini yudumladı, "ama cinsel konularda bazı şeylerin çirkin olabileceğine inanılan yıllardı bunlar. Siz sormadan söyleyeyim, hayır, konuyu bilmiyorum."</p><p class="calibre3">"Bilsen bize söyler miydin?" diye sordu Brunetti.</p><p class="calibre3">Padovani omuz silkti.</p><p class="calibre3">"Şimdi meslek hayatına dönelim. Cinsel şantaj yaptığı bilinen bir gerçekti. Onunla çalışmış olan sopranoların, mezosopranoların listesine bakmak, fikir edinmek için yeterli; adı sanı duyulmamış, genç güzel artistler birdenbire Tosça ya da Dorabella rolüne çıkıp sonra geldikleri gibi aniden gözden kayboluyorlardı. Adam o kadar ünlüydü ki, böyle açıklarına göz yumuluyordu. Büyük seslerle yetenekli sesler arasındaki farkı zaten çoğunluk anlamaz. Olup bitenleri birkaç kişi fark etti, ama kimse üstünde durmadı. Gerçi seçtiği sanatçıların hepsi en azından yetenekliydi, bu konuda Wellauer'in hakkını vermek gerek. Bunlardan bazıları sonradan ünlü sesler arasına da girdi, ama herhalde Wellauer olmasa da bunu başarırlardı."</p><p class="calibre3">Brunetti bunun cinayet işlemeye yeterli bir neden olmadığını düşünüyordu.</p><p class="calibre3">"Bunlar meslek hayatında ilerlemelerine yardım ettikleri. Bir o kadar da mahvettikleri var, özellikle benim gibi düşünen erkekler ve aynı eğilimlerdeki kadınlar arasında. Kendisini çekici bulmayan bir kadın olabileceğine bir türlü inanmazdı. Senin yerinde olsam işin cinsel yönünü araştırırdım. Sorunun karşılığı orada olmayabilir, ama bence iyi bir başlangıç. Ancak bu fikir" bardağıyla karşılarındaki dev ekran televizyonu işaret etti, "fazla televizyon seyretmenin sonucu da olabilir."</p><p class="calibre3">Padovani, verdiği bilgilerin ne kadar yetersiz olduğunu fark etmişti. "İtalya'da ondan nefret etmek için geçerli bir nedeni olan en az üç kişi var. Ama bunların hiçbiri ona kötülük edecek durumda değil. İlki, Bari Operası'nın korosunda çalışıyor. O berbat altmışlı yıllarda, cinsel eğilimlerini maestrodan gizlememek gibi bir hataya düşmeseydi, ünlü bir Verdi baritonu olabilirdi. Maestroya kur yapacak kadar ileri gittiğini de duydum, ama bir insanın bu kadar aptal olabileceğine inanmıyorum. Herhalde dedikodudur. Her neyse, Wellauer'in tanıdığı bir gazeteciye adamın adını verdiği söyleniyor, ardından yazılar başlamış. Bu yüzden adam şimdi Bari'de çalışıyor. Koroda.</p><p class="calibre3">"İkincisi, Palermo Konservatuvarı'nda müzik teorisi dersi veriyor. Wellauer'le aralarında ne geçtiğini bilmiyorum, ama on yıl kadar önce bu adam son derece beğenilen bir orkestra şefiyken birkaç ay süren mahvedici bir eleştiri kampanyasından sonra kariyeri sona ermiş. Burada doğrudan bilgi toplayamadığımı itiraf etmeliyim, ama kampanyayla ilgili olarak Wellauer'in adı geçiyordu.</p><p class="calibre3">"Üçüncü kişinin adını dolaylı olarak duydum, ama burada oturduğu söylenilen biri." Brunetti'yle Paola'nın yüzlerindeki şaşkınlığı görünce ekledi: "Hayır, palazzo'da değil, Venedik'te. Ama herhangi bir şey yapmış olabilecek durumda değil, seksenine yakın ve dünyadan elini ayağını çekmiş biri. Duyduklarımın doğruluğundan emin değilim, doğru hatırlayıp hatırlayamadığımdan bile kuşku duyuyorum."</p><p class="calibre3">Paola'nın bakışlarını görünce özür diler gibi bardağını havaya kaldırdı. "İçkiden.' Beyin hücrelerini mahvediyor. Ya da yiyor." Bardağını çevirdi, içkisinde oluşan küçük dalgalara hafızasını tazelemelerini bekler gibi baktı.</p><p class="calibre3">"Hatırladığım ya da hatırladığımı sandığım kadarıyla anlatayım. Kadının adı Clemenza Santina." Kimseden tepki gelmeyince açıkladı: "Savaştan önceki yıllarda en ünlü sopranolardan biriymiş. Amerika'daki Rosa Ponselle'yle aynı öyküyü paylaşıyor iki kız kardeşiyle birlikte şarkı söylediği müzikholde keşfedilmiş, birkaç ay sonra da La Scala'da sahneye çıkmış. Yüzyılda en fazla bir iki kez bulunan kusursuz, doğal seslerden biri. Ama hiç plak kaydı yapmamış, bu yüzden onu sadece dinleyenlerin akıllarında kalanıyla hatırlıyoruz." Karşısındakilerin sabırsızlanmaya başladıklarını görünce konuya döndü: "Onunla ya da kardeşleriyle Wellauer'in arasında bir şeyler geçmiş. Kim olduğunu ya da kimden duyduğumu hatırlamıyorum, ama galiba Wellauer'i öldürmeye teşebbüs etmiş ya da öldürmekle tehdit etmiş." Padovani bardağını havada sallayınca Brunetti, adamın ne kadar sarhoş olduğunu fark etti."</p><p class="calibre3">"Her neyse, sanırım biri ölmüş ya da öldürülmüş. Belki de sadece tehdit. Bakarsınız yarın sabah hatırlarım. Belki de önemli değildir."</p><p class="calibre3">"Nereden aklına geldi bu?" diye sordu Brunetti. "Wellauer'in yönetiminde Violetta rolüne çıktığı için. Savaştan önce. Kim olduğunu hatırlamıyorum, ama geçenlerde birisi onunla röportaj yapmaya çalıştıklarını anlattı, dur bir düşüneyim." Yine içkisine başvurdu ve hafızasını tazeledi. "Narciso, evet, Narciso'ydu. Geçmişteki ünlü sesler konusunda bir yazı hazırlıyormuş, onu görmeye gitmiş, ama kadın konuşmak istememiş ve çok ters davranmış. Kapıyı bile açmadığını söylediydi galiba. Ardından da Wellauer'le sopranonun arasında savaştan önce geçenleri anlattı. Sanırım Roma'daymış."</p><p class="calibre3">"Kadının nerede oturduğunu söyledi mi?"</p><p class="calibre3">"Hayır, söylemedi, ama yarın sabah telefon edip sorarım." Padovani, ya alkolün etkisiyle ya da konunun tavsamasıyla eski canlılığını kaybetmişti. Brunetti adamın züppeliğinin giderek kaybolduğunu fark etti; karşısında orta yaşlı, gür sakallı, göbeklenmeye başlamış biri ayaklarını altına toplamış oturuyor, siyah ipekli çoraplarıyla pantolonunun paçaları arasından çıplak baldırları görünüyordu. Paola yorulmuş ya da üniversite arkadaşıyla öğrencilik yıllarından konuşmaktan bıkmıştı. Brunetti, her zamanki gibi alkolün etkisiyle hassas bir dönüm noktasına geldiğini hissediyordu: İçmeye devam ederse kısa sürede sarhoş olup keyiflenecek, etmezse hemen ayılıp hüzünlenecekti. İkinci seçeneği yeğleyip kadehini ayaklarının dibine bıraktı; hizmetçilerden birinin daha sabaha kalmadan kadehi bulacağından emindi.</p><p class="calibre3">Paola da kadehini bırakıp koltuğunda doğruldu. Göz ucuyla Padovani'ye bakıp onun ayağa kalkmasını bekledi, ama beriki eliyle gitmelerini işaret ederek sehpadaki şişeye uzandı. Kadehini tepeleme doldururken, "Cümbüşe dönmeden önce şunu bitireyim" dedi.</p><p class="calibre3">Brunetti, sohbetten zevk alma numarası yapmanın Padovani'yi Paola kadar yorup yormadığını düşündü. Boş sözlerle vedalaştılar. Padovani, sopranonun adresini bulursa ertesi sabah telefon etmeye söz verdi.</p><p class="calibre3">Paola, Brunetti'yi palazzo'nun karmaşık koridorlarından geçirip ışığa ve müziğe geri döndürdü. Salona girdiklerinde içerisinin daha da kalabalıklaştığını, müziğin de konukların sesine ayak uy. dururcasına daha yüksek sesle çaldığını fark ettiler.</p><p class="calibre3">Brunetti, canının sıkılacağını önceden sezinleyerek çevresindeki iyi giyimli, iyi beslenmiş, iyi eğitimli kişileri gözden geçirdi. Aklından geçenleri Paola'nın da tahmin ettiğini, birazdan gitmeyi önereceğini hissettiği sırada gözü tanıdık bir çehreye ilişti. Wellauer'i muayene edip ölmüş olduğunu belirleyen doktor, bir elinde içki kadehi, öteki elinde sigarasıyla barda durmaktaydı. Geçen akşam Brunetti, blucin giymiş birinin nasıl olup da salonun ön sıralarında oturabildiğine şaşırmıştı. Kadın yine buna benzer bir giyimdeydi, üstündeki gri pantolon ve siyah ceketten dış görünüşünü hiç de umursamadığı belli oluyordu; Brunetti'nin italyan kadınlardan hiç de beklemediği bir özellikti bu.</p><p class="calibre3">Komiser, Paola'ya konuşmak istediği bir tanıdığını gördüğünü söyledi, Paola da bu arada annesiyle babasını bulup davetlerine teşekkür edeceğini söyleyip ayrıldı. Brunetti, adını unuttuğu doktora doğru ilerledi. Kadın, komiseri hatırladığını gizlemeye gerek görmedi.</p><p class="calibre3">"İyi akşamlar commissario" dedi, yanına gelen Brunetti'ye.</p><p class="calibre3">"İyi akşamlar doktor" diye karşılık verdi Brunetti. Ardından, resmiyet kurallarına yeterince uyduklarını belirtmek istercesine, "Adım Guido" diye ekledi.</p><p class="calibre3">"Benimki de Barbara."</p><p class="calibre3">"Ne kadar küçük bir kentte yaşıyoruz." Komiser, kadına lei ya da tu sözcüğüyle hitap etmeye karar veremediğinden böylesine kalıplaşmış sözlere başvurmuştu.</p><p class="calibre3">"İnsanlar er geç karşılaşıyor" diye onayladı doktor, o da aynı beceriyle komisere doğrudan hitap etmekten kaçınmıştı.</p><p class="calibre3">Brunetti, daha resmi lei sözcüğünde karar kılarak, "Geçen akşamki yardımlarınıza teşekkür edemediğim için özür dilerim" dedi.</p><p class="calibre3">Kadın hafifçe omuz silkti. "Teşhisim doğrulandı mı?"</p><p class="calibre3">"Evet." Brunetti, kadının nasıl olup da ülkenin bütün gazetelerinde yer alan haberi okumadığına şaşırmıştı. "Söylediğiniz gibi, kahvesindeymiş."</p><p class="calibre3">"Tahmin etmiştim. Ama siyanür kokusunu, okuduğum Agatha Christie romanları sayesinde tanıyabildiğimi itiraf etmem gerekir."</p><p class="calibre3">"Ben de. Gerçek hayatta ilk kez kokladım." ikisi de bu sözlerin biraz tuhaf kaçtığını görmezlikten geldiler.</p><p class="calibre3">Doktor, sigarasını portakal ağacı büyüklüğünde bir palmiyenin saksısında söndürdü. "Nereden bulmuş olabilir?"</p><p class="calibre3">"Ben de size bunu soracaktım doktor."</p><p class="calibre3">Doktor, bir an duraklayıp düşündükten sonra, "Eczaneden ya da laboratuvardan olabilir, ama mutlaka kayıtlara geçmesi gereken bir madde" diye karşılık verdi.</p><p class="calibre3">"Hem öyle hem de değil."</p><p class="calibre3">Kadın, italyan olduğu için Brunetti'nin ne demek istediğini hemen anladı. "Yani ortadan kaybolduğu halde rapor edilmemiş, hatta eksikliği bile anlaşılmamış da olabilir mi demek istiyorsunuz?"</p><p class="calibre3">"Evet, sanırım öyle. Adamlarımdan biri kentteki bütün eczaneleri kontrol ediyor, ama Marghera ya da Mestre'deki bütün fabrikaları gözden geçirmemiz mümkün değil."</p><p class="calibre3">"Filmlerin banyo edilmesinde kullanılıyor, değil mi?"</p><p class="calibre3">"Evet, bir de bazı petrokimya maddelerinde."</p><p class="calibre3">"Öyleyse Marghera'daki adamınızın işi başından aşkın demektir."</p><p class="calibre3">"Hem de nasıl" dedi komiser.</p><p class="calibre3">Doktorun kadehinin boşaldığını fark edince, "Bir tane daha ister miydiniz?" diye sordu.</p><p class="calibre3">"Hayır, teşekkür ederim. Kontun şampanyasından bu akşam yeterince içtim sayılır."</p><p class="calibre3">"Buraya daha önce de gelmiş miydiniz?" diye sordu Brunetti merakını gizlemeden.</p><p class="calibre3">"Evet, birkaç kere gelmiştim. Kont beni her partisine çağırır, vaktim olursa gelmeye çalışırım."</p><p class="calibre3">"Neden?" diye ağzından kaçırıverdi Brunetti, düşünmeye vakit bulamadan.</p><p class="calibre3">"Kont hastamdır."</p><p class="calibre3">"Onun doktoru musunuz?" Brunetti, tepkisini uygun sözlerle gizleyemeyecek kadar şaşırmıştı.</p><p class="calibre3">Doktor güldü; dahası, hiç gücenmeden, içtenlikle güldü. "Kont benim hastamsa herhalde ben de onun doktoru olmalıyım." Sonra yumuşak bir tavırla sözlerini sürdürdü. "Muayenehanem campo'nun karşı kıyısında. Başlangıçta hizmetçilerin doktoruydum, ardından, bir yıl kadar önce, hastalarımdan birini ziyarete geldiğimde kontla karşılaştım, sohbet ettik."</p><p class="calibre3">"Hangi konuda?" Kontun sohbet etmek gibi sıradan bir şey yapabileceği, üstelik böylesine gösterişsiz biriyle sohbet edebileceği düşüncesi bile Brunetti'yi hayrete düşürmüştü.</p><p class="calibre3">"İlk gelişimde grip geçirmekte olan hizmetçiden söz ettik, ikinci konuşmamızda söz her nasılsa Yunan şiirinden açıldı. Ardından Yunan ve Roma tarihçileri konusunu tartışmaya başladık. Kont, Thukydides'i pek seviyor. Klasik lise mezunu olduğum için fazla açık vermeden bu konuda onunla tartışabildim, o da benim yetenekli bir doktor olduğuma karar verdi. Arada bir muayenehaneme geliyor, Thukydides ve Strabo'dan söz ediyoruz." Doktor sırtını duvara yaslayıp bir ayağını ötekinin üzerine attı. "Diğer hastalarımdan pek farkı yok. Çoğu, geçirmedikleri hastalıklardan yakınmak, duymadıkları acıları anlatmak için bana gelirler. Gerçi kontla konuşmak daha ilginç, ama yine de ötekilerden pek farklı sayılmaz. Onlar gibi yalnız ve yaşlı bir adam ve konuşacak birine ihtiyacı var."</p><p class="calibre3">Brunetti, kayınpederi hakkındaki bu değer yargısına verecek cevap bulamadı. Nasıl yalnız olabilirdi? Bir telefonla İsviçre bankalarının gizlilik yasasını delebilen, henüz toprağa girmemiş birinin vasiyetnamesini bilen biri nasıl olur da kendini böylesine yalnız hissedip Yunan tarihçileri konusunda sohbet etmek üzere doktoruna giderdi?</p><p class="calibre3">"Arada sizlerden de söz ediyor" dedi kadın; "hepinizden."</p><p class="calibre3">"Öyle mi?"</p><p class="calibre3">"Evet. Resimlerinizi cüzdanında taşıyor. Bana defalarca gösterdi. Siz, eşiniz, çocuklar."</p><p class="calibre3">"Bunları bana neden anlatıyorsunuz doktor?"</p><p class="calibre3">"Daha önce de söylediğim gibi, yalnız ve yaşlı bir adam. Ayrıca benim hastam, bu yüzden ona yardım etmek için elimden geleni yapıyorum." Komiserin itiraz etmek üzere olduğunu görünce devam etti: "Ona yardımcı olacağına inandığım her şeyi yaparım."</p><p class="calibre3">"Özel hasta kabul etmeniz normal mi?"</p><p class="calibre3">Kadın, konunun nereye varacağını anlamış da olsa belli etmedi. "Hastalarımın çoğu sosyal sigortalıdır."</p><p class="calibre3">"Kaç özel hastanız var?"</p><p class="calibre3">"Bunun sizi ilgilendirdiğini sanmıyorum, commissario."</p><p class="calibre3">"Evet, haklısınız" dedi komiser; "Siyasal eğiliminiz konusundaki bir soruyu nasıl cevaplandırırdınız?" İtalya gibi, siyasal partilerin henüz birbirlerinin kopyası olmadığı bir ülkede bu soru önemli sayılırdı.</p><p class="calibre3">"Komünistim tabii, partinin adı değiştirilmiş de olsa."</p><p class="calibre3">"Yine de Venedik'in, hatta belki de İtalya'nın en zengin adamlarından birini hastanız olarak kabul ediyorsunuz demek."</p><p class="calibre3">"Tabii, neden etmeyeyim?"</p><p class="calibre3">"Söyledim ya, çok varlıklı bir adam."</p><p class="calibre3">"Onu hasta olarak kabul edip etmemekle ne ilgisi var?"</p><p class="calibre3">"Bana kalırsa..."</p><p class="calibre3">"Zengin olduğu ve daha iyi doktorlara gidebileceği için onu geri çevirmemi mi bekliyordunuz? Bunu mu demek istediniz commissario?" diye sordu doktor, öfkesini gizlemeye gerek görmeden. "Bu sözleriniz sadece bana karşı kişisel bir saldırı olmakla kalmıyor, aynı zamanda pek yavan dünya görüşünüzü yansıtıyor. Doğrusunu isterseniz hiç şaşırmadım." Doktorun ikinci eleştirisi üzerine Brunetti, kayınpederinin kendisi hakkında neler söylediğini merak etmeye başlamıştı.</p><p class="calibre3">Komiser, konuşmanın kontrolünden çıkmaya başladığını hissediyordu. Kadına ne hakaret etmek istemiş ne de kontun daha iyi doktorlar bulabileceğini ima etmişti. Doktorun kontu hastası olarak kabul etmesine şaşırmıştı sadece.</p><p class="calibre3">"Doktor, lütfen" diyerek elini uzattı; "özür dilerim, ama çalıştığım dünya yavan bir dünya. Bir tarafta iyi insanlar var." Kadının dinlediğini görünce gülümseyerek söze devam etme cesaretini buldu: "Bizler gibi..." Doktor, komiserin gülümsemesine karşılık verme inceliğini gösterdi; "Bir tarafta da yasalara karşı gelenler."</p><p class="calibre3">"Evet, anlıyorum" dedi kadın, ama öfkesi henüz geçmemişti; "Böylece bizler de dünyayı iki gruba ayırma hakkını elde ediyoruz, biri bizim grubumuz, biri de ötekiler, öyle mi? Ben de siyasal görüşümü paylaşanları tedavi edip ötekileri ölüme terk etmeliyim, öyle mi? Sözleriniz bana kovboy filmlerini hatırlatıyor, bir tarafta iyiler, öbür tarafta yasalara karşı gelenler: aralarındaki fark kolayca belli oluyor."</p><p class="calibre3">Brunetti, kendini savunmaya çabalanarak, "Hangi yasa olduğunu söylemedim, sadece yasalara karşı galenler dedim" diye atıldı. "Sizin dünya görüşünüzde sadece bir tek yasa, devletin yasası yok mu?"</p><p class="calibre3">"Hayır, sanmıyorum" dedi Brunetti.</p><p class="calibre3">Kadın ellerini havaya kaldırdı. "Şimdi bir de zavallı Tanrı'yı gökten indirip konuya karıştıracaksanız. gidip bir kadeh şampanya daha almam gerekecek."</p><p class="calibre3">"Hayır, ben getiririm" dedi komiser doktorun elindeki kadehe uzanarak. Çok geçmeden yeni bir kadeh şampanyayla döndü, kendisine de bir bardak maden suyu almıştı. Doktor, son derece doğal ve dostça bir gülümsemeyle kadehi aldı</p><p class="calibre3">Şampanyasından bir yudum içtikten sonra, "Evet, yasanızdan söz ediyordunuz, ne diyecektiniz?" diye sordu. En ufak bir kin belirtisi göstermeyen ve gerçek ilgiyle sorulan bu soru, her iki tarafa da birkaç dakika önceki tartışmayı unutturmuştu.</p><p class="calibre3">"Sahip olduğumuz yasa yeterli değil, arası çok açık" diye söze başladı komiser. Meslek hayatını savunmasına adadığı yasa hakkında nasıl olup da bu sözleri söyleyebildiğine kendisi de şaşırmıştı. "Daha insanca, belki de daha insancıl bir yasaya ihtiyacımız var." Brunetti, bu sözlerle ne kadar zor bir duruma düştüğünü anlayınca duraladı. işin kötüsü, gerçek inancını dile getirmişti.</p><p class="calibre3">"Sahiden çok iyi olurdu" dedi doktor, Brunetti'yi işkillendirecek kadar yumuşak bir sesle. "Ama mesleğinize ters düşmez miydi? Ne de olsa siz öteki yasayı, devletin yasasını uygulamakla görevlisiniz."</p><p class="calibre3">"İkisi aynı şey." Brunetti, boş ve anlamsız bir şey söylediğini düşünerek, "Aslında aynı şey" diye ekledi. "Ama her zaman değil."</p><p class="calibre3">"Hayır, her zaman değil."</p><p class="calibre3">"Ya aynı olmadığında?"</p><p class="calibre3">"Kesişme noktalarını bulmaya çalışıyorum."</p><p class="calibre3">"Ya kesişmezlerse?"</p><p class="calibre3">"O zaman görevimi yapıyorum."</p><p class="calibre3">John Wayne'ın son düellosuna çıkmadan önce söylediklerini andıran bu sözler üzerine kadın ani bir kahkaha attı, Brunetti de onun gülüşüne katıldı.</p><p class="calibre3">"Sizi köşeye sıkıştırdığım için özür dilerim Guido, gerçekten. Merak etmeyin, biz doktorlar da pek sık olmasa bile, zaman zaman, içendi inandığımız görüşlerle yasanın görüşü farklı olduğunda bu tür kararlar vermek zorunda kalırız."</p><p class="calibre3">Paola yanlarına yaklaşıp kocasına gitmeye hazır olup olmadığını sorunca, Brunetti de doktor da rahatladılar.</p><p class="calibre3">"Paola" diyerek doktoru karısına tanıştırmaya davrandı Brunetti. "Hanımefendi babanın doktoru." Paola'ın şaşıracağını ummuştu.</p><p class="calibre3">"Ah, Barbara!" dedi Paola; "Tanıştığımıza çok sevindim. Babam durmadan sizden söz ediyor. Nedense bunca zamandır karşılaşmadık."</p><p class="calibre3">Brunetti, kadınların daha tanışır tanışmaz birbirlerine sempati göstermelerine ve inanılmaz bir güven beslemelerine şaşarak karısıyla doktorun sohbetini dinlemeye koyuldu. Kadınlar, komiserin oldum olası soğuk ve mesafeli bulduğu bir adam konusundaki ortak kaygılarını dile getirerek, sanki birbirlerini yıllardır tanıyormuş gibi konuşuyorlardı. Az önce Brunetti ile doktor arasında yaşanan karşılıklı nabız yoklamalardan, yorucu araştırmalardan eser yoktu sözlerinde. Paola'yla doktor birbirlerine bir bakışta not vermiş, gördüklerinden memnun kalmışlardı. Brunetti, bu garip durumla daha önce de sık sık karşılaşmış, ama bir türlü kavrayamamıştı. Aslında o da bir erkekle çabucak dostluk kurabilirdi, ama nedense onun samimiyeti yüzeyin ancak birkaç kat altına kadar inebiliyordu. Oysa kadınlar arasında gözlemlediği yakınlık, çok daha derinlere ulaşıp belli bir noktaya varmadan sona ermiyordu. Üstelik orada da bitmiyor, sadece bir sonraki karşılaşmaya kadar erteleniyordu.</p><p class="calibre3">Paola'yla Barbara, kontun tek erkek torunu olan Raffaele konusuna geldiklerinde Brunetti'nin hâlâ orada olduğunu hatırladılar. Komiserin durmadan ayak değiştirmesinden yorulduğunu ve eve gitmek istediğini anlayan Paola, "Raffaele'yle başınızı ağrıttığım için kusura bakmayın Barbara. Artık bir yerine iki kuşağı düşünmek zorunda kalacaksınız" dedi.</p><p class="calibre3">"Hayır, çocuklar konusunda farklı bir görüşü dile getirmeniz iyi oldu. Kont onları merak ediyor. Ama ikinizle de gurur duyuyor. Brunetti'nin, Paola'yla kendisinden söz edildiğini anlaması birkaç saniye sürmüştü. Bu gece gerçekten de mucizelerle doluydu.</p><p class="calibre3">Brunetti nasıl olduğunu anlayamadan kadınlar hep birlikte kalk maya karar verdiler. Doktor kadehini yanındaki sehpaya bıraktı Paola da aynı anda dönüp kocasının koluna girdi. Birbirleriyle vedalaşırken doktorun Paola'ya çok daha candan davranması Brunetti'nin gözünden kaçmadı.</p><div class="mbppagebreak" id="calibre_pb_13"></div>
</body></html>
