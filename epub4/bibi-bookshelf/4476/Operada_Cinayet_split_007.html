<?xml version='1.0' encoding='utf-8'?>
<html xmlns="http://www.w3.org/1999/xhtml">
  <head>
    <title>Operada Cinayet</title>
    <meta http-equiv="Content-Type" content="text/html; charset=utf-8"/>
  <link href="stylesheet.css" rel="stylesheet" type="text/css"/>
<link href="page_styles.css" rel="stylesheet" type="text/css"/>
</head>
  <body class="calibre">
<p id="filepos103165" class="calibre1">
</p><p class="calibre3"><span class="bold">6</span></p><p class="calibre3">Orkestra şefinin ölümünün ertesi sabahı Brunetti saat dokuza doğru bürosuna geldiğinde, orada da en az bir gün önceki cinayet kadar hayret verici bir olayın gerçekleşmiş olduğunu gördü:</p><p class="calibre3">Brunetti'nin şefi, Emniyet Müdür Yardımcısı Giuseppe Patta çoktan ofisine gelmiş, yarım saattir Brunetti'yi aratmaktaydı. Brunetti bu durumu önce girişte duran kapıcıdan, ardından merdivenlerde rastladığı bir memurdan, son olarak da kendisiyle birlikle başka iki komiserin işlerini yapan sekreterden öğrendi. Hiç acele etmeden günlük postayı gözden geçirdi, santrala telefon edip kendisini arayan olup olmadığını sordu, sonra merdivenlerden inip şefinin odasına yöneldi.</p><p class="calibre3">Cavaliere Giuseppe Patta, Venedik polis örgütüne taze kan getirebilmek amacıyla üç yıl önce buraya tayin edilmişti. Ne var ki, Patta'nın Sicilya kanının Venedik'le hiç uyuşmadığı kısa sürede anlaşılmıştı. Patta lületaşı ağızlıkla sigara içerdi, arada bir gümüş saplı bir baston kullandığını da gören olmuştu. Brunetti, ağızlığa şaşıp bastona da güldüğü halde, adamın bu sivriliklerinin hoşgörüyle karşılanıp karşılanamayacağına kesin karar vermeden önce bir süre birlikte çalışmaları gerektiğini düşünmüştü. Aradan bir ay geçmeden, Patta'nın bu gösterişi kendine yakıştırdığına, ancak hak etmediğine karar vermişti. Yaz sabahları Gritti'nin terasında, kış günlerinde de Florian'da saatlerce kahve içmek, vicequestore'nin günlük iş programının vazgeçilmez bir parçasıydı. Öğle yemeklerini genellikle Cipriani'de havuz başında ya da Harry'nin barında yer, saat dört sularında mesaisini hakkıyla bitirdiğine karar verirdi. Bu görüşe katılanlar kesinlikle azınlıktaydı. Brunetti, Patta'nın kendisine her zaman "vicequestore" hatta dahası, nereden çıktığı belli olmayan"cavaliere" rütbesiyle hitap edilmesini istediğini de çabucak anlamıştı. Patta, kendisine sadece rütbeleriyle değil, mutlaka siz anlamına gelen lei sözcüğüyle hitap edilmesinde de diretiyor, daha samimi tu sözünü kullanmayı ayaktakımına bırakıyordu.</p><p class="calibre3">Patta, cinayet ya da benzeri tatsızlıkların can sıkıcı ayrıntılarıyla rahatsız edilmemeyi yeğlerdi. Onu çileden çıkarıp parmaklarını şakaklarındaki zarif buklelerin arasından geçirmeye zorlayacak pek ender durumlardan biri, basında polisin görevini ihmal ettiği yolunda haberlerin çıkmasıydı. İster bir çocuk, polis kordonunu geçerek kenti ziyaret eden önemli kişiye çiçek vermiş olsun, isterse Afrikalı sokak satıcılarının kentte açıkça uyuşturucu madde sattıklarının gözlemlendiği belirtilsin, eleştiriye neden olan haberin içeriği hiç önemli değildi. Polisin kent sakinlerini sıkıca boyunduruk altında tutamadığını ima eden en ufak haber bile Patta'nın suçlama krizleri geçirmesine neden olur, suçlamaların büyük çoğunluğu üç komiserine yönelirdi. Patta, öfkesini komiserlerine gönderdiği uzun iç yazışmalarda dile getirir, bu yazılarında polisin ihmalini suçluların eyleminden çok daha korkunçmuş gibi gösterirdi.</p><p class="calibre3">Patta, gazetelerde yayımlanan önerilerden birini benimseyerek çeşitli "suç alarmları" ilan etmeye başlamıştı. Restorandaki beyaz örtülü tatlı arabasından özellikle göz dolduran bir tabak tatlı seçer gibi rastgele bir suç seçiyor, basına açıklama yaparak söz konusu suçun o hafta içinde kökünün kazınacağını, hiç değilse en alt sınıra indirileceğini bildiriyordu. Brunetti, genellikle gazetelerde yayımlandıktan sonra haber alabildiği en son "suç alarmı"nı okurken her seferinde Casablanca filmindeki "bilinen suçluları toparlama" emrini hatırlardı. Gerçekten de böyle yapılıyor, birkaç genç bir iki ay süreyle hapse atılıyor ve basın yeni bir "alarm"a neden olana kadar işler normale dönüyordu.</p><p class="calibre3">Brunetti, Venedik'teki suç oranının düşük olmasını gerçekten de Venedik, Avrupa ülkeleri arasında alt sıralarda, İtalya içinde ise kesinlikle en alt sırada yer almaktaydı işlenen suçların çoğunluğunun hırsızlık olmasına ve suçlunun nereye kaçacağını bilememesine bağlıyordu. Daracık calle'lerden oluşan örümcek ağında yol bulmak, hangisinin çıkmaz sokak olup hangisinin kanala bağlandığını önceden bilebilmek ancak doğma büyüme Venediklilerin harcıydı. Kentin yerlileri ise belki de sadece gelenekleriyle tarihlerinden kaynaklanan aşırı bir özel mülkiyet saygısı ve bunun kayıtsız şartsız korunması inancı yüzünden yasalara uymaya özen gösteriyorlardı. Bu yüzden suç oranı düşüktü; ağır suç, pek ender olarak da cinayet işlendiğinde suçluyu bulmak zor olmuyordu, kurbanın ya eşi, ya komşusu ya da suç ortağı çıkıyordu. Genellikle "bilinen suçlular"ı toplamakla sorun çözülmüş oluyordu.</p><p class="calibre3">Ancak, Brunetti'nin de bildiği gibi, Wellauer'in ölümü farklıydı. Wellauer ünlü bir kişiydi, çağın hiç kuşkusuz en ünlü orkestra şefiydi ve Venedik'in gözbebeği sayılan opera binasında öldürülmüştü. Soruşturmayı Brunetti üstlendiği için, vicequestore polise yöneltilebilecek her türlü eleştiriden onu sorumlu tutacaktı.</p><p class="calibre3">Brunetti kapıyı vurup içeriden çağırılmayı bekledi. Sesi duyunca kapıyı açtı ve tahmin ettiği gibi, Patta'yı dev boyutlu yazı masasının ardında oturmuş, yapmacık bir ilgiyle önündeki yazıyı incelerken buldu. Yakışıklı erkekler ülkesi İtalya'da bile dikkati çekecek kadar yakışıklı bir erkekti Patta. Keskin hatlı Roma profili, delici bakışlı iri gözleri vardı, ellisini geçtiği halde atletik yapılıydı. Gazetecilere resim çektirirken profilini soldan göstermeyi yeğlerdi.</p><p class="calibre3">"Nihayet gelebildiniz" dedi Patta, Brunetti tam zamanında değil de saatlerce geç gelmişti sanki. "Öğleye kadar sizi bekleyeceğimi sanmıştım" diye ekledi. Brunetti bu sözleri oldukça abartılı buldu. Sesini çıkarmayınca Patta sordu: "Ne var?"</p><p class="calibre3">Brunetti cebinden o günkü Gazzettino'yu çıkardı. "Gazete, efendim. Burada, birinci sayfada." Patta'nın sözünü kesmesine fırsat vermeden okudu: "Ünlü orkestra şefi ölü bulundu. Cinayetten kuşkulanılıyor." Gazeteyi şefine uzattı.</p><p class="calibre3">Patta sesini yükseltmeden elini sallayarak gazeteyi reddetti. "Okudum. Bir şey bulabildiniz mi demek istemiştim."</p><p class="calibre3">Brunetti elini ceketinin cebine sokup not defterini çıkardı. Defterde Amerikalı kadının adı, adresi ve telefon numarasından başka bir kayıt yoktu, ancak yerinde oturan Patta'nın karşısında ayakta durduğu sürece adamın boş sayfaları görmesi mümkün değildi. Brunetti özenle işaret parmağını yalayıp sayfaları ağır ağır çevirmeye başladı. "Odanın kapısı kilitli değildi, kapıda anahtar da yok</p><p class="calibre3">Yani temsil sırasında herhangi biri odaya girip çıkmış olabilir."</p><p class="calibre3">"Zehir neredeydi?"</p><p class="calibre3">"Sanırım kahvesinde. Ancak otopsiden ve laboratuvar raporunu aldıktan sonra kesin bilgi verebilirim."</p><p class="calibre3">"Otopsi ne zaman?"</p><p class="calibre3">"Bu sabah. Saat on birde."</p><p class="calibre3">"Güzel. Başka ne var?"</p><p class="calibre3">Brunetti defterde bir sayfa daha çevirip yeni bir boşluk açtı. "Tiyatrodaki solistlerle konuştum. Bariton onu görmüş, ama yalnızca merhabalaşmışlar. Tenor onu görmediğini, soprano da sadece tiyatroya girerken gördüğünü söyledi." Bakışlarını Patta'ya çevirdi, beriki beklemekteydi. "Tenorun sözleri doğru, sopranonunkiler yalandı."</p><p class="calibre3">"Neden böyle söylüyorsunuz?" diye tersledi Patta.</p><p class="calibre3">"Doğruluğuna inandığım için efendim."</p><p class="calibre3">Patta, geri zekâlı bir çocuğa hitap edercesine özellikle yavaş konuşarak, "Peki, neden doğru olduğuna inanıyorsunuz Commissario?" diye sordu.</p><p class="calibre3">"Çünkü sopranonun birinci perdeden sonra şefin soyunma odasına girdiğini gören olmuş." Brunetti, bunun sadece bir tanığın henüz doğrulanmamış ifadesine dayandığını açıklama zahmetine girmedi. Sopranoyla konuşurken kadının bu ya da başka bir konuda gerçeği söylemediği izlenimine kapılmıştı.</p><p class="calibre3">"Rejisörle de konuştum" diye devam etti Brunetti. "Temsilden önce orkestra şefiyle tartışmış, ama onu daha sonra görmemiş. Sanırım gerçeği söylüyor." Patta bu sefer neden böyle düşündüğünü sormadı.</p><p class="calibre3">"Başka bir şey var mı?"</p><p class="calibre3">"Dün gece Berlin polisine bir mesaj gönderdim." Brunetti not defterinin sayfalarında uzun uzadıya bir şeyler aradı. "Tam saatini söyleyeyim..."</p><p class="calibre3">"Önemli değil" diye araya girdi Patta; "Ne dediler?"</p><p class="calibre3">"Wellauer'le karısı konusunda ellerindeki bütün bilgileri bugün fakslayacaklar."</p><p class="calibre3">"Ya karısı? Onunla konuştunuz mu?"</p><p class="calibre3">"Birkaç kelime. Çok etkilenmişti. Sanırım kimseyle konuşacak durumda değildi."</p><p class="calibre3">"Neredeydi?"</p><p class="calibre3">"Konuşmamız sırasında mı?"</p><p class="calibre3">"Hayır, temsil sırasında."</p><p class="calibre3">"Salonda, ön sıralardan birinde oturuyormuş. İkinci perdenin sonunda kocasını görmeye gitmiş, ama geç kalmış, konuşamamışlar."</p><p class="calibre3">"Yani adam öldürüldüğü sırada karısının sahne arkasında olduğunu mu söylemek istiyorsunuz?" Patta bu soruyu öyle büyük bir merakla sormuştu ki, kadını neredeyse bu yüzden hemen tutuklatacağını düşündü Brunetti.</p><p class="calibre3">"Evet, ama soyunma odasına girip onu görmüş mü, bilmiyorum."</p><p class="calibre3">"O halde öğrenin." Patta bile fazlasıyla kaba davrandığını fark etmişti. "Oturun, Brunetti" diye ekledi.</p><p class="calibre3">"Sağ olun efendim" dedi Brunetti. Şefinin karşısına oturmadan önce not defterini kapayıp cebine yerleştirdi. Patta'nın iskemlesinin kendisininkinden birkaç santim daha yüksek olduğunu biliyordu ve vicequestore'nin bunu ufak bir psikolojik avantaj olarak gördüğünden emindi.</p><p class="calibre3">"Kadın sahne arkasında ne kadar kalmış?"</p><p class="calibre3">"Bilmiyorum efendim. Konuştuğumuzda çok kötü durumdaydı, sözlerinden pek bir şey anlaşılmıyordu."</p><p class="calibre3">"Soyunma odasına girmiş olabilir mi?" diye sordu Patta.</p><p class="calibre3">"Olabilir. Bilmiyorum."</p><p class="calibre3">"Onu himaye ediyor gibisiniz" dedi Patta. Hemen ardından, "Güzel mi?" diye ekledi. Orkestra şefiyle karısı arasındaki yaş farkını biliyor olmalıydı.</p><p class="calibre3">"Uzun boylu sarışınlardan hoşlananlar için güzel sayılır" dedi Brunetti.</p><p class="calibre3">"Siz hoşlanır mısınız?"</p><p class="calibre3">"Karım izin vermez efendim."</p><p class="calibre3">Patta, konuya dönebilmek için uygun bir yol arıyordu. "Temsil sırasında soyunma odasına giren başka kimse olmuş mu? Kahve nereden gelmiş?"</p><p class="calibre3">"Tiyatronun giriş katında bir bar var. Herhalde oradan gelmiştir."</p><p class="calibre3">"Araştırın."</p><p class="calibre3">"Baş üstüne efendim."</p><p class="calibre3">"Şimdi beni iyi dinleyin Brunetti." Brunetti başıyla onayladı. "Dün gece o soyunma odasında ya da yakınlarında bulunan herkesin adım istiyorum. Ayrıca maestronun karısı hakkında ayrıntılı bilgi istiyorum. Kaç yıldır evli olduklarını, kadının nereden geldiğini falan." Brunetti başını salladı.</p><p class="calibre3">"Brunetti?" diye sordu Patta birdenbire.</p><p class="calibre3">"Efendim?"</p><p class="calibre3">"Neden not almıyorsunuz?"</p><p class="calibre3">Brunetti belli belirsiz gülümsemekten kendini alamadı. "Sizin sözlerinizin hiçbirini unutmam efendim."</p><p class="calibre3">Patta her nedense bu sözlere inanmayı yeğledi. "Kadının size söylediği gibi kocasını görmediğine aklım yatmadı. İnsan bir şey yapmak üzere harekete geçerse yarı yolda fikrini değiştirmez. Bu işte bir tuhaflık olduğundan eminim. Belki aralarındaki yaş farkıyla ilgilidir." Söylentilere bakılırsa Patta, hukuk tahsilinden önce Palermo Üniversitesi'nde iki yıl psikoloji okumuştu. Sönük bir öğrencilik hayatı geçirip diplomasını aldıktan hemen sonra, babasının Hıristiyan Demokrat Partisi'ndeki pek parlak kariyerinin etkisiyle emniyet örgütüne vicecommissario olarak atandığı ise kesin bir gerçekti. Aradan yirmi yılı aşkın bir süre geçtikten sonra bugün, Venedik polisinin vicequestoresi'ydi.</p><p class="calibre3">Patta'nın talimatları sona ermişe benziyordu. Brunetti kaçınılmaz sona, şefinin kentin şerefi konusunda vereceği söyleve kendini hazırlamaya çalıştı. Daha düşüncesini tamamlamadan Patta söze girdi: "Belki anlamamış olabilirsiniz commissario, ama söz konusu kişi çağımızın en ünlü sanatçılarından biri. Ve burada, bizim kentimizde öldürüldü, Venedik'te." Patta'nın Sicilya lehçesiyle söylediği Venedik adı her seferinde kulağa hafifçe gülünç geliyordu. "Elimizdeki olanakların hepsini seferber edip bu cinayeti aydınlatmak zorundayız; kentimizin adına, şerefine leke sürmesine izin vermemeliyiz." Brunetti zaman zaman adamın sözlerini kâğıda dökme fikrine kapılıyordu.</p><p class="calibre3">Patta sözlerini sürdürürken Brunetti, Venedik'in şanlı müzik tarihinden söz edildiğini duyacak olursa, öğleden sonra Paola'ya çiçek götürmeye karar verdi. "Burası Vivaldi'nin kenti, Mozart burada bulunmuş. Müzik dünyasına karşı sorumluyuz."</p><p class="calibre3">"Süsen" diye düşündü Brunetti, Paola'nın en sevdiği çiçek. Paola buketi ince uzun, mavi Murano vazosuna koyacaktı.</p><p class="calibre3">"Elinizdeki bütün işleri bırakıp sadece bu olayla uğraşmanızı istiyorum. Görev planlarını inceledim" diye devam etti Patta, bu planların varlığından haberdar olması bile Brunetti'yi son derece şaşırtmıştı; "size iki yardımcı ayırdım." Ne olur, Alvise'yle Riverre olmasın, Paola'ya iki düzine süsen götüreyim. "Alvise'yle Riverre. İyi, sağlam adamlar." Başka bir deyişle Patta'nın adamları.</p><p class="calibre3">"Bu konuda ilerleme görmek istiyorum. Anladınız mı?"</p><p class="calibre3">"Evet efendim" diye karşılık verdi Brunetti sakin bir sesle.</p><p class="calibre3">"Tamam. Hepsi bu kadar. Yapacak bir sürü işim var, sizin de boş kalmayacağınızdan eminim."</p><p class="calibre3">"Evet efendim" diye tekrarladı Brunetti, ayağa kalkıp kapıya doğru ilerlerken. Şefinin son olarak ne söyleyeceğini merak ediyordu. Patta son tatilini Londra'da geçirmemiş miydi?</p><p class="calibre3">"O halde 'good hunting' Brunetti."</p><p class="calibre3">Evet, Londra. Brunetti alçak sesle, "Sağ olun efendim" dedi; dışarı çıkıp arkasından kapıyı kapattı.</p><div class="mbppagebreak" id="calibre_pb_7"></div>
</body></html>
