<?xml version='1.0' encoding='utf-8'?>
<html xmlns="http://www.w3.org/1999/xhtml">
  <head>
    <title>Operada Cinayet</title>
    <meta http-equiv="Content-Type" content="text/html; charset=utf-8"/>
  <link href="stylesheet.css" rel="stylesheet" type="text/css"/>
<link href="page_styles.css" rel="stylesheet" type="text/css"/>
</head>
  <body class="calibre">
<p id="filepos457543" class="calibre1">
</p><p class="calibre3"><span class="bold">19</span></p><p class="calibre3">Brunetti ertesi sabah erkenden uyandı. Paola'nın kalkmasın y dan çok önce ayaklarım sürüye sürüye mutfağa gitti ve ne yaptığının pek de farkında olmadan kahveyi ocağa koydu. Sonra banyoya gitti, yüzüne su çarptı ve aynadaki adamın gözlerine bakmadan kurulandı. Kahvesini içmeden önce kimseye güvenmezdi.</p><p class="calibre3">Tam cezvenin taştığı anda mutfağa geri döndü. Küfretmeye bile yeltenmeden cezveyi ateşten aldı ve ocağı kapattı. Bir fincana kahve koyup içine üç şeker attı ve elinde kahvesiyle batıya bakan terasa çıktı. Kahve işe yaramazsa, belki sabah ayazı onu ayıltabilirdi.</p><p class="calibre3">Yarı çıkmış sakallarıyla, ekşi bir suratla terasta durdu ve ufukta Dolomitler'in başladığı noktaya gözünü dikip baktı. Gece çok yağmur yağmış olmalıydı, çünkü dağlar iyice belirginleşmişti. Gece boyunca gizli gizli yaklaşmış, sabah serinliğinde sihirli bir biçimde ortaya çıkmışlardı. Anakaradaki fabrikalardan durmaksızın yükselen dumanlar ve laguna'dan sürüklenip gelen nem dalgalan yüzünden akşama kalmadan yine kaybolup gideceklerdi kuşkusuz.</p><p class="calibre3">Sol taraftan, San Polo'un 6:30 ayinini haber veren çan sesleri geldi. Aşağıda, dar sokağın karşı tarafındaki evde birisi perdeleri açtı ve çıplak bir adam, kendisini yukarıdan seyreden Brunetti'nin farkında bile olmadan, camdan dışarı bakmaya başladı. Ansızın adamın gövdesinden bir çift el daha fışkırdı ve kırmızı ojeli tırnakları olan bu eller adama arkadan sarıldı. Adam gülümsedi, camın önünden çekildi ve perdeler yeniden kapandı.</p><p class="calibre3">Sabah ayazı Brunetti'nin içine işlemeye başlamıştı. İçerisinin sıcaklığından ve Paola'nın varlığından memnuniyet duyarak mutfağa döndü. Paola uyanmış, mutfak masasında oturuyordu ve son derece hoş görünüyordu. Kimsenin sabah dokuzdan önce bu kadar hoş görünmeye hakkı olmadığını düşündü Brunetti.</p><p class="calibre3">Paola ona neşeyle "Günaydın" dedi; Brunetti bir homurtuyla karşılık verdi. Boş kahve fincanını lavaboya bıraktı ve Paola'nın kendisi için hazırlayıp tezgâhın üstüne koyduğu ikinci fincanı aldı, bu seferki sütlüydü. İlk fincan onu insanlığa doğru itelemeye başlamıştı, ikincisi muhtemelen bu işi tamamlayacaktı.</p><p class="calibre3">"Dün gece arayan Michele miydi?"</p><p class="calibre3">"Hmm." Brunetti yüzünü ovuşturdu, kahvesinden bir yudum daha aldı. Paola masanın öbür ucundan bir dergi aldı ve kendi kahvesini yudumlayarak dergiyi karıştırdı. Saat daha sekiz bile olmamıştı ve karısı Giorgio Armani ceketlerini incelemekteydi. Paola sayfayı çevirdi. Brunetti omzunu kaşıdı. Dakikalar geçti.</p><p class="calibre3">"Dün gece arayan Michele miydi?"</p><p class="calibre3">"Evet." Kocasından gerçek bir sözcük koparmış olmak Paola'yı sevindirmişti, başka bir şey sormadı. "Bana Wellauer ile Santina arasındaki ilişkiyi anlattı."</p><p class="calibre3">"Kaç yıl önceymiş bu?"</p><p class="calibre3">"Yaklaşık kırk yıl önce, savaştan sonra. Yok, savaştan hemen önceymiş, yani aslında elli yıl kadar önce."</p><p class="calibre3">"Ne olmuş?"</p><p class="calibre3">"Wellauer kadının kız kardeşini hamile bırakmış, sonra kız kürtaj sırasında ölmüş."</p><p class="calibre3">"Yaşlı kadın sana bundan söz etmiş miydi?"</p><p class="calibre3">"Tek kelime bile söylemedi."</p><p class="calibre3">"Ne yapmayı düşünüyorsun?"</p><p class="calibre3">"Onunla yeniden konuşmam gerek."</p><p class="calibre3">"Bu sabah mı?"</p><p class="calibre3">"Hayır; şimdi Questura'ya gitmek zorundayım. Öğleden sonra. Ya da yarın." Brunetti, o soğuğa ve mutsuzluğa dönmeye ne kadar isteksiz olduğunu fark etti.</p><p class="calibre3">"Eğer gidersen, kahverengi pabuçlarını giy." Kahverengi pabuçları onu soğuktan korumaya yarayabilirdi; ama hiçbir şey onu ya da başka birini, o evdeki mutsuzluktan koruyamazdı.</p><p class="calibre3">"Tamam, sağ ol" dedi Brunetti. "Gitmeden duşa girecek misin?" diye sordu, Paola'nın o sabah erkenden dersi olduğunu hatırlayarak.</p><p class="calibre3">"Yok hayır, sen gir. Ben kahvemi bitirip biraz daha kahve yapacağım."</p><p class="calibre3">Brunetti karısının yanından geçerken eğilip başının üzerine bir öpücük kondurdu. Sabahları dönüştüğü bu homurdanan yaratığa karşı nasıl olup da bu kadar medeni, hatta dostça davranmayı başardığına akıl erdiremiyordu. Paola'nın şampuanının çiçek kokusunu duydu ve karısının şakaklarının hemen üstündeki saçların hafifçe grileşmeye yüz tutmuş olduğunu fark etti. Bunu daha önce hiç fark etmemişti. Eğildi ve karısının narin varlığı karşısında yüreği titreyerek grileşmiş saçların olduğu yeri yeniden öptü.</p><p class="calibre3">Büroya gittiğinde, orkestra şefinin ölümüyle ilgili tüm birikmiş belgeleri toparladı ve yeniden okumaya başladı. Kimisini üçüncü ya da dördüncü kez okuyordu. Almanca raporların çevirisi çıldırtıcıydı. Ayrıntılara gösterilen olağanüstü özen bakımından her iki soygun sırasında Wellauer'in evinden çalınan eşyaların listesinde olduğu gibi Alman disiplininin birer anıtı gibiydiler. Maestronun savaş yıllarındaki mesleki ve özel hayatına ilişkin tek bir bilgi kırıntısı bile içermeyişleri ise, Almanların bir başka özelliğine, görmezden gelerek bir gerçeği yok etme yeteneklerine delalet ediyordu.</p><p class="calibre3">ikinci karısının cesedini Wellauer bulmuştu. Kadın kendisini asmak üzere bodruma inmeden az önce bir arkadaşına telefon etmiş ve onu kahve içmeye davet etmişti. Gündelik hayatla dehşet verici bir olayın böyle iç içe geçmesi raporu her okuduğunda Brunetti'yi huzursuz ediyordu. Söz verdiği saatte orada olamayan kadın, ancak Wellauer'in karısının cesedini bulmasından ve polisi aramasından sonra gelmişti. Bunun anlamı, karısının bırakmış olabileceği herhangi bir şeyin bir not, bir mektup pekâlâ Wellauer tarafından bulunmuş ve yok edilmiş olabileceğiydi.</p><p class="calibre3">Paola o sabah Brunetti'ye Padovani'nin numarasını vermiş ve gazetecinin ertesi gün Roma'ya dönmeyi planladığını söylemişti. Öğle yemeğini "tanıkla görüşme" adı altında masraf bütçesine dahil edebileceğini bilen Brunetti, Padovani'ye telefon ederek onu Galleggiante'de yemeğe davet etti. Brunetti'nin sevdiği, ama pek sık gidemediği bir lokantaydı bu. Padovani saat birde onunla buluşmayı kabul etti.</p><p class="calibre3">Brunetti çevirmenlerin çalıştığı büroya telefon etti ve Almanca çevirmeninin kendisine gönderilmesini istedi. Genç bir kadın çıkageldi; Brunetti merdivenlerde ya da koridorlarda onunla sık sık selamlaştığını hatırlıyordu. Berlin'le bir telefon konuşması yapması gerektiğini, karşısına ingilizce ya da italyanca bilmeyen birisi çıkacak olursa yardımına ihtiyaç duyacağını açıkladı.</p><p class="calibre3">Signora Wellauer'in verdiği telefon numarasını çevirdi. Telefon dördüncü çalışta açıldı ve bir kadın sesi, kendinden emin bir tınıyla Almanca ona hep öyle gelirdi "Steinbrunner" dedi. Brunetti telefonu çevirmene uzattı ve aralarında geçen konuşmayı, doktorun evde değil muayenehanesinde olduğunu, kendisine verilen numaranın da ev numarası olduğunu çıkaracak kadar anladı. Muayenehaneyi araması için çevirmene işaret etti; kadın kim olduğunu ve niçin aradığını açıklarken onu dinledi. Kadın beklemekte olduğunu gösteren bir hareketle elini havaya kaldırdı ve bir kez başını salladı. Sonra telefonu Brunetti'ye verdi. Brunetti bir an, bir mucize olduğunu ve Dr. Steinbrunner'ın telefona italyanca cevap verdiğini sandı. Ne var ki kulağına bir insan sesi yerine, Venedik belediyesi hesabına Alpleri aşarak kendisine ulaşan hafif ve anlamsız bir müzik geldi. Telefonu çevirmene geri verdi ve kadının beklerken eliyle havada tempo tutmasını seyretti.</p><p class="calibre3">Kadın birdenbire telefonu kulağına daha çok yaklaştırdı ve Almanca bir şeyler söyledi. Birkaç cümle daha söyledikten sonra Brunetti'ye döndü: "Sekreteri telefonu bağlıyor. Doktor ingilizce biliyormuş. Bu durumda konuşmayı size bırakayım mı?"</p><p class="calibre3">Brunetti başıyla onayladı, telefonu kadının elinden aldı, ama yanında kalması için ona işaret etti. "Dur bakalım, doktorun ingilizcesi senin Almancan kadar iyi miymiş?"</p><p class="calibre3">Brunetti daha cümlesini tamamlayamadan telefonun öbür ucunda boğuk bir ses duydu: "Buyurun, Dr. Erich Steinbrunner. Kiminle görüştüğümü öğrenebilir miyim?"</p><p class="calibre3">Brunetti kendisini tanıttı, sonra çevirmene artık gidebileceğini işaret etti. Kadın dışarı çıkmadan önce eğilip Brunetti'nin masasının üstündeki bir defterle kalemi ona doğru itti.</p><p class="calibre3">"Buyurun, commissario, sizin için ne yapabilirim?"</p><p class="calibre3">"Ben Maestro Wellauer'in ölümünü araştırıyorum ve eşinden kendisinin yakın dostu olduğunuzu öğrendim."</p><p class="calibre3">"Evet, öyleydim. Karım ve ben kendisinin çok eski dostlarıydık. Ölümü ikimizi de çok üzdü."</p><p class="calibre3">"Bundan kuşkum yok doktor."</p><p class="calibre3">"Cenazesine katılmak istedim, ancak karımın sağlık durumu hiç iyi değil. Seyahat etmesi olanaksız. Onu yalnız bırakmak istemedim."</p><p class="calibre3">"Eminim Signora Wellauer durumunuzu anlayışla karşılamıştır" dedi Brunetti, yavan nezaket sözlerinin dünyanın her yerinde aynı olmasına şaşarak.</p><p class="calibre3">"Elizabeth'le konuştum" dedi doktor; "Durumu metanetle karşılamışa benziyordu."</p><p class="calibre3">Adamın ses tonunda sezdiği bir şey üzerine, "Aslında" dedi Brunetti, "Signora Wellauer sanki... bunu nasıl ifade edeceğimi bilemiyorum. Sanki sizinle konuşmamı pek istemez gibiydi, doktor." Karşıdan bir cevap gelmeyince ekledi: "Belki de mutlu günlerini hatırlamak için biraz daha zamana ihtiyacı vardır."</p><p class="calibre3">"Evet, olabilir" dedi doktor, bu görüşte olmadığını açıkça belli eden kuru bir sesle.</p><p class="calibre3">"Size birkaç soru sorabilir miyim, doktor?"</p><p class="calibre3">"Gayet tabii."</p><p class="calibre3">"Maestronun ajandasını incelediğimde, hayatının son birkaç ayında sizinle ve eşinizle sık sık görüşmüş olduğunu gördüm."</p><p class="calibre3">"Evet, üç ya da dört kez yemeğe çıktık."</p><p class="calibre3">"Ancak sizin adınızın tek başına geçtiği günler de vardı, doktor, sabahın erken saatlerinde. Randevu saatlerinden, bunların mesleki ziyaretler olabileceği sonucuna vardım. Yani, sizi bir dost olarak değil de bir hasta olarak ziyaret etmiş olabileceği..." Hayli uzun bir aradan sonra, "Acaba" diye ekledi, "sakıncası yoksa, size şunu sorabilir miyim..." Brunetti sustu. Pratisyen hekim olup olmadığını sorarak adamın gururunu incitmek istemiyordu. "Kusura bakmayın," dedi, "soracağım şeyin İngilizcede nasıl söylendiğini unuttum. Bana uzmanlık dalınızı söyleyebilir misiniz, lütfen?"</p><p class="calibre3">"Kulakburunboğaz. Ama özellikle boğaz. Helmut'la da bu vesileyle tanışmıştık, yıllar önce." Bunu söylerken adamın sesi daha sıcak bir tona büründü. "Almanya'da 'şarkıcıların doktoru' olarak tanınırım." Bunu açıklamak zorunda kalışına şaşırmış gibiydi.</p><p class="calibre3">"Ziyaretlerinin sebebi bu muydu? Solistlerden birinin bir rahatsızlığı mı vardı? Yoksa sorun kendi sesiyle mi ilgiliydi?"</p><p class="calibre3">"Hayır, Helmut'un sesinde ya da boğazında bir sorun yoktu. İlk buluşmamızda, solistlerden biri hakkında konuşmak üzere beni kahvaltıya çağırmıştı."</p><p class="calibre3">"Ama ajandada işaretli başka sabah randevuları da vardı, doktor."</p><p class="calibre3">"Evet, onunla iki kez görüştüm. Birincisinde, buraya gelerek kendisini muayene etmemi istedi. Bir hafta sonra ona sonuçları bildirdim."</p><p class="calibre3">"Bu sonuçlar hakkında bana bilgi verebilir misiniz?"</p><p class="calibre3">"Ondan önce, bunun neden önemli olduğunu siz bana açıklayabilir misiniz?"</p><p class="calibre3">"Anlaşıldığı kadarıyla maestro son zamanlarda çok düşünceli ve endişeli görünüyormuş. Burada konuştuğum kişilerden öğrendim bunu. Ben de bunun nedenini anlamaya çalışıyorum. Maestronun zihnini meşgul eden bir şey vardı, ama neydi bu?"</p><p class="calibre3">"Kusura bakmayın, bunun neden önemli olduğunu kavrayamadım" dedi doktor.</p><p class="calibre3">"Bakın doktor, kendisinin sağlık durumu hakkında olabildiğince çok şey öğrenmeye çalışıyorum. Unutmayın ki öğrenebileceğim her şey, maestronun ölümünden sorumlu olan kişiyi bulmama ve adalete teslim etmeme yardımcı olabilir." Paola sık sık, bir Alman'ı etkilemenin tek yolunun kanunu gündeme getirmek olduğunu söylerdi. Adamın teslim oluşundaki sürate bakılırsa, Paola haklı olmalıydı.</p><p class="calibre3">"O halde size seve seve yardım ederim."</p><p class="calibre3">"Wellauer için yaptığınız ne tür bir muayeneydi?"</p><p class="calibre3">"Dediğim gibi, sesinde ya da boğazında bir sorun yoktu. Görüşü de mükemmeldi. Ne var ki hafif bir işitme kaybı ortaya çıkmıştı. Bana gelmesinin nedeni buydu."</p><p class="calibre3">"Peki ya sonuçlar, doktor?"</p><p class="calibre3">"Dediğim gibi, hafif bir işitme kaybı. Minimum düzeyde. Onun yaşında bir insanda normal karşılanması gereken bir şey." Doktor hemen düzeltti: "Bizim yaşımızdaki insanlarda yani."</p><p class="calibre3">"Onu ne zaman muayene etmiştiniz doktor? Benim elimdeki tarihler ekim ayına ait."</p><p class="calibre3">"Evet, o sıralardaydı. Size kesin tarihleri vermek için kayıtlarıma bakmam gerek, ama yaklaşık olarak o sıralardaydı."</p><p class="calibre3">"Ya kesin sonuçlar? Onları hatırlıyor musunuz?"</p><p class="calibre3">"Hayır. Hayır, hatırlamıyorum. Ancak söz konusu kayıp kesinlikle yüzde onun altındaydı, yoksa aklımda kalırdı."</p><p class="calibre3">"Bu önemli bir kayıp mı doktor?"</p><p class="calibre3">"Hayır, değil."</p><p class="calibre3">"Peki fark edilir bir kayıp mı?"</p><p class="calibre3">"Nasıl yani?"</p><p class="calibre3">"Wellauer'in işini etkilemiş olması mümkün mü?"</p><p class="calibre3">"Helmut da bunu bilmek istiyordu zaten. Ona böyle bir şeyin söz konusu olmadığını, kaybın güçlükle ölçülebilecek düzeyde olduğunu söyledim. Bana inandı. Ama aynı sabah ona başka bir haber de vermek zorunda kaldım ve bu canını sıktı."</p><p class="calibre3">"Neydi bu haber?"</p><p class="calibre3">"Sesiyle ilgili sorunlar yaşayan genç bir solisti bana göndermişti. Kadının ses tellerinde nodüller olduğu ve bunların ameliyatla alınması gerektiği ortaya çıktı. Kadının altı aydan önce sahneye çıkamayacağını Helmut'a söyledim. Helmut bu bahar Münih'te onu sahneye çıkarmayı planlıyordu, ama bu olanaksızdı."</p><p class="calibre3">"Hatırlayabildiğiniz başka bir şey var mı?"</p><p class="calibre3">"Hayır, özel bir şey hatırlamıyorum. Venedik'ten döndüklerinde beni arayacağını söyledi, ama ben bunu kişisel bir ifade olarak aldım, dördümüzün bir araya gelmesi anlamında."</p><p class="calibre3">Brunetti adamın sesinde belli belirsiz bir tereddüt sezinledi ve sordu: "Başka bir şey var mıydı doktor?"</p><p class="calibre3">"Venedik'te ona tavsiye edebileceğim birini tanıyıp tanımadığını sordu. Bir doktor olarak. Buna hiç gerek olmadığını, sağlığının gayet iyi olduğunu söyledim. Hastalanacak olursa zaten opera ona en iyi doktoru bulurdu. Ama Helmut ısrarlıydı. Ona tavsiye edecek birini tanıyıp tanımadığımı bilmek istiyordu."</p><p class="calibre3">"Bir uzman mı?"</p><p class="calibre3">"Evet. Sonunda ona birkaç kez görüş alışverişinde bulunduğum bir doktorun adını verdim. Kendisi Padova Üniversitesi'nde profesördür."</p><p class="calibre3">"Adı nedir, doktor?"</p><p class="calibre3">"Valerio Treponti. Şehirde bir muayenehanesi de var, ama telefon numarası bende yok. Helmut numarayı sormadı, doktorun adını öğrenmekle yetindi."</p><p class="calibre3">"Bu adı bir yere yazıp yazmadığını hatırlıyor musunuz?"</p><p class="calibre3">"Hayır, yazmadı. Aslına bakarsanız, o anda sırf inadından böyle direttiğini düşünmüştüm. Hem zaten asıl konumuz o solist kadındı."</p><p class="calibre3">"Son bir soru, doktor."</p><p class="calibre3">"Evet?"</p><p class="calibre3">"Son birkaç görüşmenizde, kendisinde herhangi bir değişiklik gözünüze çarpmış mıydı? Bir şeyin aklını kurcaladığına, onu endişelendirdiğine dair herhangi bir işaret?"</p><p class="calibre3">Doktorun cevabı uzun bir aradan sonra geldi. "Sanki bir şeyler var gibiydi, ama ne olduğunu bilemiyorum."</p><p class="calibre3">"Kendisine sordunuz mu?"</p><p class="calibre3">"Helmut bu tür sorular sorabileceğiniz biri değildi."</p><p class="calibre3">Brunetti, dostlukları kırk yıl geriye giden insanlar arasında bu tür soruların zaman zaman sorulduğunu söylememek için kendini zor tuttu. "Sorunun ne olabileceği konusunda bir fikriniz var mı?" diye sordu bunun yerine.</p><p class="calibre3">Bu sefer de deminki kadar uzun bir sessizlik oldu. "Elizabeth'le ilgili bir şey olabileceğim düşünmüştüm. Bu yüzden Helmut'a hiçbir şey söylemedim. Karısı konusunda her zaman çok hassastı, aralarındaki yaş farkı nedeniyle. Ama belki bunu Elizabeth'in kendisine sorabilirsiniz, commissario."</p><p class="calibre3">"Evet, doktor. Ben de öyle yapmayı düşünüyorum."</p><p class="calibre3">"Güzel. Yapabileceğim başka bir şey var mı? Artık gerçekten hastalarımla ilgilenmek zorundayım."</p><p class="calibre3">"Hayır, başka bir şey yok. Benimle konuşmanız büyük incelikti. Çok yardımcı oldunuz."</p><p class="calibre3">"Umarım olmuşumdur. Umarım bunu yapan kişiyi bulur ve cezalandırırsınız."</p><p class="calibre3">"Elimden geleni yapacağıma kuşkunuz olmasın doktor" dedi Brunetti kibarca. Kendi amacının sadece birincisiyle sınırlı olduğunu, ikinci konunun kendisini hiç mi hiç ilgilendirmediğini doktora söylemedi. Ama belki de Almanlar bu gibi konularda başka türlü düşünüyorlardı.</p><p class="calibre3">Telefon kapanır kapanmaz bilinmeyen numaralar servisini çevirdi ve Padova'dan Dr. Valerio Treponti'nin numarasını sordu. Doktorun muayenehanesini aradığında, Treponti'nin bir hastasıyla meşgul olduğunu ve telefona gelemeyeceğini öğrendi. Brunetti kim olduğunu açıkladı, doktorla acilen görüşmesi gerektiğini belirtti ve resepsiyon görevlisine hatta bekleyeceğini söyledi.</p><p class="calibre3">Beklerken, sabah gazetelerini karıştırmaya başladı. Wellauer'in ölümü büyük ulusal gazetelerden kaybolmuştu; Gazzettino'nun ikinci bölümünün ikinci sayfasında vardı, çünkü konservatuvarda Wellauer'in adına bir müzik bursu oluşturulmaktaydı.</p><p class="calibre3">Brunetti hattın bağlandığını duydu, sonra derin ve yankılı bir ses "Treponti" dedi.</p><p class="calibre3">"İyi günler doktor, ben Venedik polisinden Komiser Brunetti."</p><p class="calibre3">"Evet, söylediler. Ne istiyorsunuz?"</p><p class="calibre3">"Geçtiğimiz ay içinde, İtalyanca konuşan, uzun boylu, yaşlıca bir adamın hastanız olup olmadığını öğrenmek istiyordum. Çok iyi İtalyanca konuşan, ama Alman aksanlı biri."</p><p class="calibre3">"Kaç yaşlarında?"</p><p class="calibre3">"Yetmiş civarı."</p><p class="calibre3">"Avusturyalı'yı söylüyorsunuz. Neydi adı? Doerr mi? Evet, evet, Hilmar Doerr. Ama o Alman değildi; Avusturyalıydı. Onun hakkında ne bilmek istiyorsunuz?"</p><p class="calibre3">"Nasıl biri olduğunu tarif edebilir misiniz doktor?"</p><p class="calibre3">"Bunun önemli olduğundan emin misiniz? Bekleme odasında altı hastam var ve bir saat içinde hastanede olmam gerekiyor."</p><p class="calibre3">"Nasıl biri olduğunu tarif edebilir misiniz doktor?"</p><p class="calibre3">"Az önce etmedim mi? Uzun boylu, mavi gözlü, altmışlarının ortalarında."</p><p class="calibre3">"Onu en son ne zaman gördünüz?"</p><p class="calibre3">Brunetti hattın öbür ucunda başka birisinin bir şey söylediğini duydu. Sonra, doktor telefonun ağız kısmını eliyle kapatınca, hiçbir ses gelmez oldu. Aradan bir dakika geçtikten sonra doktor daha da aceleci ve sabırsız bir sesle geri döndü. "Commissario, şu anda sizinle konuşamam. Yapılacak önemli işlerim var."</p><p class="calibre3">Brunetti hiçbir şey olmamış gibi davranarak sordu: "Muayenehanenize gelsem, bugün sizinle görüşebilir miyim doktor?"</p><p class="calibre3">"Akşamüzeri saat beşte. Size yirmi dakika ayırabilirim. Burada." Brunetti'nin adresi sormasına fırsat bırakmadan telefonu kapattı. Brunetti, sinirlenmemek için kendini zorlayarak, numarayı sabırla yeniden çevirdi ve telefonu açan kadından doktorun muayenehane adresini istedi. Kadın adresi verince Brunetti abartılı bir nezaketle teşekkür etti ve telefonu kapattı.</p><p class="calibre3">Oturup Padova'ya gitmenin en kolay yolunu düşünmeye başladı. Onun yerinde Patta olsa bir araba ve bir şoför ister, hatta otoyol trafiğinin o gün çok yoğun olması ihtimaline karşı bir çift de motosikletli eşlikçi talep ederdi. Brunetti'nin rütbesi bir araba istemesine yetiyordu, ama zaman kazanma isteği, garı arayarak öğleden sonra Padova'ya giden trenlerin kalkış saatlerini sormasına yol açtı. Milano'ya giden ekspres trene binerse, doktorun muayenehanesine saat beşte rahat rahat yetişebilecekti. Padovani'yle öğle yemeği yedikten sonra dosdoğru tren istasyonuna gitmesi gerekiyordu.</p><div class="mbppagebreak" id="calibre_pb_20"></div>
</body></html>
