<?xml version='1.0' encoding='utf-8'?>
<html xmlns="http://www.w3.org/1999/xhtml">
  <head>
    <title>Operada Cinayet</title>
    <meta http-equiv="Content-Type" content="text/html; charset=utf-8"/>
  <link href="stylesheet.css" rel="stylesheet" type="text/css"/>
<link href="page_styles.css" rel="stylesheet" type="text/css"/>
</head>
  <body class="calibre">
<p id="filepos292817" class="calibre1">
</p><p class="calibre3"><span class="bold">13</span></p><p class="calibre3">Ertesi gün, Brunetti'nin "saat sekizden önce" Patta'nın masasına ilk raporunu bırakmış olması gerekiyordu. Komiser sabah gözlerini açıp saatin sekizi çeyrek geçtiğini görünce, bunun kesinlikle mümkün olamayacağını anladı.</p><p class="calibre3">Yarım saat sonra, kendini az çok insan gibi hissederek mutfağa girip de Paola'nın L'Unitâ okumakta olduğunu görünce günlerden salı olduğunu hatırladı. Komiserin bir türlü anlayamadığı nedenlerle Paola, siyasal görüşü yelpazenin sağından soluna kadar değişen, kimi zaman İngiliz, kimi zaman da Fransız basınından, her gün değişik bir gazete okurdu. Brunetti, yıllar önce, Paola'yı yeni tanıdığı ve daha da az anladığı günlerde bunun nedenini sormuştu. Aldığı karşılığın son derece mantıklı olduğunu ancak uzun süre sonra anlayabildi: "Bir yalanın kaç türlü söylenebileceğini görmek istiyorum." Gerçekten de komiser o günden beri karısının görüşüne karşı çıkabilecek tek satır bile okumamıştı. Bir gün Komünistler yalan söylüyor, ertesi gün sıra Hıristiyan Demokratlara geliyordu.</p><p class="calibre3">Komiser eğilip karısını ensesinden öptü. Paola anlamsız bir ses çıkardı, ama başını gazetesinden kaldırmadı. Sesini çıkarmadan tezgâhta duran taze çörek dolu tabağı işaret etti. Paola gazetenin sayfasını çevirirken Brunetti fincanına kahve doldurdu, üç şeker atıp karısının karşısına oturdu. "Yeni bir şey vâr mı?" diye sorup çöreğini ısırdı.</p><p class="calibre3">"Var sayılır. Dün öğleden sonra hükümet düşmüş. Cumhurbaşkanı yeni hükümet kurmaya çalışıyormuş, ama pek fazla şansı yok gibi görünüyor. Öte yandan, bu sabah pastanede herkes havanın ne kadar soğuduğundan söz ediyordu. Aslında hükümetimize şaşmamak gerekir, hak ediyoruz." Son başbakan adayının gazetedeki resmine uzun uzun baktıktan sonra, "Belki de etmiyoruz" diye ekledi; "kimse bunu hak etmiş olamaz."</p><p class="calibre3">"Başka?" diye sordu Brunetti, yılların alışkanlığıyla. Böylece gazeteleri okumak zorunda kalmadan haberleri öğreniyor, aynı zamanda karısının keyfinin yerinde olup olmadığını da anlayıveriyordu.</p><p class="calibre3">"Haftaya demiryolları greve gidecekmiş. Görev başındayken içki içip iki trenin çarpışmasına neden olan makinistin işten atılmasını protesto etmek için. İş arkadaşları aylarca adamdan şikâyet edip durmuş, kimse oralı olmamış. Kazada üç kişi ölmüş. Şimdi adam işten atıldı diye aylardır ondan şikâyetçi olanlar greve gitmeye kalkıyor." Paola gazetenin sayfasını çevirdi, Brunetti bir çörek daha aldı. "Yine terörist saldırı tehlikesi varmış. Belki onlar bizi turistlerden kurtarır." Yine sayfayı çevirdi. "Roma operasının açılış temsilinin eleştirisi var. Felaket. Orkestra şefi çok kötüymüş. Dami dün akşam söylediydi, orkestra provalar boyunca şeften yakınıp durmuş, ama kimse oralı olmamış. Doğrudur, makinistlerin şikâyetine de kimse kulak vermemişti, şeflerini her gün çekmek zorunda kalan müzisyenlerinkine niye versinler?"</p><p class="calibre3">Brunetti öyle ani bir hareketle fincanı elinden bıraktı ki, kahvesinin birazı masaya döküldü. Paola gazetesini kendine doğru çekmekle yetindi.</p><p class="calibre3">"Ne dedin?"</p><p class="calibre3">"Hi?" diye sordu Paola dinlemeden.</p><p class="calibre3">"Orkestra şefi hakkında ne dedin?"</p><p class="calibre3">Paola, kocasının sözlerinden değil, ses tonundan irkilerek başını kaldırdı. "Anlamadım."</p><p class="calibre3">"Orkestra şefi hakkında diyorum. Az önce ne söyledin?"</p><p class="calibre3">Paola'nın sabahları gazeteden aktardığı haberlerin çoğu gibi bu da söylenir söylenmez unutulmuştu. Paola haberi gördüğü sayfaya dönüp yeniden okudu. "Ha, evet, orkestra. Orkestra elemanlarının sözlerine kulak veren biri çıksa adamın ne berbat bir şef olduğu önceden anlaşılırdı. Şef hakkında müzisyenlerden daha iyi karar verecek kimse olabilir mi?"</p><p class="calibre3">"Paola" dedi komiser, karısının elindeki gazeteyi kenara çekerek; "seninle evli olmasaydım, uğruna karımı boşardım."</p><p class="calibre3">Paola'yı hayrete düşürdüğünü görünce sevindi, pek ender başarabildiği bir şeydi bu. Paola, ne olduğunu anlayamadan yakın gözlüğünün üzerinden kocasına bakakalmıştı.</p><p class="calibre3">Brunetti dışarı fırladı. Bir an önce bürosuna ulaşıp birkaç yere telefon edebilmek için doksan dört basamak merdiveni koşarak indi.</p><p class="calibre3">On beş dakika sonra emniyet müdürlüğüne vardı. Patta'nın henüz ortalıkta görünmediğini öğrenince kısa bir not yazdırıp odasına gönderdi. Ardından, Gazzettino'nun yazı işlerini arayıp müzik eleştirmeni Salvatore Rezzonico'yla görüşmek istediğini söyledi Eleştirmenin gazetede olmadığını, ama evinde ya da konservatuvarda bulunabileceğini öğrendi. Sonunda adamı evinde bulup ne istediğini açıklayınca Rezzonico, sabah saat on birde konservatuvardaki dersine girmeden öncegörüşmeyi kabul etti. Bundan sonra Brunetti dişçisini aradı; adamın kuzenlerinden birinin La Fenice orkestrasında birinci keman olarak görev yaptığım hatırlamıştı. Müzisyenin adının Traverso olduğunu öğrendi, adama telefon edip akşam temsilden önce görüşmek üzere anlaştı.</p><p class="calibre3">Brunetti bundan sonra yarım saat boyunca Miotti'yle konuştu Miotti tiyatroda önemli bir şey öğrenememişti; sadece koro elemanlarından birinin, Flavia Petrelli'nin birinci perdeden sonra orkestra şefinin soyunma odasına girdiğinden kesinlikle emin olduğunu söylemişti. Portiere'nin sopranoyla o "LAmericana" arasında bir şeyler olduğuna inandığı için Petrelli'den nefret ettiğini de öğrenmişti Miotti. Haberlerin hepsi bu kadardı. Brunetti, maestroyla bir İtalyan soprano arasında "'savaş öncesi yıllarda" yaşanmış olabilecek bir skandalı araştırmak üzere Miotti'yi Gazzettino'nun arşivine gönderdi. Böylesine yetersiz bilgi vermek zorunda kaldığı için konuşurken Miotti'yle göz göze gelmemeye özen gösterdi; arşivde araştırmayı kolaylaştıracak bir dosyalama sistemi olabileceğini söylemekle yetindi.</p><p class="calibre3">Komiser bürosundan çıkıp Accademia Köprüsü yakınlarındaki kurak bir campo'da yer alsan konservatuvara doğru yola koyuldu. Birçok kişiye yolu sorduktan sonra Rezzonico'nun üçüncü kattaki seminer odasını bulabildi, profesör orada Brunetti'yi ya da öğrencilerini beklemekteydi.</p><p class="calibre3">Brunetti, Venedik'te sık sık olduğu gibi bu sefer de adamı görür görmez, onunla kentin bu bölgesinde defalarca karşılaştığını hatırladı. Daha önce hiç konuşmadıkları halde adamın ilk sözlerindeki yakınlıktan onun da Brunetti'ye aşina olduğu anlaşılıyordu. Rezzofico kısa boylu, solgun benizli, ellerine özenle manikür yapılmış biriydi. Sinekkaydı tıraş olmuş, saçlarını çok kısa kestirmişti. Koyu gri takım elbisesi ve gösterişsiz kravatıyla, profesör rolü için özellikle giyinmiş gibi duruyordu.</p><p class="calibre3">Brunetti kendini tanıtıp seminer salonundaki sıralardan birine oturduktan sonra Rezzonico, "Size nasıl yardımcı olabilirim commissario? diye sordu.</p><p class="calibre3">"Maestro Wellauer hakkında görüşmek istiyorum."</p><p class="calibre3">"Ah, evet" dedi Rezzonico, kendisinden beklendiği gibi üzüntülü bir sesle. "Müzik dünyası için acı bir kayıp." Ne de olsa şefin ölümünün arkasından yayımlanan yazıyı o yazmıştı.</p><p class="calibre3">Brunetti kısa bir ara verdikten sonra sözlerini sürdürdü: "Gazeteniz adına o akşamki Traviata nın eleştirisini yazacak mıydınız profesör?"</p><p class="calibre3">"Evet, niyetim öyleydi."</p><p class="calibre3">"Ama bu eleştiri yayımlanmadı, değil mi?"</p><p class="calibre3">"Hayır, biz -yani yazı işleri müdürü gerek maestroya saygıdan gerekse temsil sona ermediği için eleştiriyi ertelemeye ve ileride yeni şefi konu alan bir yazı yayımlamaya karar verdik."</p><p class="calibre3">"Bu yazıyı yazdınız mı?"</p><p class="calibre3">"Evet, bu sabahki gazetede yer alıyor."</p><p class="calibre3">"Kusura bakmayın profesör, ama henüz vakit bulup okuyamadım. Olumlu bir eleştiri miydi acaba?"</p><p class="calibre3">"Evet, genel olarak olumluydu. Sesler iyi, Petrelli olağanüstü iyi, bence günümüzün gerçek anlamda tek Verdi sopranosu. Tenor o kadar iyi değil, ama henüz çok genç, zamanla sesi olgunlaşacak."</p><p class="calibre3">"Ya orkestra şefi?"</p><p class="calibre3">"Yazımda da sözünü ettiğim gibi, bu koşullar altında birinin yerini doldurmak özellikle zor bir görev. Provaları başka bir şefle yapmış bir orkestrayı yönetmek hiç de kolay değil."</p><p class="calibre3">"Evet, anlıyorum."</p><p class="calibre3">"Ama karşılaştığı güçlükleri göz önüne alacak olursak," diye söze devam etti profesör, "görevini başarıyla yaptı denebilir. Son derece yetenekli bir genç; ayrıca Verdi'yi çok iyi kavradığı anlaşılıyor."</p><p class="calibre3">"Ya Maestro Wellauer?"</p><p class="calibre3">"Anlayamadım."</p><p class="calibre3">"Açılış gecesini, Wellauer'in başlattığı temsili eleştirmiş olsaydınız ne yazardınız?"</p><p class="calibre3">"Temsilin tümünü mü, yoksa sadece maestroyu mu kastediyorsunuz?"</p><p class="calibre3">"Her ikisini de."</p><p class="calibre3">Bu soru profesörün aklını karıştırmıştı. "Ne diyeceğimi bilemiyorum. Maestronun ölümüyle bu eleştiri anlamını kaybetti."</p><p class="calibre3">"Ama yazmış olsaydınız maestro hakkında ne diyecektiniz?"</p><p class="calibre3">Profesör, üniversite yıllarında Brunetti'nin hocalarının da yaptığı gibi iskemlesini geriye yaslayıp ellerini başının arkasında kavuşturdu. Bir süre böylece oturup düşündükten sonra doğrulup iskemlenin ayaklarını gürültüyle yere indirdi. "Korkarım o zaman farklı bir eleştiri yazmış olacaktım."</p><p class="calibre3">"Hangi açıdan profesör?"</p><p class="calibre3">"Sesler konusundaki görüşlerim aynı olurdu. Signora Petrelli her zaman kusursuz. Tenor da dediğim gibi iyiydi, sahne tecrübesi kazandıkça daha da iyi olacaktır. Açılış gecesinde de aynı ölçüde iyiydiler, ama sonuç farklı oldu." Brunetti'nin şaşaladığını görünce açıklamaya davrandı: "Biliyor musunuz, onun çalışmasını izlediğim uzun yılları aklımdan silmem gerekiyor. Bu dahiyle ilgili geçmişteki anılarım önceki akşam müziği dinlememe zaman zaman engel oldu.</p><p class="calibre3">"İzin verirseniz şöyle anlatayım: Temsil sırasında orkestra şefi bütünlüğü sağlamakla görevlidir. Solo seslerin tempoya uymaları, orkestra tarafından desteklenmeleri, girişlerin tam zamanında yapılması, kimsenin bütünlüğü bozmaması gerekir. Ayrıca şef, orkestranın ön plana çıkmamasına, dramatik kreşendolar oluşturmakla birlikte solistlerin seslerini bastırmamasına dikkat etmek zorundadır. Bunu duyduğu anda elinin ufak bir hareketiyle ya da parmağını dudaklarına götürerek orkestrayı geri çekebilmelidir." Sözlerini açıklamak için Brunetti'nin konserlerde ya da opera temsillerinde sık sık gördüğü hareketleri tekrarladı.</p><p class="calibre3">"Şef her an, herkesi kontrol altında tutmalıdır: Koro, solistler ve orkestra arasında kusursuz bir denge sağlamalıdır. Bunu yapmazsa 'tünlük bozulur, insan eserin parçalarını ayrı ayrı duyar, ama operayı bütün olarak algılayamaz."</p><p class="calibre3">"Ya maestronun öldüğü gece?"</p><p class="calibre3">"Yönetimden eser yoktu. Bazen orkestranın sesi öylesine yükseliyordu ki solistleri duyamıyordum, eminim onlar da birbirlerini buymakta zorluk çekiyorlardı. Orkestra arada fazlasıyla hızlanıyor, solistler tempoya ayak uyduramıyorlardı. Ya da tam tersi."</p><p class="calibre3">"Tiyatroda bunu sizden başka fark eden oldu mu profesör?"</p><p class="calibre3">Rezzonico kaşlarını kaldırıp hiddetle burnundan soludu. "Commissario, Venedikli dinleyicileri ne derecede tanıdığınızı bilemem, ama onlara yapılabilecek en büyük kompliman köpek sürüsü olduklarını söylemektir. Operaya müzik dinlemek ya da güzel insan sesleri duymak için değil, yeni giysilerini dostlarına göstermek için giderler, dostları da aynı nedenle oraya gelmiştir zaten.</p><p class="calibre3">Sicilya'nın en ücra köylerinden birinin bandosunu orkestra çukuruna oturtup çaldırsanız dinleyiciler arasında kimse aradaki farkı anlamaz. Gösterişli kostümler ve güzel bir dekor başarının garantisidir, modern operalar ya da italyan olmayan solistler ise başarısızlığın." Profesör, ders verir gibi konuşmaya başladığını fark etmişti. Sesini alçaltarak, "Ama sorunuza karşılık vereyim" dedi: "Hayır, o akşam sahnedeki düzensizliği fark edenlerin sayısının fazla olduğuna inanmıyorum."</p><p class="calibre3">"Ya öteki eleştirmenler?"</p><p class="calibre3">Profesör yine burnundan soludu. "La Repubblica'da yazan Narciso dışında aralarında tek müzisyen yok. Bazıları provaları dinleyip eleştiri yazar, bazıları nota okumasını bile bilmez. Hayır, aralarında bunu anlayacak kimse yok."</p><p class="calibre3">"Sizce Maestro Wellauer'in bu deyimi hoşgörünüze sığınarak kullanıyorum başarısızlığının nedeni ne olabilir?"</p><p class="calibre3">"Her şey olabilir. Belki geceyi kötü geçirmişti, ne de olsa oldukça yaşlıydı. Temsilden önce bir şeye sinirlenmişti belki. Ya da size gülünç gelebilir ama, hazımsızlık çekiyordu belki. Ama nedeni ne olursa olsun, o akşam müziği kontrolü altında tutamadı. Müzik adeta elinden kaçtı, orkestra başım alıp gitti, solistler de ayak uydurmaya çabaladılar. Ama Wellauer şeflik yapamadı."</p><p class="calibre3">"Aklınıza gelen başka bir şey var mı profesör?"</p><p class="calibre3">"Müzik konusunda mı?"</p><p class="calibre3">"Her konuda."</p><p class="calibre3">Rezzonico, bu sefer ellerini kucağında kavuşturup düşünmeye başladı. Sonunda, "Size garip gelebilir" dedi, "bana bile garip geliyor, çünkü bunu neden söylediğimi ya da düşündüğümü bilemiyorum, ama sanırım farkındaydı."</p><p class="calibre3">"Özür dilerim, anlayamadım."</p><p class="calibre3">"Wellauer. Sanırım biliyordu."</p><p class="calibre3">"Orkestrayı mı kastettiniz? Yani sahnede olup bitenleri mi?"</p><p class="calibre3">"Evet."</p><p class="calibre3">"Neden böyle söylüyorsunuz profesör?"</p><p class="calibre3">"İkinci perdede, Germont'un Violetta'ya yalvardığı sahneden sonraydı." Durakladı, operanın konusunu bilip bilmediğini kestirmek istercesine Burunetti'ye baktı. Brunetti başını sallayınca profesör söze devam etti: "Bu sahne genellikle çok uzun alkış alır, hele solistler Dardi ve Petrelli kadar iyiyse. Gerçekten iyiydiler ve uzun uzun alkışlandılar. Ben bu arada maestroya bakıyordum. Elindeki batonu sehpasına bıraktı. O dakikada nedense hemen gidecekmiş, sahneden inip gidiverecekmiş gibi garip bir duyguya kapıldım. Gerçekten gördüm mü, yoksa hayal mi ettim bilmiyorum, ama adımını atmak üzereyken alkışlar dindi, birinci kemanlar yaylarını kaldırdılar. Şef bunu gördü, onlaradoğru başını salladı ve batonunu tekrar eline aldı. Böylece opera devam etti, ama maestro kemanların hareketini görmeseydi sahneden inecekti gibi inanılmaz bir duygu var içimde hâlâ."</p><p class="calibre3">"Sizden başka fark eden oldu mu?"</p><p class="calibre3">"Bilmiyorum. Görüştüğüm kişiler temsil hakkında yorum yapmak istemedi, isteyenler de son derece dikkatli sözler söylediler. Ben sol tarafta, öndeki localardan birinde oturuyordum, onu çok iyi görebiliyordum. Dinleyicilerden çoğu sanırım solistlere bakmaktaydı. Temsile devam edemeyeceğini anons ettiklerinde kalp krizi' geçirmiş olabileceğini düşündüm, ama öldürülmüş olabileceği aklıma bile gelmedi."</p><p class="calibre3">"Başkaları ne dedi?"</p><p class="calibre3">"Az önce söylediğim gibi, şefin ölümünden sonra herkes açıklamalarında çok dikkatli davranıyor, kimse onu eleştirmek istemiyor. Ama burada düş kırıklığına uğradığını belirten birkaç kişi daha oldu. Hepsi bu kadar."</p><p class="calibre3">"Şefin meslek hayatı konusunda yazdığınız makaleyi okudum profesör. Son derece övgü dolu bir yazıydı."</p><p class="calibre3">"Yüzyılımızın en büyük müzisyenlerinden biriydi. Bir dâhiydi."</p><p class="calibre3">"Yazınızda son temsile değinmemişsiniz. "</p><p class="calibre3">"Sanatçıyı bir tek kötü eseri yüzünden karalayamazsınız commissario; hele meslek hayatı bütün olarak bu derece başarılıysa."</p><p class="calibre3">"Evet, biliyorum, bir tek kötü eseri ya da eylemi yüzünden."</p><p class="calibre3">"Evet" diye onayladı profesör, ellerinde kalın birer partisyonla odaya giren iki genç kadına bakarak. "Artık izninizi istemek durumundayım commissario, öğrencilerim geliyor, dersim az sonra başlayacak."</p><p class="calibre3">"Tabii, profesör" dedi Brunetti, ayağa kalkıp elini uzattı; "Zamanınıza ve yardımlarınıza teşekkür ederim."</p><p class="calibre3">Profesör bir şeyler mırıldandı, ama Brunetti adamın bütün dikkatini öğrencilerine yönelttiğini fark etmişti. Odadan çıkıp geniş merdivenlerden indi ve Campo San Stefano'ya çıktı.</p><p class="calibre3">Bu campo'ya sık sık yolu düştüğü için, sadece restoranlarda ve dükkânlarda çalışanları değil, mahallenin köpeklerini bile tanıyordu. Ağızlıksız dolaşarak Brunetti'yi her görüşünde irkilten pembe beyaz buldok, soluk öğle güneşinde tembelce yatıyordu. Önceleri bir tüy topağına benzerken zamanla inanılmaz çirkinlikte bir yaratığa dönüşen garip Çin köpeği de ortalardaydı. Son olarak, bir seramik dükkânının önünde bütün gün kıpırdamadan yatan, yoldan geçenlerin vitrin düzenlemesinin bir parçası sandıkları siyah sokak köpeğini de gördü.</p><p class="calibre3">Caffe Paolin'de bir fincan kahve içmeye karar verdi. Dışarıdaki masalar hâlâ durmaktaydı; ama açıkta oturanlar, havanın sokakta cappuccino içecek kadar güzel olduğuna kendilerini zorla inandırmaya çalışan birkaç turistti sadece; aklı başında olanlar içeri giriyordu.</p><p class="calibre3">Brunetti barmeni selamladı. Neyse ki adam, son olayda herhangi bir gelişme olup olmadığını sormayacak kadar ince düşünceliydi. Venedik gibi hiçbir şeyin gizli kalmadığı bir kentte insanlar dolaysız sorular sormamak, günlük olayların dışına çıkan konuları açmamak gibi bir yetenek geliştirmişlerdi. Soruşturma ne kadar uzun sürerse sürsün Brunetti, bu düzeydeki tanıdıklarının -barmenlerin, gazete bayilerinin ya da banka memurlarının hiçbirinden bu konuda tek bir söz bile duymayacağından kesinlikle emindi.</p><p class="calibre3">Bir fincan espresso içtikten sonra içine bir huzursuzluk çöktü; herkes bir an önce öğle yemeğine gitmek için acele ettiği halde kendini hiç acıkmış hissetmiyordu. Bürosuna telefon etti, Signore Padovani'nin aradığını ve bir isimle bir adres bıraktığını öğrendi. Mesaj bırakmamış, sadece Clemenza Santina adını ve kadının adresini bildirmişti: Corte Mosca, Giudecca.</p><div class="mbppagebreak" id="calibre_pb_14"></div>
</body></html>
