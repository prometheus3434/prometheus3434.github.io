<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <h2 style="font-size: medium; font-weight: normal;"><span class="font2"><span class="font2" style="font-style: italic;"><br /></span></span></h2>

  <p style="text-align: right; font-size: medium; font-weight: normal;"><a id="a27"><i>8 Mayıs 1979</i></a><br /></p>

  <p style="font-size: medium; font-weight: normal;"><span class="font2" style="font-style: italic;">"Çocukken, büyüklerin kendi ölümleri hakkında konuşmaları garibime giderdi... Yapmacık! Şımarıklıkmış gibi... Ama şimdi öyle gelmiyor... Geçen gün Cahit'e, 'ben ölünce evvela ne&nbsp;yaparsın,' dedim. Yüzü değişti...</span></p>

  <p style="font-size: medium; font-weight: normal;"><span class="font2" style="font-style: italic;">O ölse, ben hemen sokağa çıkar, vapura binerim... Temiz hava alırım, eve dönerim, müzik dinlerim. Cenazesine filan&nbsp;da gitmem... Sonra, bir değirmen resmi yaparım. Metruk, kırık dökük, eski bir değirmen... Renkleri kucağıma oturturum.&nbsp;Monsieur Seguin'in keçisini de... Ve ona vaziyetin tuhaflığını&nbsp;anlatırım... Tabii, bir de farklılığımı ve yalnızlığımı...</span></p>

  <p style="font-size: medium; font-weight: normal;"><span class="font2" style="font-style: italic;">Ben ölünce bunları kimse kimseye anlatmaz...</span></p>

  <p style="font-size: medium; font-weight: normal;"><span class="font2" style="font-style: italic;">Kendimi, sadece bu yüzden kıymetli hissediyorum, yengecim..."</span></p>

  <p style="text-align: right; font-size: medium; font-weight: normal;"><span class="font2" style="font-style: italic;">Mino</span></p>

  <h2 style="text-align: right; font-size: medium; font-weight: normal;"><span class="font2" style="font-style: italic;"><br /></span></h2>

  <h2><a id="bookmark0"></a><span class="font2">27. Bölüm</span></h2>

  <h2><span class="font2"><br /></span></h2>

  <p><b><a id="bookmark1"></a><span class="font2">16 Eylül 2007, Hastane</span></b></p>

  <p><b><span class="font2"><br /></span></b></p>

  <p><span class="font2">O mevlidi senin için okuttum; Hasan için değil...</span></p>

  <p><span class="font2">O asıldıktan sonra, çok değişmiştin. Hasan'la birlikte, dünyayla alakanı da kaybetmiş gibiydin. Bir de, ben her gün, her saat ağladığım halde, sen hiç ağlamamıştın. Bu bana tuhaf geliyordu.</span></p>

  <p><span class="font2">Bir buçuk ay hiçbir şey yapmadın. Ama hiçbir şey... Benimle konuşmuyordun, babanla konuşmuyordun, eskisi gibi arkadaşlarınla da buluşmuyordun. Evin içinde hayalet gibi dolaşıyor, babanın çalışma odasındaki yatakta saatlerce yatıyordun. Beni çok&nbsp;korkuttun, biliyor musun?</span></p>

  <p><span class="font2">Sonra, senden gizli, bir psikoloğa gidip durumunu anlattım. Gidecek kimsem yoktu ki... Aslında, bana kalsa bunu da düşünemezdim; kapı komşumuz Fatma Hanım akıl vermişti. Psikolog&nbsp;nazik bir adamcağızdı, "Bir yolunu bulup bana getirmeye çalışın,"&nbsp;dedi. Sana nasıl davranmam gerektiği konusunda da yol gösterdi. Her şeyi denedim ama seni ona götüremedim. Sonra, kendi&nbsp;kendime dedim ki, bu benim kızımsa, ben de onun anasıysam,&nbsp;bu işi hallederim... Aklımdan, kasabaya, halanın yanına gitmek&nbsp;geçti; ancak daha kötü olursun diye cesaret edemedim. Mevlit&nbsp;okutayım dedim; bunu da Fatma Hanım akıl verdi. İşe yaradı; ağlamaya başladın... Bir hafta sonra da Hasan'ın dosyasını almak&nbsp;için avukata gittin...</span></p>

  <p><span class="font2">O dosyayı ben de okudum. Hiçbir şey anlayamadım. Hasan'ın yalnızca bir tabancada parmak izi vardı. Ölen polis memurunun&nbsp;otopsi raporunda o silahtan değil, başka bir silahtan söz ediliyordu. Şahit yoktu, ifade yoktu, delil yoktu. Ben bu işlerden anlamam&nbsp;ama sanki Hasan'ı asmış olmak için asmışlardı.</span></p>

  <p><span class="font2">Dosyayı babana da defalarca okumuştun. Bir yıl sonra bile, hâlâ Hasan'ın suçsuzluğunu ispat etmenin peşindeydin. Halbuki&nbsp;o ölmüştü; hiçbir şey onu geri getirmeyecekti.</span></p>

  <p><span class="font2">Sen böyle hayata döndün işte! Yeniden gülümsemeye başladın, odana Hasan'ın bir fotoğrafını astın; hâlâ durur ya!</span></p>

  <p><span class="font2">Bir yıl sonra, "Anne, ben Avukat Ahmet'le evleneceğim," dediğinde çok şaşırmıştım.</span></p>

  <p><span class="font2">Ahmet'i, Hasan'ın avukatı olarak baban da, ben de tanıyorduk ama yaşça senden epey büyüktü. Tasvip etmemiştim, tabii; geçici&nbsp;bir heves olduğunu düşünmüştüm. Hata yapmandan korkuyordum. O yaşlarda yapılan hataların telafisi sonradan mümkün olmuyor.</span></p>

  <p><span class="font2">Konuşmak için halana gittim.</span></p>

  <p><span class="font2">"Koskoca adamla evlenmesi doğru mu?" dedim ona. "Sakalları da var..."</span></p>

  <p><span class="font2">Güldü.</span></p>

  <p><span class="font2">"Sana ne adamın sakallarından?" dedi.</span></p>

  <p><span class="font2">İzmir'deki evinde, balkonda oturmuş, çay içiyorduk. Senin için kaygılanıyor olmamı tuhaf karşılamıştı.</span></p>

  <p><span class="font2">"Kızın da olsa, bir başkasının hayatına bu kadar kolay müdahale etmemelisin," dedi. "Sen, abimle evlendiğin için hiç pişmanlık duymadın mı?"</span></p>

  <p><span class="font2">Birçok kez pişman olmuştum. Cevap veremedim. Sustum. Halan da haklı olarak üstüme geldi. Ne geri kafalılığımı bıraktı,&nbsp;ne de korkaklığımı... Haklıydı.</span></p>

  <p><span class="font2">Babana bunu söyleyemezdim. Senden de söylememeni istedim. İyi mi ettim bilmiyorum ama galiba iyi ettim. Baban üç ay sonra öldü çünkü... Eğer söyleseydik, ben onu bu haberin öldürdüğünü düşünür, seni de hiç affetmezdim. Görüyorsun ya, hayatı&nbsp;karmakarışık yapan şey, çoğu zaman gerçekler değil; bizim düşündüklerimiz...</span></p>

  <p><span class="font2"><br /></span></p>
  <hr class="sigil_split_marker" />

  <p><span class="font2"><br /></span></p>

  <p><span class="font2">Babanla ne zaman yakınlaştık, biliyor musun? O ölüm döşeğindeyken... O vakte kadar, bana yüzünü niye göstermedi diye ona çok kızdım. Onunla, konuşan, düşündüklerini söyleyen bir&nbsp;adam olarak yalnızca birkaç saat yaşadım. Çalışma odasında geçen birkaç saat... Yatağa uzanmıştı, sırtının ağrıdığını söylüyordu.&nbsp;Hastaneye gidelim demiştim. Mühimsemedi, "Soğuk algınlığıdır,&nbsp;geçer," dedi. Geçip gitti... Sen Çorum' daydın. Uzaktaydın; haber&nbsp;vermemiştim.</span></p>

  <p><span class="font2">Benden bir kitap&nbsp;istedi; verdim. Erhan Bener'in Yalnızlar romanını... Birkaç sayfa okuyup, kitabı göğsüne bıraktı.</span></p>

  <p><span class="font2">"Ne kadar çocukça&nbsp;değil mi?" dedi.</span></p>

  <p><span class="font2">"Neden bahsediyorsun?" dedim.</span></p>

  <p><span class="font2">Gözlerini tavana dikmişti, eli kitabın üstündeydi; gülümsüyordu.</span></p>

  <p><span class="font2">"Dünyada neler olup bittiğinden aslında haberimiz yok... Her şeyi kendi elimizde sanıyoruz... Bir sabah, Zehra salonun pencerelerini açıyordu, sen mutfakta omlet yapıyordun. O sabah, dünyamın aslında ne kadar küçük olduğunu anladım. Nasıl da müdafaasızmışız... Kaç arkadaşım varmış meğer... Silah arkadaşları..."</span></p>

  <p><span class="font2">"O kadar da değil," dedim, "senin çok arkadaşın vardı."</span></p>

  <p><span class="font2">Güldü. Elini birkaç kez göğsündeki kitaba vurdu.</span></p>

  <p><span class="font2">"Şimdi artık memleketi düşünmüyorum. İkbalimi de düşünmüyorum; bunlar masalmış..."</span></p>

  <p><span class="font2">"Ne düşünüyorsun, peki?"</span></p>

  <p><span class="font2">"Çocukluğumu düşünüyorum... Annem, pamuk yatağı az önce bahçeye taşımış, babamla yan yana yatmışız. Henüz böbreklerimden biri alınmamış. Henüz Zehra doğmamış. Belki sen bile&nbsp;doğmamışsın... Geceye kulak verince çiçeklerin sesini işitiyorum;&nbsp;çıtır çıtır... Var olmak, işte böyle bir şey... İç dünyam apaçık, şeffaf...&nbsp;Uzaktan leylak kokusu geliyor. Bir de, bir motor sesi duyuyorum;&nbsp;beynimin motoru. Artsız arasız çalışıyor. Tahminlerde bulunuyor,&nbsp;sayıklıyor, iyilikler ya da kötülükler tezgâhlıyor, geçmişe gidip&nbsp;geri dönüyor, saplantılarını, hayallerini tekrarlayıp duruyor. Bana&nbsp;benzeyen ama aslında bana benzemeyen bir Cemil'i çalıştıran, biteviye işleyen bir motor... Soğutucusu filan da yok. Bu yüzden sık&nbsp;sık tekliyor.</span></p>

  <p><span class="font2">"Biliyor musun, senin her şeyi olduğu gibi kabul etme huyuna hayranım... Burada her şeyin olabileceğini düşünüyorsun; her şeye hazırsın... Bense, bir yabancı gibi davrandım. Bununla&nbsp;da kalmadım, başkalarını yabancı ilan ettim. Almanya'da askeri&nbsp;ataşe olarak çalışan bir arkadaşım anlatmıştı; bizim Almancılar,&nbsp;gittiklerinden yıllar sonra bile Almanlara yabancı derlermiş. Bakış&nbsp;açısına göre değişiyor demek ki... İnsan pek çok şeyi yabancı ilan&nbsp;edebiliyor. Oysa asıl yabancı kendileri; öyle değil mi?</span></p>

  <p><span class="font2">"Bahçede, o pamuk yatakta yatarken, babamla bir oyun oynardık... Birbirimizin düşüncelerini okuma oyunu... Babamdan, o an ne düşündüğümü tahmnin etmesini isterdim. Çoğunlukla doğru&nbsp;tahminlerde bulunurdu. 'Büyümek istiyorsun,' derdi. Ya da 'ava&nbsp;gitmeyi hayal ediyorsun.' Sonra sıra bana gelirdi ama ne düşündüğünü hiç bilemezdim. Bir defasında şöyle demişti: 'Büyük gayesizliği düşünüyorum.'</span></p>

  <p><span class="font2">"Askeri lisedeki son yılımda, mayıs ayında, birkaç hafta sonu şeytana uyup sivil giyinmiş, arkadaşlarımla sokaklarda sabahlamıştım. Sokakta kalmaktan korkmamıştım; çünkü bir geleceğim&nbsp;vardı. Türkiye'nin de bir geleceği vardı ve benim geleceğim bu gelecekle sıkı sıkı bağlıydı. Halbuki şimdi korkuyorum. Gideceğim&nbsp;yerde yalnız kalmaktan korkuyorum. Tanrı beni evine alır mı?&nbsp;Almaz! Büyük hatalar yapmış bir adamı şeytan bile evine almaz."</span></p>

  <p><span class="font2">Başının altındaki yastığı düzelttim. Elimi alnına koydum; buz gibiydi.</span></p>

  <p><span class="font2">"Söyle bakalım, şimdi ne düşünüyorum?" dedi.</span></p>

  <p><span class="font2">"Babanı," dedim.</span></p>

  <p><span class="font2">"Bilemedin... Büyük gayesizliği düşünüyorum."</span></p>

  <p><span class="font2">"Ben ne düşünüyorum, peki?"</span></p>

  <p><span class="font2">"Ne düşüneceksin, Zehra'yı düşünüyorsundur. Çorum'da ne yapıyor? İyi mi, akşam yemeğini yedi mi?"</span></p>

  <p><span class="font2">"Hayır, seni hastaneye götürmeyi düşünüyorum."</span></p>

  <p><span class="font2">"Olur..."</span></p>

  <p><span class="font2">Onun bu itaatkâr haline daha önce hiç şahit olmamıştım.</span></p>

  <p><span class="font2">Bindiğimiz takside fenalaştı. Yarı baygın haldeydi; durmadan Münevver'i sayıklıyor, kasabadaki evden bahsediyor, bavulu götürüp götürmediğimi soruyordu.</span></p>

  <p><span class="font2">Bir de, avludaki küçük fırının yanıp yanmadığını sordu.</span></p>

  <p><span class="font2">"Hangi fırın?" dedim.</span></p>

  <p><span class="font2">"Selimiye'deki evrak fırını," dedi. "Her gece bir kamyon kitap getirip yakıyorlar."</span></p>
</body>
</html>
