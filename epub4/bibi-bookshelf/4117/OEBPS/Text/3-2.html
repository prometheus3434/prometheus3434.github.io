<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>3-2.html</title>
  <link href="../Styles/template.css" rel="stylesheet" type="text/css" />
</head>

<body>
  <div id="x3-2.html" xml:lang="tr-TR">
    <div class="Basic-Text-Frame-1">
      <p class="split"></p>

      <p class="anabaslik" id="toc_marker-3">Ah, Güzel İstanbul</p>

      <p class="paragraf-1">Sırtında ekoseli gömleğiyle saçlarının, yüzünün rengi büsbütün karışık görünen şoför Sarı Kâmil 969 model MAN 520 kamyonunu bir kez daha süzdü.</p>

      <p class="paragraf-1">Kapıyı açtı, girdi içine.</p>

      <p class="paragraf-1">Başını uzattı, arkaya baktı.</p>

      <p class="paragraf-1">Artık en kederli zamanlarında bile konuşmasına başlangıç sayılacak gülüşüyle seslendi:</p>

      <p class="paragraf-1">— Erdoğan, dalga geçme! 47 DR yekindi, hadi oğlum, elhamdülillah sıra bizde. Demek bir gece daha sürünmeyeceğiz kuyrukta, şükür. Ulan atla! Mardinli bu 47 DR. Mardin’de, o anasını avradını sattığımın herifine, bizi bu yekten götürür. Ne demek, bugüne bugün 34 atız. Yani İstanbulluyuz... İstanbullu ne demektir bilirsin. Hele Mardin ilinde. Her bir şey demektir ve de düşman demektir. Bunlar hanım evladı yerine alır bizi. Bizim Galata yöresinde ne fedai uçurmuşluğumuzu, ne el ayak öptürmüşlüğümüzü bilmezler. İstanbul şehrinde birine küfür mü edeceksin, beddua mı edeceksin, şoför parçası, imansız, Allah seni uzun yol sürücüsü yapsın demenin yettiğini bilmezler. Ne de olsa taşranın yabanları koca kamyonu yürütmenin, bir ustalık, bir hüner olduğunu bilirler.</p>

      <p class="paragraf-1">Sarı Kâmil’in muavini, Kocamustafapaşalı on beş yaşındaki Erdoğan, ayağındaki lastik pabuçların sessizliği içinde ustasının yanında yerini aldı. Zayıf, incecik boynundaki âdemelması aşırı belirginleşiyordu son günlerde. Az konuşan, erken kırışıkların doldurduğu alnıyla sanki hep hüzünlü şeyler düşünürmüş gibi duran bir çocuktu. Altı aya yakındır, Sarı Kâmil’in yanına, anasının yalvar yakar olmasıyla muavin durmuştu. Anası loş taşlıklarını, her sabah bir kova suyla yıkayıp kapı dışına dek suları süpürürken, Erdoğan bir an önce evden çıkmanın yollarını arardı. Nemli taşlığın ucundan baktığında sokak kapısı güneş dolu, ses dolu dururdu karşısında.</p>

      <p class="paragraf-1">Geçen güz elinden yakalayıp kahveye dalıvermişti annesi, Erdoğan’ı.</p>

      <p class="paragraf-1">— Kâmil aslan oğlum benim! Bunu yanına al. Hem bir işe sap olsun, hem bir iki kuruş nafakasını kazansın. Bilirsin, buraların eksiği hep eksiktir. Sabah babası, abisi işe gitti mi, dökülüyor sokağa. Birgün Kumkapı’da nerden bulduğu belirsiz arkadaşlarıyla, sandalla açılayım filan derken ölüsünü bulacağız. Her yıl, bilmez misin, bu çocuklardan biri karpuz zamanı kurban olur denizde. Ah benim oğlum, halimden anlarsın. Çocuk da değil hem. Büyüdü. Aylaklığı yetti.</p>

      <p class="paragraf-1">Sarı Kâmil, semtinin tüm kadınları gibi tezcanlı, telaşlı kadını, olgun, koruyucu bakışlarla dinlemişti.</p>

      <p class="paragraf-1">Uzun yol arabalarında İstanbul’a varıp işsiz dinlenme günlerinde lokumuna, gazozuna tavla oynarken bile arkadaşlarından daha yukarda oturuyormuşçasına bir tavır içinde olurdu.</p>

      <p class="paragraf-1">MAN 520 kullanan bir uzun yol sürücüsünün kamyonuyla pekişmesinin sonucu sokaklarda yürürken bile arkadaşlarından daha ötede durur, yayalara çarpıp kaza yaparım kaygısının bilinçaltına geçmiş ürküntüsüyle, kaldırımların öte ucundan yürürdü.</p>

      <p class="paragraf-1">Arkadaşlarına, “Yahu üç yılda perçinlendik bu koca merete” derdi. “Üstünde değilken bile dizelin titremeleri avuçlarımdan geçer karıncalana karıncalana. Sıcağından iliğim kurudu. Sırtımı dayadığım yere belkemiğimin modeli çıkmış. Hay anasına yandığımın! Ulan, o da bize alıştı, bağlandı. Ağaçlı yolların serinliğinde vurduk mu bir gürler ki, yankısı dağdan döner. Canımızdan can kattık MAN’a. Gölgesi yaygın, çimeni bol yeri sever bizim gibi, koyuverir kendini.”</p>

      <p class="paragraf-1">Kamyon da kamyondu ha...</p>

      <p class="paragraf-1">Çift tekerli, iki buçuk tonluk Fargo’ların önemsendiği semtlerinde; kırmızı, çekme gücü akıl almaz sayılara varan 520 MAN dizel ne demekti, bilirdi oralılar.</p>

      <p class="paragraf-1">Patronu çağırmıştı. “Kâmil, oğlum büyük para bağladım bu işe. Kollayacaksın beni. Senden başkasına güvenim yok. Kulak asma, makine dediğin nankör oluyor. Masraf kapısı. Kız gibi ha! İlk seferini seninle yapacak. Öbür kamyonlarımdan bir kârım yok. İki damperliye ise hiç kulak asma. Damperliler inşaattan öte işe yaramıyor. Kumdu, çakıldı... görünüşte çok çalışıyorlarsa da... Ah paranın gözü kör olsun! Olanda başka dert, olmayanda başka... Yazısını da yazdırdık.”</p>

      <p class="paragraf-1">Kâmil sigarasından bir soluk çekip dışarda zorlanan odun yüklü bir at arabasına bakmıştı. Yazıhanenin içinde bir karasinek, durmadan cama çarpıyordu kendini. Köşedeki kahvecinin almadığı gazoz şişelerinin çevresinde sigara külleri uçuşuyordu.</p>

      <p class="paragraf-1">Sarı Kâmil “İnşaat ve Taahhüt İşleri Kum Çimento Demir” ticareti yapan patronu Halil Koçer’in yüzüne bakmadan, “Adını ne yazıyorlar bizim MAN’ın?” diye sormuştu.</p>

      <p class="paragraf-1">“Açılın Yolların Kartalına diye yazdırdık. Ön motor kafesine de dağdan inen kartal resmi çizdiler.”</p>

      <p class="paragraf-1">“İyi ya,” demişti Sarı Kâmil gene hep şişelere bakarak, “madem uzun yol kamyonudur; bir de ‘Ömür Biter Yol Bitmez’ yazalım.”</p>

      <p class="paragraf-1">Bu sözle Kâmil’in uzun yol şoförlüğü başlamıştı.</p>

      <p class="paragraf-1">İlk ehliyetini askerlikte almıştı. Sonradan işi uzun yol sürücülüğüne dek vardırmıştı. Sarı Kâmil’in makineye karşı olan el yatkınlığı ünlüydü semtinde.</p>

      <p class="paragraf-1">Erdoğan’ın anasını hiç konuşmadan dinlemişti o gün.</p>

      <p class="paragraf-1">Kadın çamaşır sodasının yer yer açtığı elleriyle sıkıntılı sıkıntılı başörtüsünün kıyılarını tutmuş rüzgârlıyordu yüzünü.</p>

      <p class="paragraf-1">Kahvedekiler kendi oyunlarına, konularına dönmüşlerdi yeniden.</p>

      <p class="paragraf-1">“Bir patrona soralım, teyzeciğim. Kamyonu süren bensem de mal onundur. Pek bir para kazanır sanma bizi. Şunun şurasında biz ne alıyoruz ki Erdoğan’a ne versin?”</p>

      <p class="paragraf-1">Kadın durmuştu öylece.</p>

      <p class="paragraf-1">Kâmil gülümseyerek bakmıştı ona.</p>

      <p class="paragraf-1">— Ortadan kalksın çocuk be yavrum, Kâmilciğim oğlum, demişti Erdoğan’ın annesi.</p>

      <p class="paragraf-1">Özensiz dikimli mantosunun içinde zayıf mı, şişman mı belli değildi. Dudağının kıyısındaki kabuklanmış bir uçuk, kadının görüntüsünü daha yoksul yapıyordu.</p>

      <p class="paragraf-1">Semtlerinin kadınlarında evliliklerinin üç beş yılından sonra teyzelik yer ederdi.</p>

      <p class="paragraf-1">Birden kahvenin pikabına Türkçe sözlü bir Hint film şarkısı koymuşlardı.</p>

      <p class="paragraf-1">Sarı Kâmil ne yol alındığı ancak kilometre saatine bakarak çıkarılabilen Orta Anadolu bozkırını düşünmüştü.</p>

      <p class="paragraf-1">Akşamüstlerine doğru inen mor, toz toz gölgelerin, yalnızlığı inanılmaz güçte duyurduğu, bir rüzgârın sarstığı ağaçlaşmış diken tarlalarını düşünmüştü. Erdoğan’ın Kumkapı’daki kıyıda arkadaşlarıyla içdonları ıslak ıslak, ısınmış taşlara serilip sigara içmelerinin tadını düşünmüştü.</p>

      <p class="paragraf-1">Kocamustafapaşa’da sigaraya oğlanlar on bir on ikisinde başlarlardı, bıyıkları terlemeden...</p>

      <p class="paragraf-1">— Yak bir sigara, Erdoğan Bey... dedi Sarı Kâmil.</p>

      <p class="paragraf-1">Erdoğan uzatılan paketten sigara aldı. Gizli içme alışkanlığını yitirmemişti hâlâ. Başı eğik, avucunun içinde bir soluk çekti sigaradan.</p>

      <p class="paragraf-1 para-style-override-11">— Sen Mardin seferini yapmadın, oğlum Erdoğan. Oraya da gün doğarken varırız. Bu bizim şanımızdandır. Her uzun yol kamyonu gün doğarken varır yerine. İlk giriş yeri de ambarların, halin olduğu süprüntü yerlerdir. Perdeleri örtük ara sokaklardan sürerken ezan anca okunur. Saatlerce sürüp getirdiğin uyku çatal çatal batar gözlerinin içine. Bu faslı geçelim. Altı aydır uykusuzluğa talim ettin bilirsin. Ambarlara vardın mı, şıppadak aradığını bulursun. Hepsi de sürat ambarıdır ha! Aşağı kurtarmaz. Mardin Sürat Ambarı, Diyarbakır Sürat Ambarı... Yükünü alacak hergele, alıcı kuş gibi tüner yerinde. Uykulu hamallar koşuşur. Ulan şaşarım o hergelelere. Testi gibi her yanından rutubet sızan yazıhanelerinde nasıl satlıcan olmazlar diye. Gerçi bizi de motor kavurup kurutmuştur ama, su adamı çürütür bana sorarsan. Mardin’in ovasına vardığımızda ne şehir beklersin görünecek, ne dam, ne ağaç... Sanırsın ki kıyamete dek sürecek bir yolun hep başındasın. Tekerler dönüyor da koca MAN yürümüyor. Hep tıpı tıpınadır yol. Neresini noktalasak şu yerin dersin. Vay anasını, bir suyu çekik kuyu belirir. Nereden bildim susuz olduğunu? Yahu kuyu dediğinin şunun şurasında yanında yöresinde iki tutam çimen yeşerir. Ora kuyularında arama öyle şey. Kovaları çekmelik direkleriyle toz toprak içinde salınıp durur. Bozkırın rüzgârı da toprağın yüzünü yalar geçer alttan alttan. Toz döne döne yerle bir yayılır ovada. Saatlerce sonra Mazı Dağı’nı gördüğünde, hah dersin yahu, yol yaparmışız desene. Ve birden dik yamaçlarda apak Mardin’i görürsün. Mardin taştan şehirdir. Dar sokaklarında serinliğin kol gezdiği, bahçeleri ağaçsız, ağaçsız olmanın yaraştığı bir şehirdir Mardin. Bizim MAN tek sesle yönelir bozkırda. Ama Mardin’i gördüğünde gürülder. Allah hakkı için aynen göreceksin sen de bu aslanın Mardin’e girerken gürüldemesini. Serinde gireriz. Güneş bir mızrak boyu çıktığında sıcak bastırır. Öylesine sıcağın tarifi yoktur. Boynundan ter tane tane durmadan içine süzülür. Toprak altlarından yansır güneş. Ne yana baksan güneş hep. “Ahh... Canım İstanbul gibisi var mıdır?” dersin. Şöyle yürekten. Ama buralar da bir içine işler ki insanın. Haddine düşmez unutmak.</p>

      <p class="paragraf-1">Erdoğan, Sarı Kâmil ustasının coşku dolu anlatışını saygılı dinliyordu.</p>

      <p class="paragraf-1">Sarı Kâmil uzun yol havasına girmişti gene. İri, sarı sarı tüylerin sardığı elleriyle direksiyonu kavramış, derisinin içine yer etmiş motor yağı lekeleriyle bezeli avuçlarının terini, arada direksiyonu bırakıp yamacındaki beze kuruluyordu.</p>

      <p class="paragraf-1">Öndeki kamyonlar araba vapuru kuyruğuna doğru ağır aksak yöneldiklerinden kamyon kalkış, ağırlaşma durumlarında sert sarsıntılar geçiriyor, koca sesi gittikçe basan akşamın içinde büyüyordu.</p>

      <p class="paragraf-1">Surların üstünden doğru geçen motorlu trene baktı Erdoğan.</p>

      <p class="paragraf-1">Sabah uykularını az uyuyan mahallesinin insanları, şimdi günün son işlerini bitirip yatma hazırlığına koyulurlardı. Erkenden kalkıp duyurmadan Kumkapı’ya kaçtığı sabahlarda onu yatırın kör dilencisi duyardı yalnız. Dilenci ilk ayak sesinin coşkusuyla dualarını hemen peş peşe sıralardı . Erdoğan Kumkapı’ya doğru koşarken annesi daha uykudan yeni kalkmış olurdu. Kaç kez babasıyla ağabeysine merdiven trabzanına bağlatıp dövdürmüştü Erdoğan’ı.</p>

      <p class="paragraf-1">— Komşular, bu oğlanı kim adam edecek? Dayak kötek umurunda değil. Yaz geldi mi söz, öğüt, korku umurunda değil, diye yakınırdı.</p>

      <p class="paragraf-1">Sabah temizliğine yataklarını, ak çarşaflarını pencereye fora ederek başlayan komşular, oğlan çocuk büyütmenin güçlüklerini aralarında yeniden konuşurlardı.</p>

      <p class="paragraf-1">Erdoğan geçen yaz mavnalardan sandık taşıyıp kazandıkları beş on lirayla çıktıkları son sandal gezintisini düşündü.</p>

      <p class="paragraf-1">Denizde yüzerken yakamozlanan güneşi, gözkapaklarının içine biriken tuzu, buna karşın gene de dibe doğru dalıp günışığını, girebildiği her noktada seyretmenin verdiği coşkuyu yeniden duydu. Çocukluğu ıpıl ıpıl depreşti içinde. Sandalın yeni boyanmış gövdesinden ellerinin kaymasıyla bacaklarına yer yer sıvanan mavi yağlıboyayı çıkarmak için sahilde taşla kumla kazımıştı derisini. İnce bir yer çatlamış, kan yayılmıştı, tuz kumu aşıp açılan yeri yakıyordu. Erdoğan yakmanın verdiği acıyı bastıran özgürlüğün sağlıklı dolanmasına tanık olmuştu gövdesinde. O gün, kalan paralarıyla mısır almışlardı. Günboyu başka yiyecek şeyleri yoktu. Hamallıktan kazandıklarıyla ancak sandal kiralayabiliyorlardı bir saatliğine. Üstelik seçmek ellerindeydi. Ya sandal, ya biraz ekmek köfteyle yetinip, kıyıdan denize girmek. Denizin ortasına gidip sığlık balıklarının şaşkın dağılışlarını izlemek. Birden sandaldan denize atlamak, aç kalmayı yeğletiyordu onlara. İki mısırı dört kişi üleşip midelerini bastırıyorlardı. İki de sigara buldular mı yaşlarını daha ortaya çıkaran ağır küfürler savurarak koşuyorlardı sahilde, yerli yersiz. Akşam evde dayak da beklese günboyu güneşin ve denizin verdiği inanılmaz renkli duygular yitmeden duruyordu Erdoğan’ın bitişiğinde.</p>

      <p class="paragraf-1">Geceleri hep şurda burda birilerinin kaybolmuş paralarını bulma düşleri gören Erdoğan’ın doğadan aldığı mutluluk onu dayanıklı yapıyordu. Denizin, güneş yanığından kabuk bağlamış ince omuzlarını dağlamasının özlemini acıyla duydu.</p>

      <p class="paragraf-1">Trenin son kırmızı ışığı kaybolup gitmişti Kumkapı yönüne. Kumkapı’daki odun depolarında akşamları hızar sesi kesilirdi. Bostanlara çiy yağardı. Erdoğan sigarasının avucundaki sıcağına değdi iyice yüzüyle.</p>

      <p class="paragraf-1">— Mardin’deki o senin hakkını ödemeyen adamı sahiden vuracak mısın, görürsen, Kâmil Abi?</p>

      <p class="paragraf-1">Sarı Kâmil, önde iyice hızlanan kamyonu aynı hızla izlemeye başladı.</p>

      <p class="paragraf-1">Kararan denizden kum motorları gelip geçiyordu dinlendirici tıkırtılarla.</p>

      <p class="paragraf-1">Sarı Kâmil, Erdoğan’ın sorusunu yanıtlamadı. Kendinden yaşlı damarları dolu dolu duran elleriyle yorgunluğu yüklenmiş, sımsıkı tutmuştu direksiyonu. Yakışıklı, canlı renklerle bezeli, düzgün yüzünde uzak bir anlam yer etmişti. Otuz yaşına varmadan ince ince çizgilerle dolmuş alnında, uzun yollarda uykuyla, güneşle, karın yakıcı aklığıyla didinmeden gelen kederli bir görünüş vardı. Ama ağzı kendinden öte kimseden bir şey beklenmeyeceğini bilmenin getirdiği gülümsemeyi hiç yitirmiyordu.</p>

      <p class="paragraf-1">Erdoğan farları yakan düğmelere bastıktan sonra, konuşmayı yürütme çabasıyla,</p>

      <p class="paragraf-1">— Brandaları yeniden sıkılayalım vapura girdiğimizde, Kâmil Abi, dedi. Mardin’den belki o adam gelmiştir. Bana sorarsan bu vurma işinde yarar yok abicim. Cevahir Yengem kara yasa gömülür. Kimi kimsesi yok ki bu dünyada senden başka.</p>

      <p class="paragraf-1">Sarı Kâmil, Cevahir adından umulmaz bir biçimde irkilip döndü.</p>

      <p class="paragraf-1">Erdoğan hiç beklemediği bir korkunun belirdiğini duydu içinde.</p>

      <p class="paragraf-1">Tıpkı ağabeysinin onu merdiven trabzanına bağlayıp bel kemerini çıkardığında duyduğu korkunun eşiydi sıcak, kılçıklı, karnına doğru inen. Sarı Kâmil’e Cevahir Yenge’den söz açmak en olmazı yapmaktı bir anlamda. Ama bu yürekliliği Erdoğan’a gene Sarı Kâmil vermişti.</p>

      <p class="paragraf-1">Yük kamyona aktarılırken kaldırımlara söyler gibi, “Bu dönüşte ona nikâh kıyacağım be Erdoğan, sevabımdır. Öyle iyi ev kadını çıktı ki... Anasını satayım! Kimin haddine düşmüş ayıplamak!” demişti.</p>

      <p class="paragraf-1">Sonra kimse yokmuş da boşluğa, sokağa konuşmuşçasına, brandaları aşıp dönen kalın urganların son sıkılanmalarını elleriyle tartmaya yönelmişti.</p>

      <p class="paragraf-1">— Erdoğan, doğru söylüyorsun. Her uzun yola vurduğumda bu kararı veriyorum. Ama dönüşte mahalleye girip bildik tanıdık takımının içinde iki gün dolandım mı sanki eve vardığımda devresine uzun yola vurmayacakmışım, bir daha kafamdaki kıpranma olmayacakmış gibisine gevşiyorum, savsaklanıyorum, vazgeçiyorum. Şu adamı sorarsan, gördüğümüzde efelenmezsek olmaz. Yalnız ne var ki, dediğin gibi, gittiğimizde bulmamak da var. Bulursak, öldürmesine değil, şöyle korkutmasına dokunacağız.</p>

      <p class="paragraf-1">Erdoğan dayatmadı konuşmayı sürdürmede.</p>

      <p class="paragraf-1">Çocukluğuna sığındı yeniden.</p>

      <p class="paragraf-1">Güneş dolu sokak kapılarını gördü iyice basan gecenin içinde. Bilmediği bir adama doğru giden ölümü, bilmediğince yeniden kurmaya çalıştı.</p>

      <p class="paragraf-1">Bursa’da bıçakçılar çarşısından alınmış en güzellerinden bir sustalı, kamyonun torpido gözünde nicedir duruyordu.</p>

      <p class="paragraf-1">Erdoğan evini özledi.</p>

      <p class="paragraf-1">Anasının evin ardındaki bahçelerinde, dut zamanı, Erdoğan’ı ağaca çıkarıp dut silkelettiği yazları düşündü.</p>

      <p class="paragraf-1">Bıçağın içinde bitişik durduğu kının ipince sivriliğini elinde duydu.</p>

      <p class="paragraf-1">Sarı Kâmil’e baktı.</p>

      <p class="paragraf-1">Kâmil yan yan dikiz aynasını gözlüyordu.</p>

      <p class="paragraf-1">Erdoğan iç çekti.</p>

      <p class="paragraf-1">Sirkeci yönüne doğru ağır yük kamyonları gürültülerle genişleyerek geçiyordu.</p>

      <p class="paragraf-1">İstanbul’da gece başlamıştı.</p>

      <p class="paragraf-1 para-style-override-11">Cevahir, Sarı Kâmil’in yola çıktığının onuncu günü öğleüstü son yaz günlerinin gürleştirdiği sardunya saksılarından yabanıl otları ayıklıyordu.</p>

      <p class="paragraf-1">Bir yaban nanesini parmakları arasında ezip kokladı.</p>

      <p class="paragraf-1">Epeydir yüreğine yer etmeye başlayan bunaltının bu kokuyla daha belirgin, daha acımasız ortaya çıktığını duydu.</p>

      <p class="paragraf-1">Çocukluğunun henüz bittiği yıllarda geldiği İstanbul’da bir bu evde, bu alt katta mutlu olmuştu. O da şunun şurasında anca iki yıla vardı varıyordu iç rahatı.</p>

      <p class="paragraf-1">Bunun hep böyle gitmeyeceğini bilirdi Cevahir. Ne demişler? “Orospu kısmı niye güler? Yanılır da güler!”</p>

      <p class="paragraf-1">Ayağındaki nalınları evin sekisinde bırakıp içeri girdi.</p>

      <p class="paragraf-1">Makine kilimleriyle dibi dibine örtülü odasında en umulmaz kıyılarına dek işlemiş bir temizlik vardı.</p>

      <p class="paragraf-1">Beyoğlu’nda bir ara fotoğrafçıda çektirip altı dokuzluktan büyüttüğü, dudakları, yanakları pembe rötuşlu fotoğrafına baktı. Saçlarını ilk altı aylık kıvırcık yaptırdığında çektirmişti, dudaklarını koyu koyu boyayarak. Fotoğrafçıda, acemiliğinden, eğri durmuştu. İpeklisinin kol altlarından doğru ter genişliyordu.</p>

      <p class="paragraf-1">Dışarı, Beyoğlu’na çıktıklarında, yerlerine talaş dökülmüş bir muhallebicide Leman’la birlikte keşkül yemişlerdi.</p>

      <p class="paragraf-1">Sıcak yayılıp duruyordu cadde boyunca.</p>

      <p class="paragraf-1">Buz gibi şişe suyu içmişlerdi. Suyun soğuk buğusu içlerini serinletmişti.</p>

      <p class="paragraf-1">Leman da, onun gibi, yenilerdendi Zürefa’da.</p>

      <p class="paragraf-1">Ayıbı yitireli epey olmuştu.</p>

      <p class="paragraf-1">Ama bu salt evdeki duruma bağlıydı.</p>

      <p class="paragraf-1">Muhallebicide unutmuşlardı bir iki saat kendilerini. Başbaşa resim çektirdikleri için o gün ayrıca daha yakınlık duyuyorlardı birbirlerine. Günün aşırı sıcağı, fotoğraf çektirmek, yüzlerindeki pembeliği allaşmaya çevirmişti. Önceden yanak boyası da sürdüklerinden gelen geçen erkeklerin tümü yılışık yüzleriyle, sözle, elle sarkıntılık edip durmuşlardı.</p>

      <p class="paragraf-1">Cevahir bir süre daha resme bakıp yüklüğe yöneldi.</p>

      <p class="paragraf-1">O resmi Sarı Kâmil onu Zürefa’daki evden çıkarıp buraya getirdikten çok sonra duvara asmıştı.</p>

      <p class="paragraf-1">Öylesine arınmıştı ki içindeki tortulu şeyler, resim bile çekildiği zamanı, günü, yılı aşmış, Cevahir’in güzel çıkmış fotoğrafı diye asılmıştı duvara. Ayrıca başka bir özellik de bulmuşlardı onda Kâmil’le. Fotoğrafı çektirdikten bir yıl sonra gelmişti Kâmil eve ve Cevahir’i seçmişti.</p>

      <p class="paragraf-1">Ama yüklüğün içindeki, Leman’ la başbaşa çekileni hiçbir zaman çıkarmamışlardı.</p>

      <p class="paragraf-1">Konuşmadan gerekenin bu olduğunu sanki birlikte saptamışlardı.</p>

      <p class="paragraf-1">Cevahir, ötekiler gibi işine başladığında iyice çıplak durmazdı. Kara jarse gömlek giyip otururdu, seyredenlere karşı.</p>

      <p class="paragraf-1">Kastamonulu Melâhat, Leman, Sıdıka, Güllü Saime, Nazlıca, Tombul Rukiye filan sadece bir donla dururlardı akşama dek.</p>

      <p class="paragraf-1">Giyinme saati işlerinin bittiğindeydi.</p>

      <p class="paragraf-1">Giyinmeyi öylesine severlerdi ki!</p>

      <p class="paragraf-1">Güllü Saime, “Vallahi şu işin çıplak dolanma zorluğu olmasa daha kolayına gelecek orospuluk insanın. Çıplak geze geze insan memesini, kıçını unutuyor. Giyinip de çıktım mı, işte şimdi kadın oldum diyorum” derdi.</p>

      <p class="paragraf-1">Güllü Saime kumral irisi bir kadındı. Kulağının ardına bir çiçek iliştirmeden duramazdı. Çiçeğin rengine eş donlar seçerdi kendine ve gelmiş geçmiş tüm gazelleri bilirdi. İki çocuğu vardı. Onları okutuyordu. Mahallesine de hastabakıcılık yaptığını söylemişti. Tabii çocuklarına da... Ne söylense, eğriye doğruya gülen Sıdıka’ysa Sarı Kâmil’in Cevahir’i seçtiği gün ona kahve falı bakmıştı.</p>

      <p class="paragraf-1">“Kız, vallahi sana, iri kemikli, şöyle elli ayaklı bir herif çıkıyor. Hadi kurtuluyorsun, ay gözün çıksın! Nikâhına alacak seni. Ayan beyan görünüyor, nah!” demişti.</p>

      <p class="paragraf-1">Gülüşmüşlerdi birlikte.</p>

      <p class="paragraf-1">Gülmek yerli yersiz hepsinin alışkanlığıydı.</p>

      <p class="paragraf-1">Yılgınlığı öylesine edinmişlerdi ki zamanla unutur olmuşlardı geridekilerini. Onları buralara sürüyen nedenleri. Daha fazlasını istemek nelerineydi şimdi. Kadın kısmı için en utanılacak işi seçmişlerdi. Onlara öyle geliyordu ki bu ayıbı seçmeleri kendi yüzlerindendir.</p>

      <p class="paragraf-1">Gelenle gidenle karanlık sinmiş yatağa duygusuzca cilvelenerek çıkıp inmek, her durumda aşırı benzetmeler yapmak. Ardından kahkahalarla gülmek, iş bittiğinde kentin içlerinde dağılıp gitmek.</p>

      <p class="paragraf-1">Tuttukları evlerde, odalarda kendilerini çeşitli küçük işlerle uğraşarak geçimlerini sağlayan kişiler diye tanıtıyorlardı.</p>

      <p class="paragraf-1">Ebelik, iğnecilik, doktor yanında çalışmak, gündelikle evlere gidip dikiş dikmek seçtikleri işlerdi. Anadolu’dan gelenlerin eğitim gerektiren hiçbir şeyi iş olarak öne sürmeye cesaretleri yoktu.</p>

      <p class="paragraf-1">İstanbulluydular, elbette o kadarına vardırabilirlerdi bazı şeyleri.</p>

      <p class="paragraf-1">O günün üçüncü müşterisiydi Sarı Kâmil.</p>

      <p class="paragraf-1">Odaya girip (oda diye tanımlamak yanlıştı orayı, tahta bölmelerle ayrılmış, önüne basma örtüler gerilmiş hücrelerden oluşuyordu kendilerine ayrılan çalışma yerleri) somyanın üstüne çöküvermişti öylece.</p>

      <p class="paragraf-1">Cevahir çabukluğu kolaylaştıracak sözde kışkırtıcılığını takınmadan Sarı Kâmil’in karşısında öylece duruyordu.</p>

      <p class="paragraf-1">Beklemediği bir ürkekliğe kapılıyordu gittikçe.</p>

      <p class="paragraf-1">Gerili basma perdenin kesemediği sesler belirginleşiyordu.</p>

      <p class="paragraf-1">Güllü Saime pencereden içeriyi seyreden erkeklere tekerleme gibi söylediği çağrılarını arsızlıkla art arda sıralıyordu. Cinnet belirtileri dolu kahkahalarını en büyük ayartıcılığı sayarak her sözün sonuna ekliyordu. Bacaklarına gürültülü tokatlar attığı etin şaklamasından anlaşılıyordu. Kastamonulu Melâhat bu davranışlarıyla tüm müşterileri onun elde edeceğini sanıp yokuşun yukarısındaki plakçılarda o yılın en çok çalınan şarkısını söylüyordu. Kavruk, içli bir söyleyişi vardı. Sesi teninin rengine çok yaraşırdı. Gölgeli bir esmerdi Melâhat.</p>

      <p class="paragraf-1">Durması öylece uzadıkça bulunduğu yokuşun en tanınmış sokağının seslerini, tatlıcıların bağırtılarını açık seçik duymaya başlamıştı Cevahir.</p>

      <p class="paragraf-1">Boğazında yiyince yakıcı bir şekerleşme bırakan şam tatlısı satıcısı adam, türküyle ağıt arası çağırısını sürdürüyordu gene. Bahçesi atkestanesi ağaçlarıyla dolu kilisenin çanı çalmaya başlamıştı. Konuşmayıp böyle durdukça, o ileri şeyi, duygusuzca, irkilmeden günün belli saatlerinde verip akşamüstü paraları alıp çıktığı zaman elini, boynunu, kanının devinmesini seçebildiği ana dek yaptığı şeyi, bir erkekle yatmayı, birdenbire beceremeyeceğini sanmıştı.</p>

      <p class="paragraf-1">Adam sarhoş muydu ne? Burda vakti yitirip kıpırdamadan oturan adamla alacağı para gene aynı olduktan sonra, durması niyeydi?</p>

      <p class="paragraf-1">Sarı Kâmil birden, doğru yüzüne bakmıştı.</p>

      <p class="paragraf-1">Cevahir tam bunları düşünüp de ne yapması gerektiğini topladığı sırada.</p>

      <p class="paragraf-1">Cevahir’in yüzü basma perdenin ince aralıklarından sızan ışıkta yuvarlak, yabanıl bir anlamla yüklüydü.</p>

      <p class="paragraf-1">Cevahir’in güzelliği koyu koyu beliriyordu Kâmil’in içinde. Kara iç gömleğinin açıkta bıraktığı boynunda mavi ipekle örtük üçgen bir muska asılıydı. Bir de altını vardı muskanın yanında. Bir tutam kara saç mavi muskanın dibinden göğsüne doğru iniyordu. Yanağının en yuvarlak yerinde kapanmış bir çıban yeri pürüzlü, elleme duygusu veren bir görüntüyle, yüzün yuvarlaklığını, gençliğini zedeleyip açık saçık bir anlam katıyordu.</p>

      <p class="paragraf-1">Mavimsi ak gölgelerin yığıldığı düzeltilmemiş somyanın oraya doğru bir adım atmıştı Cevahir. Bu zaten aralarındaki uzaklığın tümüydü.</p>

      <p class="paragraf-1">“Soyunayım mı, şekerim? İstiyorsun değil mi?” diye sorduğunda, sesini yabancılamıştı.</p>

      <p class="paragraf-1">Gömleğinin eteğini yukarı doğru sıyırırken birden yakalamıştı Kâmil kollarını. Etinde duymuştu adamın sarı, iri tüylü, sert değişini. Aşağıya aşırtmıştı gömleğini yeniden.</p>

      <p class="paragraf-1">“Kalsın çıkarma. Ta on beş günlük yoldan geliyorum. Oralardaki genelevlerde kadınlar portakal sandıklarının üstünde allı güllü örtüler örtmüş, çıplak, neredeyse anadan doğma oturuyorlardı. Hiçbirine yanaşamadım. Kasaba pazarlarında satılan yaldızlı teneke bileziklerden bir sürü takmışlardı. Şıkırdatıp duruyorlardı. İçlerinde en güzeli yeni deldiği kulaklarından kanı kurumuş deliklerden iplik parçaları geçirmişti. Yaşı anlaşılmayacak kadar küçüktü. Hiçbirinin yanına varmadım. O bildiğin alaylara başladılar. Çıkarma üstünü. Sen böyle daha güzelsin, soyunma” demişti.</p>

      <p class="paragraf-1">Cevahir çok uzun zamandır unuttuğu, belki de hiç bilmediği, bir güzel olma duygusunun kendisini sardığını, ısıttığını izlemişti.</p>

      <p class="paragraf-1">Kâmil’in onu sarıp, yanaşıp, üstüne ağırlığını bırakma süresi içinde bu duyguyu hiç yitirmemişti Cevahir.</p>

      <p class="paragraf-1">Somyadan kalkıp ibriğe doğru eğildiğinde ilk duyduğu, Güllü Saime’nin kılçıklı, hasta kahkahaları oldu.</p>

      <p class="paragraf-1">Demek sesler durmamıştı arada.</p>

      <p class="paragraf-1">Oysa onlar Kâmil’le ikisi çıt çıkarmadan kabaran, ısınan, yer yer bir ince yel esintisi gibi ferahlatan süreyi en gizli sessizlikleriyle yaşamışlardı.</p>

      <p class="paragraf-1">İbrikten suyu avuçlayıp yüzüne çarptığında asıl gerekli temizliği onun yanında yapamayacağını anlamıştı.</p>

      <p class="paragraf-1">“Sen git, ha? Parayı dışarı, hani kapının dibindeki yaşlıca olan var ya, kınalı saçlı? Ona vereceksin” demişti.</p>

      <p class="paragraf-1">Son sözlerinin gereksiz olduğunu söyler söylemez anlamıştı. Öyle ya, adam nereden geldiyse oradan çıkıp giderdi. Bir de konuk geçirir gibi yol yöntem göstermenin gereği yoktu. Sevişme süresince kollarıyla sıkı sıkı sardığını çözülürken seçmişti Sarı Kâmil’den. Toparlanamayıp yersiz yönsüz davranışlarda bulunmuştu. Basma perdeyi aralayıp çıkmıştı adam. İçeriye doğru yoğun bir sigara dumanı sızmıştı perde kapanana dek.</p>

      <p class="paragraf-1">Cevahir seyirlik yerine oturduğunda çıplak memelerinin ucunu günboyu bir kumaşla oynar gibi çekeleyen Nazlıca’yı görüp ilk kez yadırgamıştı.</p>

      <p class="paragraf-1">Nazlıca’nın iskemleyi yayılarak kaplayan bacaklarının kılcal damarlarını, ince bir ter ıslaklığının göğüs aralarından parlamasını tedirginlikle izlemeye başlamıştı.</p>

      <p class="paragraf-1">Nazlıca çalışmak için Zürefa’ya son gelenlerdendi. Boğaz’da bir otelde basılmıştı, kendi anlatması. Bu işe vesikalanmasının sebebini bu baskına bağlıyordu.</p>

      <p class="paragraf-1">“İlk geceydi şekerim, nasıl oldu anlayamadık? Hadi oradan apar topar karakola. Ayaz mı ayaz! Üstte bir kaşkorse fanila, altında tergal etek. Hizmetçi durduğum evin hanımından yadigâr. Aman hizmetçilikte mıncıklan, otelde mıncıklan, verdiler vesikayı tamam... İlk hatayı görmezden gelip gözdağıyla yetinseler, belki açlık maçlık bu yollara düşmemeye gayretlenir insan. Vallahi gayretlenir! Çünkü etlerimin çürüyüp döküleceğini sanıyorum kimi geceleri. Gördüğüm düşlerin hepsi kötü. Arsızlıktan başka çıkar yolumuz yok bizim. Karakola vardığımızda fotoğrafımızı aldılar. Bir hoş oldum. Verdim kendimi ağlamaya. Eh, acemilik. Dünya yıkıldı sanki. Komiser sus dedikçe, ağlarım. Öbürleri de ağıdıma katıldılar. Bir bekçi dolanır durur ortada. Erzurumluyum dedim, garibim buralarda. Hizmetçilikte de namusumuzla tutmadılar ki duralım... Evin beyi yılışır. Yorgunluktan kapı diplerinde uyurum. Ömrümü karakoldakilere anlattım. Öbür kızlar sus pus. Onların ilk baskını değilmiş meğer, ne bileyim? Alışkanlıkları varmış, ne bileyim? Bekçi önümde oturup demez mi, ne vardı Erzurum’dan öteyi istemekte, diye? Memleketimizin suyu gibi, havası gibi var mıdır, diye? Onun da Erzurumlu olduğunu duyunca ağlamayı tak kestim. Birden utandım, duvarın kuytusuna verdim kendimi. Alınan fotoğrafımı sonra gördüğümde şaştım. Nasıl ihtiyar oluvermişim bir gecede? Çökmüş gitmişim.”</p>

      <p class="paragraf-1">Müşterinin sık düşmediği saatlerde Nazlıca’yı konuştururlardı. Utanmayı tam yitirdiğinden artık baskın gecesini, karakoldaki hemşerisi olan bekçinin Erzurum’a ilişkin övgülerini gülünç benzetmelerle anlatıyordu. Konuşmasının sonunu hep aynı sözlerle bitiriyordu.</p>

      <p class="paragraf-1">“Erzurum’un havası suyu nerde varmış? Ulan hırbo, İstanbul gibi yer var mı, şu cihanda? Ne yapalım bir bu işe yarıyorsak? Yalnızlığımızdan ölecek değiliz ya?”</p>

      <p class="paragraf-1">“Oynama be Nazlıca şu memelerinin ucuyla” demişti Cevahir.</p>

      <p class="paragraf-1">Oysa aralarında birbirlerine erkekleri kışkırtma yöntemi diye buldukları davranışların benzerlerini bile yapmazlar, bu konuda birbirlerine karışmazlardı hiç.</p>

      <p class="paragraf-1">Nazlıca ellerini daha hızlı hızlı oynatarak gülmüştü Cevahir’e doğru.</p>

      <p class="paragraf-1">“Gönlünü yerinde duydun bugün galiba. Eh, yakında yakışıklıya boynundaki altını satıp yedirirsin de, buna Zürefa durağının polisinden bekçisine herkes güler.”</p>

      <p class="paragraf-1">Kolay kavga edilen bir yerdi orası.</p>

      <p class="paragraf-1">Bunu da evin yöneticisi kadın çok iyi bilirdi.</p>

      <p class="paragraf-1">Cansızlığa bürülü, her şeyin en kolay yapıldığı bu yaşam içinde kavganın çıkma anını anlamanın tek yolu, bilinen davranışların dışına kayanları gözden kaçırmamaktı. Oturduğu masanın arkasından kalkıp aralarına geçmişti hemen patronları.</p>

      <p class="paragraf-1">“Hadi hadi uzatmayın! Nazlıca’nın ipek çorap parasını kesmedim. Sana da aynısından alayım diyorum, Cevahir. Bacakta iyi duruyor.”</p>

      <p class="paragraf-1">Bakmışlardı birlikte patronlarına. Kolundaki altın bileziklerin şangırtısı biriken öfkelerini dağıtmıştı. Nazlıca, Cevahir’in yanağına uzanıp öpmüştü. “N’olucak, be! Ben geçmişimi filan takmıyorum. Artık bizi burdan, telli duvaklı kimse de alamaz ya. Alsa da iki gün sonra kafamıza vurur. Bizim gelmişimiz geçmişimiz hepsi bu işte. Ya abla gibi akıllılık edip altına çevireceğiz işi, ya da yokuşun altındaki caddenin ötesinde türbede kırk beşlik olunca bulgura kaşık atıp iki buçukluğa eyvallah diyeceğiz. Bizim gibileri alacak erkek anasından doğmamıştır yavrum. Bizden utanırlar, anacığım, utanırlar şekerim, bunu unutmayalım. Eldekini avuçtakini de tutamıyoruz.” Ve kalkıp odalardan yeni çıkmış, saç firketelerini sıkılayan öteki kızlara, “Bugün akşam iş bitince bir taksiye doluşup gezelim ha? Canımızın sıkıntısını atarız ha kızlar?” demişti.</p>

      <p class="paragraf-1">Kastamonulu Melâhat, koynundan yeni çıktığı şişman, kısa boylu müşterisinin ardından alaylı yüz eğriltmesiyle sözü alıp sürdürmüştü:</p>

      <p class="paragraf-1">“Bulunur alan be! Niçin olmasın? Biraz para yapmanın yolunu bulsak... Boğazımızdan, kiramızdan artırıp. Alır da herifçioğulları, paralarımızı yedikten sonra atıverirler. Yahu o bile az şey mi? Al elin yıllanmış orospusunu, götür hanım kadın diye oturt. Ev aç. Vesikalı kadını önce semtin bakkalı çıkarır, bilir. Gelmişi gitmişi vardır kerhaneye. Semahat Abla gerçi ikide bir dayar bir resim burnumuza. İşte bu kızımı evlendirdim, çıktı buradan. Tel duvak taktı, oda açtılar diye. Vallahi doğrulamak için derim yerini yurdunu, derse de o resmi Allah bilir nereden bulmuştur. Bizim gönlümüz hoş olsun diye saklar durur. Paranı toplayıp birine yedirmedikçe seni namuslu kadın kisvesine kolayına bürümezler. Namusun diyeti çok, pek büyük, neyle ödeyebiliriz ki!”</p>

      <p class="paragraf-1">O sıra müşteriden parayı alan patronları Semahat, dargın dargın bakmıştı onlara.</p>

      <p class="paragraf-1">“Siz inanmayın daha” demişti. “Nah işte resim burada.”</p>

      <p class="paragraf-1">Kartona yapışık resmi gene çıkarmıştı çekmecesinden. Günlüğüne kiralanmış, üstüne hiç oturmayan gelinliğin içinde ufak yapılı, büyük kara gözlü gelin, eğreti eğreti gülmeye çalışmıştı resim çekilirken. Damat boynunun epey yukarısına çıkan ak gömleğin katı yakasından ötürü aşırı dik duruyordu. Ceketinin mendil cebindeki koca üçgen ilk bakışta en göz alan şeydi. Zor okunur bir yazıyla, “Canım Semahat Ablamıza bahtiyar günümüzün yadigârıdır” yazılıydı. Gelinin eline mumdan küpe çiçekleri vermişlerdi. Bir iki çiçeğin salt sapları kalmıştı resmin çekildiği yıl.</p>

      <p class="paragraf-1">Kızlar kahkahalarla resmi yeniden elden ele dolaştırıp bakmışlardı. Birlikte alaya alacak bir yanını buluyorlardı resimdeki gelinle damadın mutluluğunda. Ortak değişmez küçümseme noktası yeniden belirtiliyordu aralarında.</p>

      <p class="paragraf-1">“Duvak diye takındığı olsa olsa bir cibinlik artığı olabilirdi ya da kusmuk tülbenti.”</p>

      <p class="paragraf-1">İşte sözün orasına geldiklerinde Cevahir’in katıldığı gülme nöbetleri başlardı. Birinin tuttuğu, birkaçının birlikte baktığı resimdeki gelinle damadın görüntüsü gülmekten kısılan gözkapaklarının arasında incelir, ak kara iki leke, çizgilerinden kopar, yok olurdu.</p>

      <p class="paragraf-1">Cevahir gülmemişti o gün resme bakarken.</p>

      <p class="paragraf-1">Zürefa’ya gelen yolları düşünmüştü.</p>

      <p class="paragraf-1">Kilisenin akşam çanları çalıyordu gene.</p>

      <p class="paragraf-1">Yokuşa kırık silik plakları, ne işe yaradığı ancak biri çıkıp satın alınca anlaşılan tozlu soluk şeyleri yığmış ihtiyar Yahudi’yi düşünmüştü. Branda bezinden tezgâhını iki ucundan toplayıp sarmaya başlardı gün akşama dönerken. Karşı sıradaki plakçılar kimi eski bir valsi, kimi günün şarkılarını art arda çalardı durmadan.</p>

      <p class="paragraf-1">Zürefa Sokağı’nın sapağındaki demir kapının oraya gölgeler iner, bir kahveci çırağı tepsisini savurarak fırına doğru yönelirdi. İkindi ekmeklerini, en sıcak olduğu anda, elleri yana yana alan küçük Rum kızları ekmeklerin kıyısından dişleyerek, yolun bir sağına, bir soluna yalpalayan dağınık yürümeleriyle kulenin arkasından kaybolurlardı.</p>

      <p class="paragraf-1">Son müşterileri isteksiz bekledikleri zamanlar akşamüstleriydi. Çoğunluk üniversite öğrencileriydi bu saatlerde gelenler.</p>

      <p class="paragraf-1">Aralarından nedense hep İstanbulluları seçip kapanık odalara kuşkulu, çabucak girip çıkarken ödedikleri buruşmuş paraların üstünü bozukluklarla tamamlarlardı. Yarım bir gülümsemeyle kapının orada durur, pantolon çizgilerinin ütü yerlerini yeniden gözden geçirirlerdi.</p>

      <p class="paragraf-1">Nazlıca bağırırdı öğrencilere doğru. “Vay canım, vay beyim, vay dişmacunu kokulularım...” diye.</p>

      <p class="paragraf-1">Memesinin ucuyla oynamayı sürdürürdü, sabahki manavı başından çabucak nasıl savdığını anlatırdı.</p>

      <p class="paragraf-1">“Hadi aslanım,’ dedim. ‘az bile bu.’ Adam sönüverdi balon gibi, apar topar gitti. Üstüne vardım mı adamların erkeklikleri hemen fosluyor.”</p>

      <p class="paragraf-1">Cevahir, Sarı Kâmil’le gömleğini çıkarmadan susku içinde yatıp kalktığı, yokuşu, plak satıcılarını, çıkıp geldiği sılasını düşündüğü gün, Zürefa’nın tatlı satıcılarını, tavla seslerinin şenlendirdiği kahveleri, yabancı olduğu İstanbul’u görüp geçip çalıştığı bu eve gireli, yıllar olmuştu. Ama başkalarının onlardan utandığını öğreneliyse daha çok. Sarı Kâmil’in gelip gittiği ilk gün, Sarı Kâmil’in ondan utanmasını istememişti ve düğün resmine de gülmemişti.</p>

      <p class="paragraf-1">Kendisine yabancı, durumuna aykırı duyguları iki gün sürmüştü. Yaşadıkları düzende acı duymamanın çıkar yolu geçmişi de geleceği de unutmaktaydı. Geçmişleri hepsinin umutsuzluk, dengesizlik doluydu. Bir düşünceyi oluşturup, bir görüntüsünü bile kıvançla anamadıkları geçmişlerini düşünmemeyi, utanç duygularını yitirdikçe kolaylıkla beceriyorlardı. Çocuk yaşlarında, harcanmaya, yok sayılmaya öylesine alışmışlardı ki bu artık hiç zor değildi. Kendilerini önemsememek, zamanla utanmayı kaldırıyordu ortadan, yerini arasıra bir ürkeklik alıyordu.</p>

      <p class="paragraf-1">Bir dilenci arsızlığı edinmenin türlü yolları yaşanırdı Zürefa Sokağı’nda. Bir orospu için, kahırlanmak, ilenmek, kendi dışında kalan ayrıntıları seçmek, bu durum umutsuzluğun en koyu noktasıydı. Çünkü etini duyardı. Etin cansız hale getirilmemişiyle bu işi sürdürmek olmazdı. Harcamak, boyanmak, gülmek, taksilerde gezmek Zürefa Sokağı’nda çalışmaya başladığı günlerde, yokuşun en ünlü şarkısı neyse, onu kendine anı olarak edinmekten öteye duygulanmak yoktu burada. Gevşemiş gıcırdayan iskemlelerde seyirlik durumu alıp oturduğu andan sonrası işti. Kalçaları, göğüsleri, bacakları, kolları sererek aldırmazlıkla kullanmanın başladığı saatlerde çoğunluk, “Ah canım, şansım olsa anam beni erkek doğururdu” diye sıkılıp geçivermekti.</p>

      <p class="paragraf-1">Geçmişin gelmezliğini tümü bilirdi de, yokuşun altında, ön yüzü türbeyle hamam benzeri yerde gelecekleri olabilecek yaşlı kadınların çalıştığı izbeyi unutmuş görünmeyi yeğlerlerdi.</p>

      <p class="paragraf-1">Oysa işlerinin başında ilk öğrendikleri yer, yaşları geçmiş vesikalıların çalıştığı yokuşun karşı yönüne düşen orasıydı.</p>

      <p class="paragraf-1">Iskartaya çıkmış (öyle denilirdi) orospuların çalıştığı yere aralarında “Eskici” diyorlardı.</p>

      <p class="paragraf-1">Kentin limanında en kalabalık, en gidişi gelişi bol yerinde unutulmuş bir adak yeri gibiydi orası. Koyu, küflü tozlu duruyordu. Oraya ne polis, ne bekçi koymak gereksinmesi duyulmamıştı. Karnını, kasığını toplayamayanların, etlerinin dağılışını gölgede bile kapayamayanların ulaştığı son noktaydı orası.</p>

      <p class="paragraf-1">Bir kuyu ağzı benzeri çökük, paçavralarla örtülü pencereden arada bakan başların gölgeleri belirirdi.</p>

      <p class="paragraf-1">İçerdeki yaz kış kurulu duran bir demir sobanın, mevsimine göre çevresine ya da uzağına oturan kadınlar kemiklerinden ayrılmış etleri, erimiş kaslarıyla bezgin bakarlardı beliren gölgeye. Maltıza öğleye doğru konan bulgur tenceresini biri, eklem yerlerindeki yorgunluğu tartarak gidip karıştırırdı. Tencerenin kıyılarından taşan tanelere doğru sarı kahverengi hamamböcekleri tırmanırdı köşelerden. Her örtülü yerin altından, çıtırtılı sürtünmelerle, yüzlerce hamamböceği çıkar, yeniden yok olurdu. Bazı sulu yemeklerin içine düşüp karışanları bile vardı. Alışkın, kanıksamış, çıkarıp atarlardı yemekten. Eğer böcek ölmemişse ıslaklığını sıyırır, oyuklarına doğru kaçıp giderdi.</p>

      <p class="paragraf-1">Yazın ortalarında sıcağı duymaya başlarlardı. Duvarların gözenekleri açılmış iri sıvalarından içeri kış ve bahar boyunca rutubet işlerdi. Yaz ortalarında sıcak, açılan kapıdan doğru sinek sesleriyle birden dolardı. Sıcak arttıkça, uzun süredir yer etmiş ıslaklık buharlaşır, terlerdi duvarlarda.</p>

      <p class="paragraf-1">Taşradan İstanbul’a gelmiş, az parayla iş tutabilmiş ırgatlar, izinli askerler ya da onlardan farklı görünüşleri olmayanlar o garip ağır kokulu delikten içeriyi görmeye çabalarlardı. Oysa dışarının aman vermez katı aydınlığının engelinden, içerde birkaç gölgenin üst üste dönüp durduğu bir yığını anca sezebiliyorlardı ve bu sezgiyi de onlara gözleri değil kulakları veriyordu.</p>

      <p class="paragraf-1">Sigara içmekten değişmiş, bezginleşmiş sesleriyle erkekleri çağıranları vardı kimi yaşlı kadınların. Ama çoğunluk bu çağırmalar başarısızlıkla sonuçlanırdı. Sesin yaşlılığı, sönüklüğü hiçbir cinsel uyarı vermiyordu dışardakilere. Oraya gelip, ucuzuna, kendilerini günlerce tedirgin eden, taşan, beyinlerinde zonklayan, irin gibi duydukları bir itkiyle taşıdıkları şeyi gevşetmek için yapılacak en doğru iş girip birini seçmek oluyordu. Kimi, hangisini? Gelence bunun hiç önemi yoktu. Önemli olan kadınları az görmek, çok düş kurmaktı adamların yönünden. Yoksunlukları, itkilerinin uzun süreler susturulmuş cahil, yabanıl taşkınlığı, işi alabildiğine kolaylaştırıyordu. Arada dışarıya doğru bir yer açılır da aydınlık, kadınların korkuyla çekindikleri aydınlık, ağacak olursa, erkeklerin çabukluğuna, isteklenmelerine aykırı bir duygu, kirliliği artıran yavaşlatıcı bir duygu çökeliyordu.</p>

      <p class="paragraf-1">Yaşlı kadınların kendilerini alımlı yapma çabalarının yarı karanlıkta müşterilerince seçilmemesi çalışmalarını kolaylaştırırdı.</p>

      <p class="paragraf-1">Eskilikten mukavva kapağı yırtılmış bir çiçekli pudra kutusuna, boşaldıkça talk pudrası dolduruyorlardı. Daha ucuzu yoktu pudraların, üstelik de daha akı. Yıllarca önce, Beyoğlu’nda pahalı bir dükkândan alınmış bir pudra ponponunu hepsi kullanıyorlardı. Ponponun tüylü olduğu günleri görmüş kimse yoktu aralarında. Sert bez kısmı çuhalaşmıştı şimdi.</p>

      <p class="paragraf-1">Önce bol bol boyunlarını, yüzlerini pudralıyorlardı. Bu pudralanmalarının sınır çizgisi omuzlarından, boşalmış göğüs aralarından öte, ekli bir aklıkla kalakalıyor, kalın cansız bir görünüm alıyordu tenleri. Derin yorgunlukların, umarsızlıkların, anlamsız gülmelerin çizgilerle yer yer durduğu yüzlerinde pudra bir önceki günün silinmiş, azalmış pudrasının üstüne kireçleşerek yeniden yapışıyordu. Yaşlılığın tükettiği ağızlarını her gün başka genişlikte boyuyorlardı. Dudakları çizilip bitince bir iki altın diş, diş etlerinden uzak, donuklaşmış beliriyordu. Rastık karası saçlarını yağlanmış, temizlenmemiş taraklarıyla tarayıp kurdela ya da bir yapma çiçekle süslüyorlardı. Çıplak duramayacak yaşlarda olduklarını epeydir bildiklerinden, göğsü açık, gömlekle bluz arası giyimleri içinde, kasıklarına dek sıyrılmış etekleriyle, esrik bakışlar takınarak, arada kapıya gidip yan sokağa kendilerini gösteriyorlardı. Onları günışığında görenler beklenmez, anlatılmaz bir şaşkınlığa uğruyorlardı. Et kemik dokusunun böylesine acıklı görüntüsüne ilk kez tanık olmanın getirdiği aptallığa yakın şaşkınlığa koyuveriyorlardı kendilerini.</p>

      <p class="paragraf-1">Sabahları yeni güne başlamanın verdiği geçici bir tazelikle kadınlar yaşlılıklarını unutuyorlar, güvenleri yenilenmiş oluyordu. Üşenmeden birbirleriyle şakalaşmalara kalkıyorlar, yukarı Zürefa’nın bugün çok kalabalık olduğunu, bu baş edilmez kalabalığın eninde sonunda aşağıya da müşteri vereceğini söylüyorlardı.</p>

      <p class="paragraf-1">Saatler geçtikçe konuşmaları azalıyor, limandaki vapurların siren sesleri gittikçe dokunaklı geliyordu. Caddeden geçen araçların gürültüleri, unuttukları çeşitli ağrılarını yineliyordu. Bir öğle yemeğini yemenin niçin bu denli önemli olduğunu yıllardır düşünmüyorlardı. Burda barınmak zorundaydılar sonuna dek. Çünkü, kurtulur gibi olur da burdan çıkıp bir süre sonra dönerlerse kabuk bağlamış alışkanlıklarını yitirirlerdi. Her gün sabahın köründe kalkıp yaşlılıklarını, kalçalarını, bacaklarını, bacak aralarını hazırlamanın, genizlerine kaçan pudrayı soluklamanın zorluğunu tekdüze edinmişlerdi. Hiç olmazsa bu, işin kendiliğinden oluşmasıydı. Yaşlılığı ister istemez üstleniyorlardı da ihtiyarlığı düşünmüyorlardı bile. Boğazlarında daralan soluklarını, titreyen adımlarını, akları sararan gözlerini ihtiyarlık korkusuyla diri tutmaya zorluyorlardı arasız.</p>

      <p class="paragraf-1">Bir kere gelenlerin onlara bir daha uğramadıklarını bilirlerdi. Köşede duran küpten maşrapayla su alıp içen müşteriler, işleri bittikten sonra uzun, sıcak bir yol yürümüşçe suyu boyunlarından içeri akacak gibi yüzlerine dökerlerdi. Parayı hemen verirler, çevrelerine bakmadan bir sürü eski şeyin birbirine karışmış, ağır, yapışıcı birlikteliğini bilmekten, duymaktan bunalmışça limana açılan sokağa doğru hızla yürürlerdi.</p>

      <p class="paragraf-1">Kışın çıkan müşterilerin ardından kapı çabucak kapatılırdı. Yazları engellenmez aydınlığı cesaretle yüklenen biri maltızın başında yemeğin soğanını doğrar, bacaklarını ayırıp ağzında sigara otururdu. Giden erkeğe, eğer kendini seçip almamışsa, “Aslanım gene bekleriz” derdi. “Biz de varız, değil mi ya?”</p>

      <p class="paragraf-1">Çıkan adam kadına yılışık, acemi bir gülüşle bakardı.</p>

      <p class="paragraf-1">Kadının günün gölgesiz aydınlığında pudraların yayıldığı, büküntülerle, şişliklerle dolu yüzünde kara boyayla çevrili gözleri donuk, parlamadan, adamdan başka bir yöne bakardı. Adam bu aykırılığı anlamazsa da sezer, yoksul, ezik davranışlar içinde hızlı adımlarla yabancı olduğu sokağın ucuna doğru kaybolurdu.</p>

      <p class="paragraf-1">Birlikte yenen tek tencerenin pişmesi bitip başına toplandıklarında kimi bir alüminyum tabağa, kimi bir plastik kâseye kaşıkla bölüştürdükleri yemeği hiçbir zaman doygunluğa varamadıkları bir çabuklukla bitirirlerdi. Midelerinde beliren tıkanma, yediklerinin besin yoksunluğu, tatsızlığı, yatışmayan açlık duygularını bir süre sindirim uyuşukluğuna iterdi.</p>

      <p class="paragraf-1">Mevsimler ne olursa olsun yaşlı kadınlar mutsuz gerginlikleri, kan basmaları içinde gençliklerinden tek anıyı sahiplenememenin getirdiği iç çöküntüleriyle uykulu tembelliklerine dönerlerdi. Yer yer beliren romatizmalarının, gevşek adale altlarından doğru sinsi sinsi yayılmasını uğunmalarla, “geçer geçer” demelerle görmezlikten gelirlerdi. Yaşamaları, çabanın, kıvancın, kederin dışına kaymıştı. Utançsızlıkları büyük bir ilgisizlikti. Apış aralarındaki kirliliğin, ağır kekre ter kokusunun sızlatıcı yayılmasını engellemek için gezici bir lavantacıdan alınmış taşra kokularının en geniz tıkayanlarından sürünürlerdi. Dışarda büyük kentin değişmesinden, yaşamasından kopmuş olan bu yerde eğrilmiş, pürüzlü, topraklaşmış duvarlara sinmiş kirli insan kokuları içindeydiler aralıksız. Örümcek ağlarıyla örtülü son günlerinin ucunda direnen kadınlarla yatanlar uzun süre atamadıkları günah duygularıyla dolu, çıkıp Köprü’nün üstünde bir yerden denize soluklanırlardı.</p>

      <p class="paragraf-1">Zürefa Sokağı’ndaki genç kadınlar için en onulmaz korku aşağısıydı.</p>

      <p class="paragraf-1">Kadınlıklarının çocukluk çizgisinde başlamış olmasından ötürü günün birinde bir göz oda edinecek parayı biriktirip elbette burdan kurtulacakları düşüncesine sarılıp kötücül duygularına engel olurlardı. Çok sıkıldılar mı da taksilere binip gezmeye giderlerdi, Kapalıçarşı’dan alışveriş ederlerdi. Yeni Cami’nin oradan, akşam simitlerinin satıldığı saatlerde geçerken minarelere bakıp içten yakarı dolu bir dua sessiz dolanırdı yüreklerinde. Bağışlanmaz günahkâr olmanın getirdiği üstlenmeyle yanan cehennem ateşlerinin onmazlığı kavuruverirdi içlerini.</p>

      <p class="paragraf-1">Sarı Kâmil’in ilk gelip gittiği günden sonra Cevahir, günlerce uğraşıp geçimsizliğe benzer alışık olmadığı yeni bir duygunun içine yerleşmesini engellemeyi becerdi.</p>

      <p class="paragraf-1">Müşterileriyle bölmesine çekilmeleri eski kolaylığını kazandığında ne basma perdenin ışık kesintilerini, ne de dışardaki kilisenin çan seslerini duymadı.</p>

      <p class="paragraf-1">El ve ayak tırnaklarına kat kat sürüldüğünden kalınlık kazanan tırnak boyalarını uçlarından kılçıklayıp yolarken bezgin hasta bir öğle uykusunu sürdürmeye benzeyen çevre uyumunu kazandı.</p>

      <p class="paragraf-1">Nazlıca’nın pembesi uca doğru koyulaşan memelerinin tepeleriyle oynamasını yeniden görmez oldu.</p>

      <p class="paragraf-1">O da ötekiler gibi içtenliksiz gülmelerine döndü.</p>

      <p class="paragraf-1">Aralarında kavga çıktığında, son öğrendiği en utanmaz küfürlerini savurmaya başladı.</p>

      <p class="paragraf-1">Koltuk altlarından fışkıran koyu renk tüylerinin terini limon kolonyalarıyla silip, sildiği pamukları arsız arsız kokladı seyirlik yerinde, bakan adamlara gösterdi.</p>

      <p class="paragraf-1">Geçen şam tatlıcısına para yerine öpücükle, daha da başka yerlerinden, isterse bacak aralarından bile olabilirdi bu, uyuşmalarını söyledi.</p>

      <p class="paragraf-1">Yokuşta işe başladığından bu yana görülmemiş bir utanmazlığı yaşıyordu Cevahir.</p>

      <p class="paragraf-1">Utanmazlığın en ucunu zorluyordu. Gittikçe öyle aşırılıklar bulmaya başlamıştı ki!</p>

      <p class="paragraf-1">Semahat Abla bile dayanamayıp patronluğunu takınarak engel olma gereğini duymuştu. “A kızım Cevahir, bizim yaptığımız iş malum malum olmaya ya, seninki pek yakışıksız kaçmaya başladı. Bazı adamların önce bayılarak baktığını, sonra senden korkup çekildiğini anlamıyor musun? Nazlıca’nın meme numarasını kınarken... Vallahi diyecek söz bulamıyorum sana!” demişti.</p>

      <p class="paragraf-1">Cevahir ise hiç oralı değildi, kendisine bir şey söylenmemiş gibi işini yürütüyordu.</p>

      <p class="paragraf-1">Birgün taranıp boyanıp üçüncü müşterisinden sonra yerine doğru yürürken açık saçık sözlerle değiştirilmiş bir şarkıyı tutturmuştu. Çocukluk aydınlığını henüz yitirmemiş sesi. Sesin, şarkının uyumu hüzünlüydü, sözlerse tam karşıtı. Alabildiğine yüzsüz bir yatma çağrısına dönüşmüştü günün yaygın şarkısı.</p>

      <p class="paragraf-1">İskemlesine oturup bacaklarını ayırmıştı. Gömleğinin eteklerini kaldırdığında en gizli yerini aldırmazlığı da aşan bir saldırma duygusuyla açmıştı.</p>

      <p class="paragraf-1">Birden pencerelerin önünde beliren adamı izlemeye başladı.</p>

      <p class="paragraf-1">Adam salt yüzüne bakıyordu.</p>

      <p class="paragraf-1">Oydu...</p>

      <p class="paragraf-1">Gözlerindeki bakış öylesine bir dış çizgiyle belirlenmişti ki, Cevahir’in yüzünden öteye kaymıyordu.</p>

      <p class="paragraf-1">Cevahir eteklerini indirip, ellerini bitiştirmişti dizlerinin üstünde.</p>

      <p class="paragraf-1">Kanının şakaklarından yukarı dolu dolu attığını duymuştu.</p>

      <p class="paragraf-1">Serin bir akşamüstünü, çocukluğundan kalan bir kuyu çıkrığının ellerine doğru yükselen serinliğini çekmeye başlamıştı. Bir sürü saka, iskete kuşunun devamlı kirlettiği bir alçak damın üstünde dertop oturan ihtiyar bir köpeğin çapaklı, akık, üşenik görüntüsü belirmişti.</p>

      <p class="paragraf-1">Yukarı bölmeye çıktıklarında somyanın üstüne yan yana oturmuşlardı.</p>

      <p class="paragraf-1">Gene konuşamıyordu Cevahir.</p>

      <p class="paragraf-1">Sarı Kâmil sigarasını yakmıştı.</p>

      <p class="paragraf-1">“Günlerdir yoldayım, hiç yağmur yağmadı. Boş yere brandalarla uğraştık. Kızılcık şerbetleri içtik. Ora genelevlerinde kadınlar, koca ipek donlar giyip sigara içerek laf atıyorlar. Ben doğru sana geldim. Güneşten gözlerim kamaştı yol boyunca. Bazen yağmur dolu bir bulut var sanıyorsun üstünde, ama boşalması yok.”</p>

      <p class="paragraf-1">Kocaman sert elini Cevahir’in karnına koymuştu. Ekoseli gömleğinin iki düğmesi noksandı.</p>

      <p class="paragraf-1">“Ne zaman gözümü yumsam gözlerimde sapsarı yol uzanıyor. Tek ağaç yok. Sigara içmekten ekmeğin tadını alamıyorum. Her uzun yol dönüşü, parmaklarım demir gibi oluyor, bileklerimden kopuyor, bükülmüyor. Şoförlük bela iş, iflahsız iş...” demişti.</p>

      <p class="paragraf-1">Gene susku dolu, ince, dışarda ağaçların kıpırtılarından ötesini duymaz bir yalnızlık içinde sevişmişlerdi.</p>

      <p class="paragraf-1">Bölmenin aydınlığı koyulduğunda, “Benimle gelir misin?” demişti Sarı Kâmil.</p>

      <p class="paragraf-1">“Utanırsan ya sonra benden? Kerhaneden kadın çıkarmak kolay mı sanıyorsun?”</p>

      <p class="paragraf-1">Cevahir bunu söylediğinde ürkütücü başkalaşmanın belirdiğini anlamıştı.</p>

      <p class="paragraf-1">“Yok utanmam. Götüreceğim yerde seni kim bilir, kim tanır ki...”</p>

      <p class="paragraf-1">“Sen biliyorsun ya! Bu yeter. Kakarsın günün birinde başıma. Utanırsın. Burada kaç kişiye oldu, biliyoruz biz. Buraya dönmeye de, çıktıktan sonra insanın gücü kalmıyor. Vallahi utanırsın! Bizden herkes utanıyor... Doğrusu da bu zaten.”</p>

      <p class="paragraf-1">“Ben o adamlardan değilim...”</p>

      <p class="paragraf-1">“Ya vurursan başıma? Günün birinde çokça gülsem, açıkça söylesem ne bileyim... Ortada kor gidersen...”</p>

      <p class="paragraf-1">Sarı Kâmil omuzlarından tutup yüzüne bakmıştı.</p>

      <p class="paragraf-1">Çocukluğu, küçük kızlığı, nerelerden çıkmışsa, kaynağından taşmış, yayılmaya başlamıştı aralarında.</p>

      <p class="paragraf-1">“Demek seni ilk İstanbul’a deri taşıyan bir kamyon şoförü getirdi. Amma iş yahu...”</p>

      <p class="paragraf-1">“Evet, bizim kasabanın şosesinde yürümüştüm akşama dek. Analığım yemek dolabını kilitliyordu. Sandığın üstünde aç oturuyordum. Okutmadılar da beni. Evlen dediler. On üçümdeydim. Babam bahçelere çapaya, tutmalığa giderdi. Analığım mutfakta ilenirdi her gün. Kız kekre, kız gözü yaşlı, kız teneşire gelesice, kız yüzü gülmez, kız taşları sodayla ov dedim. Sabun bizim nemize? Senin boğazını doyurmaya güç mü yeter?</p>

      <p class="paragraf-1">Önüme bir yudum ekmekle çökelek peyniri koyardı. Babam ezanda yorgun, öfkeli kapıdan eğilip girerdi. Kapının her açılışında kasabanın yoluk, enez ağaçları görünürdü. Babam bahçelerden getirdiği tırtıkları yitmemiş ince biberleri suyun yanına bırakırdı. Birkaç biberi yerdim hemen.</p>

      <p class="paragraf-1">Bizim kasabanın içinden koca şehirlere giden anayol dümdüz geçer. Başka cadde yoktur. Hep güzel evler, iki katlı, üç katlı, balkonlu, elektrikli evler yolun iki yanında uzar. Kahve, aşevi oradadır. Aşevlerinde kırmızı yağlı sularda pişmiş nohutlar, fasulyalar görürdüm. Bizim kasabaya yolun düşmüş müdür hiç, şimdilerde? Beni sorup anan var mıdır şimdi? Biz fırın ekmeği almazdık, ama ben fırını seyre giderdim. İçleri insan dolu otobüsler hep gelir geçerdi. Ağaçları eğen dinmez bir rüzgâr vardı. Tepedeki mavi kapılı yer okuldur. Basmacıların önüne iskemleler atarlar, üstüne otobüs geçme saatinde kumaşları sererler. Birgün gideyim dedim, alıp başımı, bir başka yere. Kurtulayım. Yürüdüm. İşte o kamyonlu geldi. Açım abi, dedim. Kimim kimsem yok, dedim. Analığımla babam var desem, adam sahiplenirler diye korkar da yanına almaz diye demedim onları.</p>

      <p class="paragraf-1">‘Bin hadi yanıma, ben İstanbul’a gidiyorum,’ dedi. ‘Seni de sevabına bırakırım.’</p>

      <p class="paragraf-1">Atladım kamyona.</p>

      <p class="paragraf-1">Bir sevinmiştim ki...</p>

      <p class="paragraf-1">Suları, ağaçları, evleri, çeşitli yerleri çabuk çabuk geçtik.</p>

      <p class="paragraf-1">Ay çıktı, her yan ağardı. Bir yerde durduk. Lamba yanan tek gözlü bir odadan kahve yapmışlar. Yeni kesilmiş kalın çıraları top top bağlamış, yığmışlardı kahvenin önüne. Çıraların sakızına elimi sürmüştüm. Küçükken de ağaçlara sürerdim elimi diye düşünmüştüm. O zaman anlamıştım ki kamyona bindiğimden beri çocukluğum, sandığın üstündeki bekleme günlerim bitti. Kahveci bize acısı bol sucukla katı sıcak mısır ekmeği vermişti. Dönüşte ay devrilmek üzereyken uykum basmıştı. Gece bilinmedik yer öyle korkulu oluyor ki... O günün gecesi ve sabahı bana dokunmadıydı. Ah, güzel İstanbul’u gördüğümde küskünlüklerimi unutuvermiştim. Gün batımında girmiştik İstanbul’a. Güneşin öyle kırmızıya dönenini görmemiştim ömrümde. Her yan ses, insan doluydu. Her yanda şarkılar çalıyordu. Yüzleri birbirini hiç andırmaz kalabalığa az şaşmamıştım. Yıllar geçti de İstanbul’un güzelliğine, kalabalığına gene hep şaşarım. Yok, sonra kakarsın başıma. Bırak kalayım burada, artık alışmışken.”</p>

      <p class="paragraf-1">Sarı Kâmil, Cevahir tam sustuğunda adını söylemişti.</p>

      <p class="paragraf-1">“Adım Kâmil’dir. Bizim orada Sarı Kâmil derler. Uzun yol sürücüsüyüm. Her yanım çok sağlamdır da bir gözlerimden korkum var. Uzun yoldan, çok güneşten kamaşıyorlar. İçine içine batıyorlar. Bizim orada sorsan, Sarı Kâmil diye bilirler. Yok be kızım naz etme. Demeyiz bir şey geçmişine. Benim yanımda tek dur, yeter.”</p>

      <p class="paragraf-1">Cevahir eteklerini çekip sıkıştırarak oturmuştu somyanın köşesine.</p>

      <p class="paragraf-1">Yatağın bakmadıkça görünmeyen kirliliği, yastık uçlarından doğru, sandık lekesine benzer koyuluklarla dalgalanmıştı.</p>

      <p class="paragraf-1">Sayısız erkekle girdiği bu bölme gittikçe çirkin, itici bir görünüm almıştı.</p>

      <p class="paragraf-1">Sivri topuklu ayakkabılarıyla Tünel’in yanından dönüşte, birden eteklerini kavrayan rüzgârın içine çöken yalnızlığı, plakçılarda çalınan her şarkının çizdiği karışık anıları, pazen sabahlığını onarırken kendini çok namuslu bir işle uğraşıyor bulup yadırgamasını anmıştı.</p>

      <p class="paragraf-1">İlk geldiği günlerde ürkek dinlediği çan seslerini, sonraları hüzünle dinlemesini düşünmüştü. Eskici Yahudi’nin süt mavisi gözlerinden yayılırmışçasına yüzünde çeşitli aklıklarla lekelenen hastalıklı bekleyişi, satın aldığı iki cam düğme için pazarlık ederken adamın durmadan, “Yabancı değilsin canım, yabancı değilsin” demesindeki acımayı yeniden anımsayıp verdiği karşılığı düşünmüştü.</p>

      <p class="paragraf-1">“Ne iş yaptığımı biliyorsun, ama senin o işi yapacak halin kalmamış babalık, tiritin çıkmış” demişti.</p>

      <p class="paragraf-1">Yokuşun sapağına geldiğinde kahvede yarı yumuk gözleriyle ona bakan erkeklerin arasından geçip hiç görmeme alışkanlığının getirdiği rahat yürüyüşünü düşünmüştü.</p>

      <p class="paragraf-1">Yıllar geçtikçe her yitirdiğinin yerine beliren boşluğu yayılıp kavrayan Zürefa Sokağı’nın vesikalısı olmayı kendine yedirmişti.</p>

      <p class="paragraf-1">Yokuşun başındaki sallanma, burkulma günlerini unutup geçeli çok olmuştu.</p>

      <p class="paragraf-1">İlk odaya kapanışında, işi çabuklaştırmak için öğretilen yöntemleri uygulayamamış, istemediğine zorla verilmiş genç bir gelin sabrıyla ilk müşterisinin önünde kolları kavuşuk durmuştu öyle.</p>

      <p class="paragraf-1">“Cahillik ya, cahillik... Alışırsın şekerim erkeğe. Fark etmezsin sonunda. Bir hafta yeter. Bir hafta dişini sık, sonra güler geçersin. N’apalım, böyle de yaşanır göreceksin.”</p>

      <p class="paragraf-1">Alışmıştı Cevahir, ötekiler gibi deli gülmeleri, küfürleri, hızlı iş görmeyi öğrenmişti.</p>

      <p class="paragraf-1">Kâmil’le çıkıp giderse bunların bu alışkanlıklarının tümünü yitireceğini biliyordu.</p>

      <p class="paragraf-1">Cevahir, Kâmil’le çıkmış, onun götüreceği yere gitmiş, ama yokuştan inerken ayrı yürümüşlerdi. Bunu böyle istediğini Kâmil’in uzun, çabuk adımlar atmasından anlamıştı Cevahir. Anlayınca da Kâmil’in arkasından inmişti. Kulaklarında mavi taşlı teneke küpeleri vardı. Boynunda muskası ve altını, içinde olanların sahiciliğine inandıkça artan bir sevinç, izlemişti Kâmil’i. Yokuşun altına vardıklarında hamamın yönüne hiç bakmamıştı. N’olursa olsun oraya düşmeyecekti. Ne derlerdi arkadaşlarıyla aralarında konuşurken.</p>

      <p class="paragraf-1">“Ölüm ölüm, bir ölüm...”</p>

      <p class="paragraf-1">Caddenin kalabalığına uyana dek bir sersemlik, bir yeni hastalanma ateşine uğramışça dengesizleşmiş, sallanmıştı.</p>

      <p class="paragraf-1">Kâmil’le yan yana durmuşlardı.</p>

      <p class="paragraf-1">Onu sokakta yanında görmeye alışık olmamanın verdiği bir yadırgamayla ne yakınlıkta duracağını da kestirememişti.</p>

      <p class="paragraf-1">Durmadan akan araçlara ilk görüyormuş gibi bakmış, o kötü kurgunun dışına çıkmanın yabancılığını ilk kez açık seçik anlamıştı.</p>

      <p class="paragraf-1">Kâmil, onu oradan çıkarmak için gereken her şeyi yerine getirmişti.</p>

      <p class="paragraf-1">“Nikâhlım yapacağım. Sevabı cennet doldurur.”</p>

      <p class="paragraf-1">Sözünün burasında gülüvermişti Cevahir’e bakıp ve utanma sıcacık, ifil ifil açmıştı yeniden yüreğinde Cevahir’in. Elini boynuna götürmüştü dosdoğru. Yan evlerden birinde sermayeler bağıra bağıra şarkı söylüyorlardı.</p>

      <p class="paragraf-1">Kapıdan çıktıklarında son bir kez üst üste yükselen boz renkli eski Beyoğlu yapılarına bakmıştı.</p>

      <p class="paragraf-1 para-style-override-11"><span xml:lang="en-GB">Cevahir yüklüğü açıp sokağa ç</span><span xml:lang="en-GB">ıkarken giydiği kırmızı ipeklisiyle hırkasını çıkardı.</span></p>

      <p class="paragraf-1">Özenle sedire serdi.</p>

      <p class="paragraf-1">Bir öğle boyunca geliştirdiği düşüncesini tek şeye yöneltti. Sarı Kâmil’in artık dönmeyeceğini sıkıca tuttu kafasında.</p>

      <p class="paragraf-1">En geç bir haftada yolu yapıp gelmesi gerekirdi.</p>

      <p class="paragraf-1">İki yılın sonunda beklediği bırakılma anının geldiğini iyice kestirip kendini buna inandırmak için yeniden odaya göz gezdirdi. Dürülü yatak kümesine, yeni yıkayıp bahçeye astığı bulaşık bezlerine, işlediği yastık yüzüne baktı. Gördüğü şeyler bırakılma düşüncesini engelliyordu.</p>

      <p class="paragraf-1">“İnanma gördüklerine Cevahir” diye düşündü.</p>

      <p class="paragraf-1">“N’olabilirmiş iki çaput serip bir sedir kurmuşsan! Bil artık cahil, Kâmil öylesine zorlanıp söküp aldığı Zürefa Sokağı’nın orospusunu niye nikâhsız tutup duruyor. Üçüncü yılı sürüyoruz birlikte. Genelevlerin sokağından kadın çıkarmanın ne çetin bir iş olduğunu dünya âlem bilir. Yüklendiydi her bir engeli. Üçüncü yılı sürerken günler yetti gibi Sarı’ya. Yollara gide gele yüreğime ağu çökertti. Kovalarla suları, yolu su gibi aksın, sağlıcakla gidip gelsin diye dökmekten kuyular tükenecek handiyse. Evet, kazası da var bunun, belası da. Bilirim kavgadan kaçmaz, gücüne ziyade güvenir. Gene de her olması mümkün şey benim beklememdeki usancı değiştiremez. Uzun yol sürücüsüdür bilmez miyim, gecikmesi memur adam gecikmesi değildir. Neye yarar dönse de, dönmese de. İşin ucu aynı kapıya çıkıyor hep. Sarı Kâmil’in kapatmasıyım. Sarılmalarımız, sabah gün ağarırken uyumalarım. Koynundayken bile Sarı Kâmil’in yola çıkacağını düşünürüm durmadan. Kimseciklere danışacak değilim nerededir, ne zaman döner diye. Onunki de güç, hem nasıl. Yek ekmeğe sürüyor ucu görünmez yolları. Daldığı uykuların derinliği altı aylık bebede zor bulunur. Yorgunluğu dile gelmez bir yorgunluk. Beni nikâhlayaydı daha kolaylardı her bir şeyi gibime geliyor. Ömrünü benle geçirir derdim. Vay benim Cevahir’i helalinden karı yapmaya yakıştıramayan canım Kâmil’im. Senin de tek dikili ağacın yok ya ben misali, ama erkeksin, öfkelendiğinde başkaldırırsın. Benim hıncım kendime geçer anca. İşsiz, tütünsüz kaldığında boynumun altınına el vurmayan Kâmil’im. Gelsen n’olur ki, hiç... Antep’ten kumaş getirdindi nikâhlık biçtiririm diye. Unuttun gitti ha! Başın darda, elin çoğa ermez, bilmez değilim. Sen de el kapısında kulsun, ne var ki öfken çoğa varırsa vurur kırarsın. Benim hükmüm kendime geçer. İkimizin üstündeki de kara bulut ya, bana düşeni iyice umarsız. Bahtım açık olaydı ilk bindiğim kamyonun şoförü sen olurdun, Kâmil. Baht kim, biz kimiz, değil mi! Geçmiş lafla düzeltilmez kızım, hadi sen davran bakalım. Unutma, Kâmil’in dönmesi yeniden gitmesidir. Avutma kendini.”</p>

      <p class="paragraf-1">Avuçlarını açtı, sudan sabundan biraz sertleşmiş pembe çizgileri seyretti. Dizlerinden aşağıda biten basma giyiminin altından görünen düzgün ak bacaklarının temizlikten parlayan gergin derisini izledi.</p>

      <p class="paragraf-1">İçinde ağlama çözülüverdi.</p>

      <p class="paragraf-1">Bir alt kat odasına inen buğulu güneşin daha kolaylaştırdığı ağlamasına başladı.</p>

      <p class="paragraf-1">Yandaki bahçeden tavukların uzun yumurta toplama sesleri duyuluyordu.</p>

      <p class="paragraf-1">İlk gençliğinde çıkıp geldiği yerlerin tozlu ara yollarında tavuk kümeleri öğle sıcaklarında kanatları gerili soluklanarak eşeleniyorlardı.</p>

      <p class="paragraf-1">Takunyalarını uyumlu bir tıkırtıyla giyerek kuyu başına gidip gelişleri belirdi.</p>

      <p class="paragraf-1">Kova kova çektiği sulardan ötürü biten gücünü yekindirmek için bir süre kuyunun serinliğine yüzünü verdiği amansız öğle sıcaklığını yeniledi.</p>

      <p class="paragraf-1">Analığının, “Git git, bir boğaz eksik olsun başımdan” diye hep gölgelerden bağırdığını duydu.</p>

      <p class="paragraf-1">İlk kez sahipsiz olduğu bilincinin içine yer edişini, İstanbul’a vardığında anladığını düşündü.</p>

      <p class="paragraf-1">Ona sahip çıkan yoktu, olmamıştı da.</p>

      <p class="paragraf-1">Bunu yeniden kafasına koymalıydı.</p>

      <p class="paragraf-1">Gözyaşlarının arasından bahçeye baktı, kaba taş duvarların üstünden bir kertenkele sıyırtıp geçti. Seçtiği adamın ne ayrılığı vardı ki kendinden. Daha güçlüydü, bunu yadsıyamazdı Cevahir. Yoksulluğuna diyecek yoktu ya gene de bağışlayamadı Kâmil’i.</p>

      <p class="paragraf-1">Duvarların toprakla doldurulmuş taş aralarından fışkırmış enez boz otlar görüntüleriyle karartıyordu bahçeyi.</p>

      <p class="paragraf-1">Sarı Kâmil, doğrusu kaç yıl onu yürekten sahiplenmişti. Yeter de artardı bile.</p>

      <p class="paragraf-1">Gezmelere götürmüştü. Gülhane Parkı’ndan çekirdek yiyerek Sarayburnu’na yürümüşlerdi. Geceleri korku duymadan yenilenerek unutarak onunla yatmıştı. Her uzun yol dönüşü elinde yiyecek, onun kapısını çalmıştı. Günler, aylar geçtikçe elleri, karnı, boynu, oylukları duyarlığını kazanmıştı Cevahir’in. Dışarı bahçeye rakı masasını düzenlediğinde bir iki kadeh içip alt perdeden şarkılar söylemişlerdi. Yeni evli diye biliniyorlardı mahallede. Cevahir öylesine her şeyi diri, temiz tutmaya özenmişti ki, geçmişinin belirtisini en küçük bir şeyden görüp bulmanın olanağı yoktu. Aylardan sonra ikisi de sanki nerde tanıştıklarını unutmuşlardı, fotoğrafı bile asmışlardı işte. İki karış toprakta, üşenmeden maydonoz, dereotu, nane yetiştirmişti Cevahir, onları sulamış, diplerini ince çubuklarla kabartıp karmıştı.</p>

      <p class="paragraf-1">Çalışmadığı zamanlar Sarı Kâmil’in ak ütülü gömlekler giymesini istemişti. Küçük ateş ütüsünü yakıp yüzünü alazlayan ütünün sıcaklığında bu gömlekleri ütülemişti. Tüm bunlar bir şeyi sağlamlaştırıp kurmak içindi. İncecik tüylerin ürperdiği gövdesini, Sarı Kâmil’e en yakın olduğunda sıcacık duyurmuştu. Demek ne yapsa uzlaşmazlık yenilmiyordu.</p>

      <p class="paragraf-1">Ağlaması pürüzlü bir tıkanma olup boğazında durdu.</p>

      <p class="paragraf-1">Gözüpekliğinin bu tertemiz odada yitip gittiğini kesin olarak anladı.</p>

      <p class="paragraf-1">Pekiştirdiği bırakılma olayını odanın anılarla süslü, yoksul ama özenli görüntüsü engelliyordu.</p>

      <p class="paragraf-1">Yaşamanın gündelikliği içinde kesinliğin çözülmesine karşı çıktı Cevahir yeniden.</p>

      <p class="paragraf-1">Kalktı, dimdik durdu bir an.</p>

      <p class="paragraf-1">Güvenle yürüdü. Odanın bir yanında girintili perdeyle ayrılmış bölümü mutfak diye kullanıyordu. Perdeyi sıyırdı. Altlarında tek ocak karası olmayan, düzenle asılı tencereleri, tavayı gördü. Bunları görmek büyüttüğü acıyı dayanılmaz bir burulmaya çevirdi. Üç gündür taze tutmaya çalıştığı zeytinyağlı biber dolmalarını bir bakır tabağa aktardı tencereden.</p>

      <p class="paragraf-1">“Ev sahibi kadına vereyim. Boş yere ziyan olmasın” diye düşündü.</p>

      <p class="paragraf-1">Bunu düşünür düşünmez Cevahir artık geri dönemeyeceğini anladı.</p>

      <p class="paragraf-1">Üşenmeden umutsuzluğunu dipsizleştirecek geçmişindeki olmaz görüntüleri bir bir çıkardı. Unutulduğunu sandığı her şey pırıl pırıl yığılmaya başladı belleğine.</p>

      <p class="paragraf-1">Çok ayaklı titrek duyargaçlı, sırtı parlak kabuklu böcekler yokuşun altından, dizi dizi sert kabuklarıyla takırdayarak kirlilik yaya yaya, çevresine doğru tırmanıyorlardı. Çıplak etlerine yürüyorlardı Cevahir’le arkadaşlarının. İçinde kocaman bağırmalar yankılanmaya başladı. Sessiz dudaklarından çıkmayan bağırmaları düzenli hazırlanmasına engel olmuyordu. Eski bölmesine girip çıkan erkeklerin irinli akıntılarla dolu bir yüzey içinde çalkandığını görüyordu.</p>

      <p class="paragraf-1">Nazlıca memesinin ucundan akan kanı dindirmek ister gibiydi. Cinnet dolu kahkahaları kanın acımasızlığını yok ediyordu. Erkekler yan yana sıralanmış eski yırtık kâğıt paraları sallıyorlardı. Dişleri döküktü. Dudakları dişetleriyle karışıyordu.</p>

      <p class="paragraf-1">Kilisedeki atkestanesi ağaçları kupkuru, suyu çekilmiş toprağa yaslanarak ölüyorlardı.</p>

      <p class="paragraf-1 para-style-override-11"><span xml:lang="en-GB">Cevahir işlediği yastık yüzünü katladı.</span></p>

      <p class="paragraf-1">Her şey sustu kafasında, aklık gerildi.</p>

      <p class="paragraf-1">Bahçeye açılan kapıyı kapadı.</p>

      <p class="paragraf-1">Pencerenin perdesini kapıyı aşana kadar çekip örttü.</p>

      <p class="paragraf-1">Oda yumuşak bir loşlukla doldu.</p>

      <p class="paragraf-1">Üstünü değişmek için soyundu.</p>

      <p class="paragraf-1">Güzel, yuvarlak ak boynundan muskası, altını sallanıyordu. Sarı Kâmil hiç de dedikleri gibi tek altınına tamah etmemişti. Gerçi iki olmamıştı altını ama...</p>

      <p class="paragraf-1">Boynundan altını ve muskayı çıkardı.</p>

      <p class="paragraf-1">Üç gündür sedirde serili duran Kâmil’in ak gömleğinin yanına koydu.</p>

      <p class="paragraf-1">Sokaklıklarını giydi. Başına eşarbını bağladı.</p>

      <p class="paragraf-1">Oda kapısını kilitlemeden son bir kez çevreyi gözden geçirdi.</p>

      <p class="paragraf-1">Saatin yanında unuttuğu saç bağını yeniden içeri girip aldı. Onu da gömleğin yanına koydu.</p>

      <p class="paragraf-1">Bu kez hiç bakmadan oda kapısını çekip kilitledi.</p>

      <p class="paragraf-1">Dört basamaklı ahşap merdiveni çıktı.</p>

      <p class="paragraf-1">Ev sahibi olan dul kadının kapısını tıklattı.</p>

      <p class="paragraf-1">Bir süre yumuşak keçe terliklerinin yere değişi duyulan kadın, kapıyı sessizce açtı.</p>

      <p class="paragraf-1">Alışık olmadığı bir saatte kiracısını karşısında görünce kuşku ve telaş dolu bir tedirginlikle:</p>

      <p class="paragraf-1">— Ne o yavrum, hayrola? diye sordu.</p>

      <p class="paragraf-1">Cevahir, konuşursam ağlarım korkusunun yeniden belirdiğini sezdi içinde. Ezik bir sesle, göğsünde yeniden artan kabarmayı tutmaya çabalayarak,</p>

      <p class="paragraf-1">— Ben bir tanıdığa gideceğim de, dedi. Bizimki gelirse anahtarı sizden alsın bir zahmet, bu dolmaları da tadına bakın diye...</p>

      <p class="paragraf-1">Işık kadının ardından doğru Cevahir’in üstüne yığılıyordu. Yüzünün aşırı aklığı kocaman gözlerinin nemliliğini pırıltıya çevirmişti. Kadının başına çattığı bir yemeninin daha da ufalttığı yüzü, loşlukta kıpırtısızdı. Yumuşak bakışlı gözlerinde uzak bir anlamla Cevahir’i süzdü.</p>

      <p class="paragraf-1">— Ya şimdi geliverirse a kızım? Bir iki saat daha bekleseydin, yatıya gidiyorsun madem.</p>

      <p class="paragraf-1">Cevahir’in elinden tabağı aldı. Etlerini yitirmiş yaşlı bir eldi eli.</p>

      <p class="paragraf-1">— Yok teyzeciğim, dedi Cevahir. Sanmam bugünlerde geleceğini. Hadi Allahaısmarladık.</p>

      <p class="paragraf-1">Küçük basamaklara yöneldi.</p>

      <p class="paragraf-1">Kadın kapıyı örtmemişti. Aralarından üzüntülü bir şeyin geçtiğini duydular.</p>

      <p class="paragraf-1">— Vallahi çok sıcak, dedi kadın. Akşamüstü oluyor da bir damla esinti yok. Dolmalara zahmet etmişsin. Eline sağlık kızım. Birkaç gün kalacaksın, ha?</p>

      <p class="paragraf-1">Sokak kapısını açtı, gürültü etmemeye çalışarak sıkıca çekti, kapadı.</p>

      <p class="paragraf-1">Yürümeye başladı.</p>

      <p class="paragraf-1">Uzun süre yönsüz bir yürüyüş tutturdu. İçinde gittikçe büyüyen bir ağıtın sessiz ağlamasını sürdürüyordu. Gözlerinde yaş olmadan, hiçbir anlam değişikliğine uğramayan yüzünde bakışlarında büyüyen yalnızlığıyla ağıt koyulaşıyordu. Genç, taşkın ağzının kıyısındaki büküklük, acı çektiğinin tek belirtisiydi.</p>

      <p class="paragraf-1 para-style-override-11"><span xml:lang="en-GB">Cevahir, İstanbul’un en kalabalık saatlerinde çıkmış yürüyordu. Büyük elektrik direklerinin, kalabalığın, araçlar</span><span xml:lang="en-GB">ın, kat kat binaların, gazete satıcılarının, dükkânların, aşevlerinin, Sirkeci’deki plakçıların, otobüs kalkış yerlerinin oraya dek a</span><span xml:lang="en-GB">ğıtını damıtıp durdu içine.</span></p>

      <p class="paragraf-1">Taşralılığını yıllardır yitirmemiş olan görüntüsüyle aykırı düşen kırmızı yabanıl giyimi, zehir yeşili hırkası, sıcakta, pençe pençe al basan yanaklarıyla Sirkeci Garı’nın orada durdu.</p>

      <p class="paragraf-1">Kimsesizliğini yeniden açığa çıkaran tren seslerini dinledi.</p>

      <p class="paragraf-1">Bir baloncu sıcağı ağırlaştıran eski asker ceketinin altından görünen çıplak, sıska göğsünü zorlayarak, “Balonlar!” diye bağırıyordu.</p>

      <p class="paragraf-1">Ak yeldirmeli bir kadın, bir küçük çocuğu yanağına tokat atarak yüznumaraların olduğu yöne sürüyordu.</p>

      <p class="paragraf-1">Cevahir gözden geçirdi kalabalığı.</p>

      <p class="paragraf-1">Herkes bekleyenine gidiyordu.</p>

      <p class="paragraf-1">“Sahipsizim canım” diye konuştu kendi kendine, “var mı bundan ötesi!”</p>

      <p class="paragraf-1">Konuşmasıyla gözünden iki damla yaşın taşması bir oldu. Hemen elinin tersiyle kuruladı gözlerini.</p>

      <p class="paragraf-1">Köprü’ye doğru akan kalabalığın içine katıldı. Ağır yük kamyonlarını görmezlikten geldi. Yabancıladı kamyonların sesini, Köprü’nün başını tuttu.</p>

      <p class="paragraf-1">Yürümesini yavaşlattı.</p>

      <p class="paragraf-1">Durmadan varan kalkan vapurlardan ince kurumlar saçılıyordu havaya. Köprü’deki çevresini görmez insanların itiş kakışçı gidip gelişine uymadı. Korkuluğun kıyısından sessiz yürümesini sürdürdü. Geride bıraktığı odası şimdi öylesine uzaklaşmıştı ki, günlerdir orada değilmişçesine hızla gerçekliğini yitiriyordu kafasında. İçindeki umutsuzluk kıvamını buluyordu iyiden iyiye. Cevahir de bunu daha da yoğunlaştıracak kötücül düşüncelerinin çökelmesini kolaylaştırıyordu ferahlayarak.</p>

      <p class="paragraf-1">Sarı Kâmil’i ne denli sevdiğini iyice açığa koyan bir iç ürpertisi geçirdiğinde Köprü’nün orta yerine varmıştı.</p>

      <p class="paragraf-1">Durdu, eğildi, denize baktı.</p>

      <p class="paragraf-1">Deniz her yanı kaplamış uzayıp duruyordu şimdi.</p>

      <p class="paragraf-1">Takalar kayıyordu peş peşe.</p>

      <p class="paragraf-1">Arada bir çatana bacasını kırıp geçince Cevahir’in içinde sevinç gibi bir şey ağdıysa da Galata yönüne bakar bakmaz basıldı, ezildi sevinci.</p>

      <p class="paragraf-1">Yeniden denize eğdi kafasını.</p>

      <p class="paragraf-1">Yüreğinin saflığı dupduru yayıldı içine. Saka kuşlarıyla isketelerin doluştuğu çocukluk damını gördü sanki denizin üstünde. Akşamın yavaşça dalgalanarak indiği saatler başlamıştı. Sıcak, denizin serinliğiyle yüzü arasında gidip geliyordu.</p>

      <p class="paragraf-1">Limana giren büyük ak bir gemi uzun uzun, kalın kalın öttü.</p>

      <p class="paragraf-1">Zürefa yokuşunun tüm rengi, sesi dönendi içinde.</p>

      <p class="paragraf-1">Cevahir’in, Sarı Kâmil’le ilk rastlaşma gününde perdenin kıyısından sızan ince günışığı çizildi. Bir kapı sıkıca kilitlendi.</p>

      <p class="paragraf-1">Yabanıl otları araladı, naneleri seçti, ezdi parmaklarının arasında, kokladı. Tozlu somya altlarında unutulmuş, kullanılıp atılmış kirli bez parçaları, ovulmamaktan kararmış ibrikler yeşil yosun basmış sularla dolup duruyordu. Cevahir eline su döktüğünde parmaklarının arasından pis otlar akıyordu.</p>

      <p class="paragraf-1">“Rezil rüsva olmuşum canım ben” dedi.</p>

      <p class="paragraf-1">O günkü ikinci konuşması oldu bu kendisiyle.</p>

      <p class="paragraf-1">Ama bu kez gözleri yaşarmadı.</p>

      <p class="paragraf-1">Akşam inerken denizde kıpırtı kalmamıştı.</p>

      <p class="paragraf-1">Cevahir denizin serinliğine doğru iyice sarkmaya başladı.</p>

      <p class="paragraf-1">Köprü çok yüksekti denizden.</p>

      <p class="paragraf-1">Serinliğin yaklaştıkça artacağını bilirdi.</p>

      <p class="paragraf-1">Gücünü yitirdiğinde kuyuya doğru yüzünü tuttuğu zamanlarla birleştirdi denizi.</p>

      <p class="paragraf-1">Belinin yarısına kadar eğildi olanca gücüyle, büküldü.</p>

      <p class="paragraf-1">Kemikleri demire yapışıp yassıldı, acıdı.</p>

      <p class="paragraf-1">Acıyı tutmadı içinde Cevahir.</p>

      <p class="paragraf-1">Serinlik koyu mavilikle birlikte artıyordu gittikçe, kunduralarını çıkardı, bir an ardına baktı, kısacık.</p>

      <p class="paragraf-1">Gövdesini boşluğa verdi verdi...</p>

      <p class="paragraf-1 para-style-override-11"><span xml:lang="en-GB">Cevahir’in demin denizi gördüğü yerden bir adam geçti. Sigarasını yere atıp ezdi.</span></p>

      <p class="paragraf-1"><span xml:lang="en-GB">Elektrikler yandı.</span></p>

      <p class="paragraf-1 para-style-override-12"><span class="char-style-override-9" xml:lang="en-GB">Eylül 1971</span></p>
    </div>
  </div>
</body>
</html>
