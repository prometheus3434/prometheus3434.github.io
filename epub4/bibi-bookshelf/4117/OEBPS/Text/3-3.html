<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>3-3.html</title>
  <link href="../Styles/template.css" rel="stylesheet" type="text/css" />
</head>

<body>
  <div id="x3-3.html" xml:lang="tr-TR">
    <div class="Basic-Text-Frame-1">
      <p class="split"></p>

      <p class="anabaslik" id="toc_marker-4">Kırlangıç Balıkları</p>

      <p class="paragraf-1">Gecenin iyiden bastırdığı, gazinolarda şarkıların başlamasından anlaşılırdı. Büyük asfaltın böldüğü deniz kıyısının kalabalığı, yaz gecelerinin gevşek dalgalanışı içinde gider gelir, balıkçıların ağlarını yaydığı yerlere basmamaya özen gösterirdi. İlerleyen karanlıkta kırmızı balıkçı tablalarındaki karidesler, pavuryalar küçük ampullerin aydınlığında kıpırdarlardı. İstakoz sepetlerinin yığıldığı köşelerden ağırlaşmış bir deniz kokusu yayılırdı çevreye. Yeşil salataları turplarla limonları sepetlerine dizmiş seyyar satıcılar, özel arabalarıyla gelip balıkçılardan alışveriş edenleri gözlerler, “Su küpü bunlar, su!” diye bağırarak yanaşırlardı hemen. Balıkçı meyhanelerinin içinden dinmez gülmeler duyulurdu gecenin boşluğunda. Birden her şeyin susmasına rastgelen bir anda, bazı sözler açıkta kalırdı. Yaz gecelerinin denize sarkan koca koca yıldızları, ayın doğuş yerini belirleyen gümüşlenme genişlemedikçe pırıl pırıl yanıp sönerdi.</p>

      <p class="paragraf-1">Her yaz böyleydi kıyıda.</p>

      <p class="paragraf-1">Balıkçılar yıkılan duvarlara, değiştirilen yollara, yeni kurulan iskelelere, elektrikli trene, surların sığınma yerleri sayılacak bildik kuytuluklarının yok edilmesine hep uzaktan bakmışlardı. Onlar için değişmeyen yaşama koşulları, dışlarında gelişen her şeyi yabancılamalarını kolaylıyordu.</p>

      <p class="paragraf-1">Bu yazın son değişikliği büyük, turistik bir otelin açılmasıydı, bununla ilgilenmişlerdi ilk kez. Çünkü otelin yöneticileri balık alabilmek için onlara başvurmuş, mevsim balıklarının ilk anlaşma yapan alıcıları olmuşlardı. Bu yıl artık kalkanları, gümüş balıklarını, mercanları, kolyozları satacakları oracıkta hazır bir yer vardı. Ama bu alıcılar kolay beğenmiyorlardı.</p>

      <p class="paragraf-1">Haziran sonuna doğru otelin müşterileri için kalkan vaktinin geçtiğinden söz etmişlerdi. Erkek bile olsa balığın tadında belli bir sulaşma vardı. Çok az çıkan kalkan yavrularına iyi para vereceklerini söylemişlerdi. Her sabah dalyandakilerle ağ avcıları arasındaki konu buydu.</p>

      <p class="paragraf-1">Çok güç elde edilirdi kalkan yavruları. Aslında bunlar yumurtaydı. Bunların iki yüz elli gramdan bir kiloya varanına kalkan yavrusu denirdi. Daha küçüklerinin satışı otel için düşünülemezdi. Karides ve pavuryayı da pek tutmuyor, “Kaya pavuryası bunlar” diyorlardı, “levrek tadı vermiyor.”</p>

      <p class="paragraf-1">Bu tür konuşmalardan beri, otelin giren çıkan müşterilerine artan bir ilgi duymaya başlamışlardı balıkçılar.</p>

      <p class="paragraf-1">Yeni arabaların yanı sıra, uzun yoldan geldiği tozundan anlaşılan yabancı plakalı arabaları da gözlüyorlardı. İçlerinden inenlerin çoğu bir bayram yerine gelmişçesine yanına yöresine anlamsız gülümsemelerle bakınıyor, yıkmalara onarmalara karşın yoksulluğu sur duvarlarından taşan evlerin eğri çizgilerini hemen görüyorlardı. Tahtaboşlara asılı duran çamaşırlar, yeşillendirilmiş köşelerdeki banklarda oturan semtin yoksul insanları uygarlıklarının tadını yeniden duyuruyordu yabancılara. Balıkçılar kadınların çoğunu beğeniyorlardı. Uzun bacaklı, dolgun göğüslü, dar sırtlıydılar. Omuzlarından bacaklarının en göz alan yerine dek açık bırakan giyimleri içinde kıyı boyunca geziniyorlardı. Erkeklerse yüzlerinden eksilmeyen gülmeleri, ellerinde film makineleri, dört dönüyorlardı. Nerde aşırı yoksul birini görseler hemen filmini çekmeye başlıyorlardı. Geceleri alaturka şarkılar okunan gazinolara topluca gidip, türlü yiyeceklerle bezenmiş masalarında rakı içerek çevrelerini olağanüstü bir ilgiyle toparlayıp izleme çabalarını sürdürüyorlardı.</p>

      <p class="paragraf-1">Ağustos ayının en sıcak gecelerinden biriydi. Lunaparktan gelen çığırtkanların sesini bastıran bir erkek şarkıcı kaybettiği sevgilisinin yalancılığını yalvar yakar söylüyordu şarkısında.</p>

      <p class="paragraf-1">— Bu herif de gece böyle bağırmaktan birgün çatlayacak... dedi İlyas Reis.</p>

      <p class="paragraf-1">İki arkadaşıyla ateşe vurdukları balık çorbasının pişmesini bekliyorlardı. Hıdır, Karadenizli olduğunu belirten şivesiyle gülüş dolu:</p>

      <p class="paragraf-1">— Çatlamaz, dedi. Her kim ki çatlayacak, böyle yırtınmaz. Hayvan değil ya bu, aklı vardır elbette. Bana sorarsan, ben o sarı karının sesine vurulmuşum.</p>

      <p class="paragraf-1">Mehmet, karanlığın içinde, sessiz oturuyordu.</p>

      <p class="paragraf-1">Denizin kumsala ince ince çarpışını dinliyordu bir süredir.</p>

      <p class="paragraf-1">Ağ çekmekten, küreklere dayanmaktan, sepet sepet balığı bir yandan bir yana aktarmaktan, sırtı, kolları bu saatlerde bitikleşiyordu. Meyve sandığına kurdukları rakı masasına uzanıp bardağını aldı, susuz, uzun bir yudum çekti.</p>

      <p class="paragraf-1">Yönünü iyice denize verdi.</p>

      <p class="paragraf-1">Ay daha çıkmamıştı.</p>

      <p class="paragraf-1">Yumuşak bir karanlık takaların gölgelerini aşıp gittikçe koyulaşıyordu.</p>

      <p class="paragraf-1">İkinci yudumunu aldığı içki yavaş yavaş etkisini göstermeye başlamıştı. Yorgunluğu kafasından siliniyor, onlara doğru taşan şarkılar duyarlığını artırıyordu.</p>

      <p class="paragraf-1">İlyas Reis tanıdık gürültülerle çorbayı boşaltmaya girişmişti; ekmeği de o bölerdi ortasından, önce ikiye, sonra dörde. Çünkü bu gece Zarife de gelecekti.</p>

      <p class="paragraf-1">Mehmet, Zarife’yi düşününce, onu şimdiye dek çıplak görmediğini fark etti. El yordamıyla aklında kalan, tuttuğunda ince, terlemiş, kaygan çukur beliydi. Belkemiğinin birbirine geçen belirgin kemik yapısı, bir de ucuz sabun, taze bisküvi kokan saçları.</p>

      <p class="paragraf-1">— Hadiyin, dedi İlyas Reis, yengemiz handiyse çıkar gelir.</p>

      <p class="paragraf-1">Aralarında en yaşlıları İlyas Reis’ti. Kıyının ilk günlerini bilen ve o günleri hiçbir şeye değişmeyeceğini söyleyen. “N’oldu yani be yahu? Yolu genişlettiler, tadı mı kaldı? Gençliğimizde salaş gazinolarda, Ermenilerin yaptığı Allah dedirten mis gibi uskumru dolmaları. Bir küçük açardık yetip artardı gecenin hepsine. Şimdiki rakıları vallahi imbikten geçirmiyorlar, anam avradım olsun böyle. Gerçi biz de yaşlandık. Elliyi tutup aştık. Gözümüzün ışıltısı yitti gitti. Akıntı çağanozu gibi denizde aynı yere nişan koymak davasına düşüyoruz. Gene de eskiden daha güzeldi buralar. Yeni yeni insanları sürüverdiler üzerimize şimdi. İyi değil bu, iyi değil! Paranın da, insanın da değeri kalmadı. Ulan otele gidiyoruz da balık teslimine, bize kuçu kuçu muamelesi yapıyorlar, şöyle dur, dışarıda dur, şimdi hesabını veririz, diyerekten sürüyorlar adamı. İşi Mehmet’e devrettim de kanımın kurumasına son verdim. Ne de olsa genç canım. Hem afillidir de. Bizim ağzımızda diş kalmadı yahu.”</p>

      <p class="paragraf-1">İlyas Reis güldüğünde alttaki iki sivri dişi görünürdü. Parlayan mavi gözleri, çok içki içmenin belirtilerini taşıyan kılcal damarlarla bezeli yanık yüzündeki dost, tanıdık anlam, ilk görende güven yaratırdı. Mehmet’le üç yıldır aynı kayıktaydılar ve Mehmet’e sormamıştı neredendir, nerelidir diye. Oysa Hıdır’a takılırdı durmadan.</p>

      <p class="paragraf-1">Rize’nin köylüklerinden olduğundan tut, kaç çocuklu olduğuna dek bir bir öğrenmişti sorup. Mehmet’le konuşulurdu da, Mehmet konuşmazdı.</p>

      <p class="paragraf-1">Sandığın çevresinde sıkılaşıp ilk kaşık çorbalarını aldıklarında birden Zarife belirdi.</p>

      <p class="paragraf-1">Haftada iki gece gelip sessiz, geldiği yön belirsiz çökerdi aralarına. Üstüne sinmiş bisküvi kokusu, onların yıkanmamış giyimlerindeki balık, yosun, ter karışımı havayı bastırır, ılık duygular verirdi üç erkeğe de.</p>

      <p class="paragraf-1">Hıdır, Zarife’ye hiç bakmaz, “Hanım, hayrola, nerde kalmışın canım” derdi. “Çorba soğuyacak.”</p>

      <p class="paragraf-1">Zarife’nin Mehmet’i bulup da buraya gelmesinin ikinci ayı dolmuştu ve Hıdır gene de karanlıkta bile ondan yana bakmıyordu.</p>

      <p class="paragraf-1">— Geciktim mi? dedi Zarife.</p>

      <p class="paragraf-1">Sesi en alttan alınmış bir konuşmanın zor duyulurluğu içinde bir süre yanıtsız kaldı.</p>

      <p class="paragraf-1">İlyas Reis bağışlayıcı,</p>

      <p class="paragraf-1">— Yok tam zamanıdır. Bu sabah epey iskorpit balığıyla bir de vakti geçmiş lüfer ayırdık kendimize. Vurduk balık çorbasını. Ağustos başında artık lüfer çekilir. Ulan Mehmet, şaşıyorum şu oteldeki herife. İlle de lüfer tutun dediydi geçenlerde. Etme anam babam dedim. Hem sizin müşterileriniz kuşsütüyle beslenir, hem de en olmadık balıkları ister dururlar. Ne huylu insanlar canım bunlar. Ağustosta lüfer olmaz artık, balıkların güzeli kırlangıç balığına he deyin siz, dedim de herif diretti durdu. Parasıyla, parasıyla, diye.</p>

      <p class="paragraf-1">Mehmet ağzındaki iri lokmasının kapadığı sesiyle konuşmaya katıldı birden.</p>

      <p class="paragraf-1">— Parasıyla, parasıyla ama balıkların da keyfine paralarıyla karışamazlar ya, haydi bize karışıyorlar diyelim. Şöyle üstten üstten edalanıyorlar. Ne istermiş daha müşterileri soralım beye? Yumurtadan çıkmamış, kayasında üreyen balıkları mı yemek istiyorlar? Ondan o karılar adamın üstüne gelir gibi hep. Morukları da hâlâ dudaklarını boyayacak kadar gönül hoşluğu içindeler. Yani hiç keyiften düşmüyor bu karılar.</p>

      <p class="paragraf-1">Kanında bir dönme oldu Mehmet’in.</p>

      <p class="paragraf-1">Karşısında Zarife’nin koyulaşan görünümüne baktı.</p>

      <p class="paragraf-1">Asfalt boyunca uzayan floresanlı elektrik direklerinden gelen aydınlık Zarife’nin başına bağladığı örtüyü parlatıyordu.</p>

      <p class="paragraf-1">“Hem orospu hem başını Allahın sıcağında örter, bacağına da iplik çorap giyer” diye düşündü.</p>

      <p class="paragraf-1">Bazı geceler geldiğinde karanfil çiğnerdi yemeğin üstüne Zarife. Basma giyiminin cebine elini sokup balık çorbasıyla taze soğan yedikten sonra kalan kokuyu bastırmak için birkaç karanfil atardı ağzına. Bunu düşünmek bu geceki yaklaşmalarını ısıttı içinde Mehmet’in.</p>

      <p class="paragraf-1">Hıdır şapırtıyla içtiği çorbasını hepsinden önce bitirip tahta sandığın altından bir ekmek daha çıkardı, böldü. Deminki düzene göre dağıttı.</p>

      <p class="paragraf-1">Zarife istemem demedi.</p>

      <p class="paragraf-1">Üç erkeği de şaşırtacak bir iştahla yemesini sürdürdü. Hıdır ekmeğine soğanla turpu katık etti.</p>

      <p class="paragraf-1">Aralarında Zarife’nin olduğu geceler konuşmalar kısa ve yabancı olurdu. Hıdır yemek yemesi bitince bir sigara yakar: “Ben şöyle kahveye doğru yollanayım. Bizim bulayım Pazarlıları, geçeyim dalgamı” derdi.</p>

      <p class="paragraf-1">Oysa Zarife olmasa üçü birlikte kalkar, özenle onarıp serdikleri ağlarını şöyle bir gözden geçirip gazinoların oraya yürürlerdi.</p>

      <p class="paragraf-1">Deniz nemi yüklü ağaçların arasından geçirilmiş renkli ampullerin ışıkları kadınlı erkekli kalabalığı aydınlatırdı. Masa diplerine dolaşan yılgın kediler, çabuk garsonlar, kısa kollu giyimlerin açıkta bıraktığı yanık kollarının ansızın görünen gölgeli koltuk altlarıyla kadınlar yığışırlardı gazinolarda. Sıcağın yoğunlaştırdığı pudra, dudak boyası, parfüm kokularının esintiyle çevreye uzayıp yayılmasını kendilerine nedenini açıklayamadıkları bir itki ve öfkeyle içlerine çekerlerdi. Kolay yaşamanın getirdiği yuvarlak çizgileri taşıyan erkeklerin sarhoşlukları içinde yılışık, utanmaz davranışlarıyla kadınlara yaklaşmaları açık seçik görünürdü.</p>

      <p class="paragraf-1">Bolluk ve kaygusuzluktan öteye hiçbir anlam taşımayan kıyının bu yazlık havasını yadırgayarak, gene de çocukça bir tat almayla duyarlardı. Bu zengin yaşama rengini balıkçılar gibi seçip değerlendirecek başka kimse yoktu oralarda. Gün doğmadan denizin, gazinoların, yolların, hattâ göklerin boşluğuna hep onlar tanıktılar. Geceden kalmış eğlence artıklarını toparlayıp temizleyecek çöpçülerin, çöp kamyonlarının gelmesinden çok önceydi balığa çıkmaları. Önlerinde uçuk mavi ince ufuk çizgisiyle biten duru denizi, alabildiğine uzayan gökte tembel tembel yer değiştiren ak bulutların belirmesini balıkçılar görürlerdi herkesten önce. Çöp bidonlarının çevresine toplanmış kedilerle köpeklerin çekişmelerini, sabah yelinin ince kıpırtılarla oynatmaya başladığı gazinoların önündeki atılmış kâğıtların çıkardığı hışırtıları duyarlardı.</p>

      <p class="paragraf-1">Balıkçıların düzenli çalışmasının basık gürültüleri, kısa konuşmalar, kıyı boyunca sürüp giden yalnızlığı zedelemezdi.</p>

      <p class="paragraf-1">Çakılların düzensiz iniş çıkışını çıplak ayaklarında duymak, Mehmet’i yaz sabahlarında coştururdu. İşini daha içten kavrar, bir şeyler söyleme isteğini, tümünü hiçbir zaman öğrenemediği piyasa şarkılarını birbirine ekleyip anca kendi duyabileceği yükseklikte söyleyerek yatıştırırdı.</p>

      <p class="paragraf-1">Martıların boş, anlamsız yüzleriyle kıyı boyuna, iskeleye, dalgakırana çizdikleri aklığı güneş yükseldikçe gözleri kamaşarak izlerdi. O anlarda gençliğinin engellenemez itişini duyardı yüreğinde. Yaz boyu hiç ayakkabı giymezdi.</p>

      <p class="paragraf-1">Kışın bile denize çıktıklarında iskarmozlarda gıcırtıyla dönen küreklere asılırken gövde dengesini, çıplak ayaklarını uzun balıkçı kayığının geçme orta tahtalarına dayayarak duyardı ancak. Toprağın, denizin özgürlüğü içinde ayakları gelişmiş, büyük, sağlamdılar. Mehmet’i kim görse yıpranmış olan, ama gücünü de yıpranmışlığından alan bu ayakların iriliğine, basış pekliğine şaşardı. Balıkçılar, kışların çileli, kıyıcı soğuğunu unuturlardı yazın. Rakılarını içip, kıyının aralıksız eğlencesinden kendilerine de pay çıkararak silik ama bitmeyen bir katılma duygusuna kapılır giderlerdi.</p>

      <p class="paragraf-1">— Ben toplayıvereyim şunları, dedi Zarife.</p>

      <p class="paragraf-1">İlyas Reis doygunluktan gevşemiş, çakıllara boylu boyunca uzanmıştı.</p>

      <p class="paragraf-1">Arada ağzındaki sigaranın kızılı parlıyordu solukladıkça.</p>

      <p class="paragraf-1">— Elhamdülillah, dedi. Yaşa be Zarife kız! Topla. Eline sağlık. Senin insan azmanı doyup da bitirdiyse yemesini. Ben de şöyle bir gövdeyi dinlendireyim.</p>

      <p class="paragraf-1">Mehmet kâsesinde kalan son iskorpit kafasının kulak artlarını emip taze ekmekten büyük bir parça kopardı dişleriyle.</p>

      <p class="paragraf-1">Kâseyi itti.</p>

      <p class="paragraf-1">Karanlıkta Zarife, alışkın, kâseleri, kaşıkları topladı.</p>

      <p class="paragraf-1">Deniz kıyısına doğru yürüdü.</p>

      <p class="paragraf-1">Mehmet rakısını da bitirdi.</p>

      <p class="paragraf-1">Ağzında iyi temizlenmemiş balığın karasından kalan acımsı eti sezdi.</p>

      <p class="paragraf-1">— İyi kadın bu, dedi İlyas Reis. İyi ya, ne fayda hep de gece geliyor. Pek çıkaramadım gençliğinin ne kadara vardığını. Ama kalkışı, oturuşu çabuk. Genç epey bana sorarsan. Eğilip doğrulduğunda kemikleri çıtırdamıyor. Bizim gibi romatizma sarmamış etini kanını. Ama dedim ya, renginden, ruhundan haberimiz yok... Ha, Mehmet ne dersin?</p>

      <p class="paragraf-1">Mehmet karanlıkta yatan İlyas Reis’in yüzünü aradı gözleriyle.</p>

      <p class="paragraf-1">— Görsek n’olacak şunun şurasında? Yaptığı işi biliyoruz ya... Genç dediğin gibi. Kolları diri diri geliyor ele.</p>

      <p class="paragraf-1">Sarhoşluğu iyice yayılmıştı gövdesine.</p>

      <p class="paragraf-1">Zarife’nin gittiği yöndeki dertop eğilmiş duran koyuluğuna baktı.</p>

      <p class="paragraf-1">Kanının kızıştığını belirgin duydu.</p>

      <p class="paragraf-1">Ayağa kalktı.</p>

      <p class="paragraf-1">İlyas Reis de doğruldu.</p>

      <p class="paragraf-1">Mehmet, İlyas Reis’in Zarife’nin geldiği geceler niçin Hıdır’la balıkçı kahvesine gitmediğini düşündü ansızın. Zarife’nin açık seçik bilmediği yüzü, gövdesinin dış çizgileri, beklemediği bir tutkuya dönüştü. Sevginin sözü bile edilemezdi, bu garip duygu devinmesinin birden patlayıvermesinde. Olsa olsa çok içkiden günboyu güneşin ısıttığı sırtında, bacaklarında taşkınlaşan, harcadığını sandığı gücünün yeniden birikivermesindendi. Hem İlyas Reis onu severdi. “Mehmet be oğlum, yabanın tekisin orası açık ama... Velakin nedense sözüm boşa gitmiyormuş sanırım, senle iki satır konuştuğumda. İhtiyarladık. Balıkçı kısmı tez ihtiyarlar. Balık çorbasına yumulduğundan dişe de gereksinmez. Alıştık gitti üç yılda birbirimize. Eh, sen de erkek oldun artık. Geldiğinde delikanlıydın. Benim kemiklerim kısılırken seninki kavileşip uzadı.”</p>

      <p class="paragraf-1">Mehmet düşündüklerinin utancını akıttı içinden.</p>

      <p class="paragraf-1">— Yollayayım şunu, Reis, dedi. Karnı doydu. Sıkıştırayım eline bir iki buçukluk. Senle vuralım gazinoların oraya. Seyrimizi alıp kahveye... Bir iki el pişti ha?</p>

      <p class="paragraf-1">İlyas Reis, karanlıkta sigarasının aşındırıp yok etme ucuna getirdiği zor duyulur sesiyle uykulu yanıtladı:</p>

      <p class="paragraf-1">— Ulan deli! dedi. Ulan delibozuk. Güneş, içki, gece... Karşıdan da bedavasına aşkı-ı hasret şarkıları. Deli misin lan? Fukaraysan erkek değil misin yani? Ben şimdi bi yol sızacağım... Git konuşturma beni... Gençsin be oğlum, unutma, genç...</p>

      <p class="paragraf-1">Zarife elindeki kapları sandığın üstüne bıraktı.</p>

      <p class="paragraf-1">Mehmet’in yanında durdu.</p>

      <p class="paragraf-1">İnip çıkmanın artırdığı soluklanması duyuluyordu.</p>

      <p class="paragraf-1">Hiç konuşmadan takaların yanaştığı iskelenin yönüne yürüdüler.</p>

      <p class="paragraf-1">Takalara yaklaştıkça, denizin nemi üstlerine alçalıyordu.</p>

      <p class="paragraf-1">İki aydır Mehmet bu yürüme süresinde tutamadığı bir aksilenmeye kapılıyordu. Kadını hiç tanımaz saysa da kendini gene ona öfkelenecek alıntılar çıkarıyordu kafasından.</p>

      <p class="paragraf-1">Atardamarlarının dışardan duyulacak sanısını veren dolgun vuruşlarını bastırmak ister gibi:</p>

      <p class="paragraf-1">— Çok sıcak bu gece, dedi.</p>

      <p class="paragraf-1">— Hı, ya...</p>

      <p class="paragraf-1">Zarife, Mehmet’in sesindeki öfke yükünü hemen anlamıştı. Korunaksızlığının bilinci içinde alttan alan sesiyle bir iki ünlemin ötesine vardırmadı konuşmayı.</p>

      <p class="paragraf-1">Öğrenmişti, takaların dibine varana dek susmak gerekiyordu.</p>

      <p class="paragraf-1">Kuma dönüşecek gibi incelmiş bir çalılığın üzerine oturdu.</p>

      <p class="paragraf-1">Başındaki örtüyü çözüp dürdü.</p>

      <p class="paragraf-1">Çoraplarını sıyırdı, paça lastiklerinin içinde topladı, büktü. Basmasının cebinde kalan karanfilleri attı ağzına. Çiğnedi, soluğunu havaya saldı.</p>

      <p class="paragraf-1">Mehmet yanına oturdu.</p>

      <p class="paragraf-1">Takaların kesin koyuluğu karanlığa çizilmişti. Birinin başaltında yanan bir ışık hiçbir yana taşmadan duruyordu öylece. Çalgı sesleri epey uzaktaydı şimdi. Ötelerde bir sandalda çekilen küreklerin suyu bölüşünden gelen şıpırtılar serinlik duygusu yayıyordu geceye.</p>

      <p class="paragraf-1">Mehmet elini uzattı, Zarife’yi tuttu. Elleri misinaların açtığı yara kesiklerinin katı deri çıkıntılarıyla doluydu.</p>

      <p class="paragraf-1">Zarife yorgun çözüldü.</p>

      <p class="paragraf-1">İçinden isteğe benzer bir şey çabucak geçip gitti.</p>

      <p class="paragraf-1">Sevişmelerinin sonuna doğru, olduğu yerden kaydığını, denize giren ayaklarından anladı. Denizin tabanlarını ıslatıp çekilmesi yüreğini tanımadığı bir mutlulukla doldurdu.</p>

      <p class="paragraf-1">Mehmet’i okşarmış gibi iteledi.</p>

      <p class="paragraf-1">Yana kayan adamın çıplak gövdesinin sıyrılmasını bunaltıcı, dayanılmaz bir sıcak gibi yeniden duydu.</p>

      <p class="paragraf-1">Hiç beklenmedik bir davranışla eğilip Mehmet’i yanağından öptü.</p>

      <p class="paragraf-1">Zarife bunu yapar yapmaz umulmaz bir yakınlık kurulduğunu anladı aralarında. Oysa günlerce düşünüp de çaredir diye bulduğu şeyi söylemesini engelleyecekti bu davranışı.</p>

      <p class="paragraf-1">Mehmet kıpırtısız, koyu, kimsiz kimsesiz duran gecenin içinde görünmüyordu. Asfalttan geçen araçların sesi duyuluyordu yalnız. Kumsalın bırakılmışlığına ters düşen bu sesleri Zarife anlatılmaz uzaklıklarda düşünüyordu.</p>

      <p class="paragraf-1">Mehmet sigara yakıp ona uzattı.</p>

      <p class="paragraf-1">Zarife aldı, ilk içine çektiğinde kuru uydurmaya benzer bir öksürüğe tutuldu.</p>

      <p class="paragraf-1">— Ne o? Hiç içmez misin sigara? dedi, Mehmet.</p>

      <p class="paragraf-1">Zarife içindeki batıcı katılığın bir ucundan gevşeyip indiğini sezdi.</p>

      <p class="paragraf-1">— Para mı var ki sigaraya ayıracak. Şimdilerde fabrikaya ucuzuna kız çocuğu almaya başladılar. Tısımız çıkmıyor. Bir de sigara... Olur mu ya, Mehmet?</p>

      <p class="paragraf-1">Mehmet der demez açık saçıklık, kadınlık sarıverdi Zarife’yi. İlk kez adını alıyordu ağzına.</p>

      <p class="paragraf-1">— Kaç yaşında varsın, Zarife? Seni şöyle bir gündüz gözüyle görmedim. İlk beni çağırdığında beraber buraya yürüdüğümüz gece tren köprüsünün ardında çelimsiz, çocuk benzeri duruyordun. Hiç aklıma gelmemişti...</p>

      <p class="paragraf-1">Sustular.</p>

      <p class="paragraf-1">Mehmet’in doğrulup yüzüne eğildiğini çakıllardaki seslerden anladı Zarife.</p>

      <p class="paragraf-1">Ağzından öpeceğini sandı.</p>

      <p class="paragraf-1">Şimdiye dek geçmiş gecelerine aykırı şeyler olmaya başlamıştı aralarında. Çünkü onlar aralarındaki her şey bitince hemen kalkarlar, Mehmet, İlyas Reis’in oturduğu yöne yürüyüp giderdi. Zarife yokuşlaşan yumuşak toprak sırtı aşar, birden kendini kıyının gürültücü kalabalığının arasında bulurdu.</p>

      <p class="paragraf-1">Mehmet ağzından öpmedi, yalnızca yanağını okşadı.</p>

      <p class="paragraf-1">Sert şeylere dokunmaya alışık eli yadırgadı, pürüzlü gezindi yanağında Zarife’nin.</p>

      <p class="paragraf-1">— Gelmez ya... İsteyerek mi bu yollara düştüm sandım? İlk sensin desem inanmazsın. Yirmi beşimdeyim ama daha çok dururum görünüşte. Vardığım adam işçiydi. Aldığını çarçur mu ederdi, yoksa o da benim gibi kazanamaz mıydı, bilmem? İki boğaz toparlanamadık bir türlü. Kodu gitti beni oğlumla. Oğlan okur. Dokuzuna vardı bu yıl. Sünnetini bile yapamadık. Bu işi zorla üstlendim. Kolay sanma! Ama senle korktuğum gibi olmadı hiç... Konuşmazsın, sormazsın. Yetmiyor... Para...</p>

      <p class="paragraf-1">Zarife, konuşmasının burasında kökten bir şeyin değiştiğine, orospuluğu bu sözleriyle kesinleştirdiğine inandı. Konuşma gücünü yitirip sustu.</p>

      <p class="paragraf-1">Mehmet kırk kulaç dipteymişçe kulaklarına vuran sessizliğin zonklamasını duydu. Sanki denizdeydi... Deniz dibi hayvanları kaygan kabarcıklarla süsleyerek koyuluklarda döneniyorlardı. Zarife’ye yakınlığını çabucak açtı. Boylu boyunca yüzüstü çakıllara yattı. Yorgunluğu yenilendi. Çürümüş çöp kokularını sürüp gelen yel, yüzünden geçti.</p>

      <p class="paragraf-1">Zarife oturdu, çoraplarını bir elinden ötekine geçirdi. Utanması silinivermişti. Sap boyunlu oğlu, dirsekleri yamalı, incelmiş okul önlüğüyle soluk belirdi gözlerinde. Bir tabağın içine sabah yesin diye dizdiği koca bir ekmek parçasıyla yağı yitmiş zeytinleri düşündü. Oğlunun sıska boğazından geçen kuru yemekleri kendi yutarmışça zorlandı. Fabrikadan göğsüne sokarak çıkarabildiği bir iki bisküviyi düşündü. Eve varana dek göğüslerinin ısısından yumuşayıp pelteleşiyorlardı.</p>

      <p class="paragraf-1">Çoraplarını giymeye başladı.</p>

      <p class="paragraf-1">Hemen çıkıp gitme, kurtulma düşüncesine sarıldı.</p>

      <p class="paragraf-1">Deminki, sevgiyi andıran şeyler olmamıştı sanki.</p>

      <p class="paragraf-1">Mehmet’in sert, acemi okşamasının getirdiği aydınlık silinmişti bile çoraplarını giymesini bitirince. Diklendi oturduğu yerde.</p>

      <p class="paragraf-1">— Ne sandın ya? Bir senden aldığımla olmuyor. Daha adam bulmalıyım. Hem senin gibi sessiz, beni etrafa yaymayacak. İyi iyi... Öteye çekiliverdin değil mi? Deli gençlik, o herife de he dediğimde benden yürekli çıkar bellemiştim. Üste bir de çocukla savdı başından beni. O bunu yapınca ben namussuz oluyorum, orospu oluyorum. Kendi karnını doyuramayan adamın sevda nesineymiş? Kolay mı sanıyorsun, köprü dibine ilk adama çıktığım günü? Seni niye seçtim? Ha şimdi dersin ki, yakışıklıyım, aslan gibiyim. Hadi canım... İyi zamanlarımın tanıdıklarına benziyordun. Yadırgamadım da... Ben kadınlığımı yitireli yıllar var. Arada depreştiğinde bir şeyler gülerim kendime. Deli karı derim, hâlâ akıllanamadın mı? Bana acırsın sandım. Tanıdığın, bildiğin öteki balıkçıları bana dersin de hiç olmazsa karakollara düşmeden açlığımıza bir yol yordam buluruz diyeydi... Ya! erkekliğine dokundu... Bu mu orospuluk, üç aydır saçlarımı taramıyorum. Ne bilirsin sen yirmi beşinde kuruyuvermeyi... Artık bıktım. Kir pas içindeyim. Sen dua et bisküvi kokularına, yoksa... Hadi ver paramı. İş bitti... Hadi, hadi...</p>

      <p class="paragraf-1">Zarife’nin sesi yükseliyordu gittikçe. Yükseldikçe yumuşaklığını yitiriyor, sert, uyuşmaz oluyordu.</p>

      <p class="paragraf-1">Takaların yanaştığı beton iskelenin orada çıplak ayakla koşuşan bir kalabalık belirdi birden. Bunlar turistik otelin müşterileriydi. Ayın çıkmasına doğru denize girmek için gelmişlerdi. Birbirlerini iterek, şakalaşarak, gülerek, iskelenin bir ucundan öteki ucuna koşuyorlardı. Kadınların gülüşleri arada kısılıyor; nazlı, çağrı dolu ünlemlere dönüşüyordu.</p>

      <p class="paragraf-1">Zarife ayağa kalktı.</p>

      <p class="paragraf-1">Yanındaki adamın sessizliği öylesine yoğunlaşmıştı ki, bir an onun orada olmadığı sanısına kapıldı.</p>

      <p class="paragraf-1">Bağırarak, kendini koyuvererek sürdürdüğü konuşmasının arasında gitmiş miydi yoksa?</p>

      <p class="paragraf-1">— Mehmet, dedi. Mehmet... Orada mısın? Cevap ver. Ne diyeyim yani, ne yapayım? Sen erkeksin... İşti, balıktı, sandaldı, rakıydı... Ben öyle miyim ya? Bir de oğlan bıraktı başımıza. Cevap ver. Tabii yapacağım. Hem sen kim oluyorsun? Adam yerine koyup da beni, iki söz ettin mi iki aydır? Hadi paramı ver, gideyim...</p>

      <p class="paragraf-1">Mehmet’in doğrulmasıyla elinin inmesi bir oldu.</p>

      <p class="paragraf-1">Zarife yeniden yere çöktü.</p>

      <p class="paragraf-1">Ağlamaya başladı.</p>

      <p class="paragraf-1">İnce bir çocuk ağlaması tutturdu.</p>

      <p class="paragraf-1">İçini çeke çeke ağlıyordu. Ağlaması sürdükçe yanağındaki tokadın yeri ısınıyor, boynuna doğru yayılıyordu acısı.</p>

      <p class="paragraf-1">Mehmet, Zarife’nin ağlaması kısa iç çekmesine dönünce oturdu tam Zarife’nin yanına.</p>

      <p class="paragraf-1">Onu göğsüne doğru çekti.</p>

      <p class="paragraf-1">Yüzünün her yanını öpmeye başladı.</p>

      <p class="paragraf-1">Bilmediği acılı, bağlılık, koruma duyguları Zarife’yi üst üste öptükçe boylu boyunca sarıyordu Mehmet’i. Yabanıl, kapalı yüreğinin atışları göğsünü zorluyordu.</p>

      <p class="paragraf-1">Bu gece geçirdiği durmadan değişen, tanımadığı duygu yenilenmeleri kendisine güç ve mutluluk veriyordu. Güçlülüğüne Zarife’yi sardıkça daha çok inanıyor, kollarıyla doladığı kadının küçülüp yok olurcasına yakınlaşmasının tadını ilk kez tanıyordu.</p>

      <p class="paragraf-1">Zarife’nin iç çekmeleri bir süre sonra dindi.</p>

      <p class="paragraf-1">Beton iskelenin üstündekiler ayın belirmesiyle, art arda denize bağrışarak atlamaya başladılar.</p>

      <p class="paragraf-1">— Yoksulluğun gözü kör olsun, dedi Zarife. Bir bize bak, bir onlara. Ben denizde yüzmeyi de bilmem ya...</p>

      <p class="paragraf-1">— Ben sana öğretirim yüzmeyi. Bir pazar günü al oğlunu da gel.</p>

      <p class="paragraf-1">— Sen nerelisin? dedi Zarife. Kaç yaşındasın? Gözlerin ne renk?</p>

      <p class="paragraf-1">Zarife’nin seçip de çıkarabildiği sevda sözleri bu kadar oldu Mehmet’e. Kafasına doluşan bin bir şeyin söze çeviremediği taşkınlığı içindeydi.</p>

      <p class="paragraf-1">— Belki de yirmi üç yaşındayım. Ne bileyim yahu gözüm ne renk.</p>

      <p class="paragraf-1">Zarife’yle birlikte ayağa kalktılar.</p>

      <p class="paragraf-1">Bir süre yürüyüp denizin kumla birleştiği aydınlıkta durdular.</p>

      <p class="paragraf-1">Ay yavaş yavaş yükseliyordu. Takaların koyuluğunu aşmıştı. Durdukları yeri aydınlatıyordu.</p>

      <p class="paragraf-1">İlyas Reis’in horultularını duyan Zarife, ayrılacaklarını anlamanın getirdiği tedirginlik içinde asıl sorması gerekenin sıkıntısını yeniden duydu. Çünkü İlyas Reis’in, Hıdır’ın yanında böyle yakın durmazlardı birbirlerine.</p>

      <p class="paragraf-1">— Yani bu pazar mı geleyim, oğlanla sana diyorsun, ha Mehmet?</p>

      <p class="paragraf-1">Mehmet bir kibrit yaktı. Zarife’nin yüzüne tuttu. Ay aydınlığının renkleri yok ederek çizdiği yüzde, odak noktaları iri iri duran gözleri, başını örtmeyi unuttuğundan açıkta kalan sarı saçları aydınlattı kibritin ufak ışığı. Yüzü bir çocuk yüzü gibiydi Zarife’nin, zayıf, şaşkın. Gündüz bazı çizgiler açığa çıkarsa, belki dediği yirmi beşin üstünde durma görünümünü elde ederdi. Kibrit birden söndü. Kısacık seyredilme süresi Zarife’ye beklemediği bir telaş vermişti.</p>

      <p class="paragraf-1">— Ne diyorsun? dedi Mehmet’e dönüp.</p>

      <p class="paragraf-1">— Gel çocuğu da alıp pazar günü kayığa bindireyim sizi.</p>

      <p class="paragraf-1">Hiç soru sormayan çocuğunu acıyla düşündü Zarife yeniden.</p>

      <p class="paragraf-1">Babası gittiği gün bile sormamıştı nereye gittiğini.</p>

      <p class="paragraf-1">Fabrikanın boz renkli, gölgesiz avlusunu düşündü.</p>

      <p class="paragraf-1">Öğle paydosu düdüğünü işitip fırlayan başları eş renkte örtülerle bağlı gülüşen arkadaşları belirdi. İçindeki umuda benzer şey ansızın çekildi. Fabrika avlusunu çalıştığı tezgâhtan ne zaman görse duyduğu ağrıyı andıran boşluğu hissetti içinde.</p>

      <p class="paragraf-1">Yarı aydınlıkta ağarmış kumlara bakıp bezgin konuştu.</p>

      <p class="paragraf-1">— Evet ama, demem o değil.</p>

      <p class="paragraf-1">Mehmet, Zarife’ye arkasını döndü, başını eğdi. Sırtındaki eski gömleğinin örttüğü geniş omuzlarının dikliğine başın eğikliği uymuyordu.</p>

      <p class="paragraf-1">— Sen pazar günü geldiğinde ben her işi yoluna korum. Para hazır olur. Artık kimin kimsen ben olurum. İşte dediğim gibi...Yarın fırtına çıkacak. Esinti zırp diye dindi deminden beri. Sıcak da arttıkça artıyor. Üzme kendini, çok balık avlayacağız. Balık hasadı yapacağız. Nişana vardığımızda balıkların her biri açılmadan bizi bekleyecek.</p>

      <p class="paragraf-1">Çok uzun konuşmuştu Mehmet. Konuşmanın acemisi olduğundan ilk kez kendini yeterince anlatamamanın sıkıntısını duydu.</p>

      <p class="paragraf-1">Zarife’nin kolunu tuttu. Basmanın altındaki kol ince, kıpırtısız geçti eline. Turuncusundan arınmış dolunay her yanı dolduruyordu, aydınlığıyla.</p>

      <p class="paragraf-1">Zarife’nin gülümsediğini seçti.</p>

      <p class="paragraf-1">Denizin ötelerinde ada kümeleri belirmişti.</p>

      <p class="paragraf-1">Yeniden yürüdüler.</p>

      <p class="paragraf-1">— Pazara gel! Hem bol bol konuşuruz, dedi Mehmet.</p>

      <p class="paragraf-1 para-style-override-11"><span xml:lang="en-GB">Elinde iki büyük sepetin eşit ağırlığıyla dengesi tamdı Mehmet’in.</span></p>

      <p class="paragraf-1">Otelin mutfak bölümüne sapan çimlerle bezeli, düzgün yola döndü.</p>

      <p class="paragraf-1">Erkenci bir iki yabancı, renkli şemsiyelerle yer yer süslü geniş ön çıkmada oturuyorlar, ellerindeki dürbünlerle sabah buğularının daha çözülmediği karşı kıyılara bakıyorlardı. Kocaman yıldız çiçeklerinin, kayısı güllerinin, çimlerin günün ısısı arttıkça belirginleşen kokuları, otelin ön yüzünü yarıya dek kapayan giriş kapısının camlarını parlatan ak giyimli iki çocuk, her yönden gelip saran özen, zenginlik dolu görünümü çoğaltıyordu.</p>

      <p class="paragraf-1">Otomobiller için ayrılan yerde elindeki su hortumuyla müşterilerin arabalarını yıkayıp parlatan Rüstem, Mehmet’i görünce suyu üstünden aşırdı. İkisi de sessiz ama yüzlerini kaplayan gülüşleriyle baktılar birbirlerine.</p>

      <p class="paragraf-1">— Islattım seni balıkçı, ha, dedi Rüstem.</p>

      <p class="paragraf-1">— Deli oğlan! Denizin içindekini ıslatmak mı olurmuş?</p>

      <p class="paragraf-1">Gene güldüler.</p>

      <p class="paragraf-1">Rüstem kıyıdaki lokantalarda geçen yıl komilik yapıyordu. Bu yıl otele, belirsiz işlerin tümüne koşturulmak için girmişti. Üst katlardan bir kapı açıldı. Saçlarını omuzlarına bırakmış bir kadın, çiçeklerle bezeli kısacık bir gecelikle balkona çıktı. Balkon korkulukları ince demirlerle yapıldığından kadının güneş yanığı bacakları kasıklarına dek görünüyordu. Kadın kollarını gerdi, gelip demirlere dayandı. Önce dürbünlü yabancılara baktı, sonra Mehmet’e. Gözünü ondan ayırmadan içeri odaya seslendi:</p>

      <p class="paragraf-1">— Bugün motoru kiralayacaksın. Ben adaların hepsini keyfimce gezmek isterim.</p>

      <p class="paragraf-1">Kadının üstünden ayrılmayan bakışlarından tedirgin oldu Mehmet, hızlandırdı yürümesini.</p>

      <p class="paragraf-1">Mutfak baştan başa ak fayanslarla kaplıydı.</p>

      <p class="paragraf-1">İçindeki altı yedi kişi aşçıların çevresinde dönüp duruyordu.</p>

      <p class="paragraf-1">Mehmet’in her gördüğünde şaştığı ezme değirmenleri, meyve sıkacakları, süzgüler, elektrikli kızartıcılar, et fırınları, bulaşık makineleri, duvarı boydan boya kaplayan bıçaklar, kepçeler, tornavidaya benzeyen parlak gereçler, ilk görüp gördüğü hiçbir şeye benzetemediği maden kaplar, iki büyük tencerede kaynayan süt, bir cam tencerede kaynayan kahve, küçük parlak tepsilere bölünen ince kristal tabakları süsleyen çeşitli reçeller, tereyağları, gümüş yumurtalıklara konmuş yumurtalar, meyve sularını aydınlık renklerle geçiren ince uzun bardaklar, gümüşle kaplı çay bardakları, ekmekler kızartıldıktan sonra sarılan apak minik peçeteler ve en sonunda hazırlanması biten tepsiye konan ince işlemeli gümüş vazolarda bir gül goncası.</p>

      <p class="paragraf-1">Üç aşçının verdiği komutlara uymaya çalışan yamaklar Mehmet’i görmediler.</p>

      <p class="paragraf-1">Mutfağın otelin içine açılan kapısının üstündeki yanan sönen elektrikli numaralara bakıyorlardı. Her yanan numara kahvaltı isteyen bir odanındı.</p>

      <p class="paragraf-1">Aşçılardan biri sabah sıkı sıkıya yaptığı sakal tıraşından kavlamış yüzü ter içinde söyleniyordu:</p>

      <p class="paragraf-1">— Bugün de bunların hepsi dokuzu beklemeden ayaklandılar. Hadi anladık gâvurlar mağaralara gidecek. Bizim yerlilerin işi ne? Ne dalma balıkçılık merakları var, ne uzun yürümek. Böyle sabahlarda bütün mutfak personeli işbaşında olmalı. Bunu Safter Bey’e anlatmak gerek, yetişilmiyor...</p>

      <p class="paragraf-1">Bunlara benzer şeylerle söylenmesini yürütüyor, çay demliklerine çay bölenleri titizlikle izliyordu.</p>

      <p class="paragraf-1">Kapının önüne birikmiş kedileri gördü bir ara. Sinir içinde fırlayıp tekmeledi aralarından kaçamayan kör bir kediyi.</p>

      <p class="paragraf-1">Mehmet o kapıya doğru gelince yer açmak için mutfağın içine geçti, sepetlerini bıraktı gülümseyerek.</p>

      <p class="paragraf-1">Sayıları yüzleri aşan tabaklarla, kristal, gümüş mutfak eşyalarıyla dolu yere bakmayı sürdürdü. Neden sonra yanan ışıkların numaralarına tepsiler iletildi. Son tepsilerden birine bir konserve kutusu açtılar.</p>

      <p class="paragraf-1">“Kırk bir numaradakiler hindistancevizi suyu içiyorlar sabahları. Eh, alışmış kudurmuştan beterdir” diyorlardı.</p>

      <p class="paragraf-1">Mehmet açılan konserve kutusundan çıkan suya ve çok güzel bir aklıkla bölünen dilimlere baktı. Taşa vurula vurula rengi döndürülen ahtapotun etini anımsattı Mehmet’e. Etin katılığına da benziyordu dilimlerin dokusu.</p>

      <p class="paragraf-1">— Usta, dedi. Çok iyi kırlangıçlarla bir sürü de kalkan yavrusu getirdim. Safter Bey demişti, yabancı turistler istiyor diye.</p>

      <p class="paragraf-1">— Bırak istersen ama, paranı almadan savuşmazsın bilirim.</p>

      <p class="paragraf-1">Mehmet içtenlikle baktı kendisine ilgi gösteren aşçıya.</p>

      <p class="paragraf-1">Kargaşalık durulmuştu.</p>

      <p class="paragraf-1">Deniz sularının ince ince süzüldüğü sepeti gördü öbür aşçı.</p>

      <p class="paragraf-1">— İyi iyi... Şimdi bu yana geçer Safter Bey. Az biraz bekle. Yabancılar toptan bir yere yollanacakları zaman onları yerleştirmeden inmez bilirsin.</p>

      <p class="paragraf-1">— İyi ama, dedi Mehmet, alınacaksa alınsın. İki gün önce ısmarlamıştı. Çok taze, hemen buza aktarmak gerek bunları. Hele kalkan yavrularını bir gör. İnci pembesi üstleri. Kırlangıçlar da dipdiri, benekleri kaybolmadı bile kanatlarında.</p>

      <p class="paragraf-1">— Dün de kırlangıç bıraktılar ya, kulak asma onlara... Ucuzunu verdi herif. Ben dedim Safter Bey’e, iş yok bunlarda, diye.</p>

      <p class="paragraf-1">— Kim bıraktı? dedi Mehmet. Gülüşü silinmişti.</p>

      <p class="paragraf-1">— Hani dinamitten bir ara polise çağrılmışlardı ya. Onlardan biri... Sarhoşu. Günahları veballeri boynuna, para yedirdiler demişlerdi polise.</p>

      <p class="paragraf-1">Mehmet sahildeki balıkçıların içinde boyalı ispirto içen, yaşlı, başparmağı kopuk Salih’i çıkarıverdi. Başkalarının nişanlarından balık çalardı.</p>

      <p class="paragraf-1"></p>

      <p class="paragraf-1">— Öksüzdür size getirdiği, dedi, kırlangıç değildir. Ama Safter Bey beğenmiş almış. Öksüz balığını kırlangıçtan ayıramamıştır. Ama sen ayırmışsın ya. Salih Amca’da nerde o güç? Kırlangıca vuracak kendini! Hem sırf güçle değil, emekle olacak bir iş bu, hünerle.</p>

      <p class="paragraf-1">Öteki otel müşterilerinin de uyandığı, yukardan sık sık inip kahvaltılıkların dışındaki özel isteklere koşturanların gittikçe artmasından belliydi.</p>

      <p class="paragraf-1">Mehmet sepetlerin birindeki kuyruk titremesinin belli belirsiz seçildiği kırlangıç balıklarına doğru eğildi. Sert kıkırdaklarla çizilmiş kanat gibi gerilen yerlerini tuttu açtı. İri kahverengi noktalar kızıla dönüşüyor, yer yer turuncu serpintiler görünüyordu aralarda. Kuyruk ucuna doğru çekilen canın son titremesi elinden geçti. Renkleri soluyordu kırlangıçların. Öteki sepette yayvan sıralanmış kalkan yavrularının da akları genişliyordu.</p>

      <p class="paragraf-1">“Nerde kaldı bu Safter Bey!” diye düşündü.</p>

      <p class="paragraf-1">Acıdı, sevdi balıkları içinden.</p>

      <p class="paragraf-1">Kırlangıç balıkları kemik dokusundan örülmüşçe köşeli biten ağızlarının keskinliğinden gelen ürkütücülüklerini yitiriyorlardı. Gözlerinde kirli bir yeşil yansımaya başlamıştı.</p>

      <p class="paragraf-1">“Ölürken böyle olur balık tayfası” diye düşündü Mehmet. “Güzelim denizin süsleri, canları bunlar.”</p>

      <p class="paragraf-1">Kapı açıldı, Safter Bey girdi. Doğru aşçıların yeni tencereleri ateşe sürdükleri yöne gitti. Duvarın bir yanını kaplayan büyük soğutucuların kapaklarını açtı.</p>

      <p class="paragraf-1">Serinlik Mehmet’in olduğu köşeye vardı.</p>

      <p class="paragraf-1">— Safter Bey, dedi Mehmet, balıkları getirdim. Kaç gündür deniz üstündeyiz. En çok istediğiniz kalkan yavrularından avladım. Hepsi yedi yüz elli gramın altında değil. Düğmelenmemiş bile daha.</p>

      <p class="paragraf-1">Safter Bey döndü.</p>

      <p class="paragraf-1">Kalın camlı gözlüklerinin ardından küçük gözleri sıkıntılı bakıyordu. Alt dudağı sarkık ağzı, sarı yüzünde hemen göz alıyordu. Azarlayan bir tutumla,</p>

      <p class="paragraf-1">— Baksana sepetlerinden deniz suyu sızıp duruyor taşlara. Hadi bunlar işlerinin çokluğundan göremediler, sen de mi düşünemedin? Biliyorsun burada en seçme şeyler pişiyor. Hem dün balık getirdiler, dedi.</p>

      <p class="paragraf-1">Ak bir mendili çıkarıp boynundan doğru çevirdi. Mehmet, Safter Bey’e bakmadan,</p>

      <p class="paragraf-1">— Siz istemiştiniz kalkan yavrusu. Hem kırlangıç diye satın aldıklarınız öksüz cinsi. Hiç tadı olmaz onların.</p>

      <p class="paragraf-1">— Bugünlük balığa ihtiyacımız yok. Bunlar sana söylemediler mi? Erkenden lokantalara satardın.</p>

      <p class="paragraf-1">Mehmet, geldiğinden beri dalıp gittiği o inanılmaz yeme içme töreninin etkisinden ilk kez çıktı.</p>

      <p class="paragraf-1">Saatin epeyi geç olduğunu, kıyı lokantalarının günlük balık alışverişini çoktan yaptığını düşündü. Gerçi alan çıkardı ama ucuza kapatmak isteyeceklerdi. Oysa yarın Pazardı. Zarife oğluyla gelecekti.</p>

      <p class="paragraf-1">— Dolapta tutarsınız, Safter Bey, dedi. Balıkların hepsi diri diri. Daha demin bir kırlangıç denizdeymiş sanıp kendini, direniyordu. Hem siz ısmarladınız. Fiyatını da konuşmuştuk... Mevsim başında anlaşma yaptınız bizlen. İlyas Reis de bilir, burdakiler de bilir bunu.</p>

      <p class="paragraf-1">Çalışanların tümü mutfak tezgâhına dönmüş, onları duymuyormuş gibi işlerine vermişlerdi kendilerini.</p>

      <p class="paragraf-1">Mehmet teker teker gözden geçirdi çalışanları.</p>

      <p class="paragraf-1">Birinin dönüp sözü alarak, “Biliyoruz ya, mevsim başıydı, anlaşmıştınız, buranın en iyi balıkçılarındandır onlar demiştik size” demesini bekliyordu.</p>

      <p class="paragraf-1">Çoğu bu kıyının çocuklarıydılar. Dışardan getirilen işçilere daha çok para verildiğini kahvede az mı anlatıyorlardı...</p>

      <p class="paragraf-1">“Herkesten çok çalıştırıyorlar, herkesten az para veriyorlar bize. Yaban, işe yaramaz, diye de her yana koşturuyorlar.” Buranın, bu kıyının adamıydı çoğu.</p>

      <p class="paragraf-1">Mehmet sırtı dönük çalışanların duymazlıktan gelmelerindeki kesinliği anlayınca öne doğru yürüdü.</p>

      <p class="paragraf-1">— Yani bunları şimdi alıp geri mi gideyim, diyorsun sen? dedi.</p>

      <p class="paragraf-1">— Ya öyle yap, ya da verilen parayı al, çek git. Kimsenin senle uğraşacak vakti yok. Bas bakalım.</p>

      <p class="paragraf-1">Safter Bey öfke dolu bir davranışla durmasını sürdüren balıkçıya döndü. Geniş omuzları rüzgârın, güneşin soldurduğu yer yer tuzlu lekelerin belediği, yırtık gömleğinde güçlü bedeni gerilen adama baktı. İri sağlam basan ayaklarının dibinden deniz suyu yer mozayiklerini koyultarak durmadan yayılıyordu. Kapının aydınlığında çizilen gövdesinin sağlıklı kusursuzluğuyla balıklarla dolu sepetlerin yanında alabildiğine güçlü duruyordu kıpırtısız. Gölgede kalan yüzünde yeşil gözleri, güneş yanıklığının içinde, daha belirgin, aydınlık bakıyordu. Balıkların sepetinden denizin insanı çeken büyüklüğü taşıyordu sanki. Adamda her şey çok yoksul, her şey çok güzel ve yalındı.</p>

      <p class="paragraf-1">Safter Bey bu görüntünün etkisiyle bastıran aşağılamak isteğine karşı çıkmadı.</p>

      <p class="paragraf-1">— Dünkü kırlangıçların fiyatına alırım. Hadi işine geliyorsa... Burayı da sıkıştırma daha çok kalıp. Atın şunu yahu dışarı.</p>

      <p class="paragraf-1">— Dün sana kırlangıç diye bırakılan balıklar öksüz balığıydı. Yani kırlangıcın azmanlaşıp bozulmuşu. Onları anca o fukara ispirtocu avlar. Bunlar balığın en hası. Sen anlamazsın ama, bak şu aşçıların anlar.</p>

      <p class="paragraf-1">Gene kimse dönmedi.</p>

      <p class="paragraf-1">Mehmet demin kendisiyle konuşanın büyük tencerede gittikçe çoğalttığı kaşık gürültüleriyle bir şeyler kavurduğunu gördü. Koca bir et parçasını bölmek için uğraşansa kıyıdandı, onla rakı içmişliği bile vardı eskiden. Önünden geçerken gözlerini kaçırdı Mehmet’ten.</p>

      <p class="paragraf-1">— Bunlar korkak, dedi. Denize döneriz diye korkuyorlar.</p>

      <p class="paragraf-1">Bu sözleri yüksek sesle söylediğini anladığında içinde dertop beliren öfke açılıp yönünü buldu. Mutfağın seslerinin dışına düştü. Anlaşılmaz bir hız kazanmıştı düşüncesi ve davranışları; iki elini havaya kaldırdı sıkarak, Safter Bey’in yüzüne indirdi, ilk vuruşta eskiden beri taşıdığı itilmişlik kaygusunun yok olduğunu anladı.</p>

      <p class="paragraf-1">Dövüşmeye başladığında balık sepetlerine çarpmıştı. Devrilen sepetlerden, kimisine takılı yosunlarla bezeli balıklar yerlere saçıldı.</p>

      <p class="paragraf-1">Mutfağın makineleşmiş düzeni içinde balıkların renkleri beklenmedik bir güzellik çiziyordu.</p>

      <p class="paragraf-1">Yumrukları peş peşe vuruyordu.</p>

      <p class="paragraf-1">Safter Bey’in yerde yattığını eğilmiş olduğunda anladı.</p>

      <p class="paragraf-1">Adamın gözlüğü fırlamış, çenesinin sarı derisinden kan sızıyordu. Gözlüksüz patlak donuk kahverengi gözleriyle korku dolu kendine bakan adamı tanıyamadı bir an Mehmet. Bu kısa şaşkınlıktan yararlanan Safter Bey toparlanıp kapıdan dışarı fırladı. Arayı geçerken tiz, çirkinleşmiş bir sesle bağırmaya başladı: “Hırsız var! Hırsız var!”</p>

      <p class="paragraf-1">Mehmet’in duralayan öfkesini bu sözler yerine getirdi. Üstüne doğru gelenlerden bir ikisini savurdu. İçlerinden biri gidip çalışan elektrikli sebze değirmenlerine yığıldı.</p>

      <p class="paragraf-1">Mehmet, Safter Bey’in ardından koşmaya başladı. Basmadığı yumuşaklıkta yerlere basarak çıktı merdivenleri. Adam önünde kapaklana kapaklana arayı açmaya çalışıyor, durmadan çirkin, insan sesine benzemez sesiyle, “Hırsız var! Yakalayın!” diye bağırıyordu.</p>

      <p class="paragraf-1">Mehmet, aydınlık, süslü masalarla, büyük saksı çiçekleriyle dolu salona girdiğinde camların içerden daha güzel göründüğünü fark etti.</p>

      <p class="paragraf-1">Büyük, tüylü halılar ayaklarının altından duvarlara doğru durmadan uzuyordu. Sessizlikle yüklü bir rahatlıkla doluydu orası. Dışarının gittikçe artan sıcağına karşın içerdeki havalandırmanın serinliği sardı Mehmet’i birden. Günün gergin sıcağının burada niye serinliğe döndüğünü kavrayamadı. Bir alan gibi uzanan yerde oturanlar masalarında yapma davranışlarla, küçük lokmalarla yiyorlardı yemeklerini. Mehmet dağılan öfkesinin şaşmaya döndüğünü anladı. Halıların sesleri örtmesinden ötürü kimse orta yere gelip duran bu yabanıl, yoksul giyimli ama göz alıcı genç adamı görmemişti. Safter Bey’i düşünüverdi Mehmet.</p>

      <p class="paragraf-1">Çenesinden sızan kanın ürkütücülüğünü ayrımsadı. Korku sayabileceği bir gevşeme avuçlarına doğru indi.</p>

      <p class="paragraf-1">“Hırsız var!” diye bağıran ses yankılandı yeniden. Çevresine baktı nerde diye, dövdüğü adam. Birkaç kişinin kendine doğru yürüdüğünü gördü.</p>

      <p class="paragraf-1">Aralarında Safter Bey de vardı.</p>

      <p class="paragraf-1">Karşılarında deminden beri durduğu, onu görmeden yemek yemeyi sürdürenler sabah düzenlerine aykırı düşen bu kalabalığa birden baktılar ve ilk önce Mehmet’i gördüler.</p>

      <p class="paragraf-1">Kadınların bir ikisi isteri dolu, kesik kahkahalarını tutamadılar.</p>

      <p class="paragraf-1">Salonun çevresini ağırlıklarıyla orantılı bir çökmeyle aşağı süzülerek kaplayan perdelerin kemik rengi açıklığı içinde duruyordu Mehmet. Genç adamın ellerinden, ayaklarından, gövdesinden doğru yayılan yabanıl, kavrayıcı güzelliği bakanları oldukları gibi tuttu.</p>

      <p class="paragraf-1">Mehmet kendine yaklaşan kalabalığı bekledi bir an.</p>

      <p class="paragraf-1">Aralarında iki adım uzaklık kaldığında Safter Bey’in gözlüğünü takmış olduğunu gördü. Oysa demin mutfakta kırılmıştı gözlük. “Her şeyin bir yedeği var keratalarda” diye düşündü. Bu düşünce kulaç kulaç deniz dibine inerken gövdesine, yüreğine gelen güvene benzer bir güvenle donattı içini.</p>

      <p class="paragraf-1">— Yaklaşmayın! dedi Mehmet. Çekip gideceğim. Yalnız balıklarımı almadan olmaz.</p>

      <p class="paragraf-1">Adamlar durdu.</p>

      <p class="paragraf-1">Kendi kıyısından olan bir iki genç çocuğa baktı.Onlar gene kaçırdılar gözlerini Mehmet’ten. Salondakiler başlayacak kavgayı soluksuz bekliyorlardı.</p>

      <p class="paragraf-1">Mehmet, açık pencerelerden doğru uzayan denizde art arda giden takaları gördü. Çığlık çığlığa dönen martılar takaların canlı renklerinin önünde uçuşuyorlardı.</p>

      <p class="paragraf-1">— Ne balığıymış? dedi Safter Bey. Sesi yerine gelmiş, buyuran anlamına dönmüştü. Bana vurdu. Polis çağırdım, şimdi gelecekler. Tutun, kaçmasın!</p>

      <p class="paragraf-1">— Sövdü, dedi Mehmet, sırtını dikti. Balıkçıysak da sövdürmeyiz kendimize. Hem sözünü tutmadı, döneklik etti. Burdakilerse, işsiz kalır, denize döneriz, diye pısmışlar. Denizden korkulur muymuş be! Hergele! Sözünü tutmadı.</p>

      <p class="paragraf-1">Gözlerini takaların içini ısıtan renklerinden alamamıştı konuşurken.</p>

      <p class="paragraf-1">— Tutun! dedi Safter Bey. Daha ucuza balık alamaz mıymışım. Ne karışır bu elin iti. Üstelik yalancı.</p>

      <p class="paragraf-1">Mehmet, Safter Bey’in üstüne yürüdü.</p>

      <p class="paragraf-1">Masalardan kalkıp günlerini beklenmedik biçimde süsleyen bu olayı yakından izleyenler birikmeye başlamıştı çevrelerine.</p>

      <p class="paragraf-1">Adamı yakalayıp sarı pirinçten saksılıkların içinde boy atmış sıcak iklim çiçeklerinin oraya doğru hızla fırlattı.</p>

      <p class="paragraf-1">Kollarında gittikçe gerilen, tepen gücüyle ötekilerini de savurmaya başladı.</p>

      <p class="paragraf-1">Yakasından yakalayan birinin elinde eski gömleği parçalanıp kaldı. İki kişi daha saldırdı. Onları sürüyerek, çıkış kapısının pembe mermer basamaklarına vardı. İçeri döndü:</p>

      <p class="paragraf-1">— Hırsız sizin sülalenizdir! diye bağırdı.</p>

      <p class="paragraf-1">Rüzgâra vermişçe terini, onu serinletti bağırmak.</p>

      <p class="paragraf-1">Otelin müşterileri balkonlarda, renkli şemsiyelerin orada, salonda yığılıp itişerek birikiyorlardı.</p>

      <p class="paragraf-1">Basamakları inmesine engel olan adamlardan birini yere doğru silkti. İkincisinin sırtına tırnaklarıyla batan asılması öfkesine ölçülmeyecek bir büyüklük verdi. Boyun damarlarını aşan kızıllık gözlerine yerleşti.</p>

      <p class="paragraf-1">Kapıların büyük kanatlarından birine fırlattı adamı.</p>

      <p class="paragraf-1">Adam cama çarptı, cam çeşitli, güzel, tiz sesler çıkararak, yansıyarak parçalanmaya başladı. Öylesine büyük bir camdı ki her parçası ayrılıp sırayla düşüyordu pembe mermerlere.</p>

      <p class="paragraf-1">Mehmet nereye bastığını seçemeden koca yıldız çiçeklerinin taçyapraklarına sürtünerek koşmaya başladı.</p>

      <p class="paragraf-1">Sırtından çekip attığı adamın yapışık değişini istemiyordu üstünde yeniden. Gözlüklerin örttüğü donuk koyun bakışlı gözleriyle Safter Bey’i görmek istemiyordu.</p>

      <p class="paragraf-1">Caddeyi geçip kıyı boyuna vardı koşmasını kesmeden.</p>

      <p class="paragraf-1">Asfalt adamakıllı ısınmıştı.</p>

      <p class="paragraf-1">“Öğleyi bulmuşuz” diye düşündü. “Balıklar orda kaldı. İlyas Reis’i yollarım, alır. Yarın pazar, Zarife gelecek oğluyla. Benim kırlangıçlarım gibisi var mıdır? Balıklarımı aldırırım. Namussuz herif, birgün onu iyice döveceğim. Bugün bilmezliğime geldi. Bir kıyı kayasına vura vura. İçime anlayamadığım bir rahatlık verdi bu herifi dövmek. Toplasalar kalkan yavrularını solmadan.”</p>

      <p class="paragraf-1">Çevresinin kalabalıklaştığını seçemiyordu koşması hızlandıkça.</p>

      <p class="paragraf-1">Sabahları gün doğmadan ağ avını çekerken yanlarında beliren evsiz barksız çocukların toplandıklarını görmüyordu. Çocukların gözlerinde dövülme duygusunun ilk belirtisi vardı. Sık sık kırparak bakıyorlardı Mehmet’in güneş altında terden parlayan gövdesiyle uçarca sürdürdüğü koşmasına.</p>

      <p class="paragraf-1">Mehmet birden İlyas Reis’i gördü, koştuğu yönde, beton taka iskelesinin dibinde. Sayılmaz yamalardan eklenmiş giyimi, pantolonunun yırtık dizlerinden çıkan sivri dizkapaklarıyla yürüyordu. Yaklaştığı adamın o olduğunu ilkten çıkaramadı.</p>

      <p class="paragraf-1">Yoksulluklarını ilk kez gördü.</p>

      <p class="paragraf-1">Demek böylesine yoksuldular.</p>

      <p class="paragraf-1">Hep balıkçı kayıklarında, denizle, güneşle, gece çakıllarda yatarak süren yaşamalarının dışına çıkıp da İlyas Reis’e hiç mi bakmamıştı! Anlamıştı, bir denizin yüzüne yakışıyordu yalnız onlar.</p>

      <p class="paragraf-1">“Denize dönmekten, İlyas Reis gibi olmaktan korkuyorlar, yuh olsun onlara!” Düşüncesi İlyas Reis’in görüntüsüyle kesinleştiği anda bağırdı:</p>

      <p class="paragraf-1">— İlyas Reis, balıkları almayı unutma. Hemen al. Benim için telaşlanma.</p>

      <p class="paragraf-1">İlyas Reis’in yanına vardı. Gün ışığının aydınlattığı çizgilerle dolu yüzdeki korkuyu, anlayamamazlığı gördü. Dişsiz ağzından öteye dağılmayan tanıdık gülüşünü tuttu içinde. Koşmasını azaltmadan,</p>

      <p class="paragraf-1">— Az bile yaptım ite, dedi. Bana, bize hırsız diyor.</p>

      <p class="paragraf-1">Sıyırdı geçti.</p>

      <p class="paragraf-1">Polis düdüklerinin art arda çalınmasını duydu İlyas Reis.</p>

      <p class="paragraf-1">Beton iskelenin ucundan atlayan Mehmet’e baktı.</p>

      <p class="paragraf-1">Öğle güneşinin altında yoksul pantolonuyla, terden tüm ıslanmış, düzgün, diri. genç gövdesiyle suları hiç fışkırtmadan gömüldü maviliğin içine Mehmet.</p>

      <p class="paragraf-1">— Çabuk varır Gümülcineli’nin giden takasına. Akıntı Mehmet’ten yana, dedi kendine, İlyas Reis. Sonra n’olur? N’olacak, gençtir daha, zamanı çok.</p>

      <p class="paragraf-1">Çakıllara çöktü.</p>

      <p class="paragraf-1">Cebinden tabakasını çıkardı.</p>

      <p class="paragraf-1 para-style-override-12"><span class="char-style-override-9" xml:lang="en-GB">Ekim 1971</span></p>
    </div>
  </div>
</body>
</html>
