<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>3-1.html</title>
  <link href="../Styles/template.css" rel="stylesheet" type="text/css" />
</head>

<body>
  <div id="x3-1.html" xml:lang="tr-TR">
    <div class="Basic-Text-Frame-1">
      <p class="split"></p>

      <p class="anabaslik" id="toc_marker-2">Kuşatma</p>

      <p class="paragraf-1">Dükkânın camlarını parlatan Raşel, eteklerini toplayıp iskemleden indi.</p>

      <p class="paragraf-1">Karşıdaki balıkçı, kırmızı tablalarını yeni diziyordu. Sonra da buzluktan ölü gözlü balıklarını çıkaracaktı. Balıkların tazeliğini anlamak isteyen sabah alışverişinin kadınları, onların kulak artlarına bakacaklarına ölü gözlerine baksaydılar ya.</p>

      <p class="paragraf-1">Raşel sırtından aşağıya inen saçlarını savura savura cam çevrili tezgâhlara yöneldi.</p>

      <p class="paragraf-1">Camları silip iyice parlattı, alttaki Beyoğlu taşlarından yapılma süsler göz alsın diye. İbrişimlerin, dantellerin, grogrenlerin yığıldığı raflardan yana bakmadı. Daha patron gelmemişti. Karısı Madam Sara tabureye kendini sığdırmaya çalışıyordu. Madam Sara’nın taşan kalçalarına az gülmezlerdi Nazan’la gizli gizli. Onlar genceciktiler, güzeldiler. Nazan’la ikisi tabii...</p>

      <p class="paragraf-1">Geçide girip de yan yana yürümeye başladıklarında görülmeye değerdi onlar. Yirmi beşlik ampulleri günboyu yakılı balıkçılar, manavlar, sevinç, yeşillik dolu turpçular, salatacılar cümbüşe başlarlardı:</p>

      <p class="paragraf-1">“Hadi taze taze bunlar...”</p>

      <p class="paragraf-1">“Elmalarım Amasya, kırmızı olmayana kulak asma”</p>

      <p class="paragraf-1">“Hadi küçük ablalar bedava portakallar.”</p>

      <p class="paragraf-1">Köşedeki “Şen Erzurum Kahvecisi”nin çırağı Hurşit de büyümüştü iki yıl içinde.</p>

      <p class="paragraf-1">Nazan’la, Raşel’le büyümüştü o da.</p>

      <p class="paragraf-1">Üçü de on dörtlerini sürüyorlardı.</p>

      <p class="paragraf-1">Hurşit Erzurumluydu. Bunu belirten koyu esmerliğin dört döndüğü yüzünde, şimdi bir de bıyıklarının gölgeleri başlamıştı.</p>

      <p class="paragraf-1">Sabah cümbüşünde onun payı “Halis filiz bunlar, filiz!..” diye bağırmaktı. Z’yi uzatırken de dişlerinin görünmesini engelleyemezdi. Dişleri çarpıktı çarpık olmaya ya, o denli ak olanını Hurşit’ten başka kimselerde görmemişti Nazan. Ama Hurşit’e bunu daha söyleyen olmamıştı. Kızlar dükkâna rüzgârlarıyla girip,</p>

      <p class="paragraf-1">— Bonjur Madam Sara! dedikten sonra dışardaki dalgalanma durulurdu.</p>

      <p class="paragraf-1">Geçitteki dükkânların, gezici tezgâhların, çörekçi fırınının yaşama hızı sabahın dokuzundan akşamın yedisine dek aynı renk, aynı uğultuyla savrulurdu çevreye.</p>

      <p class="paragraf-1">Altı buçuk, yediye doğru ağırbaşlı yorgun memurlarla en ucuzundan şarap ve sosis alan üniversite öğrencileri gelirdi. Parasızlıklarını belirtmemek kaygısıyla Zühre ya da Marmara şarapları arasında önemli tat ayrılığı olmadığını kimbilir kaçıncı kez konuşurlardı bakkalla.</p>

      <p class="paragraf-1">Nazan’la Raşel’in iş arasında gözledikleri de çoğunluk bu öğrencilerdi.</p>

      <p class="paragraf-1">Okudukları fotoromanların erkek kahramanları gibiydiler onlarca.</p>

      <p class="paragraf-1">Saç uzatmaları, incelikleri, beğenilerine uyuyordu. Gerçi çoğunun pantolonlarının ardı ütüden parlardı ya, bunu görecek göz Raşel’de de, Nazan’da da yoktu. Yüzlerindeki delikanlı ataklık, üstelik üniversite gibi okumanın son durağı olan bir yerde olmaları, içlerinin kamaşmasına yeter de artardı bile. Delikanlıydılar ama Raşel’le Nazan’ın farkında değildiler. Onların çalıştığı yerde “<span class="char-style-override-9">Çe</span><span class="char-style-override-9">�</span><span class="char-style-override-9">it,</span> her biçim kemer, piko, plise, düğme, bayanların zevklerine uygun son moda bijüteri, çorap çekilir” diye, koca bir tabela asılıydı.</p>

      <p class="paragraf-1">Erkeklere gerekli tek şey satılmayan bir dükkânda ne işi olabilirdi delikanlıların. Geçerken de baktıkları yoktu hiç. Oysa geçitteki en alımlı, en pırıl pırıl dükkân <span class="char-style-override-9">Çeşit</span>’ti. Akşam elektrikler de yandı mı, dört bir yana uzanırdı yüzüklerin, bileziklerin pırıltısı.</p>

      <p class="paragraf-1">Kapı açıldığında Nazan da, Raşel de işlerini sürdürür, bakmazlardı gelene.</p>

      <p class="paragraf-1">Bilirlerdi, yazsa püfür püfür aydınlık giyimli, kışsa çoğunluk kürklü bir kadın olurdu içeri giren.</p>

      <p class="paragraf-1">Girdiklerinde Nazan’la Raşel’in giyimlerindeki gizli kalmış eskilik, kızlarda düşünceye dönerdi hemen.</p>

      <p class="paragraf-1">Madam Sara tanırdı müşterilerin tümünü. Günlük gülümsemelerinin ilkiyle konuşmaya başlardı:</p>

      <p class="paragraf-1">— O, hoş geldiniz! Ne o, kilo vermişsiniz ben görmeyeli.</p>

      <p class="paragraf-1">— Ah demeyin, Madam Sara. Sahi mi, inanayım mı? Onca perhiz, onca saunadan sonra, gene de sanmam. Hâlâ korseleri atamadım, biliyorsunuz. Bu yıl biraz titreyen, etin et olduğu anlaşılan vücutlar moda. Korseyle de olmuyor ki...</p>

      <p class="paragraf-1">— Yapmayın, tam kilo vermişsiniz. Aşikârdır, bellidir. Çok yakışmış, çok...</p>

      <p class="paragraf-1">Bu konuşma beş aşağı beş yukarı kadınların çoğuyla yinelenirdi.</p>

      <p class="paragraf-1">Çoraplarını çektirmeye getirenler Nazan’ın yanına yönelirlerdi. Naylon torbaya tıkıştırılmış bir iki çorabı önüne koyup, “Ne zamana alırım bunu?” diye sorunca, Nazan, “Önce kaçığa bakayım, çok mu az mı?” deyip parmaklarının arasında gererdi çorabı. Kaçmış olan sıraları, saymaya başlardı. “Yarın akşama, yetişir.”</p>

      <p class="paragraf-1">İlkokuldan sonra okuyamadığından, çocukluğu yitmemiş açık, iri harflerle bir kâğıda numarayla kadının adını yazar uzatırdı.</p>

      <p class="paragraf-1">Yeniden ince kemikli sırtını çorap çekme makinesinin üstüne eğerdi.</p>

      <p class="paragraf-1">Son günlerde çorapların alabildiğine ucuzlaması işini gittikçe azaltıyordu. Çok kaçmış çoraplara bile “Üç buçuktan” fazla söylediği yoktu.</p>

      <p class="paragraf-1">Haftalığını uzun süredir artırmayan Madam Sara’ya, artır diyemiyordu.</p>

      <p class="paragraf-1">Kadın haklıydı.</p>

      <p class="paragraf-1">Kemer yapmayı, zımba açmayı falan biliyordu, ama aynı şeyleri Raşel de biliyordu. Üste o piko için kumaş hazırlamayı da bilirdi. Gerçi dükkânı tek Raşel yönetemezdi. Kadınların gereksindiği şeyler o denli çok ve dağınıktı ki, sırasında Madam Sara bile düğümlenmiş varislerini unutarak, alışverişi karşılamak için, seğirtip duruyordu dükkânda.</p>

      <p class="paragraf-1">Raşel, toz alma işini bitirince bacaklarını ovuşturup duran Madam Sara’ya döndü:</p>

      <p class="paragraf-1">— Çayları söyleyelim mi?</p>

      <p class="paragraf-1">— Ben limonlu isterim. Sen, Nazan?</p>

      <p class="paragraf-1">— Ben de limonlu ama, markam bitti. Söyle de Hurşit beş liralık marka getirsin bana, e mi?</p>

      <p class="paragraf-1">Nazan zımba basıyordu kara bir yün kemere.</p>

      <p class="paragraf-1">Bu haftaki çay fişini iki hafta kullanması gerektiğini düşündü.</p>

      <p class="paragraf-1">İki çaydan yukarı çıkmamalıydı günde.</p>

      <p class="paragraf-1">Çay içmeyi kendini bildi bileli çok severdi.</p>

      <p class="paragraf-1">Annesi, “hadi bu akşamı bir çayla geçiştirelim” dedi mi, bu keyif demekti. Çünkü ekmekleri ateşte kızartıp kalmış kaşarların sertliğini onların sıcağında yumuşatarak yerlerdi.</p>

      <p class="paragraf-1">Nazan çayı severdi.</p>

      <p class="paragraf-1">Çalışmaya başladığından bu yana alabildiğine büyümüştü.</p>

      <p class="paragraf-1">Askılı kırmızı çantası bile vardı artık. Onun içinde de küçük bir para çantası. Aldığı parayı annesine verdikten sonra kalan haftalık harçlığı dururdu o çantanın içinde. Haftalığıyla “Çay, öğle yemeği için, sandviç, yol parası, giyim, öğle tatilinde kaçıverdikleri on iki matinesinin biletleri filana yetişmeliydi.” Kırk lirasını, düşünüp taşınıp gerektiği gibi harcamasını öğrenmişti şimdi.</p>

      <p class="paragraf-1">On iki yaşında, ilk haftalığını alıp da Tepebaşı’ndaki merdivenlerden indiği gün, ne güneşti her yan. Tek yaprak yoktu akasyalarda. Paraları verdiğinde annesine, ağlayıvermişti kadın. Çay demlemişlerdi hemen. Uzak bir gülümseme içindeydiler ikisi de. Demek ki Nazan büyümüştü gerçekten evin geçimine katılmanın ciddiliğini kimse yadsıyamazdı onların semtlerinde.</p>

      <p class="paragraf-1">Kış güneşi alabildiğine aydınlatıyordu her yeri ilk büyüme gününde Nazan’ın...</p>

      <p class="paragraf-1">Harçlığı artırmak için yol parasından kıstığı çok olurdu. Kar kış değilse kolaydı. Caddeleri yürüyerek geçmek, daha açılmamış dükkânların kimsesizliğini görmek, onda bilmediği, adlandıramadığı bir etki yapıyordu. Bu kentin büyük alım satım yerleriyle dolu caddesinin ara sokaklarındaki koyuluklarla bürülü eşya dükkânlarını çok severdi. Onları seyretmeden edemezdi işine giderken.</p>

      <p class="paragraf-1">Hiç kimselerin oturmadığı koltuklara, boy boy parlayan camlı dolaplara garip bir tutkusu vardı. Onları alacakların nasıl insanlar olduğunu bulup çıkaramamıştı iki yıldır. Herhalde çok başkaydılar çevresinde gördüklerinden. Renklerinin, durgunluklarının uyumu öylesine görmediği gibiydi ki, tanıdığı insanlara kesinlikle yakışmazdı o eşyalar. Belki de iş dönüşü, kent araçlarının en sıkıştığı saatlerde rastladıkları çok uzaklardaymış gibi duran, dolmuşlara benzemeyen otomobillerde oturanlardı sahipleri. Çok benziyorlardı o eşyalara. Çoğunluk tek başına oturuyorlardı otomobillerin içinde. Yaşlılıkları belli bir yılda donakalmıştı yüzlerinde. Gittikçe artsa da yaşları, inatmış gibi donduruyorlardı görünümlerini. Gizli, sezdirmeden gelen ihtiyarlığı bir şeyle durduruyorlardı.</p>

      <p class="paragraf-1">“Ne biçim yaşlı ama bunlar?” demişti bir akşam Raşel. “Ne benim mamama, ne senin annene benzemiyorlar, değil mi?”</p>

      <p class="paragraf-1">Hiçbir tanıdıklarına benzemiyorlardı. Karar vermişlerdi sonunda.</p>

      <p class="paragraf-1">Onları görmek iş dönüşleri, ne Raşel’e, ne Nazan’a alay edecek, şaşacak tat vermiyordu. Oysa dolmuşların bıyıklı şoförleri ne güldürürdü ikisini de. Pek açık seçik gülmeye gelmezdi aslında, şımarıverirlerdi. Camdan uzanıp artlarından bağıracak denli işi ileri götürebilirlerdi. Sözleri duyduktan sonra duymamış gibi gülüp geçmek gerekirdi.</p>

      <p class="paragraf-1">Bunu da öğrenmişlerdi.</p>

      <p class="paragraf-1">Büyüdüklerini, güzel olduklarını, bacaklarındaki kemikli hâlâ çocuk dizkapaklarının kusur olmadığını biliyorlardı gittikçe. Gerçi Nazan, göğüslerinin önleyemediği büyümesini sırtını eğik tutarak kapamaya çalışıyordu ama, bunu arada unuttuğu da oluyordu.</p>

      <p class="paragraf-1">Çocuktu, bir utançta direnemeyecek kadar unutkandı.</p>

      <p class="paragraf-1">Akşam dönüş saatlerinin bitmez serüvenleriyle savruluveriyorlardı kalabalığın içine Raşel’le.</p>

      <p class="paragraf-1">“Bomba bunlar, anam!” diye bir uyarı duyunca Nazan’ın gövdesi yeniden bükülüyordu.</p>

      <p class="paragraf-1">Göğüslerini sevmiyordu Nazan; bacaklarının çocuk inceliğine inatmış gibi artıp taşan göğüslerini.</p>

      <p class="paragraf-1">Raşel sarışındı. Saçları arap kıvırcığı olduğundan onu tasalandıran tek şey saçlarının önlenmez kabarmasıydı. Giyimlerinin eskiliği, uydurmalığı daha üzüntü olmamıştı onlara. Birinin saçı, öbürünün göğüsleri, kopamadıkları çocukluklarına yakışmadığından tek tasalarıydı.</p>

      <p class="paragraf-1">Hurşit çay tablasını çevirerek kapıyı açtığında Nazan çorap çekme makinesinin başına geçmişti.</p>

      <p class="paragraf-1">Hurşit’in havada tam bir yuvarlak çizmeden bırakmadığı çayları sevinçle karşıladılar.</p>

      <p class="paragraf-1">Madam Sara tabureden fırladı hemen.</p>

      <p class="paragraf-1">Her sabah olanlar başlamıştı yeniden.</p>

      <p class="paragraf-1">Bunlar olurken de saat dokuz buçuk demekti.</p>

      <p class="paragraf-1">— Çevirme canım. Midem bulanır benim. Be çocuk, yapıyorsun böyle, alabora olacak dükkânın her yanına bu çaylar. Bu kızlar da gülüyor. Çay lekesi çıkmaz. Fırlayacak duvarlara, İspanyol dantellerim mahvolacak. Ah durdur, durdur!</p>

      <p class="paragraf-1">Hurşit apak gülüp durdu orta yerde.</p>

      <p class="paragraf-1">Raşel alt dudağını ısırarak gülmesini önlemeye çalışıyordu.</p>

      <p class="paragraf-1">Nazan makineye gerdiği çorabı bırakmış, tezgâhtan sarkmıştı.</p>

      <p class="paragraf-1">— Yapma Hurşit, ne çocuksun sen de. Şu çayları doğru versene.</p>

      <p class="paragraf-1">Gülüyordu Nazan, gülüşü kaygısızdı. Hurşit’e bakıyordu. Bakışı sevecenlik doluydu, bir küçük kardeşe bakıştı. Dükkâna giren Hurşit’le şenlik başlamıştı. Bu, geride kalanlarla ileride olacakların kesin yok olma anıydı. Bunu açıkça anlamıyordu Nazan, ama böylesine ferahlığı salt bu anda duyardı. Kaygısızlıktı bu işte.</p>

      <p class="paragraf-1">Hurşit döndürdüğü çay tablasını durdurup bardakları teker teker önlerine koydu.</p>

      <p class="paragraf-1">— Hurşit, hani markalarım?</p>

      <p class="paragraf-1">— Getirdim, Nazan Abla. (Bu abla sözünü dükkândayken söylerdi. Dışarda, “Kız, Nazan” olurdu hemen. Ne olsa Madam Sara patrondu). Ama on liralık getirdim.</p>

      <p class="paragraf-1">— Niye Hurşit? Beş liralık istiyorum ben. Haftaya kadar yeter. Al on liralığını geri.</p>

      <p class="paragraf-1">Bizden ikram olsun.</p>

      <p class="paragraf-1">Raşel, her Yahudi kızı gibi, çabuk Türkçesiyle,</p>

      <p class="paragraf-1">— Yapıyor Hurşit bize ikram. Kimin malı, kime ikram? diye sorunca, Hurşit erkekliği deneyen bakışlarıyla tümünü bir gözden geçirdi.</p>

      <p class="paragraf-1">Bu demekti ki Hurşit nutuk atacak ve bunun için de günün en uygun saatiydi. Dantellerin, ibrişimlerin kadınları da sabah dokuz buçukta zaten alışverişte olmazlardı.</p>

      <p class="paragraf-1">— Ben ya, ben üzüm ikram ederim Nazan Ablama. Gelmişsek Dersim’den, inmişsek dağdan, bizi de ana doğurmuş. Hay gözünü sevdiğimin İstanbul’u, bizsiz hiç olamaz. Koca apartmanların kapıcısı biziz, koca kahvelerin ocakçısı biziz, sinemaların en birinciye gelen seyircisiyse gene biziz. Hay Raşel matmazel, sen ne bildin, ne sandın Hurşit Doksan’ı? Kocaman Sirkeci’den bu yana Beyoğlu’nda durmaya, bizi, hemşehrilerimizin adamı görüp getirdi, kodu. Demek ki açıkgözün tekidir dediler. Şuncağız ikramımız da olmadıkça, nasıl erkekten sayılırmışız sorarım?</p>

      <p class="paragraf-1">“Hurşit Doksan”ı dediği anda dükkân gülmekten kırılırdı.</p>

      <p class="paragraf-1">Madam Sara boğazında durakalmış balgamlara yer arayarak, düzensiz gülmesine başlardı.</p>

      <p class="paragraf-1">“Doksan”ın, Hurşit’in soyadı olduğunu öğrendiklerinden bu yana her duyduklarında gülmelerini önleyemezlerdi. O da yerli yersiz kullanırdı soyadını. Çevreden kapma bildiklerini, bölük pörçük, her konuşmasına sığdırırdı. Sinemaya olan olağanüstü düşkünlüğünden ötürü geceleri üç saatlik uykularla yetinirdi. Çünkü çay ocağını en geç sabaha karşı dörtte ateşlemek, yerleri sulayıp süpürmek gerekiyordu. Hurşit de hem sinemaya, hem kahveye yetişmek zorundaydı, esnedi.</p>

      <p class="paragraf-1">— Ben gidiyorum, hadiyin... dedi.</p>

      <p class="paragraf-1">— Yaşa Hurşit, ama ben ikramını almam. Sen gene de bana beş liralık marka ver.</p>

      <p class="paragraf-1">İri iri baktı Hurşit, Nazan’a, kızıllı mavili plastik yuvarlakları saydı, uzattı.</p>

      <p class="paragraf-1">Madam Sara’nın yüzünde gülmenin izleri duruyordu. Yüzünü toparlayamamıştı.</p>

      <p class="paragraf-1">Çay markalarını kırmızı çantasına attı Nazan.</p>

      <p class="paragraf-1">Çantayı açıp kapamak, kapanırken çıkan çıt sesi çok hoşuna giderdi. Daha topuklu pabuç giymiyordu ama kırmızı çantası gerçekten bir kadın çantasıydı. Yadsınacak bir yönü vardı bu tat almanın. Hem ürktüğü bir büyümenin başlangıcındaydı, hem de çantanın kapanış sesi, incelik gerektiren açılışı hoşuna gidiyordu. Omzuna onu astığından beri de küçük adımlar atar olmuştu. Bazen de başını saçı önüne düşmüş gibi arkaya atıyordu.</p>

      <p class="paragraf-1">Kızardı ansızın.</p>

      <p class="paragraf-1">Hurşit çıktığından beri Madam Sara onu gözlüyordu.</p>

      <p class="paragraf-1">Çoğunluk işi olmadığından iki kızı da çalışırken izlemek onu oyalar, eğlendirirdi.</p>

      <p class="paragraf-1">Raşel ona çok eskiden kalmış bir havra şarkısını anımsatırdı. Yani düğününü. Dört yanı pencereli havranın ortasındaki dua okuma yerinde haham, en ağır giyimleri içinde, topluluğa, koronun çoğaltmasıyla etkisi artan kutsal sözleri söylemişti. Dışarının pisliğine, bakımsızlığına karşın havradaki altın suyuna batırılmış avadanlıklar, giz dolu, susturucu havalarını sürdürmüşlerdi. Törene girerken boy boy kesilip havranın bahçesine bırakılmış çamların yakışıksızlığını bile unutturmuştu, Madam Sara’ya çarpıntıları. İzak’a iyi para götürmüştü evlendiklerinde. Çukur bir bel, gök mavisi gözler ve dükkânın drahoması. Şimdi dükkânlarını sağlama almışlardı ve iki akraba gibiydiler artık. Yani çıkarlarında tek yürek, tek akıldılar. Hamursuza gösterdiği özenle de kocasına, iyi bir dindar olma örneği vermişti. Yıllardır İzak salt para kaygısındaydı. Olmazdı canım o denli unutmak töreleri. Kiloları arttıkça bacaklarında beliren varislerden öte bir şikâyeti yoktu yaşamasında. Filistin’e gitmişti iki oğlu. Para dertleri üstlerinden kalkmıştı onların. Gene de İzak, “kazanmalıyız” diyordu.</p>

      <p class="paragraf-1">Filistin’e gitmeyi Madam Sara kesinlikle düşünmüyordu.</p>

      <p class="paragraf-1">Çiçek Pazarı’ndan geçip kızarmış yağ kokuları dolu apartmanına gitmeye alışıktı. Dünyanın başka hiçbir yerinde Çiçek Pazarı olamazdı. Onu tek duygulandıran yerdi orası. Kokoreçleri, pörsümüş çiçekleri, serin karidesçileri, nerde bulurdu? Ne çok severdi karidesi... Doktor yasaklamıştı, karaciğerinize dokunur diye. Karaciğeri demek artık iyi değildi. Durmadan kilo almasına İzak’ın bir şey söylediği yoktu, oysa karnının katlarını sığdıracak don bulamıyordu son günlerde. Uykulu ve yorgundu. Yorgunluğunu, alışkanlığını yenip, yumuşak yaygın anılarını Çiçek Pazarı’nı bırakarak hiçbir yere gidemezdi. Şişmanlığıyla birlikte duygulanmaları da ağırlaşıyor, yuvarlaklaşıyordu. Evet, Filistin, ama bir çöle ne etseler bir Çiçek Pazarı kuramazlardı.</p>

      <p class="paragraf-1">Raşel, “Kudüs’e gideceğim ben” diyordu ne zaman o konu açılsa. “Drahomamı yapıp gideceğim. Orda ateş yakıp çevresinde şarkı söylüyormuş gençler. İbranice öğreneceğim. Bir yolu ak, bir yolu kara kumaşlar geldi bana, kuzenimden, Filistin’e gideceğim.”</p>

      <p class="paragraf-1">Nazan onu tanıyamıyordu Raşel böyle konuşunca. Yabancı, öfkeli bir sesle söylüyordu bunları.</p>

      <p class="paragraf-1">Madam Sara çatılmış silahlarıyla oğullarının çekilmiş bir resmini düşünüyordu. Yorgunluğu yoğunlaşıyordu.</p>

      <p class="paragraf-1">Babası, babasının babası bile “İstanbul” demişlerdi, “biz Yahudilere uygun en verimli yerdir.” Ailesi için, bir zamanlar, gizli din tutuyor diye dedikodu bile yaymışlardı. Eksiksiz bir dedikoduydu bu. Museviliği bilmemekti olsa olsa. Onların yakarışı Müslümanlarınkini ansıtırdı bir bakıma. Putları yoktu. (Kutsal toprağın altın şamdanları.)</p>

      <p class="paragraf-1">Madam Sara gürültüyle inledi, gözlerinin akını çoğaltan bakışlarıyla çevreyi taradı.</p>

      <p class="paragraf-1">Kızlar işlerinden başlarını kaldırıp baktılar.</p>

      <p class="paragraf-1">Aralarında anlamsız, yaşamaz bir gülümseme geçti.</p>

      <p class="paragraf-1">O sırada dışardan, köşe eczanesinin oğlu işine geliyordu.</p>

      <p class="paragraf-1">Camların bitiminde kaybolup karşıya yönelmişti.</p>

      <p class="paragraf-1">Saat ondu demek.</p>

      <p class="paragraf-1">Daha önce işbaşı yapmazdı.</p>

      <p class="paragraf-1">Raşel de, Nazan da kaybolana dek onu gözleriyle izlediler.</p>

      <p class="paragraf-1">Çorap makinesinin çalışması durmuştu.</p>

      <p class="paragraf-1">Birden sessizleşmişti dükkân.</p>

      <p class="paragraf-1">Raşel kartona gerdiği kumaşı bırakmıştı. Çok beğenirlerdi, ikisi de, çocuğun sarışına yakın kumrallığını. O ne giyse yakışan biriydi. Onlara öyle geliyordu. Kimselere baktığı yoktu gelip giderken. Az mı bahaneler bulmuşlardı rastlaşmak için. Çörekçiden, paralarına kıyıp saatin onuna doğru sabah çöreği alma huyları bile çıkarmışlardı.</p>

      <p class="paragraf-1">“N’olur Madam Sara içimiz ezildi, zati kimse gelmez şimdi. Şu köşeye kadar gidip, hı?”</p>

      <p class="paragraf-1">Onun geçitten görünmesini biri gözlüyordu, öbürünü uyarmak için. Bir iki kez başarmışlardı da rastlaşmayı. Gel gör ki tıkanmalar, zor tutulan ünlemlerle beklenen karşı karşıya gelmelerin sonu hiçti. Çocuk (“Çocuksa vardı canım on sekizinde. Ne çocuğu!”) başka yönlere bakıp aynı adımlarla (“Sekmek, sık atmak yok!”) geçip gitmişti. Biriyle bakışsaydı ya, razıydılar. Onu çok beğeniyorlardı. Görünüşü geçittekilere benzemez biri... Alabildiğine suskun, aşılamaz. Akşamları da rastlaşmayı deniyorlardı; deniyor, umutlanıyorlardı ama bu konuda hiçbir başarı sağlayamamışlardı.</p>

      <p class="paragraf-1">Madam Sara izlediği olaya bir nokta koyma gereğini duydu. İş durmuştu çünkü.</p>

      <p class="paragraf-1">— Artist gitti ha! Hadi canım üzülmeyin. Onlar bey paşa oğludur. Kılık kıyafeti görmüyorsunuz? En seçkin, en büyük kabullerde giyilecek İngiliz kuponu üstündekiler. Olmazları seçmeyin. Olurlara hı demek lazım. Gençlik gidiyor elden, gidiyor. Eğlenmek, günü gün etmek gerek meme altları katmerleşmeden.</p>

      <p class="paragraf-1">Bunu söylerken beklemediği bir hüzün belirip çöktü içine.</p>

      <p class="paragraf-1">— Yok Madam Sara, biz bakmadık ki. İş arası duruverdik. Hem o geçiyorsa saat on demektir. Müşteriler damlar, değil mi?</p>

      <p class="paragraf-1">Elbirliği ettikleri olayın konuşması bitince sustular.</p>

      <p class="paragraf-1">Nazan’ın içine serinlik, üşüme çöktü.</p>

      <p class="paragraf-1">Madam Sara boncuklu çantasını aldı. Ne de olsa bazı inceliklerle bürülüydü satışları.</p>

      <p class="paragraf-1">Kadın eşyası demek süslenmekti. O havayı da dükkânda estirmek gerekiyordu.</p>

      <p class="paragraf-1">Taş pudrasını çıkarıp yanaklarından geçirdi. Gözkapaklarını yeşil boyayla koyulttu. Rimelini tükürükledi, kirpikleri tek tek ayrılıp kara kara durdular. Küçük aynasını ileri uzattı. Yüzünün tümünü gözden geçirdi. Dudaklarına çilek rengi, açık bir boya sürdü. Önce dudak çevresini, sonra içini doldurdu boyayla. Gözlerine yeşil boya yakışmıştı. Saçlarını tersine tarayıp kabarttı. Sütyeninin boğduğu et yerlerini belirten yün bluzunu yerleştirdi eteğinin içine. Gümüş tokalı rugan pabuçlarını çekti tezgâhın altından. Terliklerini çıkardı, giymek için eğildi. Yüzünü al bir renk kapladı eğilince. “Kırk yaşında eğilemez oldum şişmanlıktan” diye düşündü.</p>

      <p class="paragraf-1">Nazan’la Raşel sabah işe gelir gelmez mavi naylon önlüklerini giyerlerdi. Ceplerinde süslü işlenmiş <span class="char-style-override-9">Çe</span><span class="char-style-override-9">�</span><span class="char-style-override-9">it</span> yazıları vardı. İşe başladıklarında, Madam Sara tırnaklarını uzatmalarını şart koşmuştu.</p>

      <p class="paragraf-1">“Hep elleriniz görünecek. Bu iş keyif işi, gönül işi. Boyasız, kırıtmasız olmaz.”</p>

      <p class="paragraf-1">Tırnaklarını ilk uzatıp boyadığında annesi ne diyeceğini bilememişti.</p>

      <p class="paragraf-1">“Kızım bizim burda aman görmesinler. Beyoğlu’nda neler oldu acaba derler. Yoksul insanlarız. Başımızda bir erkeğimiz yok. İç içe, dış dışayız odalarda. Oh benim yavrum, Nigâr sana iş bulduğunda dememişti böyle boya moya olacağını.”</p>

      <p class="paragraf-1">— “Madam Sara, bu gerekir, yapılmalıdır, diyor.”</p>

      <p class="paragraf-1">“Sen daha on ikini sürüyorsun. Nigâr boyanın içine bulandı çıktı ama, o işe başladığında on altısındaydı. Eh, bu yaş buralarda pek küçük sayılmaz. Sen üstünü yeni gördün.”</p>

      <p class="paragraf-1">Terlere batmıştı Nazan, ilk beklenmez kanı gördüğünde.</p>

      <p class="paragraf-1">Saklaması mı, açıklaması mı gerekirdi kestirememişti rutubetli hela aralığında.</p>

      <p class="paragraf-1">Kulaktan dolma bildikleri vardı. Ama her anlatılan ondan öylesine ötelerde yaşayan kadınların yakışığıydı ki kadın olmayacağına inanmış Nazan ve yaşlı, özensiz tek dertleri kira ile ekmek olan bu yılgın kadınlar, çocukluğunun coşku dolu, araştırıcı günlerine uzanamıyorlardı. Tüm çocuklar devinme, ilgi dolu kapı önlerindeydiler. Toz toprak çığlıktılar, ev içlerinin acıları taşamıyordu onların oyunlarına. İlk kanı gördüğünde heladan çıkamamıştı bir süre. Tepedeki delik gibi camda eski kümes tellerine karışmış bir uçurtma görünüyordu. Çıtalarının bir yanında rengini belirten kırmızı kaplama kâğıdı kalmıştı. Çıtaları kesin düzgündü uçurtmanın. Epeydir hela camının tel kafesine takıldığı belliydi. O yaz ne kadar rüzgârlı olmuştu. Arsada dokuztaş oynarlarken incelmiş kiremitler savruluyordu hemen. Ağır olanları da topla düşürmek güçtü. Kaplama kâğıtları uçurtmanın dayanıklıydı. Onca rüzgâra karşın el kadar da olsa, biri direniyordu orda, kırmızı. Heladan çıktığında artık dönülmeyecek bir şeyin ardından sessiz, durgun çekildiğini sanmıştı. Gün ışığının koyulaştığı taşlıkta bir süre dinelmişti. Taşlık yosun bağlıyor, kayganlaşıyordu sanki, adımlarını atamıyordu. Kanın azar azar akarken önleyemediği bir anda bacaklarından boşanarak evi saracağı sanısı içini ürpertiyordu. Her yeri tanıyıp bilen, hiçbir yere takılmayan çocukluk yürümesini yitiriyordu sanki. Üst odadaki çarkçının karısı yine çamaşır yıkıyordu. Kaynamadaki çamaşırların kalın fokurtusu duyuluyordu.</p>

      <p class="paragraf-1">Dışarda, dokuztaş oyununda onu bekliyorlardı.</p>

      <p class="paragraf-1">Belindeki iki üç gündür yer etmiş ince ağrı gevşemiş, çıtırtıyla çözülmüştü.</p>

      <p class="paragraf-1">Çözülme kandı demek.</p>

      <p class="paragraf-1">Koşan, bağıran, atlayan çocukluğuna doğru yayılıyordu kanama.</p>

      <p class="paragraf-1">İçeri girdiğinde annesi, odanın kıyısında, toptancıya iç çamaşırı dikiyordu gene.</p>

      <p class="paragraf-1">Çirişli bez kokusu toz toz dağılıyordu odada.</p>

      <p class="paragraf-1">Sardunyalar güneşte kırmızıydı.</p>

      <p class="paragraf-1">Nazan o gün tüm kırmızıları ayırmış, tek tek özenle görmüştü. Yerdeki, iplikleri seçilen, kilimin kırmızısı ölüydü. Gördüğü baskın kırmızılardan değildi.</p>

      <p class="paragraf-1">O gün Nazan kilimin öyle kırmızı olmadığını da öğrendi.</p>

      <p class="paragraf-1">Annesi güneş gelir diye perdeleri indirirdi, kilimi gölgeye almak için. Ne zaman solmuştu? İzleyememişlerdi anne kız.</p>

      <p class="paragraf-1">“Ne sandın ya, canım kızım benim? Büyüyorsun demek. Ağlama bakalım? Korkacak bir şey mi bu? Olur hep büyüyünce. Tonozun orda, dışarda koşuşturmanın bir sonu olacak, değil mi ya? Azar azar durulmanın başlangıcıdır. Sopalarla dükkân kepenklerinde gürültü çıkarmak yavaş yavaş bitecek. İki yıl önce saçında kurdela durmazdı. Çocuk saçıydı. Geçenlerde Nigâr’lara giderken bağladım ya arkadan, elimde topladığımda tok tok geldi saçların. Kızım büyüyor dedim, ne iyi!”</p>

      <p class="paragraf-1">Bitmez tükenmez yoksulluk yüklenmeleri annesindeki gençlik öfkesini azaltmış, yerini dingin, sarıcı bir sevecenlik almıştı. Bu da Nazan’ı durgunlaştırıyordu.</p>

      <p class="paragraf-1">— Ben hastayım, yatacağım,</p>

      <p class="paragraf-1">— Hadi canım! Çık dışarı, oyna.</p>

      <p class="paragraf-1">— Çıkmam, utanırım.</p>

      <p class="paragraf-1">— Çık oyna. Kim bilecek büyümeye başladığını?</p>

      <p class="paragraf-1">— Bilmeseler de bir yanımdan belli olur.</p>

      <p class="paragraf-1">— Yok yok, bir anneler bilir.</p>

      <p class="paragraf-1">— Selmin’in herkes bildi büyüdüğünü. Büyüdü bu kız artık, dediniz ya! Arsalarda oğlanlarla konuşuyor.</p>

      <p class="paragraf-1">— O başka. Annesi olmayanlar arsalarda daha çabuk büyür.</p>

      <p class="paragraf-1">— Anne, bu kanı durduralım, n’olur istemiyorum.</p>

      <p class="paragraf-1">Nazan çıkmamıştı sokağa.</p>

      <p class="paragraf-1">Sedirin orda kıvrılmıştı.</p>

      <p class="paragraf-1">Annesi üstüne getirip yorganı örtmüştü.</p>

      <p class="paragraf-1">Sıcaktı, yazdı.</p>

      <p class="paragraf-1">Gene de yorganı onu kavrayıp dinlendirmişti.</p>

      <p class="paragraf-1">Odalarını, yatmadığı bir yükseklikte, yeniden görmeye başlamıştı.</p>

      <p class="paragraf-1">Annesi düzine başına para aldığı işini çabuklaştırmak için kızını uyudu kabul etmiş, düğmelerine dalmış, ağırlaşmıştı.</p>

      <p class="paragraf-1">Odada saatin düzenli tıkırtısı, yorganın sıcaklığı, alçalan güneşin bir yana doğru kayıp öbür yanları sisli bir aydınlıkla sarması, içine uykulu, yorgun inmişti Nazan’ın.</p>

      <p class="paragraf-1">Işığın gölgeyle kesiştiği yerdeki çizgiye tozlar yayılmıştı.</p>

      <p class="paragraf-1">Duvarda geçen yıldan kalma bir takvim resmi, güzel diye kıyılıp atılmamıştı. Bir vazoda duran sarı kasımpatları. Bunu Nigâr Abla armağan etmişti onlara.</p>

      <p class="paragraf-1">— Bana bir sürü yolladı arkadaşım. Bu da sizin olsun. Ha, yok canım, vallahi bizde var.</p>

      <p class="paragraf-1">Nigâr Abla artık boynuna eşarp takmadan palto giymez olmuştu. Buralarda bilinmeyen, görülmeyen tanışlar edinmişti yukarda. Akşamları eve dönüş saatleri gittikçe daha geçti. Kimi kimseyi görmeden geçerdi sokaktan. Bazı danışacak sözü olanlar, pencereden sarkıp seslendiğinde, Nigâr Abla ürküverirdi. Bu ürkmeleri Beyoğlu’nda berber yanında iş bulduğu yıllardan bu yana artmıştı. Sanki kimsesiz sokaklarda yürüyormuş gibi insan sesi onu hep şaşırtıyordu.</p>

      <p class="paragraf-1">Mahalledekiler bazı öğrenilecek şeylerin Nigâr’a sorulmasından yanaydılar.</p>

      <p class="paragraf-1">Çünkü bankalardan takvim bile geliyordu ona. Gerçi son yıllardaki işi için bildikleri karanlık şeylerdi. Hattâ bir kat alacak kadar parası olunca buradan çıkıp gideceği de söyleniyordu. O parayı berberde manikürcülükle mi kazanmıştı? Nasıl olur?</p>

      <p class="paragraf-1">Ne güzeldi Nigâr Abla bir zamanlar...</p>

      <p class="paragraf-1">Düzgün, ince, ufacık elleri vardı. Yukarda çalışmaya başladıktan sonra, giyimlerini daha başka yakıştırır olmuştu kendisine. Dar yün kazaklarının altına giydiği, erkek kumaşından dikilmiş eteklikleriyle görünüşü değişmişti. Kazaklarından taşan göğüsleri belinin inceliğini çoğaltırdı. Babasına (inmeliydi), annesine (mahalledeki eski çamaşıra gidenlerdendi, son yıllarda elleri eklem romatizması olmuştu), erkek kardeşine (tuğla duvarlı okulda okuyan Reha üçüncü sınıftaydı, tekne kazıntısı bu Reha derdi herkes, o hasta adamla kadının çocuğu mu olurmuş), tümüne bakardı Nigâr Abla, yine güzeldi, yine alımlıydı ama ışığı kalmamıştı. Ürkek olmuştu. İnsan seslerinden ürkendi şimdi Nigâr Abla.</p>

      <p class="paragraf-1">Yanlarındaki çeşmeli evin ilk katında otururdu onlar. Nigâr Abla geceleri ufak tefeğini yıkayıp asmaya çıktığında incecik naylon çoraplarıyla sutyenlerini sıkı sıkı yan yana karıştırarak asardı. Çok eski şarkılar söylerdi. Sesi de duruluğunu yitirmişti. Kalınca, pürüzlüydü. Oysa daha yirmi iki yaşındaydı. Nazan’ın annesi “Nigâr bu dokunaklı şarkıları da nerden bulur, bilir, bilmem” diye gülümserdi.</p>

      <p class="paragraf-1">Onun birgün yokuşun başında bir özel otomobilden indiğini görenler olmuştu.</p>

      <p class="paragraf-1">Aşağıdaki marangozun çırağı söylüyor. “Benzetmiştir” dediler. “O ne bilir, Sıvas’ın kürdü.”</p>

      <p class="paragraf-1">Nigâr Ablayı bir deniz gediklisi istemişti de annesine görücü bile gelmişlerdi.</p>

      <p class="paragraf-1">Ne sevinçti bu söz duyulduğunda, mahalledekilerde.</p>

      <p class="paragraf-1">Nigâr umutlanmış, izin alıp evde kalmıştı, o gün.</p>

      <p class="paragraf-1">Bahçede serilmiş sedir yüzlerini çırparken başına bağladığı örtü kayıyor, kumral saçları dağılıyordu. Babasını köşeye yerleştirmiş, elini yüzünü sabunlu bezle özenle silip, saçlarını taramıştı. Babası epeydir alıştığı durağanlığını bozan bu telaştan, aceleden huylanıp, “Ne var, ne oluyor? Doktor mu gelecek?” diye sormuştu. Yalnız dispansere götürülürken silinirdi her yanı. Artık kucakta taşındığından doktoru eve getirmeleri gerektiğini biliyordu. Hem kızının parası vardı. Doktoru getirsindi. O parlak madenli süslü çantaları nerden alırdı? Bir zamanlar o bakmıştı eve. Şimdi sıra Nigâr’daydı. Görücü işini babasından saklamışlardı. Nigâr’ın evlenmesine karşıydı hep. İnme geldiği günden bu yana ne karısını, ne kızını sevmez olmuştu. Dolaşan, gülen kimseyi sevmiyordu.</p>

      <p class="paragraf-1">Reha’yı, oğlunu tanımıyordu. Karısının gebe kaldığı gece yok olmuştu belleğinden. Yıllardır bir sehpanın üstünde unutulmuş bir küllük gibi kararıyor, kirleniyordu. Hele elinin yüzünün sabunlu bezle silinmesi yok mu! Dalıp gittiği düşüncelerini dağıtıp dışarıyı yeniden görmesini sağlıyordu.</p>

      <p class="paragraf-1">Karısı suçlu suçlu, “Konuk gelecek de Tahsin Bey... Ele güne karşı...” diyordu.</p>

      <p class="paragraf-1">Nafia fen memurlarından Tahsin Bey, hatırat okumaya meraklıydı eski harflerle. Dantela gibi ördüğü düşünce örgüsünün arada bozulmasından acı çekiyordu. Kıpırdamazlığını kolaylaştıracak bir bunamaya dalmıştı. Unutmalarının ucu Çırpıcı Çayırı’na dek dayanıyordu ve orda aydınlık başlıyordu. Yakalığının kolalı olduğu döneme.</p>

      <p class="paragraf-1">Nigâr Ablanın annesi görücü günü kendine özenmiş, saçlarını diplerinden doğru açıp tarayarak kara başörtüsünü takmıştı. Elleri utanç vericiydi. Eğrilmiş, eklem yerleri morarmış ellerini kim görse, acıyla karışık bir tiksinti duyardı. Görücülerin buna bakıp kızı hakkında “İlletli mi ne?” diye, düşünmelerini engellemek için kollarındaki devrik kol kapaklarını açıp uzatmıştı. Böylece ellerinin yarısı gözden uzaktı.</p>

      <p class="paragraf-1">İkindiye doğru gelmişti görücüler.</p>

      <p class="paragraf-1">Mantosu topuklarına dek uzanan bir yaşlı kadın, bir de etek ceketli bir taze.</p>

      <p class="paragraf-1">Herkes görünmeden gözlemişti bu mutlu olayı.</p>

      <p class="paragraf-1">Kapı eşiklerine bile tahta boyası yapmıştı. Nigâr Abla... Sonra da kovayla su serpmişti eşikten öteye, toprağa, güzel koyu bir görünüm almıştı kapı önü, yaz yağmuru yeni dinmiş de kurumamış gibi. Günboyu çevreden tahtaların ovulurken çıkardığı düzenli temizlik sesini duymuşlardı. Kapıyı Nigâr Abla açmıştı. Aradan yakasına dek sıkı sıkı kapalı yün giyimini giydiğini görmüşlerdi. Kumraldı ya, ona yeşil yaraşırdı.</p>

      <p class="paragraf-1">O girişi çıkışı, kapı açışı bol günden sonra, bir daha ne gelen ne giden olmuştu.</p>

      <p class="paragraf-1">Denilene göre, “Oğlum istedi. Görmüş beğenmiş. ‘Başı yerde bir kız’ dedi. Her çalışan kötü yolda olmaz ya. Ama duyduklarımız var...”</p>

      <p class="paragraf-1">Nigâr evlenemez, diye karara varmıştı mahalleli bu olaydan sonra. “Caymış oğlan tarafı” diye karar verdi.” Çoğu, onun arabalarda, tabii adamlarla; sinemalarda, tabii adamlarla; görüldüğünü duyduğunda, “Yok canım benzetmişlerdir” diye yine de karşı çıktı. Anlaşılmıştı ki Nigâr, mahallenin akşamüstleri, köşede toplanıp konuşan gencecik delikanlılarıyla, eli ekmek tutmuş ağırbaşlı adamlarıyla evlenemez. Bu da ondan yana olmalarını kolaylaştırmıştı.</p>

      <p class="paragraf-1">Semtin takımında oynayan futbolcular bile, (onlar en çok Beyoğlu’nda gezerlerdi), Nigâr geçerken, “Merhaba Nigâr Abla” der olmuşlardı. Oysa onlar genç kızların geçişini ıslıklarla, sözlerle karşılayıp uğurlarlardı. Güzel Nigâr, köşeyi dönerken, bakkala girerken (evin alışverişini de o yapardı), “Merhaba Nigâr Abla” diyorlardı. Olsa olsa en küçüğünden bir iki yaş büyüktü Nigâr.</p>

      <p class="paragraf-1">Nigâr evlenemezdi.</p>

      <p class="paragraf-1">Bunu kesin biliyorlardı.</p>

      <p class="paragraf-1">Çünkü Nigâr kadın olmuştu.</p>

      <p class="paragraf-1">Evlenmeden kadın olmaksa çaresizin çaresizi bir durumdu. Dertlerine, sıkıntılarına göğüs gereceği bir evliliği, yarım yamalak giydirip süsleyeceği bir çocuğu olmayacaktı. Bakkalda tanışlarıyla iki çift söz ederek alışveriş edemeyecekti. Kuşlar batıya doğru uçarlarken, kapı önünden çocuğunu çekemeyecekti. Nigâr hangi onmaz göz kapamalarda kadın olmuştu. Bunu bilmek güç değildi. Yine de sormadılar. Mahalle sinemasına gelen kardeşi küçük Reha’ya herkes kol kanat gerer oldu. Reha gözlerinin altına inmiş ince gölgeleriyle zayıf, sessiz, bacakları yere değmeden oturup film seyrederken:</p>

      <p class="paragraf-1">— Baban nasıl Reha?</p>

      <p class="paragraf-1">— Annen nasıl?</p>

      <p class="paragraf-1">— İyi.</p>

      <p class="paragraf-1">Nigâr sorulmazdı.</p>

      <p class="paragraf-1">Nigâr’ı gündüz evine girerken gören yoktu.</p>

      <p class="paragraf-1">Geceleri dönerken gittikçe artan ürkekliğinden ötürü daha sessizleşmişti, onu görmek de giderek zorlaşmıştı.</p>

      <p class="paragraf-1">Nigâr kız değildi ya, buydu demek ışığını alıp götüren. Güzelliğine yansıyan bir uzaklık, bir şaşkınlıktan ötürü kimseler ona soru sormaz, ayıplayamaz olmuştu. Mahalledeki anneler, oğullarına ondan, “Zavallı Nigâr, yazgısı kötüymüş” diye söz ediyorlardı. Bununla bazı soruları da engelliyorlardı.</p>

      <p class="paragraf-1">O artık herkesin ablasıydı.</p>

      <p class="paragraf-1">Nazan’ı da Madam Sara’nın yanındaki işe Nigâr koymuştu.</p>

      <p class="paragraf-1">— Teyzeciğim her şey pahalılaşıyor. Nazan büyüdü, artık, on ikisinde. Teninin rengi açıldı. Hoyratlığı kalmadı. Akıllandı. Yukarda pasajda bir tanıdık var. Maniküre gelir bana. Bir kız istedi, güzel, terbiyeli. Haftalıkla çalıştıracak. Çorap çekmeyi filan öğrenecek orda. Hiç zor değil, göreceksin. Hem yokuştan çıkar çıkmaz Tepebaşı’nın ordan dönüverir. Yakın yer. Sen de rahat edersin, Nazan da iş öğrenir. Geçen yıl toptancıya düzine başına birkaç lira artırsın dediniz de Kâzibe Teyze’yle, ne yaptı adam? Vermedi size o ay düğme işini. Onlar para artırmazlar. Çareleri kendimiz bulacağız. Ben artık öğrendim. İşçilikte işçi çoksa paranı artıramıyorsun. Kaç yıldır en iyi manikürü, pedikürü ben yaparım. Yine de Suat Bey bir kuruş katmadı haftalığıma. Gerçi bahşişi boldur bizim işin ama, gel gör ki elin kadınlarının nasırlarını alırken yaptıkları nazı çekmeye de manda yüreği ister. Yok tırnağımı dipten alma, yok uçlarını geçen defa iyi sivriltmedin, pabucumu giyerken kırıldı, çirkin oldu. Bu yıl pabuçların burnu açık. Tırnaklar renkli görünürse şık duruyor. Ya yaşlı bayanlarınkine ne demeli? Tabanlarının altı genişliyor, taşıyor ellerime. Tırnakları yıllandıkça kat kat kalınlaşıp, pul pul kalkıyor. Ayak bilekleri şişiyor çoğunun. Hepsi de bunun yaşlılıktan değil, ta gençlik yıllarından beri olduğunu söylüyorlar. Avucuma girmeyen bu ayaklarla günboyu uğraşıyorum. Yumuşayan tabanlarındaki ölü derileri kazıyorum. Etlerinin buharları ellerime geçiyor. Nazan’ı da bu işe çırak alabilirdim ama zamanla öfkeden içi kurur. Pis iştir. Gülmeyi, yaltaklanmayı da gerektirir...</p>

      <p class="paragraf-1">Annesi ilkten ürkmüştü bu iş sözünden.</p>

      <p class="paragraf-1">Gerçi artık gözleri ve elleri eskisi gibi elverişli değildi çalışmaya, haftada on düzineyi çıkarmaya. Ekmek ve kira olarak düşünürdü geçimlerini. Bunları sağladığında gerisi kolaylaşıyordu. Yıllar geçtikçe kadınlığını da yitirmişti. Her sabah kalkıp çayı koyduktan sonra, masayı toplayıp işbaşı yapıyordu. Pencere yanına kıvrılıp rengi sarıya dönük bez yığınının içinde kayboluyordu. Kocası öldüğünden bu yana boyu bile kısalmıştı. Eğik durmak kemiklerinin yenleşen alışkanlığıydı. Sırtının büküklüğü yüzünden yaşından çok görünüyordu. Oysa otuz ikisindeydi daha, kızı Madam Sara’nın yanına işe çıktığında. Epeydir saçlarını bir firketeyle ensesine topluyordu. İlk akları gördüğünde geride kalmış, unutulmuş bir acı yayılmıştı içine. Kıştı, Nazan daha okulu bitirmemişti. Demek otuz yaşını sürüyordu. Gözlerine önleyemediği damlalar gelivermişti. Ne biçim ağlamaktı bu! Yüzünün tek çizgisi değişmemişti. Öyle ağlanmadığını bilirdi Nazan’ın annesi. Ela gözleri iyice uçuk, bezgindi. Kocası öldüğünden beri, belki de eriyen bu gözbebekleri yüzünden zor görüyordu dikiş işini. Bir isteyeni olmuştu tam o günlerde. Bakkala haber iletmiş,</p>

      <p class="paragraf-1">— Eli evinde kadın, demiş, başı yerde, gül gibi de taze. Ölenle ölünmez. Ben de yalnızım, gurbetçiyim de üstelik. Çalışırım, geçiniriz.</p>

      <p class="paragraf-1">Bakkal veresiye defterine günlük masraflarını geçirirken söylemişti bunları.</p>

      <p class="paragraf-1">— Ne dersin? İşi Havuzlar’da. Daha anca otuz beşinde. Hiç evlenmemiş. Seni burda görmüş. Kocan öldüğünde bana sormuştu. Buralı değil, Yozgatlı. Kimi kimsesi yok. Kadın başına ne edeceksin?</p>

      <p class="paragraf-1">— Ben mi? Şey... Ötekilerle yarın Kapalıçarşı’ya mala gideceğiz. Bana Kâzibe Teyze kefil olacak. Artık toptan düğmecilik ya da asker çamaşırı dikişi yapacağım. Geçinir gideriz iki can.</p>

      <p class="paragraf-1">— Sen gene de düşün. Kızın var, büyüyor. Masrafı aynı kalmaz.</p>

      <p class="paragraf-1">— Bizim masrafımız ne olacak ki, aç kalmayacak kadar yemek, açık olmayacak kadar barınak. Olmaz. Artık evlenmek bana haramdır.</p>

      <p class="paragraf-1">Defteri verirken bakmıştı bakkal uzun uzun.</p>

      <p class="paragraf-1">— Haklısın, demişti. Bizim bura insanı çabuk yaşlanır, çabuk ölür. Sen bilirsin, gene de düşün. Talan etme kendini, kadınlığını bil.</p>

      <p class="paragraf-1">Eve döndüğünde aynaya bakmıştı tez elden.</p>

      <p class="paragraf-1">Karlar eriyordu dışarda.</p>

      <p class="paragraf-1">Camın önünden sarkan buzlar damlıyor, damdan kar kesekleri düşüyordu. Çamurlar çıkıyordu eriyen akların altından.</p>

      <p class="paragraf-1">Mangaldaki kömürleri eşelemişti.</p>

      <p class="paragraf-1">Öyle durmuştu bir süre odanın ortasında.</p>

      <p class="paragraf-1">Bakkaldan aldıklarını (bir ekmek, patates, sadeyağ) masaya koyup gene aynaya bakmıştı. Saçlarının içinden birden aklar pıtrak gibi belirip çoğalmıştı.</p>

      <p class="paragraf-1">Bakkalın loşluğunda yakın günlerde gördükleri tek tek belirmeye başlamıştı, onu isteyen kimdi, çıkaramıyordu (çocuklar, gaz sırasında bekleyenler, kadınlar, bir kiloya varmayan alışverişlerini yapanlar, erkekler, ikinci sigarası alanlar, genç kızlar, kıpırdamadan duramayan, “Ay çok bekledim, annem vallahi kızacak” diyenler).</p>

      <p class="paragraf-1">Bulmuştu sonunda. Çamaşır yıkadığı birgün soda çıkışmamıştı. Öğle üzeriydi tam, alı al moru mor bir şeyler geçirip sırtına, gitmişti bakkala. Onu isteyen ordaydı, oydu. Ekmekle bulama alıyordu. Dar uzun bir erkekti. Kesin bir esmerliği vardı. Başparmağı kopuktu. Bıyıkları kalın telliydi. Bu da gülüşünü daha belirginleştiriyordu.</p>

      <p class="paragraf-1">“Siz İstanbullular soğuk görmemişsiniz,” diyordu bakkala. Bizim Yozgat’ta kışın toprak kaskatı kesilir, hava göğerir karaya çalar. Yel sıkılaşır iyiden. Köy köpekleri kuyruklarını toplayıp ağıl altlarına varırlar. Damlara çekilip toprağın yumuşamasını bekleriz. Baharda sular çözüldüğünde, göçmen kuşlar gelip de sesleri duyulduğunda, topraktan umduğumuz olur. Yoksa kar mar yağması gerekli değildir bizde, soğuk için. Dediğim gibi toprak katılır, eşilmez. Bir yanda balçığa, çamurun hiçbir çeşidine rastlanmaz. Biz bile buyup baharda çözülürüz anca.”</p>

      <p class="paragraf-1">İçeri girdiğinde göğsünü örtmüştü çabucak.</p>

      <p class="paragraf-1">Soda tartılırken bakmıştı adama.</p>

      <p class="paragraf-1">Uzun kolları, kısalmış ceketinin altından gömleğinin eprimiş yenleri hemen görünüyordu. Bitmemiş gibiydi konuşması. Canlılığı gözlerindeydi konuşmanın.</p>

      <p class="paragraf-1">Nazan’ın annesi saçını düzeltmişti.</p>

      <p class="paragraf-1">Kirli çamaşır suyu kokusuna bulanmış olduğunu düşünmüş, kızarıvermişti.</p>

      <p class="paragraf-1">Sodayı alıp çıktığında ardından baktıklarını sanarak hiç bilmediği bir yürüyüş tutturmuştu.</p>

      <p class="paragraf-1">İşin kötüsü yol boyunca dükkânın görünüşüne açıktı sokak. Sapağı dönünce üşüdüğünü anlayıp sıkı sıkı sarınarak girmişti eve.</p>

      <p class="paragraf-1">O yabancı yürüyüşü nerden bulup çıkarmışsa, onu da bırakıvermişti eve girince.</p>

      <p class="paragraf-1">Saçlarının akları, o yağışı bol kış, durmadan eriyen karlar. Yalnızlık duygusunun gelişmesi, tümü bir arada oluşmuştu o gün.</p>

      <p class="paragraf-1">Sonra birden yaşlanmıştı. Bazı şeyleri gördüğü, bildiği, yaşadığı halde düşünmez olmuştu. İnce tozların uçuştuğu odada hiç yakınmadan dikişlerini sürdürmüştü ağırlaşarak. Arada öksürük nöbetleri geliyordu. Kâzibe Hanım onu dispansere gitmeye zorlamıştı.</p>

      <p class="paragraf-1">— İşinden olursun, demişti. Bizim en büyük güvenimiz sağlığımızdır kızım. Etme, kalk bir ara dispansere git.</p>

      <p class="paragraf-1">Dispanser, mezarlığın bitişiğindeydi. Bakınmaya gitmeyi göze almak yarım günün boşa gitmesi demekti. Gene de gitmişti Nazan’ın annesi birgün korkup olabileceklerden.</p>

      <p class="paragraf-1">İlkbaharda öylesine güzelleşirdi ki mezarlık, ballıbabalar, hindibağ otları dört koldan açmış olurdu. Yan yatmış eski taşların yenilenmiş çimenleri, ayrık ayrık, diri diri dururdu. Çabuk açmış bir gelincik katılırdı yeşillere. Mezarlıkta hindibağ toplamaya gelen Çingeneler, mezar taşlarını bölüşürlerdi aralarında. Söktükleri otların köklerindeki toprağı şöyle yukarda bir silkelerlerdi. Sırtlarında bağlı suskun çocuklarıyla, gelene gidene laf atarak baharın tadını çıkarırlardı. Hindibağların, ebegümecilerin en iyi boy verdiği yerler mezarlıklardı. Çiçeğe kaçmışların değeri olmadığından ilk yeşermeler başladığında ortaya çıkıverirdi Çingeneler. O zaman kapı önlerinde unutulmuş leğenleri, takunyaları, götürülebilecek gibi olan her şeyi toplamak gerekirdi. Akşam gün dönerken, mahalle aralarından geçerlerdi. Sıcak, sarıcı sesleriyle arsız sözlerden örülmüş şarkılarını söyleyerek yol uçlarında yok olurlardı Çingeneler.</p>

      <p class="paragraf-1">Dispanserde ilk kendi olacak sanmıştı.</p>

      <p class="paragraf-1">Oysa beş kişi vardı sırada, numaralarını almış bekleyen.</p>

      <p class="paragraf-1">Duvarlarda beslenmenin önemini belirten renkli afişler asılıydı. Karasineğin bulaşıcı hastalıklardaki korkunç etkilerini açıklayan resimlerde sinekler tozlara belenmiş duruyordu. Kapalı kapının ardından gelen anlaşılmaz konuşmalar içini kapayıvermişti. Şişman hemşire parayı alıp bir kâğıt uzatmıştı. Pencere boyunca uzanan tahta sıraya ilişmişti Nazan’ın annesi.</p>

      <p class="paragraf-1">Yanındaki kadının yüzünün yarısı irinli bir yarayla kaplıydı. Arada tutamadığı acısını inleyerek belirtiyordu. Yüreği kabarmıştı yarayı görünce. Pencereye dönüp mezarlığa bakmaya başlamıştı.</p>

      <p class="paragraf-1">Boynunda dizi dizi boncuklarıyla genç bir Çingene kız sakızını alabildiğine iştahla çiğniyordu. Ne bulsa kavrayıp bir anda eteğinin katlarına sokmaya alışık hünerli elleriyle yerden otları yoluyordu durmadan.</p>

      <p class="paragraf-1">Mezarlık onların orda bulunuşuyla hüznünü, ağırlığını yitirmişti.</p>

      <p class="paragraf-1">Bir ara beklenmedik bir kesinlikle Nazan’ın annesinin yüzüne bakıvermişti. Ortası çatlamış koyu renkli dudaklarında önce bir gülümseme belirmişti. Tüm yüzünü kaplayan dişlerinin arıttığı bir kahkahaya dönmüştü gülmesi. Yanındaki başı eğik arkadaşı ona ne dediyse, gülmesi kesilivermişti . Kocaman kahverengisinin yumuşaklığı o uzaklıktan bile belli olan gözleriyle bakmıştı, eliyle Nazan’ın annesinin anlam veremediği bir işaret yapmıştı.</p>

      <p class="paragraf-1">Nazan’ın annesi o gün bu gün o el sallamayı arada düşünürdü ve dostluk dolu olduğu kanısına varırdı. Çingene kızının boncuklarıyla kahverengi gözleri bu kanısını destekleyecek denli beliriverirdi hemen.</p>

      <p class="paragraf-1">Hemşire, “Hadi hanım sıra sende” diyene dek Çingenelerin inanılmaz mutlu görüntülerini izlemiş, dalmış gitmişti. Töre, ayıp kaygısı olmayan bu insanlardaki yaşamayı kolaylaştıran şeyin salt bunlar olmadığını kavramış, mutluluklarının asıl nedenini bulamamıştı gene de.</p>

      <p class="paragraf-1">“Aç kalmamak mutluluktur” diye düşünmüştü. “Onlar da aç değil. Gene de bize aykırıdır yaptıkları, utanmamak bize yaraşmaz.”</p>

      <p class="paragraf-1">Odaya girerken epeydir unuttuğu soyunma duygusunun verdiği şaşkınlığı, acemiliği önlemek için doktora bakmamıştı.</p>

      <p class="paragraf-1">İç gömleği patiskadan, maviydi. Özenip askılarını saten kurdeladan takmıştı. Ne de olsa kıyısından köşesinden bir ipekçik olsun istemişti üstünde. On yıla yakın zaman geçmişti de iç gömleği rengini yitirmemişti bile. Giymedikten sonra.</p>

      <p class="paragraf-1">— Öksür. Bir daha öksür. Kapalı yerde mi çalışıyorsun?</p>

      <p class="paragraf-1">— Evde.</p>

      <p class="paragraf-1">— Ev güneş alır mı?</p>

      <p class="paragraf-1">— Yandakilerin çıkması kapadığından bir akşamları alır. Sabah güneşi de karşıdan yansır bize.</p>

      <p class="paragraf-1">— Çıkamaz mısın ordan başka odaya?</p>

      <p class="paragraf-1">— Yok, orası iyi. Kuytudur ama kolay ısınır.</p>

      <p class="paragraf-1">Ayağa kalktığında önlediği yorgunluğunu duymuştu gene.</p>

      <p class="paragraf-1">Yıllardır edindiği eğik durma kolaylığına karşı doktor, “Dik dur” demişti.</p>

      <p class="paragraf-1">Sırtının sızısı yenilenmişti.</p>

      <p class="paragraf-1">Eline verilen reçeteye bakıyordu.</p>

      <p class="paragraf-1">Odadan çıkana kadar da bakmıştı.</p>

      <p class="paragraf-1">— Et yemeklerini çokça yap. Süt de içersen iyi olur. Kaynat ama iyice. Hep odana kapanma. Çık gez dolaş, güneşlen.</p>

      <p class="paragraf-1">Doktor öbür hastaya yönelmişti bile o dışarı çıkarken.</p>

      <p class="paragraf-1">Reçetedeki öksürük ilacını sık sık alır oldu.</p>

      <p class="paragraf-1">Bir daha dispansere gitmedi. Öksürüğünü önleyemediğinde hemen Nazan’ı yollayıp ilacı aldırıyordu. Gıcığı bir süre kesiliyor, dikişine dalıp gidiyordu. Günbatımlarına doğru bir yorgunlukla gevşiyordu. Oysa odalarının işi bir saat içinde derlenip toplanırdı. Hep oturan bir insanın yorulmasına akıl erdiremiyordu. Kocasının yaşadığı günlerde az mıydı iş? Bir erkeğin evine dönüşü, ev yoksulsa, koşturmayla dönenmeyle olurdu. Nazan küçüktü gerçi. Ortalarda olmazdı. O günlerde oturdukları odanın sokağa bakan, çıkmalı penceresinin demirleri arasına bir yastık koyup Nazan’ı oturturdu. Kızının çocuk boynu üstündeki sarı ince saçlarını görmek iş yaparken içini süsleyiverirdi. Gençliğinin, hızla taşkın göğsüne doğru yükseldiğini açık seçik duyardı. Süpürge çabuklaşır, toz alma işi dakikasında biterdi. İlk seslerinin acemi gülünçlüğünü kapıverirdi kızının ağzından.</p>

      <p class="paragraf-1">“Vay kızıma da benim, vay baba demiş de” diyerek konuşurdu.</p>

      <p class="paragraf-1">Yeniden evlense n’olacaktı? Yine aynı. Belki çalışmayacaktı ama geceleri yorgunluktan damarları alabildiğine şişmiş ellerini yastıktan aşırıp boynuna dolayan adamı kuşkuyla izleyecekti. Mintan yakaları epridikçe kocasının da boynu incelir gibi gelecekti ona. Yeniden erken bir hastalık, beklenmez bir kaza tedirginliği başlayacaktı. Kapalıçarşı’nın koyu çatılı, asık yüzlü kapılarında toptancı sırasını beklemeye belki de gücü kalmayacaktı yeniden. İyisi mi, genç bir adamı bir daha ölüm yataklarında görmektense evlenmemeliydi.</p>

      <p class="paragraf-1">Kocası zatürreeden ölmüştü.</p>

      <p class="paragraf-1">— Dokuz günü çıkarırsa, kızım, Azrail’i kovdu demektir. Çok soğuk almış, çok. Sırtındaki şişelere bak, nasıl kabarıyor etleri. Erkeğin otuz dört yaşı ne ki! Oku oku, açılırsın. Tanrına dua et. Günahlarını bağışlayıp sevap meleklerini yollasın. Elham oku. Daha ne biliyorsan oku. Tanrı’nın kapısı birdir, yakar ona.</p>

      <p class="paragraf-1">Dualara başladığında odanın ışığı azalıyordu. Dayanamadığı bir acı yara oluyor, içini kanırtıp kanamaya başlıyordu. Tez elden gitmesi için Azrail’e de yakarmıştı. İşittiklerine göre korkunç değildi Azrail. O da Tanrı’nın bir meleğiydi. Nerden çıkarmışsa çıkarmış, onu kara giyimlere bürülü, kemikten, acımasız biri diye düşünmüştü.</p>

      <p class="paragraf-1">— O da Tanrı’nın bir vekili kızım. Emrettiği canı almaya gelmekte. Can tende durmayacaksa, ecel şerbeti içilmişse...</p>

      <p class="paragraf-1">Dua ederken bakmıyordu hiç kocasından yana.</p>

      <p class="paragraf-1">Yastığa gömülü alnına yığınla yapışmış ıslak saçlarına. Böyle görmeye dayanamıyordu. Odalarına birden yerleşen alçak sesli konuşmaları, limon kabuğu kokularını yadırgamıştı. Duruma aykırı düşen yakışıksız ayrıntılara dalıyordu birden. Boynuyla omzu arasında, kocasının bıyıklarının geçmiş acıtışını duyuyordu. Sarılmaların, kocasının yorgunluğunu artırdığı kanısına vardığı geceler, karşı çıkışlarına ne denli kızdığını düşünüyordu. Sağlıklı kocasının onu kavrayıp sedire şakadan fırlatmalarını, öpmelerini.</p>

      <p class="paragraf-1">— Ben mi yorgunum? Evet çalışıyoruz ama yorgunluğumuz anca böyle çıkar. Biz seni niye aldık kumralın güzeli, kızların evcimenidir diye.</p>

      <p class="paragraf-1">Yatakta yatan adamdan uzaklaşmıştı.</p>

      <p class="paragraf-1">Bir gece bu düşüncelerin en olmadık ayrıntılarıyla uğraşırken ölümü kocasının yüzünde görüvermişti.</p>

      <p class="paragraf-1">İlk gördüğü ölümdü ama o denli sarı, gerilmiş bir yüzdü ki ölüm, yerleşmesine karşı çıkmak, dualarla yakarmalarla olacak gibi değildi, anlamıştı. Gene de daha hızlı okumaya başlamıştı duaları, ellerini açıp. Okuduklarını anlamadığından kendi bildiği yakarışlarını da sıralamıştı.</p>

      <p class="paragraf-1">— Tanrım onu alma. Daha genç. Daha dünyasına doyamadı. Yalvarırım, bu koca dünyada ne ederiz şu çocukla birlikte? Ben cahilim, kadın başımla, oh Tanrım!</p>

      <p class="paragraf-1">Kocası hasta olmadan önce, kolaylıklar getirecek bir çıkar yolun belirmesini beklemişlerdi. Geceleri konuşurlardı.</p>

      <p class="paragraf-1">“Olmazsa gideriz” derdi kocası. “Bir İç Anadolu kentinde iş varmış. Makineden anlayan birini istiyorlar. Tuğla harmanında çalışılacak. Taşıyıcı arıyorlar. Gerçi şimdi önüne gelen İstanbul’a göçüyor ama biz de tersini yaparız. Anadolu ucuzdur. Çalış çalış, iş bitti deseler, kaldık açıkta. Cepte, kıyıda, dayanacak bir şey yok. Nazan’ı okutalım diyorum ne yapıp yapıp. Okumuş olursa belki bizim sürünmemiz onda biter. Evlendiğimden bu yana bir pazar, çocuğumu, seni alıp bir kıyı bahçesinde oturup bakınamadık çevremize. Sana da çektiriyorum, güzelim benim.”</p>

      <p class="paragraf-1">— Ben mi? Hadi ordan. Geçinip gidiyoruz, fazlasını istediğim mi var?</p>

      <p class="paragraf-1">Bir Anadolu kentinin ara sokaklarını düşünmeye başlamıştı o zamanlar.</p>

      <p class="paragraf-1">Bu düşünceyi kurmak güçtü onun için, çünkü bilmiyordu oraları. Yalnız nedense yoğun bir kış olarak görüyordu orayı da. Üçünün oturacağı küçüklükte bir evin damından kar kesekleri düşüyor, bir soba borusundan da duman tütüyordu. Bu kıvanç verici görüntüyü işleyecek ayrıntıları daha öteye vardıramıyordu. En çoğu çiçek işli bir köşe yastığını dayıyordu pencerenin kıyısına.</p>

      <p class="paragraf-1">— Çenesini bağlayalım. Bir tülbent ver kızım. Hiç mi hazırlığın yok? Cahillik, ah cahillik. İyiydi, dürüsttü kocan. Zaten kötülüğü öğrenmeye fırsatı gücü olmaz bura adamının. Kötülük de keyif ister, vakit ister. Bizimkisi aramızda didişmek. Namusluydu hepimiz gibi çok şükür. ‘Ne olursa gidene’ derler ya ben inanmam bu söze. Ne olursa kalana olur.</p>

      <p class="paragraf-1">Yaşlı kadının istediği tülbenti bulup da verememişti bir türlü. Nazan’ın çocukluk tülbentlerini düşünmüştü bir ara. Korkuyordu vermeye. Kızıyla ölüm arasında bir yakınlık kurulur gibisine gelmişti.</p>

      <p class="paragraf-1">Sonra onun dışında bir şey buluşturdular.</p>

      <p class="paragraf-1">— Çenesini bağlamak gerek, tutamaz. Canı gitti çünkü.</p>

      <p class="paragraf-1">Taşlığın oraya kazan kurulduğunda koşuşturma bitmişti. Nazan’ı yandakiler almıştı. Zorlu bir şey gelip gitmişti odalarına.</p>

      <p class="paragraf-1">— Çenesini bağlamak gerek, durmaz.</p>

      <p class="paragraf-1">Hiç gücü kalmamış genç bir adamın en acıklı durumu bu olmalıydı. Ölmekten de beter çenesini tutamamak. Haftanın iki günü anca tıraş edebildiği delikanlı inceliğini yitirmemiş çenesini.</p>

      <p class="paragraf-1">İlk üç gün ağlamamıştı.</p>

      <p class="paragraf-1">Dışarıdan bakıyordu olup bitene. Ölen kocası değilmişçeydi. Alıştırmamıştı karısını. Hastalığın başladığı akşamüstünden sonrasını yabancılıyordu. Gene de katı bir şey vardı bekleyen, çözülmemiş... Komşular, sırayla, bakır tepsilerde iki kap yemek yollamışlardı. Çorbalar kaynaktı. Nazan’ın damağı yanmıştı. Ekmekleri ufalayıp çorba kâsesine dolduruyordu. Bir şey sormamıştı annesine. Sonra birgün pencereleri silerken, pervazın birine, boydan boya kurşunkalemle “Babam öldü, babam öldü” diye yazdığını görmüştü annesi.</p>

      <p class="paragraf-1">Mart güneşinin apaydınlık günlerinden birinde Kâzibe Hanım’la Kapalıçarşı’ya iş almaya gitmişlerdi.</p>

      <p class="paragraf-1">O günün sabahı doya doya ağlamıştı.</p>

      <p class="paragraf-1">Ağlarken de sarsak bir konuşma tutturmuştu.</p>

      <p class="paragraf-1">“Kocacığım niye öldün? Ölenle ölünmüyor derler ama inanma. Seni hani leğene sokup yıkardım. Zor sığardın. Kocaman adamdın. Ellerindeki nasırlar yumuşar, delinirdi. Mangalı leğenin yanına koyardım üşümeyesin diye. Her şey kışın olmuş gibime geliyor benim. Yazlar yok mu hiç? Yazlar yok mu hiç? Niye öldün?”</p>

      <p class="paragraf-1">Bir daha da ağlamamıştı.</p>

      <p class="paragraf-1">Ağladıkça durumunun ağırlığı çıkıyordu açığa. Daha çok anlar oluyordu yaşamalarındaki zorluğu.</p>

      <p class="paragraf-1">Acısını sessizliğe döndürmüştü.</p>

      <p class="paragraf-1">Sokağa çıktıklarında erik ağaçları bahara tomurlanmıştı. Kâzibe Hanım:</p>

      <p class="paragraf-1">— Aldanacaklar bunlar… demişti. Mart bu, hiç belli olmaz. Bir kar, bir bora tamam, aldanacaklar.</p>

      <p class="paragraf-1">Yürümüşler, vapura binmişlerdi. Kalabalık, gürültü, Köprü’nün gelip gidenleri, alttan geçen takaların puslu renkleri, sesleri, acısını artırmıştı. İçi hep böyle olursa birgün dayanamayıp ölüvereceğine inanmıştı. Sedirin kıyısına büzülüp dikişlerin toz kokan havasında devrilip ölecekti. Onulmaz bir şeyler uçuyordu canından. Takaları, denizi, güzel, iç açıcı neyi görürse içinin tükenmesi hızlanıyordu.</p>

      <p class="paragraf-1">Hanın kapısı küf rengi demirlerle örgülü, alabildiğine büyüktü. Açık bir musluğun dibinde bir iki kumru bir şeyler aranarak yürüyordu. Avluda üst üste yığılı kumaş denkleri vardı. Hanın içi sokaktan soğuktu. Sırtlarında yük taşıyan küçük çocuklar ayaklarını sürüyerek merdivenlerden inip çıkıyorlardı. Bir yanlardan yeni demli bir çay kokusu gelmişti. İlk atılmış çayın kıvama gelirken saldığı o ısıtıcı kokuyu duymak, odasını özletmişti. Döneceği, penceresinden dirseğini dayayıp bakacağı yeriydi orası, arka bahçelere baksaydı da bütün odaları. Kızıyla kendine, çalışır da, yetecek kadar kazanırsa acılar azalırdı belki.</p>

      <p class="paragraf-1">Evlenmemekte diretmiş olması yerindeydi.</p>

      <p class="paragraf-1">Sonraları arada, ister istemez düşünür olmuştu beklenmedik rastlantıyı.</p>

      <p class="paragraf-1">“Bozkır toprağının kışı zorlu olur, buyar adam. Kerpiç keseklerinin arasına çivi çakamazsın. Ne diyorsun sen, tüm duvar, yer demire keser. Siz bura kışına kış mış mı diyorsunuz?”</p>

      <p class="paragraf-1">Ne tanıdık bakışlardı!</p>

      <p class="paragraf-1">Nazan uykuya daldıktan sonra, bazı geceler, ay aydınlığında bahçenin değişen görüntüsünü seyrederdi. Adamın anlattığı gibi bir kış düşünmeye başlardı. Belki de kocasının dediğiydi o Orta Anadolu ili. Durmadan bir sac sobasının yandığı, yer yataklarında uyunduğu. Peki, yeniden evlenmeyi isteseydi, yorgunluktan uykusunda bile kasları titreyen, her sarılışında daha acıyacağı, daha bağlanacağı birine odalarını açmak zordu. Az para kazanan, durmadan işsiz kalırım korkusunda olan bir erkeğin öfkesini, sıkıntısını tanımıştı. Göğüs germek, yeniden ısınmak tekrarlanmazdı artık. Sabahları yiyeceğini hazırladıktan sonra az uyumuş birini kaldırırkenki üzüntüyü yinelemeye gücü yoktu. İçini uslandırmak için ayıpları sermişti önüne. Ay aydınlığı eskiden bu yana onu yanıltırdı. Utandığı coşkuları teper çıkarırdı ortaya. Kızken yazlık sinemadan gelen filmin seslerini duyduğunda, sokağın kaldırım taşlarına akan çeşmenin, orda kavga eden kedilerin seslerini duyduğunda, ayın mezarlığa doğru iyice yükseldiği saatlerde, çarpıntılara tutulup bekleyip dururdu. Ertesi gün tüm evi baştan başa temizler paklardı. Umuda benzeyen şeylerin ne olduğunu kestiremezdi. Ama yeni ve inanılmaz günlerin olacağını düşünürdü. İnsan doğmuşsa yaşaması süresince sevinçlere, beklemelere hazır olmalı diye düşünürdü o zamanlar. Yıllar geçmişti. Kendi payına düşeni yaşamıştı. Yeniden başlamak yoktu onların semtinde, sürdürmek vardı. Kızı büyüyecekti, onu beklemek, ona bakmak gerekiyordu. Kızıyla göbek bağını kesen ebe ne demişti:</p>

      <p class="paragraf-1">“Canından can koptu, kolay mı?”</p>

      <p class="paragraf-1">Bir yığın kanlı parçayı leğene yığmıştı. İlk gördüğü bu yığın olmuştu.</p>

      <p class="paragraf-1">“Gürbüz bir çocuk, gürbüz bir çocuk, iyi bağırdı. Sonunu bahçeye gömelim, uğurdur.”</p>

      <p class="paragraf-1">Bahçe onların olsa neyse.</p>

      <p class="paragraf-1">Üç yıl sonra taşınmışlardı ordan.</p>

      <p class="paragraf-1">Konmak göçmek, odalardan odalara. Tam ısınırken, bir köşeye bir süs iliştirirken. Ya resimli bir takvim ya da bir yerden bulunmuş plastik bir çiçek. Uğur gömmek nelerineydi. Şimdi işi dualara düşmüştü. Tanrı’nın elbette birgün, bir yıl kapı açacağına gösterdiği güven acıklıydı.</p>

      <p class="paragraf-1">— Kul sıkılmadıkça Hızır yetişmez.</p>

      <p class="paragraf-1">Sıkılmışlardı, donmuşlar, üşümüşler, aç kalmışlar, ölümü görmüşlerdi. Gene de o kapı hâlâ açılmamış, Hızır yetişmemişti.</p>

      <p class="paragraf-1">Elleri ağırlaşıp sırtında dayanılmaz sızılar belirdiğinde, “Daha az düğmeli olsa şunlar” diye düşünmüştü hep. Durumlarındaki zorluklar öylesine olağandı ki ufak çözümlerin ötesini bilip düşünemiyordu. Yüksük takmayı epeydir bırakmıştı, ne olsa yüksükle iğneyi itmek, parmağıyla itmek gibi hız kazandırmıyordu işe. İşaret parmağı delik deşik olmuştu. Kışları akşam sofrasını kurmaya kalktığında (Nazan okulda yerdi öğle yemeklerini) ayaklarında karıncalanmalar oluyordu. Ne oturmalar denemiş, gene de o karıncalanmaların önünü alamamıştı. Bacakları kesikmiş, yokmuş gibi ilkten dengelenemezdi. Gülmeye başlardı ayakta duramayışına. Nazan dersinden başını kaldırıp bakardı ona.</p>

      <p class="paragraf-1">— Bak gene topal nine oldum. Bir punduna getirip de beceremezsem durmayı, düşeceğim.</p>

      <p class="paragraf-1">Nazan fırlardı yerinden.</p>

      <p class="paragraf-1">— Ben ısıtayım anneciğim yemeği, teldolaptan çıkarıp, n’olur.</p>

      <p class="paragraf-1">Onun da dolaplığı kalmadı ya. Yan gözünün telini kesip, resim dersine püskürtme boya yapacağım diye götürmüşsün. Ah benim akılsız kızım, resme bu kadar merakın sana ne yararı olur? Resim yapmakla para kazanılmaz ki. Baban da yapardı. Boyuna ağaç altında duran kamyon resimleri çizerdi. Ağaçları yeşile boyar, kamyonları sarı yapardı. Açarmış bu iki renk birbirini. Koca adam sarı kalemi, yeşil kalemi bitti mi, kıyar paraya alırdı bir sarı, bir yeşil kalem. Nedense kamyondan başka taşıt resmi çizmezdi.</p>

      <p class="paragraf-1">Daha çok gülmeye başlardı.</p>

      <p class="paragraf-1">Kışın çabuk gelen uzun akşamlarını, az konuşup çok gülme bahaneleri bularak geçirmeye çalışırlardı.</p>

      <p class="paragraf-1">Nazan’ın okulunda inanılmaz gülünçlükte şeyler olurdu, onun anlatmalarına bakılırsa. Merdivenden düşenler, öğretmene belli etmeden kedi sesi çıkaranlar, yemek yerinde birbirinin tabağına biber dolduranlar.</p>

      <p class="paragraf-1">Tabii bunlar evden yemek getirenlerdi çoğunluk. Çünkü biberi de evden getirmeleri gerekiyordu. Nazan annesine anlatacak bir şeyler bulurdu her akşam. Sonra yemekleri biter, annesi bu engellenemeyen eğlencelerin sürüp gittiği okula aynı canlılıkla şaşardı hep.</p>

      <p class="paragraf-1">Nazan yeniden kitabının başına dönerdi. Nazan’ın babasından kalıt durgun bakışlı iri gözleri annesine yalnızlığını duyurmazdı. Küçük kız onun tek dayanağıydı. Odalarından geçip giden kıyıcı ölümden beri sokak oyunlarından dönünce, ağırbaşlı, destekleyici davranışlarla annesini kavrıyordu. O ilk kanamanın, ilk yetişkinliğin kesin haberi geldiği günden beri Nazan’da gelişen ince, açığa çıkmayan değişmeyi izleyememişti annesi. O yıl bitmişti öğrenimi. Okumalarında, gezinmelerinde eski coşku kalmamıştı. Birden seviniyor, birden duruluyordu. Duvardaki aynanın önünden geçişlerinde sıkça bakar olmuştu kendisine. Bakışları hiç görmediği birini tanımaya çalışan araştırıcı bakışlardı. Bel çukurundaki derinlik çocuklara özgü düzlüğünü yitiriyordu. Akşamüstleri kapı önlerinde, çoğunluk yaşıtı kız arkadaşlarıyla salt kendilerinin duyacağı tekdüze konuşmalara dalıyordu. Sabahları yatağından kalktığında, iş yapan annesini, suskun, uzak izliyordu.</p>

      <p class="paragraf-1">Nigâr yukarıdaki iş için yardımcı olacağını söylediğinde, Nazan’ın annesi tükenmez dalgınlığından kendini hızla alıp hemen karşılık verememişti.</p>

      <p class="paragraf-1">Günlerce iki büklüm, sızılı düşüncelerini geliştirip acı çekmek onu ezmiş, olanları yüklenmesine yaramıştı. Parça başı işleri için istedikleri son artırmayı gene alamamışlardı toptancıdan. Üstelik bundan sonra Kâzibe Hanım’a uyarak yeniden paralarında artırma istememeye karar vermişti. Malları aldıkları adam, iki kez esnedikten sonra,</p>

      <p class="paragraf-1">— Bu kadar hanım, daha aza çalışacaklar her zaman vardır. Sen ikide bir oyun bozanlık edeceksen bununla uğraşmaya benim ne vaktim, ne de zorum var, demişti.</p>

      <p class="paragraf-1">Kâzibe Hanım’ın canından öte düşüneceği yoktu. Arada Kızılay’dan yemek aldığı da söyleniyordu. Karda kışta elinde bakır tenceresiyle caminin yanında beklediğini görenler vardı. Kimse yüzlememişti gerçi onu ama, kira parasını anca yetirdiğine göre söylenenin doğruluğundan kuşkulanmamak gerekti.</p>

      <p class="paragraf-1">Kâzibe Hanım elli beşindeydi. Yaşaması boşverme, arsızlık doluydu. Bir zamanlar onun mahallenin en şen kadınlarından olduğu söylenirdi. Düğünlerde bahriye çiftetellisine kalktığında onunla başa çıkacak canlılıkta, sevinçte birinin zor bulunacağına bütün mahalle tanıktı. Kocası ayaklarını trene kaptırıp kan kaybından ölünce bir daha evlenmemişti. Soranlara,</p>

      <p class="paragraf-1">— Yeniden tek ekmeklik adama varıp, ucu başı ne olacak bu evin, demekten bunaldım. Biz de memurdan koca alacak değiliz ya. Memur bizi ne etsin, derdi.</p>

      <p class="paragraf-1">İlk yıllarda evine erkek aldığı söyleniyordu. Sonraları iyice gülmesini, söylemesini yitirip yaşlanıvermişti. Nazan’ın annesi sırt ağrıları, durup dururken tutan öksürükleri yüzünden, sokaklarda dinelip de yemek alamazdı Kızılay’dan. Nazan okulda, okul yardımlaşmasından yemek yediğini bile mahalle arkadaşlarından saklarken, genç kızlığa geçişin her durumu gurur sorunu yapan duyarlığı içindeyken, kızını daha çok kırmamak gerekiyordu… ama nasıl?</p>

      <p class="paragraf-1">Nazan bir süredir eski paltosunun yakasına Nigâr’ın verdiği bir kadifenin takılmasını istiyordu.</p>

      <p class="paragraf-1">Birgün sonra Hıdrellez’di, yakasına geçirdi kadifeyi annesi.</p>

      <p class="paragraf-1">Katı yumurta yapıp, ekmek tatlısı pişirip, mezarlığın tepesine gitmişlerdi. Nazan’ın annesi tan ağarmadan kalkıp avluya küçük taşlardan ev dizmişti. Hıdrellez günü erkenden taşlarla ev dizene, Tanrı yılına kalmadan bir barınak veriyordu. Gerçi ikinci yıldır küçük taşlardan ev yapıyordu ya, gene de sabırla şükürle beklemesini bilmek gerekiyordu. Yan yana uzayan tahtaları kararmış evlerin odalarından çıkanlar birbirlerine bakmadan taşları beceriksiz, alışık olmadıkları bir düzenle üst üste sıralamaya çalışıyorlardı.. Geceden kopmamış sabahın karanlığında bunu yapmak kolay değildi. Tek sıra dizmek yetmiyordu evin anlaşılırlığı için. Olsa olsa bir bahçeyi çeviren duvar sanılabilirdi bu taşlar Allah yönünden. Üç sıralık bir dizinin yıkılmasını önlemek için, yapraklardan dam koyup bitirdikten sonra uzun uzun dua ediyorlardı.</p>

      <p class="paragraf-1">Tanın ilk ışıkları belirirken küçük oyuncak kulübeler yapan yorgun kadınların yüzlerinde yakarış kutsal hüzünle dolu bir anlam kazanıyordu. Kıpırtısız günün umut dolu aydınlanışını izlemek onlara coşku veriyor, kapanık dualarını inançla üst üste yineliyorlardı. Eğik çatıların altlarından göçten yeni gelmiş kırlangıçlar birden uçuşuyor, kumrular bitlenmeye başlıyordu. Gün iyiden ağarınca dosdoğru odalarına dönüyordu herkes.</p>

      <p class="paragraf-1">Menevişli renkler içeriyi sardığında Nazan’ın sırtını örtmüştü annesi, yakarma, ev kurma törenini bitirince. Pencereden yeni taş evine bakmıştı. O denli küçüktü ki, nereye yaptığını bilmese göremezdi. Akasya ağacının dibinde rastgele toplanmış bir taş yığınıydı Allah’a adayıp görmesi için dizdiği ev.</p>

      <p class="paragraf-1">Dualarını durmadan yineliyordu.</p>

      <p class="paragraf-1">Artık kızı büyümüştü, eskisi gibi kolay gülmüyordu, dalgındı.</p>

      <p class="paragraf-1">Onu Beyoğlu’na işe göndermeden gelecek yıla başlarını sokacak bir evleri olaydı. Nasıl olacaktı peki bu? Evet, Allah yardımcı olmalıydı.</p>

      <p class="paragraf-1">Paraya kıyıp bir piyango bileti almayı da o sabah düşünüp bulmuştu.</p>

      <p class="paragraf-1">Kızını gözünün önünden uzaklaştırmamanın yollarını aramak için çırpınıyordu, duru, dingin sabahın içinde. Gerçi Nigâr şimdi para derdinde değildi. Ama o ilk evlenme dedikodusunda nasıl bir başkalaşıp şenlenmişti. Buydu Nazan’ın annesini kuşkulu yapan. Kızının evlenme yaşı gelinceye dek üzülmeden, kopmadan, gülmesini yitirmeden geçirmesi gereken yılları nasıl koruyacağını az mı düşünüp tasalanmıştı.</p>

      <p class="paragraf-1">Bahar ayazı odada daha çok duyuluyordu.</p>

      <p class="paragraf-1">Kızının üstünün örtülü olup olmadığını yeniden yoklamıştı.</p>

      <p class="paragraf-1">Dolu doluya ısıtılmamış odalarda yatmaya alışık olan Nazan, yorganı başına dek çekmişti. Burnunun ucu ancak görünüyordu, bir de alnı, düzgün, parlak.</p>

      <p class="paragraf-1">Güneş her yanı bürüyüp tek gölge kalmadığında, ellerinde yemek paketleri kıra doğru yola çıkmışlardı. Mezarlığın tepesine tırmanıp aşağıda görünen denizi, vapurları seyrederek konuşmadan oturmuşlardı.</p>

      <p class="paragraf-1">Dalga dalga baharın duruluğunda köprüleri, kalabalıktan arınmış kentin dış çizgilerini yeniden izlemişlerdi.</p>

      <p class="paragraf-1">Aralarında konuşmalar öteden beri değişmez konularda olduğundan susmaları epey sürmüştü. Yeniden gelen yazın içinde taşıdığı umutları, durumlarına karşı engelleyemeyip içlerinde büyütüyorlardı. Nazan ilk çıkan cılız taçyapraklı, sarısı aka dönük papatyalardan toplamıştı. Ballıbabaları uçlarından emiyordu. Bir süre sonra yemeklerini yemişlerdi. Her şey o denli yeniydi ki çevrelerinde, ikisi için susmaları sıkıntılı değildi.</p>

      <p class="paragraf-1">Nazan ilk kez bambaşka bir sesle,</p>

      <p class="paragraf-1">— Sen hiç çok eğlendin mi, anne, demişti şimdiye kadar?</p>

      <p class="paragraf-1">— Eğlendim tabii canım, eğlenmez olur muyum? Ama baban öldü, sen büyüdün, ben yaşlandım.</p>

      <p class="paragraf-1">— Nigâr Ablalar kat alıyorlarmış, ben de sana kat alacağım. Hem sen gençsin. Düğme dikmezsen genç olacaksın. Ben Beyoğlu’na çıkacağım, para kazanacağım. Nigâr Abla ne yaptıysa yaparım. Burda durmakla olmuyor. Saniye de çıkacak, konuştuk onunla.</p>

      <p class="paragraf-1">— Sen Saniye’ye bakma. Onun annesi hemen vardı birine. Kızını saldı sokaklara. Biz seninle öyle değiliz.</p>

      <p class="paragraf-1">— Peki ama anneciğim, öksürüklerin geceleri bile durmuyor. Duymuyor muyum sanıyorsun?</p>

      <p class="paragraf-1">Akşamüstü deniz kızardığında kalkmışlardı.</p>

      <p class="paragraf-1">Aşağıdan vapurların düdük sesleri geliyordu. Sis inmişti denize. Karşı sırtlarda camiler, incelmiş minareleriyle, buğular içindeydi. Kentin büyük kesiminden akşam uğultuları geliyor, denizin yarısında kesilip kalıyordu.</p>

      <p class="paragraf-1">Onların bulunduğu yerde açık seçik duyuluyordu kentin sesi. Gene de uzaktaydılar o sesten. Oturdukları tepenin tam dibine gelen kıyıda boyaları akmış takalar vardı. Birine boydan boya çamaşır asmışlardı. Mezarlıktan inip sokaklarına yöneldiklerinde gün kararıyordu. Onların bu ilk ve son Hıdrellez gezmesi olmuştu.</p>

      <p class="paragraf-1">Bir hafta sonra da Nigâr bir sabah uğrayıp Nazan’ı evden almıştı. Madam Sara’ya tanıtmak için.</p>

      <p class="paragraf-1">Nazan’ın yeni kadife yakalı eski mantosu sıkıca örülü kumral saçlarının parlaklığıyla daha da eski görünmüştü. Bu belki de Nigâr’ın her şeyi güne uygun yeni giyimindendi.</p>

      <p class="paragraf-1">Onlar çıkıp gittikten sonra Nazan’ın annesi sedirin kıyısına başını dayamıştı. Bir yaz gecesi iğneyle, açılmasın diye, ortasından iliştirilmiş perdeleri düşünmüştü.</p>

      <p class="paragraf-1">O zamanlar Nazan ikisinde anca vardı.</p>

      <p class="paragraf-1">Öylesine sıcak bir yazdı ki o yaz, camlar açık, perdeler sıkılanmış yatıyorlardı hep kocasıyla. Sevgileri durulduğunda birbirlerini anca seçerlerdi karanlıkta. Perdelerden içeri giren serinlik sevinçle doldururdu içini. Kocasını iyice sırtından doğru sıkıca sarmıştı. Gecenin hangi saatiydi, şimdi hiç çıkaramazdı. Ama öbür olanlar, Nazan Nigâr’la çıkıp gittikten sonra, birer birer belirmişti. Kocasının genç kaslarının ağır işçilikten gelme sertliği, ona olan bağlılığını kesin bir güvene dönüştürmüştü.</p>

      <p class="paragraf-1">— Hanım kız, demişti kocası, sabah vardiyasındanız. Ne dersin, uyusak mı? Bunun yarını da var.</p>

      <p class="paragraf-1">Bir süre sonra yağmur başlamıştı. Dingin bir yaz gecesi yağmuruydu.</p>

      <p class="paragraf-1">Ferahlık veren, yüreğinde dört dönen tanımadık duyguları uslanıp yatışmıştı. Şimdi ne kadar uzaktaydı yaz. Adamakıllı uzağa çekilip bakıyor gibiydi, gizlilik. doyum dolu nice gecelere.</p>

      <p class="paragraf-1">Sedire başını dayamış olan Nazan’ın annesi gün batarken toparlanabilmişti anca, kızının ilk iş günü.</p>

      <p class="paragraf-1">Kuşkuyla çevresine bakmıştı uyanınca.</p>

      <p class="paragraf-1">Akşam kargaları akasya ağacının üstüne dolmuşlardı. Dışarda topal saka, tenekelerini yerlere çarpa çarpa çeşmeden dönüyordu.</p>

      <p class="paragraf-1">Kızının yanında olmayışını, çaresizlik içinde toparlanıp düşünmeye çalışmıştı.</p>

      <p class="paragraf-1">Gelecek günler için yeni alışkanlıklar edinmesi çok güç olacaktı.</p>

      <p class="paragraf-1">Demek ta akşamların sekizine dek Beyoğlu’nda çalışacaktı kızı. Onun zayıflığını, gülüşünü düşündü. Tek düğme dikemedi.</p>

      <p class="paragraf-1">Gün kavuştuğunda sedirin kıyısından kalktı. Aykırı saatte uyumanın getirdiği yabancılığı üstünden atamamıştı.</p>

      <p class="paragraf-1">“Dayanıklıyımdır” dedi, “dayanacağım. Büyüyecek elbet. Evlenecek, benim kızım elbette iyi günler görecek. Ben böyle oldum diye, o da bunları çekecek değil ya. Vardır bunun da bir umarlı yanı canım. Tanrı’ya karşı çıkmak olmasın, ben mutlu olmadım mı hiç? İkide bir sıcak, güzel düşler kurmuyor muyum? Nazan, babası huyunda olan, babasının işinde olmayan biriyle evlensin. Buraların çıkar kapısı yok. Bunu az denemedik belli ki, yok işte.”</p>

      <p class="paragraf-1">Nazan’ın annesi bir daha çekinip aykırı saaatte uyumadı. Nigâr’ı da bir daha ne düşündü, ne de Nazan’a sordu Madam Sara’nın yanında işe başladıktan sonra.</p>

      <p class="paragraf-1 para-style-override-11">— Tırnaklarım durmadan kırılıyor, dedi Madam Sara.</p>

      <p class="paragraf-1">Öğleden sonra saat üç olmuştu.</p>

      <p class="paragraf-1">Raşel ayırdığı dilli sandviçini tezgâhın altındaki çekmeceden çıkardı. Kâğıdını hışırdatarak yemeye koyuldu.</p>

      <p class="paragraf-1">Nazan birden yayılan et kokusunu duydu, elindeki naylon çorabın son iki kaçığını makinenin içinde alışkın çevirdi, toparladı çıkardı.</p>

      <p class="paragraf-1">Madam Sara’ya bir yanıt vermeyişlerini kapatmak için gülümsedi.</p>

      <p class="paragraf-1">— Hep kırılıyor, ne yapsam bilmem? İş güç yaptığım da yok. Çabucak ekledi: Yani ev işi demeye getirdim sözü. Yoksa ben olmasam burası nasıl döner? İzak ancak dıştaki işleri kovalar, o hiç bitmeyen işleri.</p>

      <p class="paragraf-1">Madam Sara kocasını düşündü.</p>

      <p class="paragraf-1">Kocasının özenli, düğmeleri tam giysilerini. Yahudilere aykırı olmasa kıskanacaktı onu ama, onlarda ayrılmak, boşanmak yoktu. Gerçi bunu dinleri öyle kesin yasaklarla önlememişti. Gene de kendiliğinden yerleşmişti. Evliliklerinin tek yorucu yanı, didişmesi olmamıştı.</p>

      <p class="paragraf-1">Çiçek Pazarı’ndaki sıkışık katlarında ölene dek eskimeyecek uyuşuk, kıpırtısız, brokar perdelerini düşündü. Hiçbir rüzgârda sallanmayacak bu perdeler, değişmenin ürkütücülüğünden uzaktılar.</p>

      <p class="paragraf-1">“Bir gün bile Filistin’e gitmeyi aklımıza getiremeyiz İzak. Burda kavgasız, gürültüsüz yaşıyoruz kazanıp rahat ederek, hep böyle gideceğini bilerek” demişti kocasına.</p>

      <p class="paragraf-1">Zeytinyağlarında harlanıp pişen yemeklerini yiyip gevşeyerek tedirgin edilmeden geçecek günlerini düşünüp.</p>

      <p class="paragraf-1">Elini para sayacağına götürdü.</p>

      <p class="paragraf-1">Apartmanlarının her penceresi aydınlığa açılıyordu. Orda kendi gibi saçları demir bükücülere sarılı, gözleri şiş kadınlar, taşkın göğüs arası çizgileriyle terleyerek duruyorlardı. Kapayamadıkları sabahlıklarının önlerinden, mavi damarları yol yol beliren, şişman ak bacakları görünüyordu.</p>

      <p class="paragraf-1">Madam Sara para sayacağının kolunu gereksiz çevirdi.</p>

      <p class="paragraf-1">Çıkan sese kızlar ilgiyle baktılar.</p>

      <p class="paragraf-1">Kimse yoktu içerde müşteri olarak.</p>

      <p class="paragraf-1">Yeniden işlerine döndüler. Madam Sara güvenli, hatta mutlu bir anlamla aydınlanan yüzünü küçük el aynasında, yeniden gözden geçirdi.</p>

      <p class="paragraf-1">Raşel’le Nazan akşam çayı için çörek alma saatine dek işlerini sürdürdüler. Günün en durgun, değişmez saatleriydi bunlar. Güneş aynı aydınlığı dükkânın içine doldurur, herkes kendiyle kalırdı.</p>

      <p class="paragraf-1">Madam Sara onların vaktinin geldiğini biliyordu. Önce Raşel, sonra Nazan, sırayla giyim deneme yerinde (orası bir perdeyle ayrılmıştı köşede) saçlarını gözden geçirip kemerlerini sıkılarlardı.</p>

      <p class="paragraf-1">— Madam Sara, şurdan bir iki şey alıp gelivereceğiz, gidelim mi? derlerdi.</p>

      <p class="paragraf-1">Deli deli fırlarlardı dışarı. Gülünecek bir şey yokken, hep gülerek, tıkanarak.</p>

      <p class="paragraf-1">Raşel saçını düzeltip Nazan’ın yanına gelince, o, hiç kalkmayacak bir kesinlikle baktı arkadaşına.</p>

      <p class="paragraf-1">— Hadi kız, hazırlan çıkalım. Bir tur atalım geçitte. Bu şişman karı için az yorulmadık.</p>

      <p class="paragraf-1">Nazan ince boynundaki krom zinciri bir iki çevirip camlardan dışarı baktı.</p>

      <p class="paragraf-1">İç içe geçmiş akşam kalabalığı itişerek yürüyordu. İyi giyimli, bakımlıydılar çoğunluğu. Onları ilk kez görüyordu sanki.</p>

      <p class="paragraf-1">Annesinin ellerinde bükülüp toparlanan iç çamaşırlarının çirişli tozunu yeniden koklayıverdi. Mahallelerindeki kapı önlerinde akşam maltızları yakılırdı şimdi. İçini bir dinginlik sardı.</p>

      <p class="paragraf-1">O alışkın gülüşüyle suçlu, kararsız yanıtladı:</p>

      <p class="paragraf-1">— Ben çıkmayacağım. Ayakkabılarımdan, üstümden, başımdan utanıyorum.</p>

      <p class="paragraf-1">— Aa, deli misin? Hep onlarla geziyorsun kaç yıldır. Hem daha kış bastırmadı. Üstelik sen güzelsin Nazan’cım.</p>

      <p class="paragraf-1">— Madam Sara haklı. Bakar mı hiç o çocuk bize? Bakmaz. Bize anca şoförler, erler bakıyor. Annem de dedi, evlendin mi memurdan filan olsun diye. Hem ben evlenmeye niyetli değilim, o eczanenin çocuğunu yüreğimden çıkaracağım.</p>

      <p class="paragraf-1">Raşel’le ilk kez eczaneci çocuğun hangisinin olduğunu konuşuyorlardı.</p>

      <p class="paragraf-1">Demek Nazan’ındı.</p>

      <p class="paragraf-1">Raşel bunu duyunca bir süre uzak, serin bir duyguyla doldu. Ama kendi Türk olmadığına göre, onu Nazan’ın benimsemesi uygundu. Gene de dışarı çıkılmaması içini kararttı.</p>

      <p class="paragraf-1">Akşamüstleri, günboyu sürüp giden tutsaklıklarında tek mutluluklarıydı. Üstelik kıvırcık salataların mevsimiydi. Onların sulanıp sulanıp yeşillerinin diriltildiği.</p>

      <p class="paragraf-1">Nerdeyse kış bastırırdı. Beyoğlu’nun poyraza doğru açılan ara sokaklarından, dizleri, elleri kavrularak geçtikleri akşamların gelmesine şunun şurasında ne kalmıştı?</p>

      <p class="paragraf-1">“Lüferler kofanaya döndü” diyordu Madam Sara geçen gün. Artık Çiçek Pazarı’nın yolundaki çiçekçiler apartman girişlerinde bekleyeceklerdi alıcılarını.</p>

      <p class="paragraf-1">Karların yağmasına ne kalmıştı ki? Geceleri eğlenemezlerdi, erkenden uykuları bastırıyordu. Düş görme hazırlığı bile yapamadan uyuyuveriyorlardı.</p>

      <p class="paragraf-1">Nazan’ın çıkmam derkenki kesinliği şaşırttı Raşel’i.</p>

      <p class="paragraf-1">— Evlenmek sözünü de nerden buldun! Ben diyorum ki bir çıkalım, her günkü gibi gülelim. Hem şimdi poğaçalar sıcacıktır, ellerimiz yana yana, hı? Yani köşeden salep de mi almayacağız?</p>

      <p class="paragraf-1">— Evet, ben artık işten eve, evden işe. Giyimimden utanıyorum. Dedim ya, senin çalışman drahoma için, Filistin için, üstün başın benden iyi. Bana kızma n’olur, e mi?</p>

      <p class="paragraf-1">Raşel paylaşma dolu bakışlarıyla baktı.</p>

      <p class="paragraf-1">Nazan’a eğildi, gözlerinin odak çizgileri sarı sarı çizildi.</p>

      <p class="paragraf-1">— Seni severim Nazan, bakma bu şişman karıya suratlanır diye. Büyükler hep böyle, bilmiyor musun? Gülmek ayıptır derler, gezmek ayıptır derler, ihtiyarlıklarından. Çünkü ne gülerler, ne gezerler. Yoksa bu şişkodan mı alındın?</p>

      <p class="paragraf-1">Nazan yumuşacık, konuşmadan baktı.</p>

      <p class="paragraf-1">Raşel’in kıvırcık saçları, yeni yatırıldığı halde, kıyılarından püskürmeye başlamıştı bile. Üst dudağındaki sarı, ince tüyler tek tek parlıyordu. Gözlerinde beliren kuşku birden oturmuştu yüzünün bütününe.</p>

      <p class="paragraf-1">— Sen git, dedi Nazan, onun elini tutup birden bırakarak. N’olur git. Hem önümüz iyice kış, oturmaya alışalım, ha? Dönünce konuşuruz. Bugün içim sıkılıyor benim.</p>

      <p class="paragraf-1">Sıkıntı sözünü bulur bulmaz Nazan’ın içinde karanlık, onmaz bir şeyler uçverdi.</p>

      <p class="paragraf-1">Madam Sara bu sessiz telaşı, alttan konuşmaları ilgiyle izlemeye başlamıştı. Değişiklikten ürkmesi en ufak olaylarda bile kendini belli ederdi.</p>

      <p class="paragraf-1">Kalkıp dükkânın içinde şöyle bir dolaştı. İki tane koku şişesini, kendince, daha göz alan bir yere koydu.</p>

      <p class="paragraf-1">Ayakkabılarının darlığını duyana dek geçenleri ayakta izledi.</p>

      <p class="paragraf-1">Dışarda gök koyulaşmış, akşamın duru serin havası balıkçıların üzerinde belirmişti. Çünkü yalnız onların çatıları yoktu.</p>

      <p class="paragraf-1">— Nedir kızlar bu fıs fıs konuşmalar? Söyleyin bakalım.</p>

      <p class="paragraf-1">Nazan gene o ince gülüşüyle bir şey demeden duruyordu..</p>

      <p class="paragraf-1">Raşel kapıya doğru yönelip çıkarken,</p>

      <p class="paragraf-1">— Bugün onun poğaçasını da ben alacağım. İyi değilmiş içi… dedi.</p>

      <p class="paragraf-1">Madam Sara kuşkusunu yatıştıran bu sözlerden sonra köşesine yerleşti.</p>

      <p class="paragraf-1">O sıra içeri İspanyol dantellerin aylık parasını almaya gelen Halûk Bey girdi.</p>

      <p class="paragraf-1">Dükkânın en pahalı şeyi olan bu dantellerin ödemelerini birden yapmıyordu Mösyö İzak. Fransız düğmelerini, pahalı kokuları da bu adam verirdi dükkâna. Halûk Bey’e gösterilen ağırlama, en çok alışveriş yapan Bayan Cazibe’yle kızı Sibel’e bile yapılmazdı.</p>

      <p class="paragraf-1">Üstünde deve tüyü paltosu. Oysa palto havaları daha başlamamıştı açıkça. Parlatılıp düzgün taranmış saçları, erkeklerin kullandığı özel tıraş losyonu kokusuyla dolduruverdi dükkânı Halûk Bey. Ayakkabıları gıcırdıyordu yürürken.</p>

      <p class="paragraf-1">Madam Sara yüzünü kaplayan gülmesiyle, gözlerinin yanlarında beliren çizgileriyle fırladı yerinden.</p>

      <p class="paragraf-1">— Ah, ah hoşgeldiniz. Ne iyi, bir akşam çayı içeriz hep bir arada. Haydi Nazan fırla, çay söyle. Yeni demlesinler, durma.</p>

      <p class="paragraf-1">Nazan eteklerini düzelterek kalktı. Oturmaktan gelen gevşekliğini toparladı. Çıktı, kahveye yöneldi.</p>

      <p class="paragraf-1">Serinlik çökmüştü.</p>

      <p class="paragraf-1">Saat altıyı bulmuş olmalı diye düşündü. Bir iki saate kalmaz iş biter. Üşüyerek kollarını kavuşturdu.</p>

      <p class="paragraf-1">Hırkasını alaydı ya. Ama kadının acelesinden soluk almadan fırlamıştı. Yalnız Madam Sara’dan ötürü müydü çabukluğu, düşünmedi.</p>

      <p class="paragraf-1">Elektrikler her yanı aydınlatıyordu.</p>

      <p class="paragraf-1">Cıvalı lambaları sevmezdi. Donuk, mavi katılmış o aklık içini üşütürdü.</p>

      <p class="paragraf-1">Utana sıkıla eczanenin sapağını döndü. Öylesine çirkin buluyordu ki kendini.</p>

      <p class="paragraf-1">Kahvenin önünde durup Hurşit’i bekledi. Nasıl olsa deli zırtoş fırlardı dışarı şimdi. Hurşit’in bir an oturması söz konusu değildi. Herkesin buyuracağı bir işi vardı ona. Gece sinemalarına kaçmasına bunun için göz yumarlardı. Dönüşte peykede kıvrılıp uyurdu. Üstünde eski, tiftiklenmiş bir Sıvas cicimi örtülü. Kaşları dertli, çatık, peykeden taşmamak için hep aynı dikkatle uyumayı becerirdi. Hurşit’le aynı yaştaydılar ya, gene de Nazan’dan daha küçük gibiydi. Sevinmesini, aldırmazlığını önleyememişlerdi daha.</p>

      <p class="paragraf-1">“Bir ondan utanmıyorum” diye düşündü Nazan, hele güldüğü zamanlar. “Ama niye?”</p>

      <p class="paragraf-1">— Ne istiyon, kız Nazan?</p>

      <p class="paragraf-1">Telle gerilip çekilen kapıyı açıvermişti birden.</p>

      <p class="paragraf-1">— Aman deli, sen de. Yüreğimi ağzıma getirdin. Madam Sara Halûk Bey’e çay istiyor. Yenisinden, demlisinden olsun diyor.</p>

      <p class="paragraf-1">— O rengi uçmuş herife mi, olur abla! Senin has hatırın için olur. Bu gece sinemadayım, çok ölümlü bir filimmiş, hapisli falan. Gözüm dünyayı görmüyor. Uçuyorum. Şimdi iletirim.</p>

      <p class="paragraf-1">Bir an karşılıklı durdular.</p>

      <p class="paragraf-1">Hurşit gene o ak dişleriyle, iyilik, saflık dolu gülüyordu.</p>

      <p class="paragraf-1">Nazan nerdedir bunun yeri, diye düşündü. Anası filan, ya da babası. Nazan’ın babası mangal başında onu güçlü dizlerine oturtmuş birisiydi. Bir de mangalda kurutulan ıslanmış, buharlı kara bir ceket. Uykularına karışan tekdüze, sevinci olmayan konuşmalar. Acaba günlerden birgün onu havaya atıp tutmuş muydu? Belki vardı böyle bir şey de.</p>

      <p class="paragraf-1">Elini tutaydı Hurşit’in, şöyle içten, “Sıkılıyorum Hurşit” diyeydi ona; “Hadi canım sen de, o yoksul, ben yoksul.”</p>

      <p class="paragraf-1">Bugün ikinci sözü de buluvermişti Nazan: “Yoksul.”</p>

      <p class="paragraf-1">Bilmediği söz olsa içi yanmazdı ya, anmadığı sözdü, annesine bıraktığı. Arı havayı iyice göğsüne çekti.</p>

      <p class="paragraf-1">— Söyledim, şimdi geliyor çayınız.</p>

      <p class="paragraf-1">— Hanım kız kendine de söyledi mi?</p>

      <p class="paragraf-1">Bir şey demeden önüne baktı.</p>

      <p class="paragraf-1">Ardından Raşel de girdi dükkâna.</p>

      <p class="paragraf-1">Kapıyı sert kapayan Hurşit çayları ciddi, hiç şakaya benzer bir tutumu olmadan bıraktı. Giderken camların ardından Nazan’a sevgi dolu bir selam yolladı eliyle. Gerçekten mutluydu o gece filme gideceği için. Mutluluğunu dükkânda tutmuş, ortaya vurmamıştı.</p>

      <p class="paragraf-1">Nazan, Hurşit geçip gittikten sonra gülmesini anca yetiştirdi ardından.</p>

      <p class="paragraf-1">Halûk Bey dudağıyla burnunun arasını dolduran bıyıklarıyla oynayarak parasını bugün değil, bir hafta sonra alabileceğini hoşgörü içinde öğrendi. Bıyıklarının uçlarını yeterince büktüğüne karar verip ceketinden çıkardığı uçları süzgeçli sigarasından Madam Sara’ya uzattı. Sigaraları kara, parlak bir çakmakla yaktı. Kızlara da sigaradan uzatınca, Raşel rahat, alışkın bir tutum içinde kahkahalarla gülmeye başladı. Gülerken boynunu arkaya atıyor, boynundaki damarlar şişiyor, seğirmeleri görülüyordu. Halûk Bey onu kıstırılmış gülmesiyle izliyordu.</p>

      <p class="paragraf-1">Nazan önleyemediği bir kızıllığın yüzünü sardığını anladı. Raşel’in çok ayıp bir şey yaptığını düşünüyor, bunu engellemenin yolunu bulamıyordu.</p>

      <p class="paragraf-1">— Ya sen küçük Nazan Hanım? Sigara içmez misin?</p>

      <p class="paragraf-1">Nazan artık kızarmasının doruğuna vardığını bilerek avuçlarına baktı.</p>

      <p class="paragraf-1">— Biz küçüğüz, Halûk Bey. Olmaz ki, ayıptır.</p>

      <p class="paragraf-1">— Kocaman kızlarsınız, sizin kadarlar artist oluyor. Hem bunlar zamanımızın vazgeçilmez şeyleri. Baksanıza yaldızlı falan.</p>

      <p class="paragraf-1">Madam Sara hemen, Amerikan sigaralarının en içmeyenleri bile baştan çıkaracak özenle, ustalıkla hazırlandığından söz açtı.</p>

      <p class="paragraf-1">— Gençken yaşamalı, Halûk Bey haklı. Yıllar geçip gidiyor, kanı donuyor insanın.</p>

      <p class="paragraf-1">Raşel çorap kutularını raflara dizmeye başlamıştı.</p>

      <p class="paragraf-1">Nazan kolundaki saate baktı.</p>

      <p class="paragraf-1">Annesiyle Sirkeci’den almışlardı. İlk aylar kaybederim korkusuyla kayışın dayanıklılığını eliyle durmadan yoklamıştı. Uygun fiyattır bu, İsveç malı, sağlam. Öyle demişti adam. Çuha kaplı bir tezgâhın ardında sıkıntılı bakıyordu anne-kıza. Daha ucuzu elbette yoktu. Şimdi oyuncak saatler bu fiyata satılmazken. Kayışa üç delik açılmıştı yeniden.</p>

      <p class="paragraf-1">“Çocuktur, büyüyünce bilekleri dolar.”</p>

      <p class="paragraf-1">Eski para çantasının gizli gözüne sarılıp ayrılmış paralar seçilmişti.</p>

      <p class="paragraf-1">Nigâr söylemişti, “Vardır Sirkeci’de iyi fiyata ucuz saatler” diye.</p>

      <p class="paragraf-1">“Şimdilik Nazan’ı idare eder. Sonra mı? A teyzeciğim, sonrası Allah kerim. Yarın ne olacağını kim biliyor?”</p>

      <p class="paragraf-1">Doğru, Nigâr Abla hep haklıydı.</p>

      <p class="paragraf-1">Saatçi, kat yerleri incelmiş paraları güvensiz saymıştı.</p>

      <p class="paragraf-1">Yeni Cami’nin ordaki güvercinler saatçinin küçümseyen davranışını içlerinden silip götürmüştü çıktıklarında. Maviliğe doğru kıvançla uçuyorlardı. Kasketli bir adam, taş duvarların dibine çökmüş, bir dal yontuyordu. Müslümanlığa sığınmış ezik dilenciler ellerini uzattığında, annesi yirmibeş kuruş vermişti gülümseyerek. Dilencilerin gözleri kapalı bir sandıkta küflenmiş gibi günışığında kırpışıyorlardı. Susamlı sıcak simitlerden almış, doygun, şen, iskeleye yönelmişlerdi.</p>

      <p class="paragraf-1">Lodostu, deniz dipten dipten kabarıyordu.</p>

      <p class="paragraf-1">Köprünün üstü çürümüş yosun kokuyordu. Güvercinlerle martılar yanlış yönlere uçmamışlardı hiç, Nazan görmüştü o gün, unutmuyordu.</p>

      <p class="paragraf-1">Sirkeci yönüne ağır yük kamyonları gürültülerle geçiyordu. Elleri paketli, zembilli insan kalabalığı araçların içinden kendilerine yol arıyor, dağınık bakışsız bir yerlere yürüyorlardı. Mısır Çarşısı’nın kapısında bir çığırtkan çevresine itişen bir kalabalığı toplamış, son Avrupa buluşunu satmaya çalışıyordu.</p>

      <p class="paragraf-1">Annesi, “Gelmişken ucuza erzak da alalım” demişti.</p>

      <p class="paragraf-1">Görmediği güvenlik dolu bir tutumla doluydu bu sözleri söylerken annesi. Nazan saatine durmadan bakmıştı o gün alışana dek.</p>

      <p class="paragraf-1">— Bugün bizim mahallede düğün var Madam Sara, dedi Nazan. Biraz erken çıkabilir miyim?</p>

      <p class="paragraf-1">Madam Sara, gözlerini Halûk Bey’den ayırıp Nazan’a baktı. Büyük bir bağışta bulunmanın kesin onurlu sesiyle,</p>

      <p class="paragraf-1">— Çık, yavrum, dedi. Yalnız yarın sabah daha erken gel. Yerleri, tezgâhların altlarını iyice silip toparlayın Raşel’le…</p>

      <p class="paragraf-1">Nazan sabah yedi buçuk sekizi düşündü. Haliç’e inmiş sisin dağılmadığı saatlerdi onlar. Tek tük kız çocuklarının yaşlarından aşırı taranıp kırıtarak, topuklarının üstünde dengelenmeye çalışarak ortaya çıktığı saatlerdi. Bir sabah Nigâr Abla’yı görmüştü, o sağlam, yerleşik yapının ağır ağır yükselen duvarının dibinde taksiden inerken. Nazan onun kendisini görmesini istememişti. Sinmişti bir kapı arasına. Nigâr Abla önünden geçip giderken taksiden yüzü yeşile çalık bir adam kafasını uzatıp bağırmıştı ardından:</p>

      <p class="paragraf-1">— Yamansın Gülaycığım!</p>

      <p class="paragraf-1">Nigâr Abla yokuşun başında ardına bakmak için dönmüş, dikilip durmuştu. Yeniliğini bir gecede yitirmiş, yumuşamış giysileriyle alabildiğine yorgun, taksideki adama utançsız gülümsüyordu. Gülerken çok yaşlanmıştı. Elinde parlak taşlarla bezeli gözalıcı bir çanta vardı.</p>

      <p class="paragraf-1">Nazan görünmemek için kıpırdamamıştı.</p>

      <p class="paragraf-1">“Adı Gülay mıymış” diye düşünmüştü. “Niçin adını değiştirmiş!” Ne güzel addır seninki, Nigâr Abla.</p>

      <p class="paragraf-1">Şimdiki adı da yaraşmıştı, öyle durduğunda, güldüğünde yokuş başında.</p>

      <p class="paragraf-1">Nazan hangi sabah erkenden yola düşse ne yapacağını şaşırdığı o rastlantı yenilenecek diye ürkerdi. Yokuşların bitimine yakın sapak da yoktu. Toparlanamayıp bir kapı dibi de bulamazsa karşı karşıya kalabilirdi Nigâr Abla’yla. Nigâr Abla kendini bildik, tanıdık hale getirene dek gereken zamanı bulamaz, öyle kalıverirdi ortada.</p>

      <p class="paragraf-1">Nazan <span class="char-style-override-9">“Çe</span><span class="char-style-override-9">�</span><span class="char-style-override-9">it”</span> yazılı mavi dükkân gömleğini çıkardı. El örgüsü kazağının üstüne bir hırka geçirdi. Yakasının kadifesi yenmiş, dokuması gevşemiş paltosunu da giydi. Saklanmaz bir küçülmeyle giyimleri kolundan, eteğinden çekiyor, yerleşmiyordu üstüne.</p>

      <p class="paragraf-1">Son günlerde ne yapsa bastıramadığı bir duygu, öfke ya da kedere benzeyen bir duygu, içini doldurdu. Çantasını aldı, elleri kabuklanıyor, üstelik pul pul da kalkıyordu, daha kışın koyusu başlamamışken. Çektiği çoraplara takarım diye az mı karışıyordu kafası? “Kuyu suyuyla yıkanmaktandır” demişti Nigâr Abla. Ne çok bilirdi o da!</p>

      <p class="paragraf-1">Kendine çekidüzen verdi. Ona baktıklarını bildiğinden alabildiğine sakar, sıkıntılı kalktı. Tezgâhın ardından çıkarken makaralara çarptı düşürdü. Çevreye saçıldı tümü renk renk. Terledi, toplamaya davrandı. Raşel güler yüzle atıldı:</p>

      <p class="paragraf-1">— Bırak Nazancığım, ben toplarım. Hem sen gecikme, hı?</p>

      <p class="paragraf-1">Raşel’i çok sevdi yeniden Nazan, dükkânın kapısına yöneldi. Kimseye bakmadan,</p>

      <p class="paragraf-1">“Allahaısmarladık” dedi.</p>

      <p class="paragraf-1">Halûk Bey de kalktı birden, “Ben de çıkayım” dedi.</p>

      <p class="paragraf-1">Nazan çıkamadı dışarı, durdu, saygılı görünme kaygısıyla. Kime karşı, ne için, bilmiyordu.</p>

      <p class="paragraf-1">Madam Sara parayı geciktirmenin sağladığı iç ferahlığıyla çevik, şen, kapıya dek uğurladı Halûk Bey’i.</p>

      <p class="paragraf-1">Raşel camların ardından bakıyordu.</p>

      <p class="paragraf-1">Geçitten, kamburunu çıkarmış Nazan’la, yanında Halûk Bey iyi dikimli paltosu, gıcırtılı ayakkabılarıyla geçtiler. Nazan ne yapması gerektiğini çıkaramadığından, gene de bu adamla bir şey konuşmazsa işi tehlikeye girer kanısıyla,</p>

      <p class="paragraf-1">— Bu akşam hava soğuk, dedi.</p>

      <p class="paragraf-1">Adam dünyadaki tüm insanların konuştuğu en olağan kelimelerle konuşmaya başladı. Ürkütücü tek söz etmiyordu. Her sözü tok, ısıtıcıydı. Salt kendi rahatına, kendi çıkarına çalışmanın getirdiği güven dolu yaşamında edindiği sözleri parlak çözümlü seriyordu art arda.</p>

      <p class="paragraf-1">Caddede sanki soğuk daha da artmış gibiydi. Kadınların, erkeklerin yüzlerini seçemiyordu Nazan.</p>

      <p class="paragraf-1">Midesine bir ezilme oturmuştu.</p>

      <p class="paragraf-1">Elleri karıncalanıyordu.</p>

      <p class="paragraf-1">“Düğüne yetişsem, hiç olmazsa iskemle taşımalarına yardımcı olurdum” diye düşündü. “Kemal Abilerin pikabını alacaklarmış, taksisinden çıkarıp. Hem onda iyi plaklar da varmış. Çoraplarım da bacaklarımın inceliğinden kayıyor, gergin durmuyor.”</p>

      <p class="paragraf-1">Pastanelerin önünden geçerken onları saran ılıklık, vanilya kokusu, “Pasta yiyelim” diyen adama hayır demesine yetti.</p>

      <p class="paragraf-1">Vitrindeki koca süslü çikolatadan yapılma yumurtaya baktı. Oralara girmek, hiç tanımadığı, bilmediği bir yerde, hem de aydınlık bir yerde, yürümek. Sığıntı gibi. Onu görmeyen, görseler de duymayan, geçiverenlerin arasında. Pastaların, içini kavuran tadını unutmayı yeğledi. Uzaktan görünen, sıcaklık içindeki masalardaki bakışlarla çevrili acemiliğinin tıkayacağı iştahını, üstünün başının oralara düşen aykırılığını, karşılığı pasta yemek de olsa, yenip giremezdi.</p>

      <p class="paragraf-1">Caymanın rahatlığıyla yanıtladı.</p>

      <p class="paragraf-1">— Karnım aç değil, pasta sevmem. Eve gideceğim, üşüyorum.</p>

      <p class="paragraf-1">Adam elini tuttu.</p>

      <p class="paragraf-1">Nazan’ın içi kabardı, ağlayacak gibi oldu.</p>

      <p class="paragraf-1">Yıllardır kıpırtısız oluşagelen büyümesinin bilmediği değişimlerini, itmelerini epeydir önleyemiyordu. Heladaki kırmızı uçurtma parçası belirdi yeniden. Rüzgârlanıp duruyordu. Üşümesi çoğaldı, titremeye döndü.</p>

      <p class="paragraf-1">Önleyemediği titremesini görmüştü adam.</p>

      <p class="paragraf-1">Sırtına kolunu sardı.</p>

      <p class="paragraf-1">Kan rengi dolandı yüreğinde.</p>

      <p class="paragraf-1">İğrendi.</p>

      <p class="paragraf-1">İğrenmesini açıkça anladı, gene de itmedi, karşı koymadı, bu da adamı arsızlaştırdı.</p>

      <p class="paragraf-1">Ensesinin inceliğini eliyle kavradı Nazan’ın.</p>

      <p class="paragraf-1">Nazan’a küstüğü her şeyi kırıp dökmek için bu adamı seçmiş gibi geldi. Caddenin bir yanına doğru kendisini sürümesine ses etmedi. Yüreği deli deli çarpıyordu, ama kafasındaki boşalma, kopma, acıyı yüreğinden öteye taşırmıyordu.</p>

      <p class="paragraf-1">Locayı açan yer gösterici bildik, arsız bakışlarla Nazan’ı süzdü.</p>

      <p class="paragraf-1">Nazan demin avucuna sıkıştırılıp itilen kâğıt paraları hâlâ elinde tutuyordu.</p>

      <p class="paragraf-1">İskemleye oturdu, adam da yanına oturdu.</p>

      <p class="paragraf-1">Başlangıçsız görmeye başladığı filmden ilk anda bir şey anlamadı.</p>

      <p class="paragraf-1">Girişi bulmaya çalıştı.</p>

      <p class="paragraf-1">Öncelikle filmin kahramanlarından kimden yana olması gerektiğini çıkarmalıydı.</p>

      <p class="paragraf-1">Perdede iyi adamı aramaya başladı, sonunda buldu.</p>

      <p class="paragraf-1">Odadan içeri giren adam, zorlayarak öbüründen çok önemli olduğu anlaşılan mektupları aldı. Kapıyı vurup dışarı çıktığında, mektupları veren adam kara bir koltuğa çöktü, elini alnına dayayıp düşünmeye başladı.</p>

      <p class="paragraf-1">Nazan dümdüz perdeye bakıyordu.</p>

      <p class="paragraf-1">Elindeki kâğıt para tomarını geri dönmeden, yanında oturan adamı el yordamıyla seçmeye çalışarak uzattı.</p>

      <p class="paragraf-1">— Bunları alın. İstemem ben. Sinemayı çok severim. Keşke başlamadan girseydik...</p>

      <p class="paragraf-1">Adam doğru Nazan’a bakıyordu.</p>

      <p class="paragraf-1">Alabildiğine belirmişti yüz çizgileri. Bir şeyden ötürü acı çekiyormuş gibiydi.</p>

      <p class="paragraf-1">Belki Nazan yakından gördüğü ilk yabancı erkek yüzünün anlamlarını kavrayamıyordu.</p>

      <p class="paragraf-1">Adam paraları alıp Nazan’ın elinde sıkıca tuttuğu çantasına koydu.</p>

      <p class="paragraf-1">Nazan iki yıldır çantasını sıkı tutar, saatinin kayışını arada yoklardı.</p>

      <p class="paragraf-1">— Bunlar senin, dedi. Senin gibi güzel bir kız böyle gezmez. Böyle olmaz bu işler. Benim bol param var. Sana her zaman vereceğim. Hadi diretme bakalım. Ellerin ne küçük öyle senin...</p>

      <p class="paragraf-1">Nazan arada kaçırdığı perdeye baktı.</p>

      <p class="paragraf-1">Mektubu alan adamı birileri çok sert sesler çıkaran yumruklarla dövüyorlardı.</p>

      <p class="paragraf-1">Adam gene de vermiyordu isteneni ya da yerini söylemiyordu.</p>

      <p class="paragraf-1">“Bundan yana olacağım” diye düşündü Nazan.</p>

      <p class="paragraf-1">Bir süre daldı, her şeyi unutup.</p>

      <p class="paragraf-1">Ne çoraplarının zayıflıktan bacaklarında katlandığını, ne de peşine yalnız şoförlerle izinli erlerin takıldığını.</p>

      <p class="paragraf-1">Bir ara düğün düşüncesi öne geçti. “Düğüne erken gitsem iskemle taşımaya yardım ederdim.”</p>

      <p class="paragraf-1">Adam ona iyice yanaştı.</p>

      <p class="paragraf-1">Nigâr Abla yokuşta durup gülümsüyordu adam Nazan’a yanaştıkça. Gülümsemesi onu yaşlandırıyor, ağlamalara döndürüyordu.</p>

      <p class="paragraf-1">“Merhaba Nigâr Abla” diyorlardı çocuklar.</p>

      <p class="paragraf-1">Nigâr Abla ürküp sıçrıyordu.</p>

      <p class="paragraf-1">Semtin futbol takımında oynayan genç ümitler saygılı, “Yok canım sinemadaki Nigâr Abla değildir” diyorlardı. “İnsanlar çift yaratılmamış mıdır?”</p>

      <p class="paragraf-1">Annesi mezarlıkta katı yumurtaları soyarken, “Ben öksürüyorum diye telaşlanma be kızım” diyordu. “Dayanıklıyımdır. Dur bakalım, şöyle dur, gözlerin tıpkı baban.”</p>

      <p class="paragraf-1">İğneyle ortalarından iliştirilmiş o geçmişteki yaz perdelerini biliyorum gibi geliyordu Nazan’a.</p>

      <p class="paragraf-1">“Pazen kundaklıklarını sana iç gömleği yaptım”, diyordu annesi, “kuş kadar canın var. Yalnız bir boy.”</p>

      <p class="paragraf-1">Bir de memelerim gittikçe belirgin, saklanmaz oldu anneciğim. Kambur durmanın ötesinde bir çare gerek. İç fanilamı çengelli iğneyle sıkılayıp kavuştursam.</p>

      <p class="paragraf-1">Bağıramam, diye düşündü, rezil olurum.</p>

      <p class="paragraf-1">İnlemeyle çığlık arası bir ince ses ağzının içinde döndü…</p>

      <p class="paragraf-1">Dişleriyle ezdi onu, dışa taşırmadı.</p>

      <p class="paragraf-1">Acı da acıydı hani, böylesini ilk kez duyuyordu.</p>

      <p class="paragraf-1">Ama aşağısındaydı, bacaklarının arasında sürüyordu şimdi iğrenme.</p>

      <p class="paragraf-1">Yukarı çıkmasını engelliyordu.</p>

      <p class="paragraf-1">“Ağzımı vermem adama, bu Halûk Bey denen adama ağzımı öptürmem” diye düşündü.</p>

      <p class="paragraf-1">Tonozun orda rüzgârla koşmaya başladı.</p>

      <p class="paragraf-1">Çengel sakızı almaya.</p>

      <p class="paragraf-1">Arı sakız tadını ağzında duydu.</p>

      <p class="paragraf-1">“Ağlayamam şimdi. Yeri değil, herşey sessizce olup bitsin.”</p>

      <p class="paragraf-1">Boğazına tıkanan yumruların, gerçekten et parçaları olduğu sanısına düşüyordu. Gözlerinde biriken iki damla yaşın inmesini engelliyor, duru damlaların ardından bakıyordu perdeye. Dişlerini sıktıkça acısını avurtlarından öteye taşırmıyordu. Sonunda düşmeden yok oldu gözlerindeki ıslaklık, nasıl, bilmiyordu.</p>

      <p class="paragraf-1">Yarı aydınlıkta adamın teri seçilecek gibi parlıyordu alnında. Boğuntu, kargaşalık içindeydi görüntüsü.</p>

      <p class="paragraf-1">“Yemek yiyor gibi” diye düşündü Nazan, bir tıkanma içinde.</p>

      <p class="paragraf-1">Midesini adamakıllı yerinde duydu. Eliyle üstüne bastı.</p>

      <p class="paragraf-1">Nigâr Abla koca yapıların bitmez odalarından inip inip yokuşun başında duruyordu.</p>

      <p class="paragraf-1">Nazan’ın bacakları katılaşıyordu, karnı çökmüş gibiydi.</p>

      <p class="paragraf-1">Adam her şeyi tek başına yapıyordu.</p>

      <p class="paragraf-1">Tam tamına öyleydi olanlar.</p>

      <p class="paragraf-1">Belinden aşağısının donması acıları orda bırakmıştı.</p>

      <p class="paragraf-1">Duyarlığı tek yüreğindeydi şimdi.</p>

      <p class="paragraf-1">Adamın kasları çözülüyor, toparlanıyordu yeniden.</p>

      <p class="paragraf-1">Nazan için tüm olanlar kısa süre durdurulmuş bir ağrı gibiydi.</p>

      <p class="paragraf-1">Hayır kalmamış bir yanını geçiştiriyordu sanki kendini aldatarak.</p>

      <p class="paragraf-1">Nigâr Abla’yı izliyordu yeniden.</p>

      <p class="paragraf-1">Kendine olanları görmemeli, itmeliydi geriye.</p>

      <p class="paragraf-1">Tüm çabası buydu.</p>

      <p class="paragraf-1">Filmin seslerini de duyamaz olmuştu.</p>

      <p class="paragraf-1">Kesilmişti sesler perdede. Oysa iki araba dolusu adam üçüncüyü olmaz bir hızla izliyorlardı. Sapaklarda arabaların tekerleri havada dönüyordu. Nazan salt yanındakinin damarlarının vuruşlarını duyuyordu.</p>

      <p class="paragraf-1">Adam genişliyor, tiksinti vererek yayılıyor, toparlanıyordu yeniden.</p>

      <p class="paragraf-1">Bu uğultuyu, önlenmez uğultuyu herkes duyar diye birden ürktü Nazan. Utanç somut, acımasız yerleşti içine.</p>

      <p class="paragraf-1">“Hiç ses edemem, rezil olurum. Artık büyüdün demezler mi? Koca kızsın, on dört yaşında, bilerek, isteyerek olmuştur her ne olduysa.”</p>

      <p class="paragraf-1">Sesler belirginleştiğinde Nazan, yeniden kuramayacağı ilgisinin dağınıklığından ürktü.</p>

      <p class="paragraf-1">Eteğini dizlerine çekti.</p>

      <p class="paragraf-1">Gizlice sürüp duran acısının sahiciliğini artık duyuyordu.</p>

      <p class="paragraf-1">Her şey yatışıp sinemaya girdikleri saate dönecekti sanki o acı olmasa.</p>

      <p class="paragraf-1">Adam paltosunun içine yerleşip baktı ondan yana. Yüzü dantel paralarını konuştuğu zamanki anlamı almıştı. Cebinden bir mendil çıkarıp burnunu sessiz sildi.</p>

      <p class="paragraf-1">Film bitmeden, konuşmadan kalktılar.</p>

      <p class="paragraf-1">Dışarda serinletici içkiler satan büfedeki adam Nazan’a baktı. Ötekiler de, kim varsa hepsi birlikte Nazan’a baktı. Eğik duruşu görüntüsüne acı katıyordu. Çorapları kat kat çizili birikiyordu bileklerinde.</p>

      <p class="paragraf-1">Plastikten yapılmış parlak kırmızı çantasını bir süre nasıl taşıyacağını kestiremedi. Caddeye çıkana dek omzuyla elleri arasında gitti geldi çanta.</p>

      <p class="paragraf-1">Caddeye çıktıklarında adamdan ayrıldı. Adam Nazan’la konuşmaya istekle girişmişti yeniden.</p>

      <p class="paragraf-1">Hiç beklemedi.</p>

      <p class="paragraf-1">Hızla yürümeye başladı.</p>

      <p class="paragraf-1">Kalabalık daha artmıştı. Çiçek Pazarı’nın içini her zaman kıvançla dolduran renginin, canlılığının arasından görmeden geçti.</p>

      <p class="paragraf-1">“Hastalanacağım” diye düşündü. “Tıpkı üşüttüğüm günlerdeki titremelerim başladı. Hava o kadar da soğuk olmamalı. Midem bulanıyor, kusacak gibiyim. Kadınlar kürklerini giymemişlerki.”</p>

      <p class="paragraf-1">Yokuşu bir solukta inse, eve varsaydı. Annesi ona nane limon kaynatırdı.</p>

      <p class="paragraf-1">“Ne olursa olsun, her şeyi karşılar nane limon” derdi annesi.</p>

      <p class="paragraf-1">Sonra yorganı üstüne örttürürdü, sığınırdı, saklanırdı orda.</p>

      <p class="paragraf-1">Kimse bir şey bilmeden, bir kendi bilerek, bildiği şeyin ayıbını yüklenerek. Sevdiği, bakındığı ara sokaklarda oyalanmadan yokuşun başına vardı. Karşı yöne geçmesi için taşıtların seyrelmesini bekledi.</p>

      <p class="paragraf-1">Annesi düğündeydi, gidip onu almalıydı.</p>

      <p class="paragraf-1">İyi ki düğündeydi, çok gecikmişti.</p>

      <p class="paragraf-1">Saatine baktı cadde lambasının altında, dokuza geliyordu.</p>

      <p class="paragraf-1">En geç sekize alıştırmıştı annesini, hem de en geç.</p>

      <p class="paragraf-1">Aşağı varana dek dokuz buçuğu bulurdu gece.</p>

      <p class="paragraf-1">İki büyük yapının arasındaki görüntüden denizde giden bir vapurun solgun, söndü sönecek ışıkları yürüyordu. Karşıya geçti.</p>

      <p class="paragraf-1">Okul arkadaşı Neriman’ın düğünüydü.</p>

      <p class="paragraf-1">Askere gidecek olan berber Rasim’le evleniyordu. Rasim’in durumu iyiydi. İki çırak çalıştırıyordu tonozun ordaki dükkânında. Biri yeğeniydi. Buralılar saç sakal tıraşlarını ona yaptırırlardı. Erkek çocukların saçlarını bir örnek keserdi Rasim. Ne olursa olsun, saç büyütüp de erkek çocukların gücünü azaltmanın âlemi yok diye düşünürdü oralılar. Neriman on beşindeydi. Nazan’dan bir yaş büyük, esmer, ilkokul dörtte sınıf döndüğünden, okuldan alınmıştı. Rasim on dokuzunda. Neriman’ın anneannesinin bahçesinde düğün yapıyorlardı. İş iskemle bulmadaydı.</p>

      <p class="paragraf-1">“Yoksa konuklardan ne olacak, buyursunlar. Mahallemizin insanları, yabancı mı var?”</p>

      <p class="paragraf-1">Nazan sokağa girdi.</p>

      <p class="paragraf-1">“Erken gelip ben de iskemle taşımaya yardım etseydim” diye düşündü yeniden.</p>

      <p class="paragraf-1">“Ya da limonata için limontuzu eritmeye.”</p>

      <p class="paragraf-1">Yürüdü, dar sokakta bir yanda yükselen bahçe duvarına baktı. İçerden elektrik ışıkları taşıyordu.</p>

      <p class="paragraf-1">“Bu soğukta donar adam bahçede. Gene de herkes oradadır şimdi, eve sığamazlardı ya.”</p>

      <p class="paragraf-1">Ev yana doğru eğik tahtaları, yer yer açılmış çatısının kıyısında sarmısakla karışık bir şeylerin asıldığı dertop çıkınıyla duruyordu.</p>

      <p class="paragraf-1">Bahçe kapısından girenler çıkanlar çevrelerine bakmadan öbür evlere doğru yürüyorlardı.</p>

      <p class="paragraf-1">Bir iki küçük çocuk birbirlerini itme oyununa dalmışlardı. Biri eşikte direniyor, ikisi de onu, ordan kanırtmaya çabalıyordu.</p>

      <p class="paragraf-1">Nazan duvara dayandı. Gittikçe açık seçik olmaya başlayan düğün evinin gürültülerini dinliyordu.</p>

      <p class="paragraf-1">Tanıdığı bildiği kişilerin sesleriydi.</p>

      <p class="paragraf-1">Taşkın, sevinçli konuşuyorlardı.</p>

      <p class="paragraf-1">Soğuk onun duyduğu gibi değildi ki, çıkıp girenlerin çoğunun sırtında ince bir mintan ya da parlak saten giyimlerinin üstüne atıverdikleri kavi dokunmamış yün hırkalar vardı. Parlak ipeklilerini giyenler evli olanlardı. Nişanlarında dikindikleri bu seçkin giyimleri özel günlerde giyip güzelleşiyorlardı. Nazan bitmeyen ama azalan titremesiyle bir süre daha duvara dayalı kaldı.</p>

      <p class="paragraf-1">“Bıktım artık, bıktım. O giy dediği şeylerden. Kıpırdadıkça yanlarından çıtır çıtır sökülüyor. ‘Eve uğra düğüne gelirken’ dedi, ‘bayramlıklarını giy.’”</p>

      <p class="paragraf-1">On bir yaşında dikilen, babasının öldüğü, elini öptürmek için bir baba gibi ağırbaşlı uzattığı yıl.</p>

      <p class="paragraf-1">“Eve uğrasaydım sedirin üstünde serili görürdüm. Annem çıkarken koyup düzenlemiştir. Kırmızı tafta bayramlığım, saçıma geçireceğim papatyalı, naylon bant. Yıkanınca sörptü kumaşı. Neyim varsa dar üstüme. Kollarım bacaklarım uzuyor. Hıh, eve uğrayıp giyinmeliymişim. Anneme illet oluyorum. Arada kızsa bağırsa daha iyi. Hep gülümsüyor, hep gülümsüyor.”</p>

      <p class="paragraf-1">Çantası sokak elektriğinin altında donuk donuk parlıyordu.</p>

      <p class="paragraf-1">Baktı, adamın içine tıkıştırdığı kâğıt paralar görünümünü değiştirmemişti hiç. Yüreğinde dolaşıp duran kaygıyı, öfkeyi tanıyamıyordu şimdi. Dokuztaş oynarken takılıp düştüğü, süre yetmeyip taşları dizemediği zamanlardaki boğuntuyu anımsatıyordu. Hiç beklenmedik bir anda bağırırdı çevresine, “Sizin yüzünüzden, çekilin ben dizerim” diye. Kendine duyduğu öfkesini belli etmemek, kapamak için bağırırdı.</p>

      <p class="paragraf-1">Şimdi sırtı duvara dayalı dururken kendine yönelik değildi öfkesi. Niye olduğunu, kime olduğunu bilemiyordu. Bilmesini engelleyen bir şey vardı, ama ne?</p>

      <p class="paragraf-1">“Yıllar geçti bayramlığımdan bu yana. Anneme bak, büyüdüğümü görmüyor. Hani anneler büyümeleri bilirdi? Raşel gitsin Filistin’e bana ne. Ben burda bir yere gidemem. Doğmuş büyümüşüm burda. Onun Filistin’i var, bekleyenleri var. Madam Sara da bir tuhaf. Hep uyuyormuş gibi sakin. Kolaymış gibi de, gezmeli, eğlenmeli, der durmadan. Hurşit de sinema delisi. Bir de dümdüz bakmasını bilir, kaygısız güler, olmazsa onun da Erzurum’u var. Bir yerleri var hepsinin. Gezmeli, eğlenmeli. N’apalım kızım, Tanrı böyle istemiş. Nasip kısmet. Bana soran yok ama. Artık bu mahalleyi istemiyorum.”</p>

      <p class="paragraf-1">İçerden gelen sesler tam bir uyum içindeydi. Bağrışmalar ve her düğünün gereği olan durmadan gülmeler, art arda sıralanıyordu.</p>

      <p class="paragraf-1">Odalarında, annesinin yayıp bıraktığı kırmızı tafta giyimi, düşmüş, acemi fiyonguyla öyle duruyordu. Dibi kararmış çaydanlığın yanında bir dilim ekmeğe hep bulama sürüp bırakırdı annesi, “Akşam akşam acıkmıştır yesin” diye.</p>

      <p class="paragraf-1">Sinemadan beri kopmuş olan şeyler yeni, alışılmadık bir biçimde ekleniyordu birbirine şimdi. Boyun eğmişliğine, suskunluğuna doğru taşan, geçimsiz, sivri kelimeler sınırsızlaşıyor, toparlanıyordu Nazan’ın çevresinde.</p>

      <p class="paragraf-1">“Çocuklar kırmızı sever diye aldım. Bak kocacığım, nasıl ışıdı yüzü, rengini görünce.”</p>

      <p class="paragraf-1">Annesinin geçimli sesini aynı o günkü gibi duydu Nazan.</p>

      <p class="paragraf-1">Annesine nicedir baktığı uzak bakışlarla bakıyordu artık bu bildik sokağa. Taşları yarı fırlamış kaldırımların görüntüsü soğuktu. İlişmiş gibiydi oraya.</p>

      <p class="paragraf-1">“Annemle nasıl yüz yüze bakacağım?” diye düşündü.</p>

      <p class="paragraf-1">Bu bile öfkesini engellemedi.</p>

      <p class="paragraf-1">Biri bağırdı bahçeden, “Azize’yi çalalım haydin” dedi. “Kalkın kızlar, utanmak neyin nesi?” Oyun havasını çalmaya başladılar. Elleriyle katılanlar vardı. Oynamaya kalkanların kimler olduğu ünlenen isimlerinden anlaşılıyordu.</p>

      <p class="paragraf-1">Nazan çocuk yüzündeki gözlerine birden yer etmiş tortulu bir bakışla epeyce durdu duvarın dibinde.</p>

      <p class="paragraf-1">Gökte ay yükselmişti.</p>

      <p class="paragraf-1">Daha tamamlanmamış incecik bir aydı bu.</p>

      <p class="paragraf-1">Düğünün yapıldığı bahçeye taşınacak şeyler bitmişti ki giren çıkan kalmamıştı.</p>

      <p class="paragraf-1">Kapıda itişerek oynayan küçükleri de içerden gelip almışlardı.</p>

      <p class="paragraf-1">Sokak boşalmıştı.</p>

      <p class="paragraf-1">Burdan düğüne geleceklerin dışında kimse geçmezdi artık bu saatte.</p>

      <p class="paragraf-1">Düğün de daha dağılmazdı, tam kıvamındaydı.</p>

      <p class="paragraf-1">Nazan buralıydı, bilirdi bunları.</p>

      <p class="paragraf-1">Çantasını omzuna astı. Öfkesinin ağlamaya dönmesini engelledi. İçi katılaştı iyice.</p>

      <p class="paragraf-1">Bahçe kapısına yöneldi.</p>

      <p class="paragraf-1">Eşikten adımını atarken, içeri sokamadıkları bir küçük oğlan onu gördü. Yarı aydınlıkta iki cam bilyayla oynayıp duruyordu eşiğin girintisinde.</p>

      <p class="paragraf-1">Çocuk bahçeye doğru fırladı birden.</p>

      <p class="paragraf-1">Kısalmış ceketiyle daha küçük görünüyordu koşarken.</p>

      <p class="paragraf-1">Sevinçli, çın çın öten sesiyle bağırdı:</p>

      <p class="paragraf-1">— Seher Teyze, işte Nazan Abla geldi bak!</p>

      <p class="paragraf-1 para-style-override-12"><span class="char-style-override-9" xml:lang="en-GB">Haziran 1971</span></p>
    </div>
  </div>
</body>
</html>
