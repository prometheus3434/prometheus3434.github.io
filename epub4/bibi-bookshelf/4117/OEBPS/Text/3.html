<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>3.html</title>
  <link href="../Styles/template.css" rel="stylesheet" type="text/css" />
</head>

<body>
  <div id="x3.html" xml:lang="tr-TR">
    <div class="Basic-Text-Frame-1">
      <p class="anabaslik" id="toc_marker-1">Tokat Bir Bağ İçinde</p>

      <p class="paragraf-1 para-style-override-10"><span class="char-style-override-9" xml:lang="en-GB">Nurten’e</span></p>

      <p class="paragraf-1">— Gelmene çok sevindim. Yabancı değilsin; böyle karşılamamı hoş gör. Şimdi üstümü değişirim. Kâğıtları bırakıp gitmekte bu kadar acele etme. Demek bizlerden ayrılıyorsun? Niye ama, ne güzel bir işyeriydi... Ne ilginç konuşmalarımız olurdu... Bir lisede belli bir dersin öğretmenliğini yapmak için gidiyorsun. Gerçi hep söylersin, “Öğrenciliğin ne olduğunu bilirim ama, bildiğim öğretmenler gibi olamam. Öğretmen olamazsam bile arkadaş olurum onlarla” diye. Süsüme bakma öyle, kurnaz kurnaz. Erkekleri elde tutmanın en kestirme yolu onları dantellerle, kokularla kamaştırmak. En devrimci geçineni bile kadını böyle algılıyor. Yabancı seks dergilerini bir izlemeleri var, şaşarsın... Gerçek güzelliğe yönelik olsalar neyse... Çoğu saptırılmıştan yana. Ah, yine hayır diyen gülümsemen! Hayır mı? Tümü öyle değil mi, diyorsun? Yanılıyorsun. Binlerce yıllık talime kim sırt dönebilir? Hem biz evliliğimizi uygarca çözümledik. Kimse ötekine karışmıyor.</p>

      <p class="paragraf-1">Bunları bir gece sana uzun uzun anlatmıştım.</p>

      <p class="paragraf-1">Yine durgun ama suçlamaz bakışlarınla dinlemiştin.</p>

      <p class="paragraf-1">Benden, ordakilerden daha çoğunun beklenmeyeceğini bilmenden gelen bir hoşgörüydü dinlemen.</p>

      <p class="paragraf-1">Çocukluğumdan kalan kapalı kapıların ardında mayalanıp durmuş, çökelmiş anılarımı, nasıl da anlatmıştım coşkuyla...</p>

      <p class="paragraf-1">Bir kıyı meyhanesindeydik.</p>

      <p class="paragraf-1">Onca kalabalığın içinde tekliğini koruyordun.</p>

      <p class="paragraf-1">Herkes içkili, gevşekti...</p>

      <p class="paragraf-1">Kolay çağrışımlı duyarlıklarının tadını çıkarıyorlardı.</p>

      <p class="paragraf-1">Sade ve akıllıydın sen, hep ilk gördüğüm günkü gibi.</p>

      <p class="paragraf-1">Nerden deşilmiştim sana doğru?</p>

      <p class="paragraf-1">Ha, bir türkü.</p>

      <p class="paragraf-1">Oraya aykırı bir türkü sızmıştı yan kahveden.</p>

      <p class="paragraf-1">“Tokat bir bağ içinde” diyordu türkünün sözleri.</p>

      <p class="paragraf-1">Bence türkünün anlamı bir bağdan öteye varamazdı.</p>

      <p class="paragraf-1">Bağları ilk, Atatürk Çiftliği’ni gezmeye gitmiştik, epey eskiden, orada görmüştüm.</p>

      <p class="paragraf-1">Babamın, annemin dostlarıyla iki koca Plymouth marka arabaya dolmuştuk.</p>

      <p class="paragraf-1">Plymouth’ların o zamanki modellerine rastlıyorum şimdi dolmuşlarda, aman Allah, lenduha gibi görünüyorlar.</p>

      <p class="paragraf-1">Ne güzel, ne göz alıcıydılar, benim küçüklüğümde. Küçük dedimse vardım on üçümde.</p>

      <p class="paragraf-1">Yalova tatiline gittiğimizde Termal Otel’de kalacaktık bir hafta.</p>

      <p class="paragraf-1">O yıllardan hâlâ andığım bir şarkı kalmıştır aklımda: “Yalova’nın şen kızını, kandıralım, alalım.”</p>

      <p class="paragraf-1">Çiftliği salt ben görmüştüm sanki, bir sevinmiştim ki...</p>

      <p class="paragraf-1">Çünkü sürüp giden düzenli yeşilliğin arasından bir kule görünüyordu.</p>

      <p class="paragraf-1">Çocuklar için kulelerin serüven dolu görünüşlerini bilirsin.</p>

      <p class="paragraf-1">Çiftlik, tek katlı bakımlı binaları, çakıl döşeli yolları, yeni açmış ortancalarıyla bir soylunun yazlık dinlenme yerini andırıyordu daha çok...</p>

      <p class="paragraf-1">Arabalardan inip (kalabalıktan ötürü beni Server Bey Amcanın kucağına oturtmuşlardı. Terlere batmıştı zavallı. Termal’e varana dek her sarsılmada, ihtiyara eziyet olsun diye, tüm ağırlığımı dengesiz bırakmıştım üstüne) yönelmiştik güle oynaya çiftliğe.</p>

      <p class="paragraf-1">Kızma canım, peki...</p>

      <p class="paragraf-1">Ama herifçik, küçük çiftlik gezimiz için indiğimizde, mahalle hamamından çıkmış gibi morarmıştı.</p>

      <p class="paragraf-1">İhtiyar dedimse, kırk beşinde Saint Joseph bitirmişlerden... Çiftliğin iki tarım yüksek mühendisi, babamın arkadaşlarının tanışları çıktı, her yanı gezdirdiler bize.</p>

      <p class="paragraf-1">Taflanlar yeni budanmıştı. Kesilen yerleri aktı daha.</p>

      <p class="paragraf-1">Ben yine annemi izliyordum. Konuşmasının nazlı, kırık sesine dönmüştü.</p>

      <p class="paragraf-1">Annem benim için daima bir gürültüdür, yerine göre değişen bir sestir. Gerilere itmişimdir onu, aşmışımdır da...</p>

      <p class="paragraf-1">Sesini engellemenin yolunu nedense bulamamışımdır.</p>

      <p class="paragraf-1">İnsan kendi sesini duymaz, derler ya.</p>

      <p class="paragraf-1">Ben de onun gibi konuşmaya başlarsam diye çok ürkerim.</p>

      <p class="paragraf-1">Kimse de beni uyaramaz. Annemin sesini bilmezler ki.</p>

      <p class="paragraf-1">Kocamsa, sanırım anlamaz bütün bunları, anlatsam da.</p>

      <p class="paragraf-1">Orda ilk bağ kalıntılarını görmüştüm.</p>

      <p class="paragraf-1">Artık bağcılığı sürdürmüyorlardı.</p>

      <p class="paragraf-1">Daha önemli ve verimli işlere yönelmişlerdi.</p>

      <p class="paragraf-1">Suyunun çekildiği yüzde yüz olan bir kütüğün kıyısından açık yeşil, içinden aydınlık geçen bir açık yeşil, sürgün vermişti. Ucunda iki yaprağı vardı. Damarlarının bölümleri taze, incecik görünüyordu.</p>

      <p class="paragraf-1">Duraklamıştım görünce onları...</p>

      <p class="paragraf-1">Bıyıkları yukarı burulu tarım yüksek mühendisi, yaklaşıp açıklamıştı: “Daha bir zaman şuradan buradan fışkırırlar. Ama bakarlar ki gittikçe azalıyorlar, birgün yerlerini bırakıp giderler. Gördüğünüz kara üzüm kütüğüdür. Kokulu ve tatlı olur üzümleri.”</p>

      <p class="paragraf-1">Tarım yüksek mühendisi, av pantolonuyla kahverengi çizmeler giymişti.</p>

      <p class="paragraf-1">Ağaçların serinliği kadınları üşütünce, arabalara doluşmuştuk yeniden.</p>

      <p class="paragraf-1">Çiftliğin açılan iki yayvan demir kapısının önünde, biz çınarlı yolu dönene dek beklemişti mühendisler, el sallayarak.</p>

      <p class="paragraf-1">Sen anlatmıştın ya.</p>

      <p class="paragraf-1">“‘Tokat bir bağ içinde,’ sözü öylesine açıklar ki Tokat’ı, şaşarsın. Düşün, hep rüzgârlı, dimdik, kapanık dağlardan sonra çepeçevre, beklenmedik bir yeşilliğin sarmaladığı yerdir Tokat. Sular sanki oraya doğru, toprağın altından yürüyüp birden fışkırırlar. Türkü tam açıklar bunu. Orda da bir Anadolu taşra çarşısı vardır. İnsana yadırgı, kapalı duran, ama ilgisini dirilten. Bakraçları, kırmızı kırmızı asarlar.”</p>

      <p class="paragraf-1">Çok sarhoştum... Bu açıklama beni duygulandırmıştı.</p>

      <p class="paragraf-1">Sen ki, aramızda sert bilinirdin.</p>

      <p class="paragraf-1">Şimdi bu sert sözü de seni çizmiyor...</p>

      <p class="paragraf-1">Yo, sert bilinmezdin!</p>

      <p class="paragraf-1">“Yaşamanın tatlarını zora sokan biridir” derler senin için. “Yoksa, çok iyi, çok akıllı kızdır.” Şimdilerde, “Bu çevreden herkesin beni iyi bulmasının, özellikle kendi yönümden, ne denli yanlış olduğunu düşünüyorum” diyormuşsun.</p>

      <p class="paragraf-1">Kimseyle kavga edip, tartıştığın da yok.</p>

      <p class="paragraf-1">Hiç de yok denemez...</p>

      <p class="paragraf-1">Ama bir yerinde noktalıyorsun ki sözü, biz su olsak akamıyoruz yanına.</p>

      <p class="paragraf-1">Kötü müyüm, diye soruyorum sana?</p>

      <p class="paragraf-1">Benim için arada kötüdür diyenler bile var.</p>

      <p class="paragraf-1">“Sen sanıldığından daha az kötüsün” diyorsun. “Tek bağışlanmaz yanın, asıl varılacak şeyi saptırman. Bunu fark edememen ve el altındakilerin kolaylıklarına sırt dönmeyişin.”</p>

      <p class="paragraf-1">N’olur, kalkma...</p>

      <p class="paragraf-1">Bu sabah erken çıkmak zorunda değilim.</p>

      <p class="paragraf-1">Biliyorum, aramızdaki işlerle ilgili şeyler de bitince bize gelmeyeceksin. “Selamlaşacağız!” diyorsun. “Şurada, burada, aynı çevrelerde yaşayan, yaşamak zorunda olan kişilerin, yapay selamlaşmalarını engelleyemiyoruz” diyorsun.</p>

      <p class="paragraf-1">Ama bir selam yeter mi? Hem de anlamsızlık, bıkkınlık yüklü bir selam.</p>

      <p class="paragraf-1">Beni akıllı, ilgili dinleyen, değişik yanıtlar aldığım tek kişiydin.</p>

      <p class="paragraf-1">O gece ağlamıştım. Hani içip iyice sarhoş olduğumda...</p>

      <p class="paragraf-1">“Kocam, ben iş için geziye çıktığımda, korunma haplarını unutma der” demiştim.</p>

      <p class="paragraf-1">Türküyü silen bir pop şarkı başlamıştı.</p>

      <p class="paragraf-1">Diskosu olan bir yerdi orası, hatırladın mı?</p>

      <p class="paragraf-1">Amma da kudurup dans etmiştik.</p>

      <p class="paragraf-1">Pop müziği dinlerken öyle çağrışımlarım vardır ki Guevera bile gelir aklıma.</p>

      <p class="paragraf-1">Ah canım, ne yakışıklıdır! Onu, çağımızın bir peygamberi olarak düşünüyorum.</p>

      <p class="paragraf-1">Bir İsa.</p>

      <p class="paragraf-1">Barientos alçağının masaya gerdiği bir İsa. Hep kurbanlar vereceğiz, ister istemez. Guevera’nın sakallı, yakışıklı yüzünü çağrıştıran her şey çağdaş bir bildiridir bana. Ama sen sanırım bu tür yorumlara da karşısın. “Kapitalist dünyanın kahramanlığı kolayca kaydırdığını, saptırdığını görürken, dengeli bakış açıları kurmak gerek. İsteri dolu beğenmeler yanlıştır. Çağrışımlarla, aracılarla düşünceyi geliştiremeyiz. Duruma uygun adlandırmalar yapmalıyız. Önce kendi sorunlarımıza ve insanlarımıza eğilmeliyiz. Koşullarımızı bilmeden kurallarımızı doğru koyamayız” diyorsun.</p>

      <p class="paragraf-1">Bir akademili çocuğun film çalışması vardı.</p>

      <p class="paragraf-1">Bize anlatmıştı hani... “İsa’yı tüm evrensel acıları belirginleştiren simge olarak alacağım” deyince gülüvermiştin. Çocuk, sakalını, seni küçümser bir anlamla kaşımaya başlamıştı.</p>

      <p class="paragraf-1">“Çağdaş ezilmişliğe sırt mı dönmektesiniz?” diye sormuştu.</p>

      <p class="paragraf-1">“Din ulularını bıraksanız da, asıl en büyük gücün acılarına aracı olmaya baksanız. Konuyu dağıtmasanız” demiştin.</p>

      <p class="paragraf-1">“Kurtuluş eylemi her yönden gelebilir” demişti o da.</p>

      <p class="paragraf-1">Güzel bir sözdü. Bunu inkâr edemezsin!</p>

      <p class="paragraf-1">“Güzel ama doğru değil” deyip “Sanmam, tek ve haklı olandan gelir” demiştin.</p>

      <p class="paragraf-1">“Sizinle konuşmamız güç” diye şişinmişti çocuk.</p>

      <p class="paragraf-1">Sen, “Sizi yeniden eğitmek gerekecek. Korkarım bu da yorucu olur sizler için. Sizce aydın olmanızı bileyen, doyuran her şeye sırt dönmenizi kim isteyebilir ki! Ancak siz bu kararı alma durumundasınız” demiştin.</p>

      <p class="paragraf-1">Tüm başlıkları biliyorum.</p>

      <p class="paragraf-1">Kışkırtıcı ve çağdaş olanlarını ve özetlerini... Görkemli ciltlerle bezeli çalışma odamıza tutkuyla bakmamış mıydınız ilk geldiğinizde, o Güneyli çocukla.</p>

      <p class="paragraf-1">Tamamı İngilizce ve Fransızcaydı kitapların.</p>

      <p class="paragraf-1">Ne çok sevinmiştiniz ikiniz de, daha geniş okuma, bilme olanaklarına aracılık edecek bu iki dili bilmemize.</p>

      <p class="paragraf-1">Fransızcamı İstanbul’da öğrenmemiştim, biliyorsun. Buradaki okula ilk başladığımda eğitimimi sürdürememiştim. Beni başarılı bulmamışlardı. Oysa onca da para dökmüştük. Bilirsin o okulu.</p>

      <p class="paragraf-1">Dışına küçük, kara çerçeveli ölüm ilanları asılır. Chapelle’den bozma dua yeri vardır. Caddeyle, öteki binalarla arayı kesecek gibidir yapı. İçinde yüksek sesle konuşulmaz. Rahibeler uzun, namuslu eteklerini sürüyerek çatılarının gerektirdiği kutsal havayı çoğaltırlar. Camlar demir parmaklıklarla kaplıdır. İkiyüzlülük ya da incelik diyebiliriz, orada öğrenilmeye başlar, güçlendirilir. Annelerin çoğu oradan mezun olduğundan çocuklar da tanınır. Yöneticiler, bu sürdürülen töre okumasının önemini çoğaltacak en soylu şeyleri denerler.</p>

      <p class="paragraf-1">Avludaki güvercinler bile Hıristiyanlaşmış gibidir.</p>

      <p class="paragraf-1">Güneş, bazen yıl sonlarına doğru, düşüverir avluya. Ama sınıflara girmesi mimari bir üstünlük ve bilinçle engellenmiştir sanki.</p>

      <p class="paragraf-1">Grilik, yarım ışıklanma içe dönük cinsel patlamalar getirir.</p>

      <p class="paragraf-1">Ders aralarında tek konuşulan şey oğlanlardır.</p>

      <p class="paragraf-1">Hem de aklının alamayacağı denli utanmazca.</p>

      <p class="paragraf-1">Yatak ılıklığının yorgunluğu tadılmışça konuşulur.</p>

      <p class="paragraf-1">Cinselliğin gizleri saptırılır oralarda.</p>

      <p class="paragraf-1">Hem eşcinsel paylaşmaların, hem başka tür sapıklıkları öğrenişin ilk adımlarıdır. Bu arada başkalarına utangaç ve ince görünmek de pekiştirilir. İçtenliğimi görüyorsun, nasıl korkusuz deşiyorum kendimi. Şimdi bana kızman azalır mı, bilmiyorum...</p>

      <p class="paragraf-1">“Kızmıyorum ki, insan kendini aşar ya da yanlışlarını doğru gibi savunmaz” demiştin.</p>

      <p class="paragraf-1">Evliliğimi yıkamam.</p>

      <p class="paragraf-1">“Bittiğinde başkasıyla başlayabilirsin. Seni kimsenin yargılamaya yetkisi olamaz” diyorsun. “Yeni insan, mutluluğunu çürümüşlükten almamalı. İnsan ilişkilerini geriye bakarak düşünmekten vazgeç. O senin uygarlık diye yutturmaya çalıştığın, ta kölelik düzeninden bu yana var olmuş bir anlayıştır” diyorsun.</p>

      <p class="paragraf-1">Sen, alışmanın, bir koltuğa, bir kitaplığa, bir sabah kahvesinin karşılıklı içilmesine, bir evin hiç çaba gerektirmeyen varsıl gidişine çok yabancısın, niye? Düşün, yeni bir adam daha başka mı olacaktır? Sonra, ikimiz de özgürüz kocamla. Aydın, modern adamdır bilirsin. Ben yeni erkekleri, o yeni kadınları, rahatlık içinde tanıyor, deniyoruz. Gece kulüplerine gittiğimizde başka kişilere sarılmanın, sürtünmenin tadını çıkarıyoruz. Hem kime ne canım! Neden zarar versin toplumculuğumuza?</p>

      <p class="paragraf-1">“Yabancılaşmanın kaçınılmaz sonuçlarıdır bunlar” deme.</p>

      <p class="paragraf-1">Ben arada nasıl bunalırım biliyor musun? Bizim ara sokakların karışık sapakları bile bu bunalımı çizmeye yetmez.</p>

      <p class="paragraf-1">Paris’teyken alabildiğine uzanan Notre-Dame’ı girip görmüştüm. Org sesleri, bunalmanın koyuluğunu öylesine tanımlıyor ki, anlatamam. Bununla şunu demek istiyorum: İnsanın sanki yaşama deneyi arttıkça, istese de bunalımını engelleyemiyor. İçtiğimiz zaman, arada Rimbaud okuduğumuzda, dizelerinin yüklendiği her şey, ayıp, günah, sapıklık, nasıl doğruluk kazanır bilemezsin...</p>

      <p class="paragraf-1">A, sahi Rimbaud’yu okumuşsundur sen de, ama çevirilerinden. Aslı bambaşka. İnsan kanının hiçbir şeyde bulunmaz kırmızısı emildiğinde ağza verdiği aykırı tat onda vardır. Baştan çıkarıcılığın albenisine nasıl karşı koyabilirsin?</p>

      <p class="paragraf-1">“Kendimiz bazı şeylerden tat almamayı öğrenmeliyiz. Bilincimiz onu gerektirir. Zorlanarak hiçbir doğruya varılamaz. Öğrenerek, inanarak, bilerek başarabiliriz anca” diyorsun.</p>

      <p class="paragraf-1">“Tokat bir bağ içinde” türküsünün başlattığı konuşmamızı son bir yenileme oluyor sanki bu. Şimdilerde bazı şeyleri bana anlatmamayı yeğledin, biliyorum. Ama ben davranışlarımda yalnız değilim. Bu iş için çaba gösteren, inanan birçok kişi böyle yaşıyor. Bu özel hayattır, kimseyi ilgilendirmez. Biz katkımız kadar değerleniriz.</p>

      <p class="paragraf-1">“Özel hayat, genel hayat yoktur” diyorsun. “İnsanın tek bir yaşaması vardır. O da sürecin içinde tümüyle değerlenir.”</p>

      <p class="paragraf-1">Evet, senin yanındakiler de aynı şeyi söylüyorlar ama, azınlıktalar.</p>

      <p class="paragraf-1">“Sayıları elbet artacak” diyorsun.</p>

      <p class="paragraf-1">Ama bizimkiler de eksilmiyor ya.</p>

      <p class="paragraf-1">Bana yönelttiğin inceleyici bakışlarını yitirmişsin artık.</p>

      <p class="paragraf-1">Demek kararını vereli çok oldu.</p>

      <p class="paragraf-1">Benim içimde, arada öne geçen, eskiden kalmış, işlemiş bir sancı yok mu sanıyorsun?</p>

      <p class="paragraf-1">Ucuza alınmış bir tahta oyuncaktır bu.</p>

      <p class="paragraf-1">Bana değil de evdeki çocuk hizmetçilerden birine armağan alınmıştı, kapıdan. Hani o kent çerçileri vardır ya, onlardan. Apartman kapıcılarından çok korkarlar. Kapıcılar hoş görmedikçe çığırtkanlıklarını sürdüremezler. Üstelik biz sahibi olduğumuzdan apartmanın en çok bize yaranmak zorunda olan kapıcısını annem uyarmıştı: “Bayram üstüdür, uğrasın yukarı” diye. Düz, rendelenmiş, hiç kıymıklanacak yeri olmayan bir yuvarlak kayıktı. Bayrak direği yaldızla parlatılmıştı. Belki de soba borusu yaldızıydı. Ellerime çıkmıştı hep. Çiçekli basmadan, yumuşak, üçgen bir bayrağı vardı. Onu, ağlayarak, dövünerek zorla almıştım ellerinden. Alışmadığım, bilmediğim bir şeyi getirmişti o bana.</p>

      <p class="paragraf-1">“Bu adi kayıktan ne anlar bu kız bilmem? Onca pahalı oyuncakları dururken... Çocuk aklı işte, şımarıklık, neyse peki senin olsun” demişti annem.</p>

      <p class="paragraf-1">Oysa şımarıklığın katılmadığı tek duyguydu o kayık benim için.</p>

      <p class="paragraf-1">Yadırgama bu sözümü.</p>

      <p class="paragraf-1">Beklenmedik bir yerde beliriverir hep.</p>

      <p class="paragraf-1">Yazlığa taşınma mevsimlerinde bile, oyuncak, başköşeyi alırdı. Basma bayrağı solmuştu giderek. Yaldızları çıkmıştı direğinin. Ama, gövdesinin kayganlığı artmış, ağacının rengi güzel bir balmumu sarısına dönüşmüştü. Ellerimin içinde küçük, kesin, dururdu öyle.</p>

      <p class="paragraf-1">Dil öğrenmem için karar alındığı yıllarda unutmuştum kayığı. Beni Paris’e göndermişlerdi. Hiç olmazsa oradan okumuş gibi geri dönecektim. Döndüğümde kent çerçileri, bizim semtlere uğramaz olmuşlardı artık. Apartmanımızın üstüne çift daireden iki kat daha çıkılmıştı. Annemde perhiz çabalarına karşın yaşdönümü şişmanlığı başlamıştı. Babam briç oynamaya daha çok gidiyordu kulübe ve annem boş kalan zamanlarını değerlendirmek için bir hayır derneğinin çalışmalarına katılıyordu. Eşyalarımızı yenilemişti. Doğum günü toplantılarımı burada yapıyorduk. Salon duvarının en göz alan yerine yağlıboya portremi asmıştık. Çok ünlü bir ressamdı yapan, epey para ödemiştik ona. Çocukluğun silinmediği yüzde, yalnız, gözler inandırıcı olmayan bir bakışla doludur; on yedi on sekiz yaşın yüzdeki yerleşmemişliği...</p>

      <p class="paragraf-1">Yıllar geçiveriyor hemen...</p>

      <p class="paragraf-1">Annemin acılaşmış tereyağlarını, buzdolabında çok kalmış yemekleri hizmetçilere yedirdiğini o sıralarda görmüştüm. İnanır mısın, hiçbirine bir şey olmazdı.</p>

      <p class="paragraf-1">Ben günü gününe yapılmış bir pastadan yemesem vallahi zehirlenirim. Şaşırdım onlardaki bu bünye sağlamlığına.</p>

      <p class="paragraf-1">Hâlâ da şaşarım ya!</p>

      <p class="paragraf-1">“Niçin anne, eskimiş yemekleri, acılaşmış yağları onlara veriyorsunuz? Onlar da insan” demiştim.</p>

      <p class="paragraf-1">Holdeydik bunu söylediğimde.</p>

      <p class="paragraf-1">Annem, ayakkabı değiştirip ev ayakkabılarını giyiyordu. Yeni gelmişti sokaktan, kürkü ıslaktı.</p>

      <p class="paragraf-1">Demek yağmur yağıyordu.</p>

      <p class="paragraf-1">Kıpırdamadan yüzüme bakmıştı. Yağmur, berberden yeni çıkmış saçlarının kabarıklığını yatıştırmıştı.</p>

      <p class="paragraf-1">Her sözcüğün üzerine basarak konuşmuştu: “Acınıp durma. Onları tanımıyorsun. Daha çocuksun. Onlar düşünmeyi, acı çekmeyi bilmezler. Arada bir, ‘Sıla’ diye tuttururlar. Alırsın üç beş metre deli renkli pazen, verirsin ellerine, hemen unuturlar sılalarını da. Hayvan gibidir hepsi... Biz evlerimize alıyoruz da açlıktan, sefaletten kurtuluyorlar şükretsinler. Bunları bilmeden, öğrenmeden nasıl böyle saçmasapan konuşuyorsun, köylü parçaları için?” demişti.</p>

      <p class="paragraf-1">Annem gibi olmamaya karar verme günüm belki o gündür.</p>

      <p class="paragraf-1">Sokak dönüşleri soyununca, kayıcı tül kumaşlardan giysilerini giyip koltuğa otururdu. Yanına da fondan kutusunu alıp parmak uçlarıyla tuttuğu şekerlemeleri emerken dalgın dalgın karşı yapılara, bir yerlere bakardı.</p>

      <p class="paragraf-1">Şakaklarına ustalıkla indirilmiş saçlarının dağınıklığı içinde on yedinci yüzyıl romanlarının dantelli sayfalarından çıkmış biri gibiydi annem.</p>

      <p class="paragraf-1">Ben büyüdüğüm yıllarda babamın da göbeği belirmişti. Hiç şişman değildi oysa. Ama göbeği engellenemez bir biçimde bitiveriyordu zayıf gövdesinde.</p>

      <p class="paragraf-1">O dönemde işleri çok daha iyi gidiyordu sanırım. Her söze, “Ben onlara dedim ki...” diye başlıyordu. Konuk geceleri mutfaktaki çanak tabak seslerinin yoğunlaşması çalışanlara ilgimi artırırdı. Annem, giyinmeden önce mutfağa girip gereken emirleri verirdi. Çünkü mutfak kokusunun öyle bir özelliği vardır ki insanın üstüne siniverir.</p>

      <p class="paragraf-1">Yemekte, konukların tükenmez incelikleriyle birbirlerini ağırlama çabalarını izlerdim. O davranışların bıkkınlık olduğunu şimdi ben de anladım.</p>

      <p class="paragraf-1">Babamın saçları dökülüp işleri çoğaldıkça annem daha telaşlı, daha aradığını bulamaz olmuştu o yıllar. Ben ders çalışırken, “Baban telefonla beni aradı mı?” diye soruyordu, yerli yersiz.</p>

      <p class="paragraf-1">Oysa babam onu telefonla hiç aramazdı ki... Niye öyle tedirgin, kuşkulu olduğunu çıkaramıyordum.</p>

      <p class="paragraf-1">O günlerin üzerimde bıraktığı etki; yağmur öncesinin kapanık renkleriyle dolu günlerin sıkıntısı, İran halılarına açılan kapılar, ad anılmadan sürdürülen telefon konuşmalarından oluşur.</p>

      <p class="paragraf-1">Mutfaktakileri zaten unutmuştum.</p>

      <p class="paragraf-1">Onlar da kendilerini anımsatacak hiçbir çıkışta bulunmazlardı.</p>

      <p class="paragraf-1">Değiştiklerini, yerlerine yenilerinin geldiğini, annemin gündelik hesapları tuttuğu deftere bakarak sesli düşündüğü sırada anlardım.</p>

      <p class="paragraf-1">“Mutfak masrafı artıyor. Yeni gelene bir görünmem gerekecek. Evine yağ, reçel taşıyor bu. Bana Recep Ustayı aratmasınlar. Hizmetçilerle birlik yaparlar. Bunları idare etmek ayrı bir yetenek canım” derdi.</p>

      <p class="paragraf-1">O kendi kendine yüreklendirici konuşmalarını sürdürürken ben koltukta oturmuş Corneille, Racine ya da Molière çalışıyor olurdum. Biliyorsun tiyatroyu çok severim.</p>

      <p class="paragraf-1">Annemdeki inanılmaz değişmelere büyüdükçe alışmıştım. Her duruma göre bir davranışı vardı onun. Bu da, dediğine göre, işlerini kolaylaştırıyormuş.</p>

      <p class="paragraf-1">Şimdi çok yaşlandı.</p>

      <p class="paragraf-1">Birdenbire oldu ama yaşlanması.</p>

      <p class="paragraf-1">Gazetelerde, dernek çalışmalarıyla ilgili resimleri yayımlandığında, hepsinin arasında yüz çizgileri en dağınık çıkan o oluyor.</p>

      <p class="paragraf-1">Hem öyle tuhaf ki, inanır mısın, şimdilerde bir gençliğini anlatması var, sanki ben tanıklık etmemişim gibi yaşamasına. En parlak sözlerle beziyor durmadan geçmişini. Bacaklarının etleri aşağıya doğru birikiyor, yani ayak bileklerine doğru. Bazı sözcükleri durmadan yineliyor.</p>

      <p class="paragraf-1">Ona benzememek kararım kesindir.</p>

      <p class="paragraf-1">Ben çağdaş bir insanım.</p>

      <p class="paragraf-1">Bunu kimse yadsıyamaz.</p>

      <p class="paragraf-1">Dünyada önde gelen, oluşan her şeyi benimserim.</p>

      <p class="paragraf-1">Kocam da öyledir.</p>

      <p class="paragraf-1">Kimsenin bizden önce bir kitaptan, bir siyasal olaydan, sanattan söz açmaması için olağanüstü çaba harcarız.</p>

      <p class="paragraf-1">Savunduğum şeyleri bizden ve Batı’dan en geçerli adlarla destekleyebilirim.</p>

      <p class="paragraf-1">Görüyorsun, anneme benzemiyorum.</p>

      <p class="paragraf-1">Onun her şeyi toptan kavrama yanlışlığına düşmüyorum.</p>

      <p class="paragraf-1">Topluma katkıda bulunmanın yollarını her an aramışımdır, arıyorum da.</p>

      <p class="paragraf-1">Yalnız geniş yığınların her şeyi anlayamayacağı kuşkusunu da atamıyorum içimden.</p>

      <p class="paragraf-1">Yığının bir kısmını, biraz da bizde çalışan hizmetçilerden ötürü tanıyor sayılmaz mıyım?</p>

      <p class="paragraf-1">Geçerli toplum ahlakına karşı çıkmanın yollarını denemiyor muyum?</p>

      <p class="paragraf-1">Birgün kalabalıktaki kafa tutmamı hatırlarsın;</p>

      <p class="paragraf-1">“Ben orospu değilim. Para için değil, zevk için yatıyorum. Bağnazlık edip durmayın!” diye. Yine en beklemediğim yanıt senden gelmişti:</p>

      <p class="paragraf-1">“Daha kötü böylesi, onların durumunda bile değilsin. Üstelik evliliğinin üstüne titriyorsun, öteki burjuva kadınlarından ayrıcalığın yok ki!”</p>

      <p class="paragraf-1">N’olur kalkma hemen.</p>

      <p class="paragraf-1">Ülker şimdi kahve getirecek.</p>

      <p class="paragraf-1">Bu da Kastamonulu.</p>

      <p class="paragraf-1">Hizmetçilerin çoğu ordan oluyor.</p>

      <p class="paragraf-1">Bize kapılanınca sırtını, üstünü-başını bir düzene soktum.</p>

      <p class="paragraf-1">Öylesine hoşlandı ki değişiklikten, taklitçi bir maymun gibi.</p>

      <p class="paragraf-1">Ben olmadığımda boyalarımın altından girip üstünden çıkıyor.</p>

      <p class="paragraf-1">Galiba geçenlerde, parkta izinli bir asker avladı. “Senin gibi şöyle beyaz olaydım, hanım” diyor, şimdilerde. Dün gece, “Sevişmeyi nasıl kıvırıyor acaba bu köylüler” diye konuştuk kocamla. O işte, Japonlarla Hintliler yamanmış. Bazı kitaplarımız var bu konuda. Yanında kim olursa olsun, resimlerine baktın mı saldırırsın vallahi! Öylesine et dolu kitaplar.</p>

      <p class="paragraf-1"><span class="char-style-override-9">Hiro</span><span class="char-style-override-9">�</span><span class="char-style-override-9">ima Mon Amour</span> geldi aklıma birden. Ne filmdi o ama! “Sen Hiroşima’da bir şey görmedin” diye yinelemesi yok muydu adamın, tam özetiydi filmin. <span class="char-style-override-9">Jules ve Jim</span>’i de çok sevmiştim.</p>

      <p class="paragraf-1">Bir ara öyle bir yaşantım da olmuştu.</p>

      <p class="paragraf-1">Kahvaltı masasında iki erkekle ben karşılıklı...</p>

      <p class="paragraf-1">İster istemez üstünlük duyuyor insan.</p>

      <p class="paragraf-1">Üstelik bu değişiklik, bir sevgi söz konusuydu, ondan geliyordu yani.</p>

      <p class="paragraf-1">Sanki adamla ben birbirimizi sever gibi olmuştuk.</p>

      <p class="paragraf-1">Geçti gitti iki yıl önce.</p>

      <p class="paragraf-1">Geçenlerde yattık da, bana mısın demedi ikimize de.</p>

      <p class="paragraf-1">O şair olarak Aragon’u çok sever. İyi de okur. Benim Fransızcamı bilirsin, pratiğe dayanır daha çok.</p>

      <p class="paragraf-1">Sevgiyi bir yana bırakalım.</p>

      <p class="paragraf-1">Getrude Stein’le yeniden çok ilgiliyim şimdilerde.</p>

      <p class="paragraf-1">Çocuk yapmadım.</p>

      <p class="paragraf-1">Büyük sorumluluk, kolay mı?</p>

      <p class="paragraf-1">Sanki çağımıza bir insan daha katmayla neyi düzeltmiş olacağım?</p>

      <p class="paragraf-1">Şu değişmez dünyayı mı?</p>

      <p class="paragraf-1">Buna da senin o yemek yeme kurallarını bilmez arkadaşın bir söz bulmuştu:</p>

      <p class="paragraf-1">“Her kolaylık, ihaneti içinde taşır” diye.</p>

      <p class="paragraf-1">Köylüler gibi yemek yiyor o. Acıkmışlığını belli ederek. Ben bugünlerde doyarak yiyenleri, doğrusu, kıskanıyorum. Biliyorsun, tek derdim bacaklarım. Yoksa cinsel çekiciliğim kolay zedelenmez. Ama bacaklarımın kalınlığı, yaşlı gösteriyor beni.</p>

      <p class="paragraf-1">Sınırsızlaşmak benim özelliğim.</p>

      <p class="paragraf-1">Ama bu günü gününe bir sınırsızlaşma değil. Çözümlenecekleri kavramak için yayılmak benimkisi. Güzel bir kadın olmadan öteye tüm çabam. Bunun kanıtlarını da katıldığım şeyler açıklamıyor mu? Vietnam savaşı için çıkan tüm haberlere, bildiklerimize, çağdaşlarımızdan kim sırt dönebilir aydın olarak. Annemin bile ilgilendiği konular bunlar. Soruyor hep Vietnam’ı bana.</p>

      <p class="paragraf-1">Arada kalkıp içeriye gidiyor. (Oraya buduar derdi eskiden.) Dudaklarının boyasını koyultup geliyor. Taşkın, birbirini tutmaz bir ağız çiziyor kendine. Yıllardır dudaklarının dış çizgileri yendi, yok oldu. Gerçekten katılıyor dünyanın kanamasına.</p>

      <p class="paragraf-1">Dernek çalışmalarının gereği olan halkla yakınlaşmaları da var annemin. Gördüğü semtlerin tarihi güzelliklerini öylesine ince ayrıntılara dayanarak anlatıyor ki şaşarsın. Ancak onun öğreniminden geçmiş biri böylesine duyarlıklı olabilir.</p>

      <p class="paragraf-1">“Oralar kurtarılmalı” diyor. “Çok yazık. Ailemizin kadınlarının, balenli elbiseler giydiği, Paris topuzları yaptırdığı dönemden kalmışlar. Ben de yeni yeni görüyorum. Gerçi pisliği, insanlarının yabaniliği dayanılır gibi değil. Birgün, bir kahvenin önünden geçerken ora delikanlıları en ağıza alınmadık biçimde sataştılar üçümüze. Ama hoş görmek gerek. Vallahi boynumuza dek kızardık.”</p>

      <p class="paragraf-1">İstanbul’un bilinmeyen kıyı-bucak yerlerindeki yaşantılar annemi etkiliyor. Nerde kaldı ki biz teknolojinin en alıp yürüdüğü döneme yetişkinliğimizde tanık olduk.</p>

      <p class="paragraf-1">Ben küçükken, babaannem aynalarla çevrili bir odada (gardrobu, komodini, tuvaleti, boy aynalarıyla) günboyu yatağında yatarken saçlarını ince bir tarakla dışa doğru kabartırdı. Tirşe rengi yatak örtüsü, tombul, yaygın kollarının aklığını iyice belirtirdi. Çin porseleni çay bardaklarından içtiği akşam çaylarında, et sulu özel galetalarını yumuşatıp yerdi. Elleri öylesine buruşuktu ki buruşukluklar örtüşüyordu birbirine doğru.</p>

      <p class="paragraf-1">Birgün beni yanına çağırmıştı.</p>

      <p class="paragraf-1">“Her gördüğün yeşil taşı zümrüt sanmamalısın” demişti.</p>

      <p class="paragraf-1">Ben elimde tahta kayığım ona yaklaşmıştım.</p>

      <p class="paragraf-1">“Gerçek zümrüte kara bir cam bakıcıyla ışığa tutup baktığında, içindeki pırıltı pembeye döner. Sahteleri yeşil kalır. Unutma bunu. Bunları bilmen gerek. Sen büyük bir aileden geliyorsun. Başka birgün yine sıvışabilirsen... (bu sıvışma sözcüğünü benden öğrenmişti) hemen gel. Ben sana öbür değerli taşlardan anlamayı da öğretirim. Anan bırakırsa tabii... Çünkü onun ne mahalle karısı olduğunu bir ben bilirim. Ölünce değerli mücevherlerimi yalnız sana bırakacağım. Sen oğlumun çocuğusun. O kadın bunları yakıştıramaz kendine. Onları taşıyabilmek kökten sürüp gelince olur ancak.”</p>

      <p class="paragraf-1">Konuşması bitince beni hemen unutmuştu.</p>

      <p class="paragraf-1">Odadaki havalandırılmamış, sinmiş ihtiyarlık; her yana gerekli gereksiz örtülmüş goblen örtüler, fildişinden oymalı sırt kaşıyacağı, arkasında resim olan el aynası beni çok oyalardı.</p>

      <p class="paragraf-1">Babaannemin yanına beni bırakmazlardı. “Büyük hanımefendi istirahat ediyor” denirdi herkese.</p>

      <p class="paragraf-1">Şimdi annem babaannemin yarım kalan sözlerini tamamlıyor. Doğru mu bilmem söyledikleri? Çünkü anlattıkları çoğunlukla tarihi bir İngiliz filminin dekorunu anımsatıyor.</p>

      <p class="paragraf-1">Biz gerçekçi olduk.</p>

      <p class="paragraf-1">İlk cinsel denememi okulda bir kızla yaptım.</p>

      <p class="paragraf-1">Anlattıkları gibi hiç de parlak değildi sonuç.</p>

      <p class="paragraf-1">Bir kıllanma duygusu sarmıştı beni.</p>

      <p class="paragraf-1">Erkeklerle olanlara da başladığımda anladım ki çok tat alınmasa da alınıyormuş gibi görünmek gerek. Öylesini erkekler, coşkuyla birbirlerine anlatıyor. Toplandığımız gecelerde dostlarımızda buna tanık olurum hep. A, şimdi beni soğuklukla, ilginç görünmek için çok adam değiştiren biri olmakla suçlayacaksın! O bakışını tanıyorum iyice. Değil, değil, inan ki değil...</p>

      <p class="paragraf-1">Biz hepimiz böyle yaşıyoruz.</p>

      <p class="paragraf-1">Bu çağımızın gereği olan bir eğilim. Artık içgüdülerimizi zorlamanın yersizliğini öğrendik. Freud bizi uyardı. Batı’daki çıplaklığı, kendini gösterme eğilimini görmüyor musun? Yakında bakarak cinsel doygunluğun yolunu bulacak dünya. Kalabalıklar, geniş alanlarda, toplanıp pornografinin coşturucu etselliğini tadacak. Eti çoğaltıp, eğriltip, çarpıtıp deneyeceğiz bitirinceye dek. Etler, beyinsiz, yaşamasız, anısız, bacak araları gergin, atıp duran etler, coşkunun doruğundan düşüp düşüp yeniden tırmanacak.</p>

      <p class="paragraf-1">Sevdanın öldüğünü siz hâlâ görmediniz mi?</p>

      <p class="paragraf-1">Müzik çalabilir miyiz?</p>

      <p class="paragraf-1">Beethoven istersin sen, ben sana yeni bir şey çalacağım.</p>

      <p class="paragraf-1">Bugünlerde Josè Feliciano adı var önde. Adamda da bir ses var yani, baş döndürüyor...</p>

      <p class="paragraf-1">Biraz kadınlığını kullanmalısın. Her kapıyı açan o.</p>

      <p class="paragraf-1">Hem bana ikide bir, “Niçin sevmediklerini aşırı övüyorsun” deme.</p>

      <p class="paragraf-1">Onlar hoşlanıp beni sevsinler istiyorum.</p>

      <p class="paragraf-1">Sevgileri işimi kolaylaştırır.</p>

      <p class="paragraf-1">Bezgin bir cinsel yaşantıya düşülüyor evliliğin sonunda. Ama iş ilişkileri, aynı çevrelerden gelen paylaşmalar, çıkarbirliği, ister istemez sürdürmeyi önemli kılıyor.</p>

      <p class="paragraf-1">Senin deyiminle, “Kokmuş da olsa bir şeyleri ucundan dişleyip duruyorsun.”</p>

      <p class="paragraf-1">Erkek düşkünlüğümü Freud’la açıklıyorum yine. Onda her sapmanın sonsuz doğruları var..</p>

      <p class="paragraf-1">Babamı yakışıklı bulmadım hiç. Belki çok ufakken ilk cinsel uyarılmayı onun kucağında, kokusunda, erkek kumaşının eti dalamasında tatmış olabilirim. Ama onu bilmeye, görmeye başladığımda, büro adamlarındaki o yassılmış, yumuşamış gövde benim için çekici olmamıştı.</p>

      <p class="paragraf-1">Yaşamımdaki temel ses hep bu oldu. Ailemi aşmak, ilginç bir kadın olmak. Bunun gerektirdiği her şeye dört elle sarıldım, biliyorsun. İşten kaçmam. Çalışmam gerektiğinde hep çalışmışımdır. Yeter ki, yeteneklerimi en parlak biçimde ortaya koyabileceğim bir gösteri olsun bu. Kocam da beni, işimde, derin görüş olanaklarıyla desteklemiştir. Yani şimdi, bunları bırakıp cinsel hayatımızı toplu yaşıyoruz; buna gereksinme duyuyoruz, diye yeniden kurulması, düzeltilmesi gereken şeyler var, diye mi düşüneceğiz kişiliğimizde. Bu bence tutuculuk. Hem senin karşında özeleştirimi yaparak içtenliğimi hep ortaya koymuşumdur.</p>

      <p class="paragraf-1">“Özeleştiri bir yanlışı düzeltmek için yapılır, yoksa Hıristiyanca bir yaklaşımla günah çıkarmak için değil” diyorsun.</p>

      <p class="paragraf-1">Sen anlamıyorsun. İnsanlarda, Freud’un yazdığı gibi, mazoşizm ve sadizm bir aradadır.</p>

      <p class="paragraf-1">Her şeyin kökü cinselliktir.</p>

      <p class="paragraf-1">Ben küçükken (bilirsin evdeki hizmetçilere nasıl davranırım senin yanında, görmüşsündür sevecenliğimi), büyük çamaşır günleri kirlilerle dolu torbaya dayanıp dururdum. Dadım, aşçı, hizmetçiler beni oradan çekemezlerdi. İş saatlerini annemin kesinlikle ayarladığını bildiklerinden, çalışanlar tedirgin, telaşlı benim gönlümü yapmaya uğraşırlardı saatlerce. Anca isteyince çekilirdim oradan. Annemin dışında kimsenin beni ağlatmaya hakkı yoktu ve ben bunu alabildiğine kullanırdım. Çamaşır yıkayan kadın dışardan geliyordu. Makineyi bozmadan çalıştırmayı iyi bilirdi. Başına bağlı al örtüsüyle her yanı ak çinilerle döşeli çamaşırlıkta koyu bir leke olur, dururdu. Bir o, bir şey demeden benim çekilmemi, oradan çıkmamı sessiz beklerdi. Bakardı dosdoğru bana, ben kirli, ağır, yumuşak, tıkışık yığına dayandıkça, öyle, bakışını düpdüz bir yana kaydırmadan bakardı. Gözlerinde koyulaşan, engellenmiş, sert bir şeyler olurdu. O bakışın artması, çaresizlenmesi için direnir dururdum ben de.</p>

      <p class="paragraf-1">İkimiz de birbirimiz için kötülük dolardık.</p>

      <p class="paragraf-1">Buydu beni kışkırtan . O çocuk oyununu ve kıymıksız kayığımı anarım arada. Kirli torbası annemin koltukaltları gibi kokardı.</p>

      <p class="paragraf-1">İyilikseverliği artık öğrendim.</p>

      <p class="paragraf-1">İnceliklerle, derin alıntılarla dolu eğitimin değerini bilirsin. Bunları ve edilgenliğimi kadınlığımın tatlarından sayıyorum. Moda diye değildir, her yeniliği, irkilticiliği edinmem. Uzak bakışların şimdi değişmiyor, beni izlerken. Çocuk doğurmuyorum ya, çocukları sevmiyorum demek değildir bu.</p>

      <p class="paragraf-1">Gebe kaldığımda üç ay aldırmıyorum onları. İçimde canlı bir şeyin varlığını duymak istiyorum. Arada elimi karnıma götürüp yeniyi, yaşamaya hazırlanan bir şeyi, gizi, insanın ilk belirmesinin yerini okşuyorum. Erenköy’deki, uzak, dinlendiren bir yaz geliyor aklıma. Çam kozalakları çıtırdıyor; gerçek, yitirilmiş bir güzellik kayıp gidiyor. Binlik ışıklarda parlatılmış nikel, yüz derecede kaynamış, işbilir gereçler tınlıyor kulaklarımda. Canın dölyatağından kesilişini, ne denli uyutulsam da bir incecik çizgi olarak duyuyorum. Anlatılamaz incelikteki o çizgiden öteye kan taşmıyor gibi. İş bittiğinde dölüt, lağımlara dökülüp kentin altlarından doğru yok olup gidiyor.</p>

      <p class="paragraf-1">Onu da unutuyorum, tıpkı kayığım gibi.</p>

      <p class="paragraf-1">“Her şeyi deniyorsun, yaşamıyorsun” demiştin.</p>

      <p class="paragraf-1">Gitme.</p>

      <p class="paragraf-1">Biraz daha kal.</p>

      <p class="paragraf-1">Bana doğduğun ilçeyi anlat.</p>

      <p class="paragraf-1">Niçin olamadık seninle?</p>

      <p class="paragraf-1">Bu alçakgönüllülüğü göster.</p>

      <p class="paragraf-1">Buraların yeniden söylenecek yanı yok, biliyorsun.</p>

      <p class="paragraf-1">Ama senin yerlerini duymak, bilmek isterdim.</p>

      <p class="paragraf-1">Denizi seversin. Denizsiz bir yer oysa orası, söylemiştin. Bak bu kattan biz hep deniz görürüz.</p>

      <p class="paragraf-1">Paltonu alayım mı?</p>

      <p class="paragraf-1">Hadi çıkar.</p>

      <p class="paragraf-1">Ufuk çizgisinde bir gemi var.</p>

      <p class="paragraf-1">Gördün mü? Üstüne aydınlık bulutlar kümelenmiş.</p>

      <p class="paragraf-1">Paltonu alayım mı?</p>

      <p class="paragraf-1">Artık bir daha uğramayacağını biliyorum çünkü...</p>

      <p class="paragraf-1">Hemen kalktın...</p>

      <p class="paragraf-1">Saat kaç?</p>

      <p class="paragraf-1 para-style-override-11">“İlk gördüğüm günden beri dostlarıyla olan paylaşmasını anlatır durur. Doğru da... Salt ayıplarını, övünmelerini paylaşır bunlar, acıları yoktur ki... Ülker diye ad taktığı yeni çalışanı da tamahlandırmaya başlamışlar kentli olmaya. Üşenmeden, ince bir öğreniyle edindikleri davranışlarının altındaki ağuyu azar azar aktarıyorlar çevrelerine. İlkten onurlarını kırıyorlar dıştan gelenlerin. Çünkü arsızlığın örtmeyeceği hiçbir davranış yoktur. Bunu iyi biliyorlar.</p>

      <p class="paragraf-1">Bir de tutturmuş, konuşsana diye.</p>

      <p class="paragraf-1">Neyi, kime anlatacağım?</p>

      <p class="paragraf-1">Sağırlığını unutmuş.</p>

      <p class="paragraf-1">Gerekir mi üstelik?</p>

      <p class="paragraf-1">Beni uğurlarken Ülker’i izledim bugün.</p>

      <p class="paragraf-1">Kuru, yerleşmemiş davranışları yok.</p>

      <p class="paragraf-1">Demek alıştı, unuttu.</p>

      <p class="paragraf-1">Ülker’in ne kalmıştır aklında Kastamonu’dan, köyünden?</p>

      <p class="paragraf-1">Güçlük, ilenmek, ağıt...</p>

      <p class="paragraf-1">Ağıta karşın belki bir düğün havası da çıkarabiliriz içinden Ülker’in. Şu sıra, köyünden iyice uzaklaşmadan. Bir Ülker’le işi çözebilseydik, konuşurdum.</p>

      <p class="paragraf-1">Beni yargıla, diyor, ikide bir... Hadi canım! Ben onları yargılamayı hak etmeliyim.</p>

      <p class="paragraf-1">Çalışıyoruz bunun için, hiç boşluksuz, sızıntısız. Biz de işi kolaya alacaksak. Ülker’in alıştırılması, tamahlandırılması onlara kalır.</p>

      <p class="paragraf-1">Tıs yok koca apartmanın içinde, daha kalkmazlar.</p>

      <p class="paragraf-1">Saat olsa olsa dokuzdur.</p>

      <p class="paragraf-1">Elleri değer mi bu saatte kalkmaya!</p>

      <p class="paragraf-1">Niye peki?</p>

      <p class="paragraf-1">Bana ne oluyor böyle?</p>

      <p class="paragraf-1">Özenli, gürültüsüz adımlar atıyorum. Kendimi kapıp koyversem, kimsenin duyacağı yok.</p>

      <p class="paragraf-1">Bunların erkeni, sabahı on bir on ikidir.</p>

      <p class="paragraf-1">Birkaç kez gene inadına gelmiştim erkenden.</p>

      <p class="paragraf-1">Kapıcı, köpeğe benzemez bir köpeği hava aldırmaya çıkarıyordu, girerken içeri. Aykırı bir bakışla süzmüştü beni. “Kim ola ki bu saatte?” Her çeşit işe koşulmasının getirdiği bir anlamsızlık vardı yüzünde adamın. Dallanmış budaklanmış gövdesiyle köpeğin faremsi çirkin gövdesini daha bir seçilir yapıyordu. Halılarla kaplı merdivenlerden çıkarken, “Asansör var hanım kardaş” demişti ardımdan. Şivesi diriltmiş, ısıtmıştı onu. “Başüstüne”yi burda da sürdürüyordu, birden kavramıştım. Boyun eğmeyi küçükten öğretmişlerdi. Yakacak, barınacak derdi olmadan, hem de üste para alarak, teneke başı tahıl ne düşer, diye dertlenmeden yaşamak, her eveti içeriyordu.</p>

      <p class="paragraf-1">Faremsi köpek, çekelenip durmuştu ben kıvrımını dönenedek merdivenin. Artık ırgatlığı unutmuş elleri, yine de eski genişliğini, büyüklüğünü yitirmemişti. Köpek bir eline sığardı, alsa, kapıcının. Kendisine hiç yakışmayan, o yozlaşmış köpeği nasıl da yadırgamıyordu! Kimbilir kaç yıldız buralarda kaybolmuştu. Şöyle bir paldır küldür ineyim aşağıya, halısız yana basarak topuklarımın üzerinde. Yaşamalarındaki rahatı korumayı da bir bilirler ki. İnsanları seviyoruz, değil mi, der durmadan.. İyi ki kurtuldum kibar takımından da, verdikleri işten de. Ne kolay ya insanları sevmek, kentliler için. Kalın, kavi, özenli kapıların ardında uyuyanlarla, hiç güneş almaz kapıcı katlarındaki kalın saç örgülerinden öte utançları olmayanları bir arada sevmek tam bunların harcı. Öylesine sevgiye yokum. Toptan sevgilerin içerildiği bakış açıları bana göre değil. Kesinlikten uzak, kolaya yakın ne varsa seçmişler. Yok canım. Sevmek tabii, topunu birden sevmek yanlış. Denizanası gibi yavşak, şu atamadıklarımızı...</p>

      <p class="paragraf-1">Ne o, bu sabah kapıcı köpeğiyle çıkmamış daha.</p>

      <p class="paragraf-1">Belki de çıkıp parkın yolunu tutmuştur bile.</p>

      <p class="paragraf-1">Sıska yaratığı avucunun içinde sıkıvermek gelmez mi aklına!</p>

      <p class="paragraf-1">Bıraktığı yerlerin güzel, ıslak, kalın burunlu, acar çoban köpeklerini bu denli çabuk unutmuş demek. Yadırgar adam o fareyi. Parkta, bu saatlerde, toprak daha nemlidir. Nem her otun ayrı kokusunu tanıyana seçtirir otları. Bir erkenci simit satanla bakışır kapıcı. Otları bilenlerin duygulanmaları alır götürür gurbetçileri. O sıra çoban köpeklerini koyuvermeli, mavi dikenli bir yamaçtan sürüp iniversinler aşağıya, savunucu, dövüşken. Hemen görür elindeki hastalıklı yaratığı kapıcı, biliyorum ve dayanamaz. Yeter ki unutturmamalı.</p>

      <p class="paragraf-1">Caddede kaldırımlar boş, ama taşıtlar var gidip gelen. Ara vermezler hiç gidip gelmeye bu kentin taşıtları. Yaşamada, kentliler, nöbetleşe yer değiştirirler. Gece eğlence yerleri, kabuklu parlak görüntülerini, sentetik renklerini dayar burnuna tümünün. Mutlu olmanın yolları açıktır onlara. Ne istenirse vardır. Aslında istedikleri kolaydır, verilir. İş parada.</p>

      <p class="paragraf-1">Yürüsem şöyle denize doğru.</p>

      <p class="paragraf-1">Deniz bile çok zenginlere özgü yerlerde yayılıp duruyor. Ferahlık, görüntü özenle korunuyor buralarda. Park bahçıvanları her mevsimin yeşilini suluyorlar durmadan.</p>

      <p class="paragraf-1">Öğretmenlik sınavlarına katılma çalışmalarına başlamalıyım.</p>

      <p class="paragraf-1">Lisedeki cıvıl cıvıl arkadaşlarımı üniversite yıllarında yanımda bulamadım. Çoğu yarıdan döndüler. Sınıfımın en zekileriydi çoğunluk dönenler. Eğitimin yanlışlığıydı onları döndüren, bunu şimdi iyice biliyorum. Bir Nahide vardı, bir Sezai vardı, kovuşturma açılmış kitapları edinip okuduğumuzda ders araları birbirimizi taşkınlık dolu aramalarımız, o yaşta bile bulduğumuz doğrular, onları üniversiteye dek getirmeliydi.</p>

      <p class="paragraf-1">Elbette öykünürdük birbirimize. Bir ara defter kıyılarını çiçekle bezeme işi alabildiğine yayılmıştı okulda. Erkek arkadaşlarımızın çoğu, bu çiçek yapmayı, kızlara vergi bir tutum diye önemsemez görünüyorlardı.</p>

      <p class="paragraf-1">Sezai birgün yanımıza gelip, “Yahu benimkine de iki çiçek çiziktirsenize” demişti. “Şöyle koca günebakanlardan olsun. Çiçek sevmemenin erkeklik şanı olduğunu da kim çıkarmış?”</p>

      <p class="paragraf-1">Amma da kıvanç duymuştuk bundan, Nahide’yle. Ben saçak saçak bir günebakan çizmiştim de yazı için yer kalmamıştı sayfada. Canlı, sıcak, aydınlık çocuklardı.</p>

      <p class="paragraf-1">Nerde peki onlar?</p>

      <p class="paragraf-1">Büyük Türkiye haritasının asılı durduğu dalga dalga badanası kirli, tabanı ahşap sınıfımızın gürültüsü, gerçeği olan arkadaşlarım. Kırdılar sizleri, ezmeye kalktılar, ezdiler de. Türlü yolları denediler. Deneyenler de yanlışlarını belki de bilmiyorlardı. Bileydiler hangi insan yüreği dayanırdı dört bir yana dağılmanıza. Anacığım son mektubunda yazmıştı.</p>

      <p class="paragraf-1">“Şaşacağın bir haberim var. Senin okul arkadaşın Nahide bize geldi geçenlerde. Yakınımızdaki bucağa kocası atanmış da. Tanıyamadım. Yaşından çok bir hanımlık gelmiş üstüne, kocamış sanki. Hani o bahçede, evde, teyzeceğim teyzeceğim, diye elimi yüzümü çokça öpen Nahide kıza benzemez bir şey olmuş artık. Aramızda, durmamacasına seni konuştuk. Kocasından pek de yakınır değil, kendi söylemesi. ‘Biraz barı, biraz rakısı var, erkek kısmı değil mi teyzeciğim,’ diyor. ‘Bunlar yüzünden ev bark yıkılmaz ki! Beni de hoş tutar tutmasına. İki çocuğum oldu, ikisi de oğlan. Kocam bugün inecekmiş kasabaya, çıldırdım. Sormadan, demeden atladım cipin önüne. Bendeki direnme hiç görmediği, bilmediği gibi. ‘Belediye reisiyle işin bitene dek teyzemi göreceğim’ dedim. ‘Sabahın köründe ha, el evinde?’ dedi. Bilir mi ya bir yaz lise sınavlarına Hatice’yle hazırlandığımızı. Sizdeki yatılı konukluğumun tadı, her yıl daha artıp daha değerleniyor. Duruldum. Eskisi gibi çarpıntılı beklemeleri yitirdim. Yalnız geceler geçirmeye alıştım. Çocuklarımı yatırıp elime örgümü alıyorum. Ormanların kararmasını, korkunçlaşmasını içimde duyuyorum. Saat bir türlü gece yarısına varmıyor. Evli kadınlığımın baş eğişi üstüme üstüme doğru dirilince liseye girme yazını çıkarıyorum hemen içimden. Canım teyzeciğim yakışık alsa sizi yine bağırtarak uyandırarak kavrar, sofada dört döndürürdüm. Anar mısınız siz de o yazı? Belki de bir bana kaldı o, güneşiyle, huzuruyla. Çünkü ben yeni bir şey kuramadım. ‘Sınıfta kalırsan şart olsun alırım okuldan,’ demişti babam. ‘Hem sabahı sabah edip hem de ders kitabından başka kitapları okumalarına bakıyorum da sen adam olmazsın, diyorum. Kadın dediğin evine yakışır.’ Direnmiştik Hatice’yle birlikte. Ben sınıfta kaldım. Ertesi yıl bir kısmet çıktı dediler. Evlendim. Hep ev eşyası armağan etti düğün konuklarımız. Bir teki bile özendiğim, adlandıramadığım, doğrudan benim kullanacağım bir şey getirmediler. Gerçi Erzurum’dan sonraları bana gümüşler aldı kocam; ünlüdür gümüşçülüğü diye Erzurum’un. Kocamın, o yıllarda, artık lacivert damatlık elbiseleri ütü parlağı olmuştu. Şimdi Doğudan atandık bu yana. Bileziklerimi de Urfa’dan ikinci oğlumun doğumunda aldık. Türkçesi altın bilezik takardı da az gülmezdik kadına. Kadın olmanın gereklerinden böyle süslere alışmak. Ben de alıştım. Ne de inanmıştım kendime, yaparım ederim diye. Güya doktor olacaktım da... Lisede bir yıl döndüm diye alıverdiler. Belki de böylesi uygundu. Tersini düşünmeye gücüm kalmadı.’</p>

      <p class="paragraf-1">“Doğudan kalın tüylü battaniyeler almışlar. Birini bize armağan getirdi Nahide. Bu yaz geldiğinde görürsün. Bir güzel gömülüyor insan, okşanıyor elleyince, uysal bir örtü.</p>

      <p class="paragraf-1">“Giderken çok üsteledim, kocasıyla, çocuklarıyla gelip, konuk olmasını, ‘Yok teyze, toplu gelirsek hiç tanıyamazsınız beni’ dedi. ‘Kapıyı açtığımızda boş boş baktınız ya bana. ‘Ben Nahide, teyzeciğim,’ demeseydim, belki çıkaramayacaktınız yakınlığımızı. Oysa topu topu altı yedi yıl oldu görüşmeyeli. Ben sizleri, bu evi hiç unutmadım. Bana unutturmadılar ki.’</p>

      <p class="paragraf-1">“Ya yavrum, şeftali tenli, büyük ağızlı, şen şakrak güleç Nahide durulmuş. Vakitsiz durulmuş taze. Çıkıp gittikten sonra biz de Nahide’ye haksızlık yapmışız gibime geldi. Öyle kalın verev paltolara bürünüp koluna çanta asacak kızlardan değildi. Nasıl yaptılar Nahide’yi böyle? Gene de kocası devletin bir memuru, aç açık kalmazlar. Unutmayayım, sana yazmamı sıkı sıkı üsteledi. Erzurum’dayken çocuk düşürmüş. Havale gibi şeyler gelmiş üstüne. Bakınmaya gittiği alayın doktoru kitap mitap okumayı yasaklamış. Boş zamanlarınızda konuk günlerine gidin, yün örün demiş ‘Hatice üzülmesin’ diyor. ‘Adamın salık verdiği şeyler iyi geldi. Sağlığım düzene girdi. Beynimi kalın bir durgunluk bürüdü. Gittikçe daha geçimli oluyorum. Biz başaramadıklarımızı Hatice’ye bıraktık. Hepimiz için çaba gösterecek. Kan kardeşimdir, unutmasın umutlarımızı.’”</p>

      <p class="paragraf-1">Nasıl unutabilirim Nahide?</p>

      <p class="paragraf-1">Kirazların pıtrak gibi açtığı, bahçemizin baştan savmalığını yok ediverip her yanı kaplayan baharı. Sonra sürüp gelen yazı, ikimizin, yazın ateşböceklerinin karanlıkta kırık dökük ışıklarıyla kıpırdadıkları yaz bahçelerinin gecelerini. Her yandan basan, içimizi sarsan ot, çiçek, böcek hışırtılarını. Umutlarla genişleyip büyüyen, bizi bekleyen gençlik yıllarımızın içine doğru geçişimizi, unutabilir miyim? Yaşadığımız ilçede lise olmadığı için bir başka kente, büyüyüp tek başımıza liseye girmek için gidecektik. Sen doktor, ben mühendis olmak için İstanbul’a varacaktık. Denizi görecektik. Üniversiteye girdiğimizde onurumuzdan ne olacaktık kimbilir... Bizim ilçede ortaokula başlayan saygı görürdü, bilirsin. Ne derdi büyüklerimiz?</p>

      <p class="paragraf-1">“Bunlar iyice mektepli oldular. Bizi beğenmezler elbette.”</p>

      <p class="paragraf-1">Ama her okuma sözünün yanına gene de bir evlenme eklenirdi.</p>

      <p class="paragraf-1">Biz başkaydık.</p>

      <p class="paragraf-1">Anlatacaktık büyüklerimize anlayacaklardı.</p>

      <p class="paragraf-1">O yaz da ağaçların gövdesi güneşte yansıyordu. Tümüne su yürümüştü. Kütür kütür aydınlığa geriniyordu kirazlar. Birden daha önce düşünülmüş, sevgiyle saklanmış sözü aynı anda söyleyivermiştik:</p>

      <p class="paragraf-1">“Kan kardeşi olalım.”</p>

      <p class="paragraf-1">Öbür arkadaşlarımızı bundan ayırdığımıza üzülmüştük hemen birkaç gün sonra. İki kişi kan kardeşi olmaz, bu arkadaşlarımızı bir yerde bırakmak olmuyor mu diye sormuştuk kendimize.</p>

      <p class="paragraf-1">Ne denli inançlıydık!</p>

      <p class="paragraf-1">Herkes Anadolu’ya dağılacaktı.</p>

      <p class="paragraf-1">İlçemizden tren geçiyordu; oraya Anadolu demiyorduk.</p>

      <p class="paragraf-1">Düşünüyorum da bu düşünce hâlâ doğru.</p>

      <p class="paragraf-1">İnsanlarımızı tanımaya varacaktık. Bir yerde yanılmıştık, o yaşlarda bunu olağan görmek gerek. Şimdi salt acımayla düzelmeyecek olanı biliyoruz. Haklı olanlara haklarını savunmayı öğreteceğiz. Öğrenecekler de, öğreniyorlar da. Çünkü temelde tek güvenilecek çıkıştır bu.</p>

      <p class="paragraf-1">Anacığımın mektubu beni günlerce üzdü.</p>

      <p class="paragraf-1">Daha karşılık yazamadım.</p>

      <p class="paragraf-1">Şu kargaşalığı temizledim ya.</p>

      <p class="paragraf-1">Oh, rahatladım biraz!</p>

      <p class="paragraf-1">Öbür işlerime daha çok vakit ayırabilirim; asıl önemli olanlara.</p>

      <p class="paragraf-1">Bizim ilçe yeşilliğin bitiş noktasıdır.</p>

      <p class="paragraf-1">Tren ilçeyle bozkırı böler.</p>

      <p class="paragraf-1">Tren sesi bozkıra çok yaraşır.</p>

      <p class="paragraf-1">Büyük çınarlar hüznü göğüsler hep.</p>

      <p class="paragraf-1">Bozkır öyle mi ya? Uzantısında yayılır gider tren sesleri.</p>

      <p class="paragraf-1">Kasabamızın çocukları baharda, yazda kiraz sepetleriyle, salt çam ağaçları yeşil kaldığında da ayva dolu kesekâğıtlarıyla gelip giden trenleri uğurlarlar. Yolcu müşterilerden alıcı az olunca çömelip kiraz yemeye başlarlar. İstasyonumuzun gölgesi, ağaçlarının bolluğu ünlüdür. Bir iki topal köpek şaşkın, yorgun gezerler tren raylarında. Musluksuz çeşmeler durmaksızın akar. Çünkü dağların dorukları hep karlıdır.</p>

      <p class="paragraf-1">Ben küçükken tüm ilçenin ahşaptı yapıları. Altları dükkân, üstleri evdi. Pencerelerinin perdesi açık tutulmazdı gündüzleri bile. İnce elörgüsü seyrek dantel perdeler örtük olurdu. Ev altındaki dükkânların çoğu nedense nalburiye ya da marangoz dükkânlarıydı ve buraların geleni gideni de erkeklerdi. Erkek kız okunan ortaokulu doğal sayan kasaba halkı, kadın yüzlerinin çokça görünmesine karşıydı. Kasabamızın ormana yakınlığından ötürü mahpushanede (hapisane denmezdi, çünkü bu sözcük değişimi mahpusların durumunu hafife almak olurdu) tahta işçiliği ilerlemişti. Mahpushanede yaşayan bu şanssız, kadersiz adamların yaptıklarıyla kasabamızın erkekleri evlerini döşüyorlardı, “Tanrı’nın kadersizleri beş on kuruş kazansınlar” diye.</p>

      <p class="paragraf-1">Bizim eve de daha iskemle girmeden iki masanın birden alınması bu yolla olmuştu.</p>

      <p class="paragraf-1">Ben taslak halinde, köksüz sapsız uygarlık özentilerinin oynandığı bir evden gelmedim.</p>

      <p class="paragraf-1">Tahtaları ovulmuş odaların, saka kuşlarının kaynaştığı bahçelere açılan çekmeli pencerelerin, sarnıçlara yaz sıcağında bırakılmış gevrek karpuzların, sert kışların oluşturduğu bir evdi orası. Yaşanan büyük oda ısıtılırdı yalnız kışın. Toplanırdık kış odasına. Cin mısırı ancak babalar uyuduğunda patlatılırdı. Erkekler ağırbaşlı, az konuşur adamlardı.</p>

      <p class="paragraf-1">Kat araları, sofalar, boşluklara açılırdı.</p>

      <p class="paragraf-1">Yandaki evlere ara kapıyla bağlantısı olan evlerdi, bizim evlerimiz. Zor ısınırdı, alabildiğine eskimişti. Kışın kat kat giyinilirdi. Bir sobanın çevresinde toplanıp elimiz yüzümüz ısınmış, babanın uykusu gelsin diye beklerdik. Baba en istenilen zamanda çekilirdi. Nasıl olurdu bu bilmem. Ne usta bir bilinçti, gerekince kalkabilmek. Annem “Hadiyin!” deyince dağılırdık odaya. Herkes yerinde bekleyen büyük oyunun gereçlerini çıkarırdı. Cin mısırlarının gevrek patlamaları içinde birden beliren uykumuzu engelleyip sonuna dek dayanırdık. Bizi soba yanan odada yatırırlardı. Ama soymadan. Tam tersine, biraz daha giydirip. Gece uykuya vardıktan bir süre sonra evin kol vermiş ahşap örgülerinden soğuk dolardı odaya.. Sabahları “Ya,” derdi annem, “bir de, yeter yeter diye diretirsiniz. Uyuyanın üstüne kar yağar.”</p>

      <p class="paragraf-1">Bize evlerimizin eskiliğini hiç belli etmemişlerdi.</p>

      <p class="paragraf-1">Ne kadar severdik evimizi.</p>

      <p class="paragraf-1">Dirlikli insanlarımızın yönetip can kattığı yapılardı tümü. Yazın koyu sıcaklarında, öğlelerde, meyvelerin olgunlaşıp ağırlaşarak toprağa düştüğü saatlerde inanılmaz bir serinlik olurdu. “At koştur istersen komşum, ne ferah sofa” denilen sofalardı. En beklenmedik yerlerde pencereleri vardı. Bir çocuğun günün birinde şuradan dışarıyı görsem deyip bakıvereceği budaklı içerlek pencereler... Yıllanmış ağaçları, yıllanmış behçeleri, çıkrıklı kovaların salındığı acı su kuyuları olan evlerdi.</p>

      <p class="paragraf-1">Dört kardeştik, bir kız üç oğlan.</p>

      <p class="paragraf-1">Art arda doğup evi küçük çocuksuz bırakmamıştık.</p>

      <p class="paragraf-1">Öbür evlerde amcalar, dayılar, yengeler, halalar, onların, sayısı on beşi bulan çocuklarıyla bir arada, gürültü, sıcaklık doluydu yaşamamız. Kalabalık evlerin bitmez savrukluğu, canlılığı sürüp giderdi ortalıkta. Ara kapılar, sabah mahmurluğu savulunca açılır, birbirimize girerdik hemen. Büyükler bizi sarıp yönetiyordu ama bu, sözlere değil yaşamaya dayanıyordu.</p>

      <p class="paragraf-1">Kutsal babaların eve dönüş saatlerinin saygınlığına kimse değmeye cesaret edemezdi.</p>

      <p class="paragraf-1">Çocuklar ancak dayılarına ya da amcalarına şımarabilirlerdi.</p>

      <p class="paragraf-1">Babalarına böyle bir davranışta bulunmak bağışlanmazdı hiç. Belki kundaktayken yapılan şakalar olmuştu babalarıyla aralarında. Bu bilinmeyen şakalar salt babaların anılarındaydı.</p>

      <p class="paragraf-1">Evlerin gelinleri peş peşe çocuk yapıp sözü geçer duruma gelince, en genç gelin yanlarında olmadığı zaman, yaptıkları ve tez unuttukları eleştirileriyle kavrarlardı onu. Birkaç yıl sonra sağlam, gülümseyen kadınlarımıza yeni gelin de katılırdı.</p>

      <p class="paragraf-1">Ben ilkokula başlamadan bir iki yıl önceydi ailenin erkeklerinin Demokrat Parti - Halk Partisi uğruna bozuşmaları.</p>

      <p class="paragraf-1">“Handiyse kanlı bıçaklı olacaklar canım. Komşulardan utanıyorum” diyordu annem. “Ne bu koca adamların yaptığı? Aynı kahvelere gitmiyor, ayrı dükkânlardan alışveriş ediyorlarmış. Geçenlerde Dursun’un Tayibe’ye rastladık hamamda, kasabadakiler, ne yapacağımızı şaşırdık diyorlarmış. Birinin selamını alsak öteki bizi selamlamıyor. Particilik işi adamakıllı kızıştı bunların arasında. Aynı kaldırımlardan bile yürümez oldular. Bu da Allah’ın bir hikmeti, demiş Tayibe, komşuya.”</p>

      <p class="paragraf-1">Ailemizin en son gelin olup duvak takmışı Zişan Yengemin kocası Rüstem Amcamın bir sözü sonunda, arabölük kapıları sıkıca kapatılmıştı.</p>

      <p class="paragraf-1">Zişan Yengem, kocasının bu anlaşılmaz densizliği nasıl işlediğini bilemiyor, anneme sarılıp ağlayıp duruyordu. “Ablacığım niye böyle kapıştı bu erkek kısmı, anlamadım. Evimizin tatlı ekmeğini tatsız yapıyorlar.”</p>

      <p class="paragraf-1">Zişan Yengemin Rüstem Amcama olan sevdasını biz bile biliyorduk. Öbür kadınların hiç boya, süs yapmamalarına karşın, dediklerine göre, Zişan Yengem, yanak allığı kullanıp belini, ince görünsün diye, cendereye girmiş gibi, mumla katılaştırdığı patiskayla öylesine sıkıyormuş ki, hamamda çıplak etine yer etmiş kaytan gibi izi görmüş herkes. Az daha illetli sanacaklarmış. Mutfakta bunlar konuşulurken bizler, bahçenin çıkışındaki çimentolu yerde bez bebeklerimize salıncak kurmaya uğraşıp Zişan Yengeyle ilgili konuşmalara kulak kabartırdık.</p>

      <p class="paragraf-1">Kardeşim Mehmet, birgün çomaktan atını bırakıp, açıklamıştı bize Zişan Yenge için düşüncesini: “Tiyatro kızı mı bizim yengemiz? Niçin orasıyla burasıyla uğraşıyor? Rüstem Amcam onu beğenip aldı. Dudağını kızartıp gezdiğini de herkes duydu” demişti.</p>

      <p class="paragraf-1">Mehmet bu konuda yanılıyordu. Zişan Yenge salt yanağını boyuyordu duyduğumuza göre. Gene de Mehmet’i uyarmamıştık. Küçüktü canım, olsa olsa dört yaşında bir sümüklü oğlan.</p>

      <p class="paragraf-1">Annem ara kapıların kapatılma olayına ilk günden karşı çıkmaya kalkışmıştı.</p>

      <p class="paragraf-1">Bahçe yönündeki odaya girip babamla bir süre kalmışlardı.</p>

      <p class="paragraf-1">Girdikleri odada yazları otururduk. Pamuklar orada atılırdı. Hallaç atılırken çıkan, kirişin gergin tınılı sesi, yazın sıcaklığını sarı sarı duyururdu eve. Konuşmanın sonunda çıkıp yanımıza geldiğinde annem, bize bakmadan mutfağa yönelmişti. Kardeşlerimle benim içime acıklı şeyler doğuyordu.</p>

      <p class="paragraf-1">Babam gidip ara kapıyı kara demir anahtarla kilitlemişti. Anahtarı da anneme vermişti.</p>

      <p class="paragraf-1">“Üstünde durmasın, hanım. Çocuk kısmı isteğini gemleyemez. Sizin Halk Partiniz yol işlerini köylülerin tepesine jandarmaları dikip aç biilaç çalıştırarak halletti diyen Rüstem olacak adam da, karısı da, bütün onun gibi düşünenler de bu eve adım atamaz. Sen de dirliğimizi bozmak istemiyorsan, bu işi sakın arama, sorma.”</p>

      <p class="paragraf-1">Annem mutfaktan, tanımadığımız bir sesle, yanıtlamıştı babamı: “Ama efendi, çocuk sayılır Rüstem daha. Baba olmadı. Hoş görmeliyiz. Zişan da üzüntüden bitmiş, ne bu canım? Sizden uzak şeylere özenip hır gür çıkarmak yakışık alır mı? Ne diretiyorsun, konuşmayacaksınız, diye. Şuncağız sübyanları da hısım kötülemeye alıştıracağız. Annemgiller demişti görücü geldiğinizde, inanmamıştım. Kara inadı vardır, iyidir, hoştur ama, diye, vallahi de billahi de doğruymuş.”</p>

      <p class="paragraf-1">Sözlerini tamamlayamadan babam sokak kapısını çarpıp gitmişti. Yasağın ertesi günü annem kapıyı açmıştı hemen. Bozuşmayı önleyememişlerdi gerçi ama, bu annelerimizin, yengelerimizin yakınlığını daha da artırmıştı. Çünkü sırdaşlığa da başlamışlardı. Hemen bizim mutfağa doluşmuştuk.</p>

      <p class="paragraf-1">“Aynı çeşmelerden su içmesindi erkekler.”</p>

      <p class="paragraf-1">Yemek tahtası çekilmişti ortaya. Sözleri birbirinin ağzından alıyorlardı. Öylesine haklı buluyorlardı kendilerini.</p>

      <p class="paragraf-1">“Ya...”, “Elbette!”, “Olur mu ya canım!”lar sıralanıyordu peş peşe.</p>

      <p class="paragraf-1">Kocalarını, eniştelerini deli olmakla, akraba karalamakla suçluyorlardı yürekten. Mutfakta bir o yana bir bu yana seğirtirken birbirlerinin peşi sıra aynı işe gereksiz el atıyorlardı. Bu aile içindeki umulmaz gediği kapamak için aldıkları kararın kesinliği bir anda eski güvenlerini, eski sevinçlerini getirivermişti mutfağın ortasına. Bizler öylesine görmüştük ki aralarındaki hoşnutluğu, bağrışa, çağrışa fırlamıştık bahçeye. Ardımızdan annem seslenmişti: “Gürültü etmeyin. Hacı Teyze üç aylarını tutuyor. Namazına, niyazına salmayın gürültünüzü kadının.”</p>

      <p class="paragraf-1">Hacı Teyze, evimiz kadınlarının düzenli kılamadığı namazlarının bekçisiydi sanki. Çekinirlerdi çok ondan. Hacı Teyze, bizim bahçede yokmuş gibi, erik toplar eteklerimize doldururdu.</p>

      <p class="paragraf-1">“Hadi, alın alın... Kim yiyecek bunları? Kasabanın en iyi mürdümleri bendekiler. İhtiyar başıma, ancak hoşafını içim alıyor.”</p>

      <p class="paragraf-1">Biz de ayıp olur kaygısıyla reddetmez, eteklerimiz, ceplerimiz erik dolu dönerdik.</p>

      <p class="paragraf-1">Bizim ilçede erik ve kiraz çok olur.</p>

      <p class="paragraf-1">Bahçeciliği göçmenler yapar.</p>

      <p class="paragraf-1">Yemeklerimizi yiyorduk yeniden birlikte. Çimento sıvalı mutfak önüne, bahçeye ayrılmış kilimi sererek. İncelmiş, rengini yitirmiş kilimleri bahçelik ederdik.</p>

      <p class="paragraf-1">Baklalar çiçek verdi mi, babam da konuklarını çardağını kurup orada ağırlardı. Ancak geçinecek paranın zar zor girdiği evimizde, yoksulluğu bilmiyorduk. Çünkü azla yetinmeden ötesini görmemiştik. Çevremizdekilerin de bizden ayrı bir yaşamları yoktu. Kasabamızın en beğenilen ortak yemeği tatar böreği, en önemli giyim eşyası da kadınlarda manto, erkeklerde “babayani bir şey olmalı” dedikleri, ceketle palto arası üstlüklerdi.</p>

      <p class="paragraf-1">Evlenirken yapılan mantolarını giyerlerdi yıllar yılı kasabamızın kadınları. Asıl önem taşıyan mantolarıydı. Çünkü kışlıktı. Yazları, baharları, “Yeldirmemsi bir şeyle de geçiririz komşum. Ama kış öyle mi ya? Koparır adamın ciğerini” diye konuşulurdu bu konu. Beli oturmuş, kalın, kaba kumaştan, kara mantolarını giyip komşu görmeye gittiklerinde bizimkiler, artlarından bakardık toplaşıp.</p>

      <p class="paragraf-1">Yengelerimizle annelerimizi ayırt etmek güç olurdu.</p>

      <p class="paragraf-1">Bir Zişan Yengeyi seçerdik içlerinde. O başörtüsünü başka bir çalımla bağlardı ve renkliydi. Yengem en çok göz alanını seçerdi başörtülerinin.</p>

      <p class="paragraf-1">Annem, “Deli gençlik, canım” derdi. “Deli gençlik bilmez miyim... O da durulur. Onun da suları yatağını bulur. Elbette yapacak Zişan bunları. Rahmetli kaynanam derdi ya hep derstir bana. Ama insanlar ölüyor evlatlarım, yaşamalarını, murat almalarını çok görmeyelim diye.”</p>

      <p class="paragraf-1">Dedikodularını ev kadınlığı hünerleri üstünde yürütürlerdi.</p>

      <p class="paragraf-1">“Malmüdürünün hanımı, denilene göre, bulaşık bezlerini bile satın alıyormuş çarşıdan. Başka iş görmediğine göre, bir bulaşık bezi dikmemenin özrü nedir acaba!”</p>

      <p class="paragraf-1">Kasabaya dışardan gelmiş küçük memurların kadınlarından ötesiyle dostluk kurmaktan kaçınırlardı. Öyle kaymakammış, malmüdürüymüş...</p>

      <p class="paragraf-1">“Tasalanır insan komşum, onların evine vardığında. Töresi, ağırlaması başka. Yok ağzımı mı şaplattım, içtiğimi elimle mi kuruladım derdinden iki sohbet edip gönül ferahlatamaz. Ziyade kibar insanlar. Kınalılar’ın Günnüz Hanım gitmiş de iki söz çırpıştıramadım yanlarında canım, dediydi. Üste Günnüz komşu ilki bitirmiştir. Dimdik dizilip kaldık komşum, koltuk iskemlelerinde sıra sıra. Anca jandarma albayınınki geldi de biraz aralanıp kıpırdandık. Çünkü bizimki tavuktu, yumurtaydı eli erdiği gözü gördüğü şeyi iletir albayınkine. Hal hatır olununca kollayıp, izin alıp çıktım, ikindi ezanından önceleyin varılmazmış konukluğuna. Kimse de söylemedi biz buralılara. Eh canım, bir hoş geldine gitmesek de olmazdı. Demez miydi neyin dağından inmiş bura halkı ve görgüsüzü. Yok komşum, yok. Ne demişler davul bile dengi dengine. Sıkıldığım anlaşılır da hanıma töresizlik etmiş olurum diye az yürek geçirmedim. Yalnız evlerinde radyoları var. Hayretler edilecek bir çalgı radyo dedikleri.”</p>

      <p class="paragraf-1">Radyoyu bir iki eve yayılmadan çeşmeli kahveye alıvermişlerdi.</p>

      <p class="paragraf-1">Aman ne şenlik, ne ilgiydi tüm canlılarda...</p>

      <p class="paragraf-1">Akşamüstü göçmen mahallesine doğru sapaktan dönen eşekler bile titizlikle kulaklarını oynatıp huylanıyorlardı. Güneşte günboyu durmaktan saçları ağarmış göçmen çocukları, kırışık kırışık gülüyor, eşeklerinin kahvenin önünde durmasını engellemiyor, bir iki yersiz dönenip sonra yediyorlardı hayvanlarını. Bizler de radyo hiç kapansın istemiyorduk, konuşsa da, çalsa da...</p>

      <p class="paragraf-1">Güneşin ağaçlara yakın vurduğu günler geldiğinde babam bir kadeh rakı içirip ağırlamak istediği konuklarını çağırma hazırlığına girişirdi.</p>

      <p class="paragraf-1">Bahçenin mutfağa yakın köşesindeki yaz çardağını onarmaya başlardı. Yağmurda karda kalmaktan çürümüş, kaviliğini yitirmiş üst odun çatmalarını indirip yeniden çatar, dört direğin dibine aceleci boru çiçeklerinin tohumlarını ekerdi. Her bahçe oyununun en ilgi çekici konusu, babamın çardağının çimlenmesiydi. Hamarat boru çiçeklerinin yürek biçimli yaprakları çardağa tırmanmaya başladığında açmalarını beklerdik. İlk muştuyu veren bir yirmibeş kuruş alırdı babamdan. En kanıksanmış bir sabahta fışkırırdı boru çiçekleri birden, gülerek üstümüze doğru. Masanın konacağı kıyıya ekilmiş hercai menekşeler daha nazlıydılar. Sanki rakı masasının kurulmasını beklerlerdi, koyu renkli toprağın üstünde pıtıraklandıklarında.</p>

      <p class="paragraf-1">Masa çıkarılırdı.</p>

      <p class="paragraf-1">Üstüne kırmızı muşamba, raptiyeyle gerilirdi. Özenli koşturu düzeni başlardı hemen. Annemin çıtır çiçekli basma giyiminin etekleri, çalışkan, uyum içinde olurdu her şeyle. Annem kulaklarının ardına soktuğu siyah başörtüsüyle, mavi taşlı küpeleriyle, konuk ağırlamanın tüm sorumluluğunu yüklenmiş babamın yüzünü ağartmak için hünerlerini sererdi ortaya. Biz bahçenin loşlaşan en ucunda, babamın yanına doğru, yürüme anını kestirmeye çalışırdık. Bu an babamın anneme seslendiği sıraydı hep.</p>

      <p class="paragraf-1">“Hadi yahu, hadi. Gel, yoruldun. İki lokma da sen al.”</p>

      <p class="paragraf-1">Annem türküye benzer vurgularla dolu yanıtlardı mutfaktan: “Dur efendi, şu muska börekleri bir çevirmelik kaldı. Hem çocukları da toparlayayım.”</p>

      <p class="paragraf-1">Babamın mintanları sonuna dek ilikli arkadaşları onurlu bir düzen içinde, masa başında, babamı dinlerlerdi.</p>

      <p class="paragraf-1">Akşamüstünün ılık, uzayan seslerle indiği o saatlerde babamın yanına doğru yürürdük.</p>

      <p class="paragraf-1">Zamanıydı çünkü.</p>

      <p class="paragraf-1">Masanın dibinde ben ve üç erkek kardeşim tozlu, tarazlanmış dururduk. Babamın arkadaşları daha yakın, daha dost gülümserlerdi bize. Boru çiçekleri renklerini toplayıp kapanırlarken hercai menekşeler sonuna dek açmış olurlardı. Biz yere bakar beklerdik. Ufak bakır tabaktaki yalancı dolmaların yanında dağınık tulum peynirleri olurdu. Annem tulum peynirlerinin üstüne iki tutam dereotu serperdi incecik. Babam oyuncak kadehinden bir yudum alıp yüzünü buruştururdu. Arkadaşları da onu izlerdi. Sonra bize dönüp, “Maşallah seninkiler büyüdü. Yakında okullu olup ak yaka takacaklar” deyince babam başımızı okşardı. Günün en önemli aferinini alıp yukarı koşarak bizim için konmuş yemek tahtasının çevresine toplanırdık. Tahta kaşıklarımızın cilaları sıcak çorbamızda yitmiş olurdu. Konuk günü yemeklerinin tek çeşitle savuşturulmaması hoşnutluğumuzun doruğuna vardırırdı bizi.</p>

      <p class="paragraf-1">İştahlı çocuklardık, önümüze ne konsa yerdik.</p>

      <p class="paragraf-1">Ben çardağa gaz lambaları yakılıp götürülünceye dek uyumamakta direnirdim.</p>

      <p class="paragraf-1">Pencereden bakıp çardağı üstten seyretmenin doyamadığım bir tadı vardı.</p>

      <p class="paragraf-1">Yapraklar geceye doğru çıkan esintiyle oynaşırdı.</p>

      <p class="paragraf-1">Lambanın aydınlığı durmadan yer değiştirirdi.</p>

      <p class="paragraf-1">Otların geceleri büyüdüğünü anlardım. Annemle babamın çok genç olduğunu, durmadan tartışılan yurt sorunlarının anlaşılmazlığını bilirdim.</p>

      <p class="paragraf-1">Annem masanın bir ucuna ilişip, sessizce oturduktan sonra, kalkmasıyla konukları tedirgin etmeyeceği bir yerinde gecenin, çimenlerin sesini kapattığı adımlarıyla yukarı çıkardı.</p>

      <p class="paragraf-1">Son basamak gıcırdadığında çabucak yattığımız odaya fırlar, yorganı başıma çekerdim. Hükümetle ilgili yerlere, çarşı caddesine, memurların evlerine elektrik veren jeneratörün sesini o an birden duyardım. Her gece on bire dek çalışırdı jeneratör; durduğunda kasabamız doğadan gelen bin bir dingin canlı sese bürünürdü. Bunu lise sınavlarına çalıştığımız yıl bilmiştim.</p>

      <p class="paragraf-1">Çocuklar erken gelen uykulara yeniktir.</p>

      <p class="paragraf-1">Nahide mektup yazmamı da istemiyormuş.</p>

      <p class="paragraf-1">“Bu durumda beni görmesin, nasıl sustuğumu görmesin. Gençliğimi yitirdiğimi görmesin. Yalnız bir şeyi bilsin: Denizi hâlâ görmedim. Elli kilometre yakınlarına dek vardık da gene görmedim. Hatice görmüştür. İstanbul fırdolayı denizdir, değil mi teyze? Hatice size anlatmıştır geldiğinde. ‘Hiç olmazsa görmüş gibi olmuşsunuzdur.’” diyormuş.</p>

      <p class="paragraf-1">Oysa Nahide bilseydi, İzmit’ten tren, bilmediğim sonsuz suya doğru döndüğünde, birden denizin çıkışıyla nasıl olduğumu, şaşkınlığımı, sevincimi; şimdi bile adlandıramadığım ürpermeyi, coşmayı.</p>

      <p class="paragraf-1">Deniz anlatılmaz, görülür.</p>

      <p class="paragraf-1">Görmenin yolunu bulmalı Nahide.</p>

      <p class="paragraf-1">Oysa anacığım da görmedi denizi.</p>

      <p class="paragraf-1">Yengelerim de, halalarım da, karınca gibi çalışan, yoksunlukları yüklenmesini bilen tedirginlik getirecek hiçbir çıkara açık olmayan akrabalarım da, kasabamın insanlarının çoğu da görmediler, bilmezler denizi. Özellikle kadınlar. Kadınlar, iş kovalamaya dışarılara gitmezler çünkü.</p>

      <p class="paragraf-1">“Hükümet işi bir büyük kapıdır, kadın kısmı ne yapsın?”</p>

      <p class="paragraf-1">Erkeklerin çoğu denizi bilir, görmüştür. Bir iş için varıp da ekmek derdini, hükümet kapısı derdini unutmuşlarsa görmüşlerdir.</p>

      <p class="paragraf-1">Su özlemi duyulduğunda, bahar başları, salatalık yemeye, marul yemeye bahçelere giderdik. Akarsuya kurumuş sel yataklarından yürünürdü dengelenerek. Su değirmeninin orada durulur, konaklanırdı. Şakırtılarla, yansımalarla dönüp yukardan akan küçük çağlayanın serinliği sarardı ortalığı. Azık sepetlerine yeşillikle ilgili hiçbir şey alınmazdı.</p>

      <p class="paragraf-1">“Elin fukara göçmenlerine nispet gibi gidilmez. Uygunu yeşilliği ordan alıp yemek. Gerçi sonradan kopup geldiler. Biliyoruz, çalışkanlıklarına diyecek söz bulunmaz. Şehir kesimi değil kadınları. Kaynaştık gitti. Pomak dememize de kızmışlıkları yok.”</p>

      <p class="paragraf-1">Değirmenin yanındaki, duvarlarına su yürümüş tek gözlü, penceresiz odadan çıkıp karşılardı bizi bahçecinin karısı. Gölgeler içinde, eteğinin kıyısına saklanan en küçük çocuğunu toparlamaya çalışarak konuşurdu.</p>

      <p class="paragraf-1">“A benim komşucağızlarım, taze suvan da çektiriversek Mevlut’a. Marulla, tulum peyniriyle yakışır. Bu kışı da savmışız sağ salim. Hazırız ötekine. Ne iyi yaptınız komşularım! Nazife, kız, koş babana.”</p>

      <p class="paragraf-1">Her gittiğimizde, tabanları çatlak ayaklarının kınası ucun ucun bitmiş olurdu bahçecinin karısının.</p>

      <p class="paragraf-1">“Komşu bu kınalanmayı sizde de mi bilirler, yoksa bu yerlerin köylüsünden mi öykünme?”</p>

      <p class="paragraf-1">Büyücek çocukları, ışıksız kapı açıklığından süzerdi bizi. Salıncak kurulunca bileklerindeki sicime seyrek dizilmiş, masmavi boncukları çıt çıt ederek doluşurlardı çınarın altına. Yüz sayma bitince inilirdi salıncaktan, ben en uçtuğumda, yukarı göğe bakardım. Çınarın güneşi tutan yapraklarının üstünde, gök, duru uzanırdı... Tümümüz mutluyduk. Kuşkulu, yerleşememiş göçmenler, bizimkiler, gökyüzünden bana uzanan sonra adlandırdığım evren, su değirmeni, öylesine sıcaklaşır, hızlanırdı ki, bu bostan gezmeleri tümüyle dipdiri, kalın çizilirdi içimde.</p>

      <p class="paragraf-1">Anneler, yengeler, Pomak bahçecinin ailesi, kasabamızın denecek konacak söyleşisine başlarlardı. Hem o büyük memur ailelerini yabancılarlardı, hem de onlar gibi olmaktan öte rahata kavuşulmayacağı kanısı pekiştirilirdi uzun uzun. Bize bakarak söylerlerdi bunu.</p>

      <p class="paragraf-1">“Okusunlar, adam olsunlar. Çürümesinler bizim gibi.”</p>

      <p class="paragraf-1">Bahçecinin Pomak karısı, “Ya komşularım, ya komşularım...” diye tekdüze yanıtlarla katılırdı konuşmalara.</p>

      <p class="paragraf-1">Öğle sonuna doğru, sıcak gerilip yoğunlaştığında havada çiçek tozları uçuşmaya başlardı. Su sinekleri tam o saatlerde top top birikirlerdi akan çayın üstüne, alçalıp yükselerek, bir yerlere konamayarak.</p>

      <p class="paragraf-1">İlkokul. Ortaokul. Evlerde, bir de okul arkadaşlarının katılmasıyla artan yaşama çokluğu. Sevgi, çalışma, düş kurmalar. Liseyi kasabamızdan uzakta okuyacaktık ya, onun gizli sevinci. Rüstem Amcanın eski sözleri geliyordu aklıma.</p>

      <p class="paragraf-1">“Artık babanın Halk Partisi burda lise açmaz. Ancak Demokratlar kazanmalı ki bir lisemiz olsun. Halkevi binası olsa davranırlardı.”</p>

      <p class="paragraf-1">Annemin tek kız çocuğunu dışarı yollama kuşkularıyla kıvranması, içini yoklaması o günlere rastlardı. Bize inanıyordu Nahide’yle. Oğlanlar zaten oğlandılar.</p>

      <p class="paragraf-1">“Canım erkek kısmı komşum, ağaca çıksa pabucu yerde kalmaz. Kız bunlar, büyüdü, yetişti, erdi.”</p>

      <p class="paragraf-1">Bunları konuşurken Nahide’yi de katıyordu aramıza.</p>

      <p class="paragraf-1">Nahide ve ben güneş dolu sofalarda ergenlik çağına girmenin getirdiği düş sevilerimizi birbirimize anlatarak <span class="char-style-override-9">Hıçkırık</span> romanının acıklı sonuna katılıyorduk. Adlandıramadığımız bunalımlarla gelen genç kızlığımızla tanışıyorduk. Tahta gıcırtılarının giderek arttığı merdivenlerden inip çıkan annemizin, babamızın bizi dünyaya getirme yöntemlerinin en azından öpüşmeyle başladığını biliyorduk ve daha başka şeyleri de.</p>

      <p class="paragraf-1">Bahçe boyunca asılı çamaşırların apak uçuşması, bir iki tavuğun sıcaktan bitik uyuklaması bir şeyleri sağlam sağlam örüyordu içimizde.</p>

      <p class="paragraf-1">Dayanıklı şeyler görmüştük.</p>

      <p class="paragraf-1">Az ağlayan çocuklardık.</p>

      <p class="paragraf-1">Şimdi yetişkin kızlar olmuştuk.</p>

      <p class="paragraf-1">Koşarken ağırlaşan memelerimizi seçtiğimizde kızarıyorduk. Yeni tavadan çıkardığı akıtmaları yememiz için uzatan annem, gittikçe artan beğenisini gizleyemiyordu.</p>

      <p class="paragraf-1">“Komşum çok zor çok bu okumak. Yazda, baharda kapanıp kalırlar evlerin içinde. Kafaları kitapta. Kitaplar da resimsiz, hep yazı hep yazı. Tanrı zihin açıklığı versin, kolay değil. Her gece duacıyım, sonuna erdirsin yavrucaklar diye.”</p>

      <p class="paragraf-1">Elbette yanlıştı gördüğümüz eğitim.</p>

      <p class="paragraf-1">Doğru olsaydı Nahide bu denli çabuk yenilir miydi?</p>

      <p class="paragraf-1">Nahide’nin bucak müdürü kocası kendi yurdundan, kendi insanlarından bunalıp içkiye, barlara dadanır da güvensiz bir evliliğin çocuklarını yetiştirirler miydi?</p>

      <p class="paragraf-1">Kasabamızın ortaokuluna Urfa’dan devlet hesabına okumaya gelen, bitirince salt ebeliği seçme olanağı tanınan kızlar yalnız aralarında mı arkadaşlık ederlerdi? O beşli kız kümesini nasıl unutabiliriz? Onlarla aynı yıllarda okumuş olanlar, tuğlaları sıvanmamış okulumuzda kavruk üç akasya ağacının dibine toplanıp durmalarını, kara kaşlarının altındaki uzak bakışlarını lehçelerinin başkalığına takılmamızı, “Kürt kızı bunlar” diye gülüşmelerimizi, unutabilirler mi? Ebelikten öte bir fırsat eşitliği tanımayan eğitimlerini yabancılıkla sürdürmelerini, okulumuzun başöğretmeninden öteki öğretmenlerine dek sağlamıştık onlara. Kendi yurttaşları arasında bir süre kalıp uzaklara gittiklerinde kök veren sevgisizliği engelleyecek bir şeyler yapmadık. Diploma alma günü şakaklarını geren sıkı, kalın, kara saç örgüleriyle bir arada suskun duruyorlardı gene. Sınıf birincimize (Malmüdürünün kızıydı, sarışın, güzel, nazlı) ödül verilen altın suyuna batırılmış dolmakalemi aynı karanlık bakışla izlemişlerdi. Büyüklerden kimse düşünmemişti bir armağan vermeyi onlara. Doğuya gittiklerinde aramızdan bir yumuşak anıyla ayrılmalarını sağlamak için. Topu topu beş kara kızdılar, yeni yoksul çocukların hiç olmazsa sağlıklı doğmalarına yardımcı olacak. Bu eğitim, buralıları da, lisede de Nahide’yi, Sezai’yi, daha birçoğunu yedi, ufaladı. Dolaplarımızı karıştıran, polis gibi başöğretmen yardımcısı bayan öğretmenleri orada tanıdık. Bir ikimiz için kovuşturma bile açtılardı.</p>

      <p class="paragraf-1">“Hanım abla çalışkansın, geçimlisin. Kim aklına sokuyor bu zararlı, yasak kitapları okumayı? Devletimizi yermek iki akıl yoksununa mı kalmış? Hükümet bilir sizler için neyin iyi olduğunu.”</p>

      <p class="paragraf-1">Emekliliğinin yaklaşan yıllarını sayan yumuşak davranışlı başöğretmenimiz Hilmi Bey’in duygusuz uyarmaları, eşraf kızlarının kanlı canlı kabalıkları, tekdüze uzanan ders saatleri zordu.</p>

      <p class="paragraf-1">Akşam etüde girmeden önceki arada ön bahçeye açılan üst kat camlarından yeni sulanmış bahçeye baktığımda yüreğim acıyla dolardı.</p>

      <p class="paragraf-1">Sevgisiz büyütülenler, sonunda buna alışıyorlar.</p>

      <p class="paragraf-1">Ama sizler bizi öyle büyütmediniz anne.</p>

      <p class="paragraf-1">Gece yatakhanede bitmez düşüncelere dalardım.</p>

      <p class="paragraf-1">Yasakladıkları şeylerdeki insanımıza yakınlığı, içtenliği, doğruluğu gittikçe öğreniyordum. “Bizi beğenmezler artık” sözünü, sizleri anlatıyorlardı okuduklarım bana. Bir ara sizi beğenmez gibi olmuş muydum? Yoo, unuttum bile bunu. Belki bir yerden ötekine gidişimde. Liseye giderken tren istasyonuna toplanmıştınız ya. O yabani görünüşünüzü mü yadsımıştım ilk kez bir tren penceresi açısından. Her şeyiniz güz aydınlığında bana göre o gün öylesine eski, çağdışıydı ki... Bana ne edip edip ele güne karşı bir takım yeni giyim alınmıştı. Hayır, ben böyle bir ayıp işlemiş olamam. Sizler şimdi benim öğüncümsünüz. Nahide’nin babası gelmemişti uğurlamaya. Bir annesi, bir küçük kız kardeşi, hani kemik hastalığı geçireni. Biz iki kızın kalabalığı, ara istasyonun çıkınlı köylü yolcularını yadırgatmıştı. Nahide’nin annesi ağlıyordu durmadan.</p>

      <p class="paragraf-1">Posta trenleri uğrardı bizim istasyona.</p>

      <p class="paragraf-1">Bozdu, kapanıktı istasyon binası.</p>

      <p class="paragraf-1">Babamın, hareket memuru şapkasıyla orada yabancı biriymiş gibi durması tuhaf olmuştu o gün.</p>

      <p class="paragraf-1">Rüstem Amcamın kadın kalabalığının en ucunda, yeni doğan oğlu Ahmet’in kundağıyla aldığı yer, babamla olan dargınlık işinde birden onu haklı göstermişti bana.</p>

      <p class="paragraf-1">Biz liseye gitmek için trene bindiğimiz gün Zişan Yengemle Rüstem Amcamın üç çocukları vardı artık.</p>

      <p class="paragraf-1">Demokrat Parti seçimleri kazanalı, kaybedeli, başkaları geleli, gideli yıllar olmuştu. Babam Devlet Demiryolları’ndaki hareket memurluğu görevinden bir an önce çekilmenin yollarını arıyordu. Evin artık desteklenmez dağılışını, annemin çeyizlik küpelerini satarak onarmaya çalışacaklardı.</p>

      <p class="paragraf-1">Tren geldiğinde Nahide’nin annesi bir kutuda hazırladığı yolluğu gaz boyaması bir beze sarıp uzatmıştı.</p>

      <p class="paragraf-1">“Düğününüz gibi bir şey bu kızlarım” demişti. “Evladım, Nahidem, okur da muradına erersin. İkiniz de, ikiniz de.”</p>

      <p class="paragraf-1">Nahide’ye sıkı sıkı sarılmıştı. Nahide’nin gözlerinde yeni bir bakış görmüştüm. Küçük kardeşi orda toprağa oturuvermişti. Trene binmeden babama doğru fırlamıştım. İçimden itilmiştim sanki. Elinde işaret sopasıyla dimdik duruyordu. Sarılıvermiştim boynuna, irkilmişti. O güne dek babamı davranışlarında böylesine acemi, sakar görmemiştim. Sarılsın mı, öpsün mü? Ne yapacağını kestiremiyordu? Kucaklamam anlamama yetmişti baba sevgimi. Küskündü bana belki de. Yıllar var ki hiç konuşmamıştık şöyle iki yetişkin gibi. Sakal diplerinin dik sertliği birden batmıştı yanağıma. Gözlerimden taşan bir iki damla, yanaklarımız arasında kurumuştu bir anda. Bunları çabucak, karşı koyamayacağı denli kısa bir sürede yapmıştım.</p>

      <p class="paragraf-1">Ayrılmamız dualarla, iyi dileklerle doluydu.</p>

      <p class="paragraf-1">Gerçekten iki yeni gelini uğurluyor gibiydiniz.</p>

      <p class="paragraf-1">Yüzlerinizin anlamı öyleydi, mutlu ve hüzünlü.</p>

      <p class="paragraf-1">Ya Pomak bahçecinin karısına ne demeliydik?</p>

      <p class="paragraf-1">Sen sil sarı oğlunun, mavi boncuklu kızlarının yanaklarını, al gel istasyona. Elinde seyrek örgülü bir sepete doldur kıvırcık salataları, doldur koruk üzümleri, veriver elimize. Sonra da durmadan yere bak.</p>

      <p class="paragraf-1">Doğru, tam düğün uğurlaması gibiydi o gün.</p>

      <p class="paragraf-1">Posta treninin orta halli yolcuları ilgiyle, neşeyle seyretmişlerdi bizi. Ağlayanlar bile olmuştu aralarında, yenilenen acılarını görüp. Kasabalarda herkesin, her şeyden haberi olur diye durumu anlatmanın gereğini duymamıştık trene bindiğimizde.</p>

      <p class="paragraf-1">Üçüncü mevki yolcuları da küçük yerlerin insanlarıydılar, bilirlerdi.</p>

      <p class="paragraf-1">Kısaca, “Okuyacağız da” demiştik. “Hayırlısı olsun, hayırlısı olsun” demişlerdi.</p>

      <p class="paragraf-1">Babam işaret sopasını indirdiğinde bir anda kabarmıştı yüreklerimiz. Kasabada aylarca anlatılmıştı onurlanarak, göğüslenerek okumaya gittiğimiz.</p>

      <p class="paragraf-1">Annem yazmıştı: “İstasyoncunun kızı da, Nahide de okumaya gönüllendiler. Yüksek okuyacaklar. Acar kızlardır bizim kızlarımız, diyorlar.”</p>

      <p class="paragraf-1">Oysa ilk etek-ceketimle dört parmak topuklu ayakkabımı giyip Eğitim Müdürlüğü’ne gittiğim gün çarşı kahvesinin önünden geçişte utancımdan adımlarım karışmıştı. Biliyordum eleştirilerin başlayacağını gece gidilecek evlerde.</p>

      <p class="paragraf-1">“Şehir kesimine özendi istasyoncununki... Yürümesi falan açıldı saçıldı” diye.</p>

      <p class="paragraf-1">Gözdağıydı, kadın kısmınaydı sözler. Kadınlar da katılırdı, uzun uzun konuşulurdu. Oysa biz okul dönüşleri unutulmuş bir şeyi alıp iletendik mutfağın eksiğine.</p>

      <p class="paragraf-1">“Peki teyzeciğim, ne zahmeti, iki adımlık yer, alıveririz.”</p>

      <p class="paragraf-1">Babam işaret sopasını indirdiğinde hemen özlemişti beni. İlk kez açık duru bakmıştı benden yana, küskün değildi. Nahide’nin annesi konuşmasız evine dönmenin ağır hüznünü yüklenmişti. Küçük kardeşi elinin tersiyle burnunu hep siliyordu. Babası ilenmelerine kesin neden olarak Nahide’yi anlatacaktı durmadan, yanıt istemeden karşılığında. Bir yılgın kadındı Nahide’nin annesi, okuması için kızını tek destekleyendi. Bir ananın desteğiyle de olmazdı ki, üstelik yorgun bir ananın.</p>

      <p class="paragraf-1">Rüstem Amcam, babama gösteriş, elinde kundaklı oğluyla demir köprüden bakıldığında gittikçe ufalıp dimdik durmuştu.</p>

      <p class="paragraf-1">Güz yağmurlarından kabaran sular demir köprünün altında yığışıp çözülüyordu.</p>

      <p class="paragraf-1">Yerimize oturduğumuzda kasabamız öyle geride kalmıştı ki toprağın rengi değişmişti. Bakır çalığı topraklar çalılarla bürülü uzayıp duruyordu dışarda.</p>

      <p class="paragraf-1">Eğitimcilerimiz bizi hep gözetlediler.</p>

      <p class="paragraf-1">Kendilerine benzetmek için hiçbir çabayı esirgemediler.</p>

      <p class="paragraf-1">Tam başarılı olmayışlarının nedeni, “bence yürekleri soğumuştu, okulların oynanmayan, yaşanmayan ön bahçelerine özenmeleriydi.” Yaşamadaki değişmeyi izleyemeyecek denli kendileriyle doluydular. Uyumları bu çıkıştan geliyordu. Yitirdikleriyle hiç alışverişleri kalmamıştı onların. Genç olmamışlar mıydı? Yurdun çeşitli yerlerinden kopup gelmiş, kıtı kıtına parayla yetinip yetişmiş öğrencilerinin kişiliklerindeki özü, halk olma benzeşmesini, hiç önemsemediler.</p>

      <p class="paragraf-1">Nelerden sürüp geldim şu koca kente.</p>

      <p class="paragraf-1">Yurdumun en bakımlı, en para harcanmış semtlerinde yaşayanlarda bir başka biçim “biz veririz”cilere rastladım.</p>

      <p class="paragraf-1">Üstelik yeteneklerinden ufacık bir kuşkuya düşmüyorlar.</p>

      <p class="paragraf-1">Çağdaş insanın biçimsel görüntüsüne öylesine vurgunlar ki, içeriğindeki sorumluluğu görmeleri olanaksız.</p>

      <p class="paragraf-1">“Niye olamadık seninle?” diye sormanın yersizliğini bilmiyordu.</p>

      <p class="paragraf-1">Bağdaşmanın çekirdeğini öğrenmediler, öğrenemezler de biliyorum. Ama bunlar her zaman vardı, gene de olacaklar.</p>

      <p class="paragraf-1">Akıl yoluyla bula kaybede çoğalacağız. Netseler bunu engelleyemezler. Bir de anlat diyor haspam. Benim kasabamı turistik bir görüntü gibi sereyim istiyor önüne. Kendi yurdunun turisti olmanın kolay duygulanmalarıyla, el çırpmalarıyla bir vitrin seyrine hazırlanıyordu... İşim yok da... Zaten “Tokat Bir Bağ İçinde” türküsünü biriyle paylaşma isteğimin yanlış davranışıyla girdim işe.</p>

      <p class="paragraf-1">Sürdürmek olmazdı.</p>

      <p class="paragraf-1">Büyük kentler, adamı yılgın değil, güçlü ediyor. Ama aylardan bir ay, günlerden birgün sılada bir türkü çağıran olur da has söyleyişi içine işlerse kişinin, başlıyor yanındakiyle konuşmaya.</p>

      <p class="paragraf-1">Yanlış burada işte.</p>

      <p class="paragraf-1">Değmeyenle konuşmak.</p>

      <p class="paragraf-1">Amcalarım, halalarım, teyzelerim, yengelerim, komşularım, arkadaşlarım bir tekinizi unutmadım inanın. Belki zamanla yüz çizgileriniz dağıldı. Ama tek yüz oldunuz tümünüz. Bu, işi daha kesinleştiriyor. Ben asfaltlara çıktığımda, bir yerlerde, kurumuş sel yollarında, topal köpekler kaçışıyor. Tüm oyuncaklarını tahtadan yapan bakımsız çocuklar bağrışarak, yığışarak koşuyorlar kuyulu bahçelere doğru; güneşin renklerini aldığı saçları rüzgârlanarak...</p>

      <p class="paragraf-1">Sizlere bir mektup yazacağım.</p>

      <p class="paragraf-1">Tam istediğiniz gibi olacak.</p>

      <p class="paragraf-1">Öyle öyle...</p>

      <p class="paragraf-1">Ne fazla, ne eksik.</p>

      <p class="paragraf-1">Toplaşıp okuyacaksınız.</p>

      <p class="paragraf-1">“Bak komşum, gördün mü, aynı buradan uğurladığımız günkü gibi. Hiç yabancılamıyor bizleri. Tanrı zihin açıklığı versin, anlattıkları da akla yatkın. Bu güz gerçek bir yün hırka hak etti Hatice kız. Kendi elimle eğirip, bükeceğim inan olsun” diyeceksiniz.</p>

      <p class="paragraf-1">Annem yaşlandı.</p>

      <p class="paragraf-1">Eskisi gibi değil, biliyorum.</p>

      <p class="paragraf-1">Bunlar konuşulduğunda birden çabucak, kalkacak, gidip sabah sulanmış saksılara yeniden su verecek ve sizler de bunu görmeyeceksiniz. Oysa ne sakarlıktır değil mi, güneş saatlerinde çiçek sulamak? Sizler de aynı yılları yüklendiğinizden belki seçemiyorsunuz, biliyorum yaşlandı annem, yoruldu. İçini çokça yoklar oldu. Gözyaşlarını engelleyemiyor. Çevresine de göstermiyor, önemli olan bu. İnsan Anadolulu olup da bir bozlak dinliyormuşçasına yüreği kabarırsa bu hesaplaşmayı düşünmenin başlangıcıdır...</p>

      <p class="paragraf-1 para-style-override-11">Ufak yapılı, kara saçlı genç bir kızkentin göz alıcı büyüklükteki apartmanlarının birinden çıktı. Derileri aşınmış çantasını omzuna yerleştirdi, hızla yürümeye başladı. Kat kat yığınlaşan yapıların bittiği sapaktan döndü, eğimli, geniş, asfalt yolun açıkta kaldığı yerde uzaktan deniz, kesin, düzgün, alabildiğine görünüyordu.</p>

      <p class="paragraf-1">Durdu, bir uçtan öte uca denizi gözlerinde toplamaya çalıştı. Derin bir soluk aldı, gülümsedi.</p>

      <p class="paragraf-1">Büyük bir ağacın üstüne birikmiş sabah kuşları her yanı sesleriyle doldurarak birden uçuverdiler göğe doğru...</p>

      <p class="paragraf-1 para-style-override-12"><span class="char-style-override-9" xml:lang="en-GB">Nisan-Mayıs 1971</span></p>
    </div>
  </div>
</body>
</html>
