<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="en">
<head>
  <title>Bilinmeyen</title>
  <link href="../Styles/stylesheet.css" rel="stylesheet" type="text/css" />
  <link href="../Styles/page_styles.css" rel="stylesheet" type="text/css" />
</head>

<body class="calibre">
  <h1 class="block_21">II</h1>

  <p class="block_21">Bana bir papel ödünç versene</p>

  <p class="block_19"><span class="text_4">Stuart</span> <i class="calibre1">Edwardian</i>’ın hayatta kalmış olması, bir bakıma, şaşılacak bir şey, ama ben hayatta kaldığına oldukça memnunum. Okulun da hayatta kalmış olması, şaşılacak bir şey. Ama ülkedeki bütün özel liseleri, herkesin alındığı orta öğretim okullarıyla üniversiteye giriş hazırlık okullarına çevirerek ortadan kaldırmaya giriştikleri ve herkesin herkesle aynı sınıflara doldurulduğu bir dönemde, her nasılsa St Edward’ın öğrencilerini de aynı sınıflara tıkacak hiç kimse çıkmadı, bu yüzden bizi yalnız bıraktılar. Böylelikle okul sürdü ve okulun eski öğrencilerinin çıkardığı dergi de. Okuldan ayrıldıktan sonra ilk birkaç yıl bunun pek farkına varamadım, ama şimdi okuldan ayrılalı aman Allahım neredeyse on beş yıl kadar olduğu için, olup bitenlerde bir hayli ilginç yan buluyorum. İnsan bildik bir ada rastlıyor ve bu akla bir yığın anıyı da beraberinde getiriyor. Eski arkadaşlar dünyanın dört bucağından mektup yazıp nelerle uğraştıklarını anlatıyorlar. Yüce Tanrım! diyorsunuz, Bailey’in günün birinde bütün şu Güneydoğu Asya operasyonunun başına geçeceğine dünyada inanmazdım. Anımsıyorum da, bir gün okulda kendisine Tayland’ın başlıca toprak ürününün ne olduğu sorulduğunda, transistörlü radyo diye yanıt vermişti Bailey.</p>

  <p class="block_1">Oliver okula ilişkin hiçbir şey anımsamadığını söylüyor. Diyor ki -neydi kullandığı o cümle?- evet diyor ki, o, bir kuyuya bir taş atabilir ama taşın suda çıkardığı sesi asla işitmeyebilirmiş. Ona <i class="calibre1">Edwardian</i>’dan okuduğum haberleri söylediğimde ise, usanmış bir ses tonuyla: <i class="calibre1">‘Kimdi o?’</i> diyor ve her seferinde esneyip duruyor, ama ben onun aslında ilgilendiğini düşünüyorum. Yine de kişisel hiçbir anısını anlatmıyor bizlere. Belki de başka insanlarla birlikteyken Eton ya da onun gibi şık bir okula gittiğini iddia ediyor. Valla hiç şaşmam böyle demesine. Ben kendi payıma hep insanın neyse o olduğunu ve olduğundan başka türlü gözükmemesi gerektiğini düşünmüşümdür. Oysa Oliver bana bu konuda hep karşı çıkmış ve insanın, kim olduğunu iddia ediyorsa o kişi olduğunu söylemiştir.</p>

  <p class="block_1">Dikkat etmiş olabileceğiniz gibi, Oliver ile ben bayağı farklıyız birbirimizden. Bazen insanlar bizim arkadaş olduğumuza şaşırıyorlar. Bunu açık açık belirtmiyorlar ama, ben hissedebiliyorum. Oliver gibi bir arkadaşa sahip olmakla benim talihli biri sayılacağımı düşünüyorlar. Oliver insanları etkiliyor. İyi konuşuyor, uzak ülkelere yolculuklar yaptı, birkaç yabancı dil biliyor, güzel sanatlarla ilgili -hem de, bir hayli ilgili- ve vücudunun dış hatlarına uymayan elbiseler giyiyor ve böylece insanlarca modaya uygun giyindi diye takdir ediliyor. Bunların hiçbirinin benimle ortak bir yanı yok. İş dışında, söylemek istediklerimi tam olarak söylemeyi her zaman beceremiyorum. Avrupa ve Amerika’ya gittim ama, Ninova ya da Uzak Ophir’de hiç bulunmadım. Güzel sanatlara ayıracak çok fazla vaktim -gerçekten- yok, gerçi sanatlara hiçbir şekilde <i class="calibre1">karşı</i> falan da değilim, anlıyor musunuz (zaman zaman araba radyosunda güzel bir konser dinlediğim oluyor; çoğu insan gibi tatilimde bir iki kitap okuyorum) ve işyerinde şık görünmek ve eve vardığımda da rahat etmeyi düşünmek dışında giyim kuşamıma öyle fazla özen de göstermiyorum. Ama sanının, Oliver, olduğum gibi göründüğüm için benden hoşlanıyor. Onu taklit etmeye başlayacak olsam bu çok saçma bir şey olurdu. A, evet, aramızda bir fark daha var: Benim bir hayli param var, Oliver’ın ise hemen hemen hiç yok. En azından para işlerinden anlayan birinin yeterli diyeceği kadar parası yok.</p>

  <p class="block_1">“Bana bir sterlin ödünç versene.”</p>

  <p class="block_1">Bana söylediği ilk şey bu olmuştu. Sınıfta yan yana oturmuştuk. Toplam on beş kişiydik. İki yarıyıl boyunca aynı sınıftaydık ama birbirimizle tek kelime konuşmamıştık, çünkü her birimizin ayrı arkadaş çevreleri vardı ve zaten St Edward’daki âdete göre, öğrenciler önceki yarıyıl almış olduğu sınav sonuçlarına göre oturtuluyorlardı, bu yüzden birbirimize yakın olmamız pek olası değildi. Ama her nasılsa önceki yarıyıl ben de iyi notlar almış olmalıyım ya da belki de Oliver dersleri biraz asmıştı, yahut bunların her ikisi de olmuştu ve işte Nigel -o zamanki adı buydu- kendini benim yanımda oturur bulmuştu ve benden kendisine bir sterlin vermemi istiyordu.</p>

  <p class="block_1">“Ne için istiyorsun peki?”</p>

  <p class="block_1">“Küstahlığın <i class="calibre1">dik âlâsı</i> derler buna! Bunu ne diye bilmek istiyorsun ki?”</p>

  <p class="block_1">“İhtiyatlı hiçbir banka yöneticisi nereye harcanacağını bilmeden borç vermeye asla razı olmaz,” diye yanıt verdim. Bu bence son derece makul bir sözdü, ama her nedense Nigel’ı güldürdü. Biff Vokins gözlerini kürsüsünden kaldırdı -o zaman özel bir çalışma döneminde bulunuyorduk- evet, gözlerini kürsüsünden kaldırdı ve ona doğru araştırıcı bir bakış attı. Gerçekte, araştırıcı bir bakıştan da öte bir bakıştı bu. Gelgelelim bu bakış Nigel’ın daha da gülmesine neden oldu, öyle ki bir açıklamada bulunabilmek için aradan bir hayli vakit geçti.</p>

  <p class="block_1">“Özür dilerim, efendim,” dedi sonunda. “Sizden beni bağışlamanızı rica ediyorum. Gülmemin sebebi Victor Hugo’nun bazen inanılmaz derecede komik olabilmesi.” Bunları der demez, daha da yüksek perdeden kıkırdamaya başladı. Kendimi oldukça suçlu hissettim.</p>

  <p class="block_1">Dersten sonra bana bir yerlerde görmüş olduğu gerçekten de güzel bir gömleği satın almak istediğini söyledi; bunun üzerine ben de, Nigel’ın iflas etmesi durumunda paramın karşılığını geri alabilmek amacıyla, gömleğin yeniden satılabilme olanaklarını araştırmaya koyuldum ki bu, Nigel’ın makaraları yeniden koyvermesine neden oldu. Derken ona ileri sürdüğüm koşulları açıkladım. Dört hafta boyunca gömleğin esas değeri üzerinden yüzde beş basit faiz, borcu vadesinde ödemediği takdirde ise faiz hafta başına yüzde ona çıkacaktı. Bana bir tefeci olduğumu söyledi -ki bu sözcüğü ömrümde ilk kez işitiyordum- derken, dört hafta sonunda 1.20 sterlinimi bana geri ödedi. Hafta sonlarında sırtında yeni gömleğiyle hava atıyordu ve işte böylelikle arkadaş olduk. Evet, arkadaş. Arkadaş olmaya karar verdik ve olduk. O yaşlarda insan birisiyle arkadaş olup olmayacağını tartışmaz, sadece olur. Tersine dönmez bir süreçtir bu. Bazı kişiler arkadaş olmamıza şaşırdılar, onları şaşırttığımız için eğlendiğimizi anımsıyorum. Nigel beni himaye eder gibi yapıyor ve ben de bunun farkına varmayacak kadar aptal biriymişim gibi numara yapıyordum. Nigel olduğundan daha da afra tafracı gözüküyor ve ben de sıkıcı biri olduğum izlenimini yaratıyordum; ama her ikimiz de ne yaptığımızı biliyorduk ve arkadaş olmuştuk.</p>

  <p class="block_1">Ve onun üniversiteye gitmesine ve benim gitmememe, onun Ninova’ya ve Uzak Ophir’e yolculuklar yapmasına ve benim yapmamama, onun bir geçici işten çıkıp ötekine girmesine ve sonunda da Edgware Road’ın bir yan sokağındaki bir yabancı dil okulunda İngilizce öğretmenliği yapmakta karar kılmasına, benim ise bir bankaya girip orada kalıcı bir mevki elde etmeme karşın arkadaş kaldık. Nigel’ın öğretmenlik yaptığı okulun adı Shakespeare School of English’di, kapısının önünde bütün gün yanıp sönen neonlu ve İngiliz bayraklı bir levhası var. Nigel, bu işi sırf neonlu levha onu çok eğlendirdiği için kabul ettiğini söylüyor; ama gerçek şu ki paraya fena halde ihtiyacı var.</p>

  <p class="block_1">Ve sonra ortaya Gillian çıktı, böylelikle üç kişi olduk.</p>

  <p class="block_1">Gill ve ben nasıl tanıştığımızı hiç kimseye söylememek konusunda görüş birliğine vardık. Her seferinde, bürodan Jenkins adında birinin beni işten sonra köşedeki bara götürdüğünü ve orada onun eski bir kız arkadaşıyla karşılaştığımızı ve bu kızın da, uzaktan bir arkadaşı olan Gillian ile birlikte bulunduğunu, kanımızın hemen kaynadığını ve birbirimizi bundan sonra görmeyi kararlaştırdığımızı anlatıyorduk.</p>

  <p class="block_1">“Jenkins mi?” diye sormuştu Oliver bu masalı ona biraz duraksayarak anlatırken, ama sanırım beni asıl tedirgin kılan Gillian’dan söz etmek zorunda kalmamdı. “Arbitraj servisinde mi çalışıyor bu Jenkins?” Oliver, benim bankada yaptığım şeyleri bilir gözükmekten hoşlanıyor ve kendisine otoriter bir hava vermek için ağzından zaman zaman beklenmedik bir sözcük çıktığı oluyor. Bunun farkında değilmişim gibi davranmaya çalışıyorum.</p>

  <p class="block_1">“Hayır,” dedim. “Yeni biri o. Gerçi, şimdi işinde yeni de değil. Çok kalmadı görevinde. Bu işe uygun değildi.” Doğruydu söylediğim. Jenkins adını, kısa bir zaman önce işinden kovulduğu ve kimseyle karşılaşması pek muhtemel olmadığı için seçmiştim.</p>

  <p class="block_1">“Şey, hiç olmazsa oradayken sana bir <i class="calibre1">tranche de bonheur</i><sup class="text_7"><sup class="noteref" id="back_note_13"><a class="calibre3" href="../Text/index_split_033.html#note_13" title="13">13</a></sup></sup> sağlamış görünüyor!”</p>

  <p class="block_1">“Bir ne?” diye sordum, Budala Stu rolünü oynayarak. O da, Külyutmaz Ollie rolünü oynayarak, bana o esrarengiz gülümsemesiyle gülümsedi.</p>

  <p class="block_1">Gerçek şu ki, insanlarla ilişki kurmak konusunda hiçbir zaman çok başarılı olamadım. Bazı kişiler bu konuda doğuştan iyiler, bazıları ise değil. Ben, içinde sürü sepet kuzenin bulunduğu ve her çeşit amcalarla teyzelerin evinize ‘uğrayıp’ durdukları şu çok büyük ailelerin birinden gelmiyorum. Anne babamla birlikte yaşadığım dönemde bizim eve ‘uğrayan’ hiç kimse olmazdı. Annemle babam ben yirmi yaşımdayden öldüler, kız kardeşim Lancashire’a taşındı ve orada hemşire olup evlendi ve böylelikle ailemiz dağıldı.</p>

  <p class="block_1">İşte böylece ben, Stoke Newington’da küçük bir dairede tek başıma yaşıyor, işe gidip geliyor, kimi zamanlar geç saatlere kadar bankada kalıyor ve kendimi biraz yalnız hissetmeye başlıyordum. Dışadönük denilen mizaca sahip biri değilim ben. Hoşlandığım insanlarla karşılaştığımda, onlara sempati göstermek ve sorular sormak yerine, sanki onların hoşuna gitmeyeceğimden korkuyormuşum ya da onlar için yeterince ilginç biri değilim düşüncesiyle, kendi üzerime kapanıp duruyorum. Ve sonra da -gayet haklı olarak- beni kendileri için yeterince ilginç bulmuyorlar tabii. Onlarla yeniden karşılaştığımda, olup bitenleri anımsıyorum ama, bir daha öyle davranmamaya çabalamak, hatamı onarmak yerine yine donup kalıyorum. Bana öyle geliyor ki, dünyanın yarısı kendine güvene sahip, yarısı ise değil; insanın bir kategoriden ötekine nasıl geçebileceğini aklım hiç almıyor. İnsanın kendine güven duyabilmesi için bu güvene daha önceden sahip olması gerekir: İşte size tam bir kısırdöngü.</p>

  <p class="block_1">Gazete ilanı şu başlığı taşıyordu: Genç profesyonellerden misiniz? 25-35 yaşlarında mısınız? Sosyal ilişkilerinizi geliştiremeyecek kadar çok mu çalışıyorsunuz? Bayağı zekice hazırlanmıştı ilan. Üstsüz hatunların bulunduğu, insanların topluca gittikleri, şu bildik tatil yerlerinden birine benzemiyordu; ayrıca sizde, sosyal ilişkilerinizi yeterince geliştirememiş olmaktan ötürü bir suçluluk duygusu da uyandırmıyordu. En hoş, en seçkin insanların bile başına gelebilecek türden bir şeydi bu ve yapılacak en makul şey, 25 sterlin ödeyip bir Londra oteline gitmek ve bir bardak sherry içmekti; beri yandan, işler istediğiniz gibi gitmezse hiçbir aşağılamaya uğramayacağınız örtük biçimde vaat ediliyordu.</p>

  <p class="block_1">Tıpkı konferanslarda olduğu gibi, bize üstünde adlarımızın yazılı olduğu rozetler verebileceklerini düşünmüştüm; ama sanırım, bunun bizim kendi adlarımızı bile söylemekten aciz olduğumuz anlamına gelebileceğini göz önünde tutmuşlardı. Otelde sherry servisi yapan ve her yeni geleni gruptan gruba dolaştıran bir çeşit ev sahibi gibi biri vardı; ancak, sayımız çok olduğu için, hepimizin de adını anımsayamıyordu, bu yüzden kendimizi takdim etmek zorunda kaldık. Ya da belki de adam bazılarımızın adlarını kasten unutmuş gibi yapıyordu.</p>

  <p class="block_1">Ben, emlak komisyoncusu olmak üzere staj yapan kekeme bir adamla konuşuyordum ki, organizatörün yanı başında Gillian boy gösterdi. Konuşmakta olduğum yanımdaki adamın kekelemesindeki bir şey nedense bana biraz özgüven verdi. Bunu söylemek zalimce bir şey, ancak geçmişte şunun sık sık farkına vardım ki, eğer birisi son derece yavan tarzda konuşmaktaysa, onun yanındaki kişi birden çok nükteli biri kesilebiliyor. Geçmişte, benim de başıma sık sık geldi bu. Bir çeşit hayatla kalma yasası gibi ilkel bir şey. Kendinizden daha aşağı birini bulun, onun yanında yediveren gülü gibi açtığınızı göreceksiniz.</p>

  <p class="block_1">Şey, belki de ‘yediveren gülü gibi açmak’ ifadesi biraz abartma oluyor, ama Gillian’a Oliver’ın bir iki fıkrasını anlattım ve bu gruba katılıp katılmamak konusundaki kaygılarımızdan söz ettik, derken Gillian’ın yarı Fransız olduğu ortaya çıktı, bu konuda bir iki şey söyleyecektim ki, emlak komisyoncusu birden Almanya konusunu açacak oldu, ancak bu konuya girmeye hiç niyetimiz yoktu, ne yaptığımın farkına bile varmadan, sırtımı adamcağıza dönmüş ve Gillian ‘la konuşmaya başlamıştım: “Bakın, buraya daha az önce geldiğinizi biliyorum, ama birlikte bir akşam yemeği yememizin bir sakıncası var mı acaba? Şey, demek istiyorum ki, eğer bugün boş değilseniz belki de bir başka akşam.” Kendime kendim de şaşıp kalmıştım, sizi temin ederim ki!</p>

  <p class="block_1">“Bu kadar hızlı gitmemize izin verirler mi sizce?”</p>

  <p class="block_1">“Niye olmasın?”</p>

  <p class="block_1">“Önce buradaki herkesle tanışmamız gerekmez mi?”</p>

  <p class="block_1">“Şart değil bu.”</p>

  <p class="block_1">“Pekâlâ, o zaman kabul.”</p>

  <p class="block_1">Bana gülümsedi ve gözlerini yere indirdi. Utangaç biriydi ve bu da hoşuma gidiyordu. Bir İtalyan restoranında akşam yemeğine çıktık. Üç hafta sonra Oliver egzotik bir ülkeye yaptığı geziden döndü ve böylelikle üç kişi olduk. Bütün o yaz boyunca. Üçümüz birlikte. Üçünün birlikte bisiklete bindiği şu Fransız filmindeki gibiydi.</p>

  <p class="block_12"> </p>

  <p class="block_19"><span class="text_4">Gillian</span> Utangaç değildim. Heyecanlıydım, ama utangaç değildim. Arada bir fark var. Utangaç olan Stuart’tı. Başlangıçtan beri apaçık ortadaydı bu. Orada, içinde sherry bulunan uzun bir içki bardağıyla ayakta durmuş, şakakları hafif hafif terliyor, besbelli ki kendini rahat hissetmiyor, sıkıntısını yenmek için bir hayli çaba harcıyordu. Hiç kimse, erkek ya da kadın hiç kimse rahat <i class="calibre1">değildi.</i> O an sanki herkes bir çeşit alışverişteymiş gibi gelmişti bana, bu tür şeylere alışık değiliz biz, en azından kendi toplumumuzda.</p>

  <p class="block_1">Derken Stuart bir iki fıkra anlatmaya başladı, ama çok heyecanlı olduğu için fıkralar beklenilen etkiyi yaratamadı, zaten pek de ilginç değildi anlattığı şeyler. Sonra Fransa konusu açıldı, Stuart birtakım sıradan şeyler söyleyip durdu: Yok insan orada sırf yerin kokusundan nerede olduğunu bilebilirmiş, yok insanın gözleri bağlı olsa bile nerede bulunduğunu söyleyebilirmiş filan. Ama gene de, önemli olan, onun hem kendisi hem de benim için, <i class="calibre1">çabalayıp durduğuydu</i> ve çok dokunaklıydı bu. Anlıyor musunuz, gerçekten dokunaklıydı.</p>

  <p class="block_1">Almanya’dan söz etmek isteyen kekeme adama ne olduğunu merak ediyorum. Umarım birini bulmuştur.</p>

  <p class="block_1">Jenkins’e ne olduğunu merak ediyorum.</p>

  <p class="block_19"><span class="text_4">Oliver</span> Hiçbir şey söylemeyin bana. Tahmin edeyim. Telepatimi arkadaşım Stu’nun safdil, buruşuk ve biraz da steatopygous silueti üzerine ayarlayayım. Steatopygous mu? Bu sözcük, poposu fırlak anlamına geliyor: Hotanto <i class="calibre1">derrière.</i><sup class="text_7"><sup class="noteref" id="back_note_14"><a class="calibre3" href="../Text/index_split_034.html#note_14" title="14">14</a></sup></sup></p>

  <p class="block_1"><i class="calibre1">Jules ve Jim</i> mi? Haklı mıyım? Evet, yanıldığımı sanmıyorum. Bir seferinde bu filmden söz etmişti, ama yalnızca bana, Gillian’a değil. <i class="calibre1">Jules ve Jim.</i> Oskar Werner, kısa, sarışın ve -bunu söylesem mi?- muhtemelen steatopygous olanı; Jeanne Moreau; ve bir de uzun boylu, esmer, zarif ve hiç kuşkusuz öpülesi dişleri olan şu yakışıklı oğlan (neydi adı yahu?). Her neyse, oyuncu kadrosunda hiçbir sorun yok, tek sorun filmin öyküsünü anımsamak. Üçü de birlikte bisiklete biniyorlar, köprülerin üzerinden geçiyorlar ve <i class="calibre1">eğlenip</i> duruyorlar, öyle değil mi? Ben eğlendiklerini düşünüyordum. Gelgelelim Stuart’ın, <i class="calibre1">Jules ve Jim’i</i> -kuşkusuz hoş bir film, ama savaş sonrası sinema sanatında pek de <i class="calibre1">önemli</i> değil- kültürel bir referans olarak göstermeye kalkışması tam da ondan beklenebilecek bir hödüklük! Size şunu şimdiden belirtmekle iyi edeceğimi düşünüyorum. Stuart, Mozart’ın K467 sayılı yapıtını Elvira Madigan konçertosu sanacak bir kişidir. Klasik müzik alanında yeğlediği şeyler de kuşların, saatlerin ya da bir tepeyi tırmanan bir trenin çuf çuf sesini taklit eden bir yaylı çalgılar orkestrasıdır. Çok sevimli bir basitliğin kanıtı değil mi bu örnekler?</p>

  <p class="block_1">Belki de Stuart, kız tavlamanın bir yolu olarak Fransız filmleri üzerine bir kursa devam etmişti. Kız tavlamak hiçbir zaman onun <i class="calibre1">forte’u</i><sup class="text_7"><sup class="noteref" id="back_note_15"><a class="calibre3" href="../Text/index_split_035.html#note_15" title="15">15</a></sup></sup> olmamıştı, anlıyorsunuz ya. Kimi zamanlar dörtlü randevular organize ederek onun yardımına koşardım, ne var ki bu randevular hep <i class="calibre1">iki</i> kızın birden zat-ı âli’min dikkatini çekmek için birbiriyle ağız dalaşına girmesiyle sonuçlanır ve Stuart bir köşeye çekilerek surat asar ve kayalara yapışarak yaşayan kabuklu bir deniz hayvanı gibi o her zamanki midye karizmasını sergilerdi. Aman Allahım! Gerçekten de çok kasvetli olurdu bu buluşmalar. Şu da var ki, bizim Stuart bu durumdan ötürü beni kınamaya kalkışırdı sonradan.</p>

  <p class="block_1">“Bana daha fazla yardım etmen gerekir,” demişti bir seferinde, acıklı bir ses tonuyla.</p>

  <p class="block_1">“Sana <i class="calibre1">yardım etmek</i> mi? Sana <i class="calibre1">yardım etmek</i> ha? Kızları ben buluyorum, seni onlarla tanıştırıyorum, akşamın şenlikli geçmesi için elimden gelen her şeyi yapıyorum ve sen tıpkı -bu kültürel göndermeyi lütfen bağışla- <i class="calibre1">Götterdämmerung’daki</i> Hagen gibi, bir köşeye çekilip çevrene öfkeli bakışlar atıp duruyorsun.”</p>

  <p class="block_1">“Bazen acaba beni sırf hesabı ödeyeyim diye mi çağırıyorsun merak ediyorum.”</p>

  <p class="block_1">“Senin gibi banka hesabı kabarık, tuzu kuru biri olsaydım ve bir düşün, senin en eski arkadaşınım ve işsizim” diye anımsattım ona, “sen tutup iki tane soluk kesici kızla çıkıp gelseydin, hesabı ödemekten elbette onur duyardım.”</p>

  <p class="block_1">“Özür dilerim,” demişti. “Sadece kadınlar karşısında özgüvenimin olmadığını kızlara söylemen gerekmezdi diye düşünüyorum.”</p>

  <p class="block_1">“Ah, canını sıkan <i class="calibre1">bu mu</i> senin!” Şimdi anlamaya başlıyordum. Bu müthiş planlar herkesi memnun etmek içindi, sadece.</p>

  <p class="block_1">“Derdinin bana bir kız arkadaş bulmak olduğunu sanmıyorum,” diye sözünü sonuçlandırdı Stuart, somurtkan bir ses tonuyla.</p>

  <p class="block_1">İşte bu yüzden Gillian’la çıkageldiğinde bayağı şaşırdım. Kim inanırdı buna? Üstelik, <i class="calibre1">onu bir şarap barında tavlamış olduğuna</i> kim inanırdı? Sahneyi lütfen gözünüzün önüne getirin: Kalçasına kadar sıyrılmış saten eteğiyle bir bar taburesinin üzerine tünemiş olan Gillian, kol saatinin bilgisayarında yen ‘in günlük değerlendirmesini yaparken kravatının düğümünü kayıtsızca çekiştiren Mr Stuart Hughes Beyefendi’nin, çok kısa bir zaman önce şişelenmiş ve kendine özgü rayihasını koruması için özel bir bardakta sunulmuş 1918 tarihli Madère şarabını istediğini sormadan bilen bir barmen, yandaki tabureye yavaş yavaş kayan ve cinselliğinin mis kokusunu belli belirsiz çevresine yayan Stuart, ondan ateşi olup olmadığını soran Gillian, elini Armani takım elbisesinin cebine atarak oradan bağa kaplama Dunhill bir çakmak çıkaran Stuart...</p>

  <p class="block_1">Hadi canım, <i class="calibre1">hadi!</i> Burada gerçeklerden söz edelim. Konuşulanları bütün ayrıntılarıyla, enine boyuna işittim ve doğrusunu söylemek gerekirse, beklediğinizden ne daha fazla ne de daha az iğrençti. İşe alındığının ertesi haftası kendini kovdurmayı başarmış bir kuşbeyinli (insanın kendini oradan kovdurabilmesi için gerçekten de kuşbeyinli olması gerekir) evet, kuşbeyinli bir banka memuru, bir akşam Stu ile birlikte <i class="calibre1">Arbeit</i><sup class="text_7"><sup class="noteref" id="back_note_16"><a class="calibre3" href="../Text/index_split_036.html#note_16" title="16">16</a></sup></sup> sonrası bir tek atmak için Squires Şarap Bar’a gitmiş. Bu adı Stuart’a birkaç kez yinelettim ve o da hep aynı yanıtı verdi: Squires Şarap Bar.</p>

  <p class="block_1">“Yani bundan, buranın kendisini Squire<sup class="calibre4"><sup class="noteref" id="back_note_17"><a class="calibre3" href="../Text/index_split_037.html#note_17" title="17">17</a></sup></sup> sanan birine ait bir müessese mi olduğunu, yoksa sizin gibi öteki Squire’lerin canları istediklerinde bir kadeh bir şeyler içmeye gittikleri bir yer mi olduğunu anlamamız gerekiyor?” diye sordum, bir polis soruşturmasını andıran bir tonda.</p>

  <p class="block_1">Stuart sorumu bir süre düşündü: “Seni anlayamıyorum.”</p>

  <p class="block_1">“O zaman şimdi meseleye şöyle bak. Kesme işareti neresine konacak bu squiresin?”</p>

  <p class="block_1">“Kesme işareti mi?”</p>

  <p class="block_1">“Squire’ler barı mı yoksa squire’in barı mı oluyor? Aradaki fark büyük.”</p>

  <p class="block_1">“Bilmiyorum. Ben bir fark göremiyorum.”</p>

  <p class="block_1">‘‘Çok küçük de olsa, bir fark olmalı.” Birkaç saniye birbirimize baktık. Stuart’ın demek istediğimi kavradığını hiç sanmıyorum. Sanki, günümüzün beğenisine uyarlanmış <i class="calibre1">Paul</i> ve <i class="calibre1">Virginie</i> hikâyesini sistematik olarak baltalamaya çalışıp çalışmadığımı düşünüyormuş gibi bir havası vardı. “Özür dilerim. Hadi devam et.”</p>

  <p class="block_1">Her neyse, Kuşbeyinli ile bizim Stu, işte oradaydılar, Squire’in ya da Squire’ler Şarap Bar’ da -nasıl hoşunuza gidiyorsa öyle söyleyin- etraflarına bir beyefendi edasıyla caka satıyorlardı ki, içeri kim girse beğenirsiniz. İçeri giren Herr Kuşbeyinli <i class="calibre1">vieille flamme</i>’larından<sup class="calibre4"><sup class="noteref" id="back_note_18"><a class="calibre3" href="../Text/index_split_038.html#note_18" title="18">18</a></sup></sup> biriydi ve bu küçükhanımın ardı sıra gelen de bizim sevgili Gillian’ımızdan başkası değildi. Bu andan itibaren olayların gidişatı kolaylıkla önceden kestirilebilirdi, tabii bu dörtlü gruptan birisinin Stuart olmaması koşuluyla; zira Stuart böyle dörtlü buluşmalarda hâlâ ambalajı içinde duran bir bastondan kesinkes farksızdır. Bu durumda, o, kendisini, dikkat çekmezliğinin alacakaranlık <i class="calibre1">oubliette’inden</i><sup class="text_7"><sup class="noteref" id="back_note_19"><a class="calibre3" href="../Text/index_split_039.html#note_19" title="19">19</a></sup></sup> nasıl çekip çıkarmayı başardı dersiniz? Bu soruyu sordum ona, tabii daha diplomatça bir tavırla, anlarsınız ya. Ve verdiği yanıt beni ta kalbimden vurdu.</p>

  <p class="block_1">“Konuşacak bir sürü ortak konu bulduk işte. Ve sonra da işler yolunda gitti.”</p>

  <p class="block_1">Ah! Bakın da hele Stuart’cığıma. Tristan’ı mı duyuyorum acaba? Don Juan’ı mı? Casanova’yı mı? Yoksa sapkınlıkları ağza alınmaz şu münasebetsiz Marki’yi mi’? Yok, yok, eski dostum ve arkadaşım Stuart Hughes’ı duyuyorum. “Konuşacak bir sürü ortak konu bulduk işte. Ve sonra da işler yolunda gitti.”</p>

  <p class="block_1">Aman Tanrım! Bana yine öyle kuşkulu kuşkulu mu bakıyorsunuz! Daha fazlasını söylemeniz gerekmez, biliyorum. İffetlilik taslayan sözde bir alçakgönüllü gibi davrandığımı düşünüyorsunuz, öyle değil mi? Ama gerçek öyle değil. Belki de başka tellerden çalıyoruz. Böyle davranıyorum, çünkü Stuart benim arkadaşım. Benim en eski arkadaşım. Onu seviyorum ben, Stuart’cığımı seviyorum. Ve bu da bizi gerilere, taa gerilere - hâlâ 45’lik plaklar aldığımız, kiwi meyvesinin henüz ortalıkta gözükmediği, haki üniforması içindeki Otomobil Derneği temsilcisinin yoldan geçen sürücüleri hâlâ selamladığı, bir paket Gold Flake’in üç kuruşa satın alınabildiği ve bir küçük şişe bal şerbeti aldığınızda paranızın üstünün geri verildiği bir döneme götürüyor. Biz <i class="calibre1">öyleyiz</i> işte, Stuart ile ben. Eski Kafadarlar. Ve sakın arkadaşımı küçümsemeye falan kalkmayın ha. Kimi zamanlar, birazcık ağır çekim davrandığı oluyor; kafasındaki eski motor, bir Lamborghini’nin motoru gibi ateşleme yapmıyor ama hedefine varıyor işte, oraya varıyor. Ve kimi zamanlar benden daha çabuk varıyor.</p>

  <p class="block_1">“Senden bir sterlin ödünç alabilir miyim?” İşte okulda -adı neydi okulun yahu? (Stuart mutlaka bilir- Stuart’a sor.) evet ne diyordum, okulda aynı sıraya oturmuştuk. Kafası biraz ağır çalışan ve her nasılsa bir sınıf yükselmeyi becermiş bu çocukla aramızdaki buzları kırmanın nezaket gereği bir davranış olacağını düşünmüştüm. Ama tahmin edin ne oldu? Öğrenim hayatının ulu yaylalarında soluk almaya geçici olarak kabul edilmiş aklı başında herkesin yapacağı gibi bana bir papeli törensi bir edayla uzatmak yerine, tuttu bir yığın şart mart ileri sürmeye başladı: Yok faizmiş, yok yüzdeymiş, yok kâr payıymış, yok piyasa ekonomisinin kurallarıymış, yok fiyat/kazanç oranıymış, yok bilmem neymiş. Ondan bütün istediğim bana yalnızca bir moidore’cik<sup class="calibre4"><sup class="noteref" id="back_note_20"><a class="calibre3" href="../Text/index_split_040.html#note_20" title="20">20</a></sup></sup> vermesi iken, beni nerdeyse Avrupa Para Sistemi’ne sokuyormuş gibi davranmaya kalkıştı. Derken parayı niçin istediğimi sordu bana! Sanki onu ilgilendirirmiş gibi bu! Üstelik sanki ben de biliyormuşum gibi bunu! Söylediklerine inanamadığımdan bir kahkaha attım ve bu da sınıf disiplininden sorumlu ihtiyar geko’nun<sup class="calibre4"><sup class="noteref" id="back_note_21"><a class="calibre3" href="../Text/index_split_041.html#note_21" title="21">21</a></sup></sup> bana ters ters bakmasına yol açtı. Saçma sapan bir hikâye anlatıp onu yatıştırdım ve tombul ve para konusunda katır gibi inatçı yeni arkadaşımla tartışmaya devam ettim. Birkaç ay sonra ona parasını geri ödedim, ama faiz hadleri konusundaki o gülünç iddialarını ve zırvalarını hiç dikkate almadan, çünkü açıkça konuşmak gerekirse anlaşılmaz şeylerdi bunlar. Ve işte o günden beri içtikleri su ayrı gitmeyen iki arkadaşız.</p>

  <p class="block_1">Onun bir kız arkadaşı vardı. Gillian’dan önce demek istiyorum. Her şeyin üç kuruşa satıldığı eski günlerde. Biliyor musunuz ne diyeceğim? Bunu sizlere söylememe aldırmayacağından eminim -<i class="calibre1">onunla yatmamakta diretiyordu.</i> Anladınız mı? Lamba lumba falan olmuyordu. Küçük hanımın mahrem yerlerini keşfetmekten geri duruyordu. Böylesine Stahanovist bir iffet gösterisi birkaç ay sürünce, sonunda kız umutsuzluğa kapılıp ona sevecen davranmaya başladı. Stuart kıza, <i class="calibre1">onu daha iyi tanımak istediğini</i> söylüyordu. Ben de ona, kızın istediği de bu ya, <i class="calibre1">dummkopf</i><sup class="text_7"><sup class="noteref" id="back_note_22"><a class="calibre3" href="../Text/index_split_042.html#note_22" title="22">22</a></sup></sup> diyordum. Ama söylediklerime hiç kulak asmıyordu. Evet, hiç mi hiç kulak asmıyordu.</p>

  <p class="block_1">Elbette, yalan söylüyor da olabilir; ama, sanırım bunu yapması hayal gücünü çalıştırarak bir adım atmasını gerektiren bir şeydi. Zaten başka kanıtlarım da vardı. Hükümete bağlı araştırmacılar seksle (sekse ilgi / ilgisizlik), besinler (bazı besinlere ilgi / ilgisizlik) arasındaki bağıntıyı çok açık bir biçimde kurmuşlardır. (Söylediğimden kuşku mu duyuyorsunuz? O zaman size şu ayrıntıdan söz edeyim de beyninize kazıyın: En önemli insan pheromone’lerinden ya da cinsel istek uyandıran kokulardan biri de isobüt-raldehid adını taşır ve bu, güçlü bir nabız gibi atan karbon zinciri içinde, hemen, soya fasulyesi filizlerinin kokusunun yanı başında yer alır! Bunu bir düşünün, amigo.) Yeniden Stuart’a dönecek olursak, eğer daha önce keşfetmediyseniz şimdi keşfedeceksiniz ki, Stuart besinlerin başlıca <i class="calibre1">raison d’être’</i>inin<sup class="calibre4"><sup class="noteref" id="back_note_23"><a class="calibre3" href="../Text/index_split_043.html#note_23" title="23">23</a></sup></sup> alttaki tabakların üzerinde bulunan çirkin süsleme motiflerini halkın gözünden saklamak olduğuna inanıyor. Oysa çok az kişi -övünmek gibi olmasın ama- evet çok az kişi, Çinlilerin yemek çubuklarını kullanmak konusunda bizim genç Ollie’den daha hızlıdır.</p>

  <p class="block_1"><i class="calibre1">Ergo,</i><sup class="text_7"><sup class="noteref" id="back_note_24"><a class="calibre3" href="../Text/index_split_044.html#note_24" title="24">24</a></sup></sup> yukarıda sözünü ettiğim bu insan davranışı alanında da, hiçbir zaman çok fazla güçlükle karşılaşmadım ben. Aile İnsanın Elini Kolunu Bağlar’ı kendime asla düstur bellemedim. Belki de benim <i class="calibre1">coureur</i><sup class="text_7"><sup class="noteref" id="back_note_25"><a class="calibre3" href="../Text/index_split_045.html#note_25" title="25">25</a></sup></sup> olarak saldığım ün, Stuart’ı iğdiş edilmiş bir hale sokuyor. Ve Shakespeare School of English’de çalışmak da bana bu alanda hiç ayak bağı olmuyor. Okuldan çıktıktan sonra verdiğim özel dersler teke tek kişisel ilişkiler kurmak için son derece elverişli. Stuart’ın yatak odama telefon edip en az on beş dilde telefona nasıl yanıt verildiğini öğrenmiş olması pek olası. Ama bundan böyle önemi yok bunun. Onun şimdi Gillian’ı var, öyle değil mi?</p>

  <p class="block_1">Doğrusunu söylemek gerekirse, onun kasıla kasıla Cafe des Squires’e girip de oradan yanında Gillian ile çıktığı dönemde, benim sürekli görüştüğüm bir kız arkadaşım yoktu. Keyfim pek yerinde değildi ve keyfimin yerinde olmaması beni hep alaycı biri kılıyor, bu yüzden ağzımdan kırıcı bir şaka sözcüğü çıkmış olabilir pekâlâ. Ama onun adına sevindim. Nasıl olur da mutluluk duymazdım onun adına! İkisi birlikte bana ilk geldikleri gün Stuart’ın üstünde nasıl da uslu bir köpecik havası vardı! Kuyruğunu sallamaya, kemiklerin üzerine atılmaya öylesine hevesli bir görünüşü vardı ki, az daha tutup kulaklarının altını gıdıklayacaktım.</p>

  <p class="block_1">Dairemin çok ürkütücü gözükmemesi için bir hayli çaba harcamıştım. Kanepenin üzerine gevşekçe Fas işi bir perde kumaşı yaydım, <i class="calibre1">Orfeo’</i>nun 3. Sahnesini pikaba yerleştirdim, bir El Akhbar tütsü çubuğu yaktım. Bunun oldukça iyi bir <i class="calibre1">bienvenue chez Ollie</i><sup class="text_7"><sup class="noteref" id="back_note_26"><a class="calibre3" href="../Text/index_split_046.html#note_26" title="26">26</a></sup></sup> etkisi yaratacağını düşünmüştüm. Ah, daha da ileriye gidebilirdim sanıyorum -Stuart’ın kendini daha rahat hissedebilmesi için duvara bir boğa güreşi posteri de asabilirdim- ama kanımca, insanların kişiliklerini tümüyle ortadan kaldırmamak gerekir, yoksa konuklarınız kimin evinde olduklarını pek bilemezler. Kapının zili çaldığında bir Gauloise yaktım ve kendimi yazgımla tanışmaya hazırladım. Ya da belki de Stuart’ın yazgısıyla - bilmem ki.</p>

  <p class="block_1">En azından, perdeleri güpegündüz niçin kapalı tuttuğumu sormadı bana Gillian. Son zamanlarda bu zaafıma getirdiğim açıklamalar gitgide barok bir karaktere bürünmüştü. Davranışımın gerekçesini çok ender görülen bir göz hastalığından, Auden’ın ilk dönem yapıtlarına duyduğum ölümsüz saygıya kadar çeşitli etkenlere bağlarken buluyorum kendimi. Ama belki de Stuart bu konuda Gillian’ı uyarmıştır.</p>

  <p class="block_1">“Tanıştığımıza memnun oldum,” dedi Gillian. “Stuart bana sizden söz etti.”</p>

  <p class="block_1">Derken ben, sırf herkesi biraz rahatlatmak için, <i class="calibre1">Romeo ve Juliet</i>’deki Makarova’nın bir taklidine giriştim. “Aman Tanrım!” dedim, kendimi Fas işi perde parçasının üzerine atarak, “Umarım Stuart size bir savaş yarası taşıdığımdan falan söz etmemiştir? Stuart, herkes Arnavutluk kralı Zogo’nun soyundan gelmiyor, ama bütün bu hikâyeyi anlatmanın da hiç âlemi yok ki.”</p>

  <p class="block_1">Stuart, Gillian’ın koluna dokundu -daha önce yaptığını hiç görmediğim bir davranıştı bu- ve şöyle mırıldandı: “Söylediği hiçbir şeye inanmaman konusunda seni uyarmıştım.” Gillian başıyla bir onaylama işareti yaptı ve o an kendimi birden tuhaf bir biçimde fazlalık hissettim. Tuhaf diyorum çünkü karşımda yalnızca ikisi vardı, normal olarak kendimi fazlalık hissedebilmem için bundan daha fazla kişiye gerek vardır.</p>

  <p class="block_1">İzin verin de o gün Gillian’ın neye benzediğini anımsamaya çalışayım. Çehresinin ve endamının tam bir yansımasını belleğimin emanet bagajına yerleştirmeyi başarmış sayılmam; ama <i class="calibre1">sanıyorum</i> adaçayı ile yabankerevizi arası renkte bir gömlek, taş yıkama bir 501 blucin, yeşil çoraplar ve gülünç bir biçimde estetik dışı olan bir çift jogging ayakkabısı giymişti. Kulaklarının üstünde kesilmiş ve geriye atılmış <i class="calibre1">marron</i><sup class="text_7"><sup class="noteref" id="back_note_27"><a class="calibre3" href="../Text/index_split_047.html#note_27" title="27">27</a></sup></sup> saçları serbestçe sırtına düşüyordu; makyaj yapmamış olmasının bahşettiği solgunluk, kahverengi gözlerinin cömertliğine dramatik bir hava veriyordu; küçücük ağzı ve ince uzun oval yüzünde oldukça aşağılarda yer alan ve kendine güvenen biri olduğu izlenimini uyandıran burnu, alnının kavisli yüksekliğini daha da belirgin kılıyordu. Kulaklarının neredeyse hiç memesi olmaması da dikkatimden kaçmadı; Darwin’in kuşkusuz bir açıklama getirebileceği, gitgide daha yaygın olarak görülen, genetik bir özellik olsa gerekti bu.</p>

  <p class="block_1">Evet, sanıyorum, üzerimde böyle bir izlenim bıraktı Gillian.</p>

  <p class="block_1">Şimdi, şu noktayı belirtmek gereğini duyuyorum ki, ben, bir insanın kişiliğine ancak çetin birtakım gezinip dolanmalardan sonra yaklaşılabileceğini iddia eden, ağzı laf yapan şu kişilerden biri değilim. Doğu Avrupa’daki siyasal çalkantılar, Afrika’daki en son <i class="calibre1">hükümet darbesi,</i> balinaların hayatta kalma şansları ya da Grönland’a son zamanlarda tebelleş olan şu alçak basınç belası gibi birtakım güncel olayları araya sokarak meselenin özünden bir arpa boyu sapmayı asla düşünmüyorum. Bu yüzden, Gillian ile onun Squire’ina bir fincan Formoza Oolong’ı ikram eder etmez, Gillian ‘a kaç yaşında olduğunu, neyle uğraştığını ve annesinin ve babasının hâlâ hayatta olup olmadıklarını sordum.</p>

  <p class="block_1">Gillian bütün sorularıma keyifle karşılık verdi; oysa Stuart bir tavşan burnu gibi kıpır kıpırdı. Gillian yirmi sekiz yaşındaydı; annesiyle babası (annesi Fransız, babası İngiliz’di) birkaç yıl önce ayrılmışlardı - pederi bir tazeyle kaçmıştı; ve kendisi şu ara yılların yol açtığı aşınmayla canlılığını yitiren boya pigmentlerinin yeniden canlandırılması işinde çalışıyordu. Ne dediniz? Ah, şey, tabloları restore ediyordu.</p>

  <p class="block_1">Gitmelerinden önce Gillian’ı bir köşeye çekip birtakım öğütlerde bulunmaktan kendimi alamadım; verdiğim bu öğütlere göre jogging ayakkabıları ile birlikte 501 blucin giymek, açıkça bir <i class="calibre1">désastre</i><sup class="text_7"><sup class="noteref" id="back_note_28"><a class="calibre3" href="../Text/index_split_048.html#note_28" title="28">28</a></sup></sup> idi ve onun güpegündüz ta daireme kadar sokaklarda böyle boy göstermesine ve herkesin alay konusu olmamasına şaşıp kalmıştım.</p>

  <p class="block_1">“Söylesenize bana. “ demişti. “Siz şey yapmıyorsunuz ya...”</p>

  <p class="block_1">“Ben ne?” diye konuşmaya zorladım onu.</p>

  <p class="block_1">“Siz... siz makyaj falan yapmıyorsunuz ya?”</p>

  <p class="block_20" id="calibre_pb_5"> </p>
</body>
</html>
