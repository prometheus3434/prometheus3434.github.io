<?xml version='1.0' encoding='utf-8'?>
<html xmlns="http://www.w3.org/1999/xhtml">

<head>
  <title>Unknown</title>
  <link href="../Styles/stylesheet.css" rel="stylesheet" type="text/css"/>
</head>

<body>

  <h1 id="u96da23d1-b119-420f-97bc-14cf7c1bd27b">BÖLÜM I</h1>

  <h2 id="uac7480ea-69e7-4cb9-901e-fc232342ec6e">PAZAR</h2>

  <h3 id="u9581e5ff-3ea2-4e79-9021-bfe0e96d67eb">1</h3>

  <p>Rüyamda evde biri vardı. Aniden bunun bir rüya olmayabileceğini fark edip gözlerimi açtım.</p>

  <p>Pencereden gelen parlak ışık beynimi delip geçiyordu sanki. Üzerimde günlük kıyafetlerim, ayağımda ayakkabılarımla yatıyordum. Çarşaflar çamur içindeydi. Yatakta yavaşça doğruldum. Koridordan ayak sesleri geliyor, odama usulca yaklaşıyordu.</p>

  <p>“Günaydın, Dex!”</p>

  <p>Greg, üzerinde üniformasıyla eşikte dikiliyordu. Sebepsiz yere gülümsedim. Onu böyle görmeye alışık olmama rağmen rozeti bu kez komik gelmişti.</p>

  <p>Elindeki fincanı bana doğru uzatarak, “Erken gelip kahve yaptım. Umarım sakıncası yoktur,” dedi. “Neden olsun ki? Davet edilmeden içeri girmiş falan değilsin sonuçta.”</p>

  <p>Gülerek, “Haklısın. Haneye tecavüz denebilir buna,” dedi. “İstersen pazartesi günü büroya şikâyet dilekçesi verebilirsin.”</p>

  <p>“Olabilir.” Kahveden bir yudum aldım. Çok acıydı, boğazımın yanmasına sebep olmuştu.</p>

  <p>“Seni buraya ne getirdi, şerif?”</p>

  <p>“Sadece uğradım.”</p>

  <p>Buraya gelmesinin normal bir ziyaretten ibaret olduğunu sanmıyordum. Aklımdan geçeni ona söyledim.</p>

  <p>“Şey, haklısın.” Greg yorgun adımlarla pencereye doğru yürüyüp dışarı bakmak için eğildi.</p>

  <p>“Kendini nasıl hissediyorsun? İyi misin?”</p>

  <p>“Beni kontrol mü ediyorsun?”</p>

  <p>Greg, memnuniyetsizliğini belirtircesine ağzında bir şeyler geveledi. Pencereden çekilip odada dolaşmaya başladı.</p>

  <p>Kahve fincanını, şifonyerin üzerinde duran boş Johnny Walker şişesinin yanına koydum. Silahım orada olmasına karşın şarjörü gitmişti.</p>

  <p>Kafamı kaldırıp soran gözlerle Greg’e baktım.</p>

  <p>“Geri alacaksın. Endişelenme.”</p>

  <p>“Ne zaman?”</p>

  <p>“Daha karar vermedim.”</p>

  <p>Kafamı sallayarak ayağa kalktım. Zemin altımda tekinsiz bir şekilde sallanmaya başladı. Greg, yardım etmek için bana doğru uzanırken elimi kaldırıp uzak durmasını işaret ettim. Sendeleyerek yanından geçip koridordaki banyoya girdim. Önümdeki lavabo bir girdap gibi beni içine çekerken gördüğüm şey yüzünden aniden kendime gelmiştim.</p>

  <p>Aynadaki yansımam babama benziyordu.</p>

  <p>Soğuk suyla yüzümü yıkadıktan sonra yatak odasına geri dönüp şifonyerin üzerine bıraktığım kahveyi aldım.</p>

  <p>Greg, önünde gazeteyle mutfak masasında oturuyordu. Yaklaşınca karikatür sayfasına baktığını gördüm.</p>

  <p>Tek kelime etmeden karşısına oturdum.</p>

  <p>“Bu sabah Liz beni aradı,” dedi Greg kafasını kaldırmadan. “Dün akşam bazı eşyalarını almak için buraya gelmiş.”</p>

  <p>“Doğru… “</p>

  <p>“Aranızda bir tür hadise yaşanmış sanırım.”</p>

  <p>Kahvemi yudumladım.</p>

  <p>Geriye yaslanıp bana baktı. “Onu bayağı korkuttuğunu söyledi, Dex.”</p>

  <p>Fincanı masaya koyarken, “Niyetim bu değildi,” diye cevap verdim.</p>

  <p>“Onun anlattığına göre, yüzüne doğru silahını sallayıp, ‘İyi kadın nefes almayan kadındır,’ demişsin.” Doğruyu söylemesine rağmen ona cevap vermek yerine sessiz kalmayı tercih ettim.</p>

  <p>“Zavallı kadının ne kadar endişelendiğini anlamıyorsun, değil mi?”</p>

  <p>“Tanrım, Greg!”</p>

  <p>“Haplarını almaya devam ediyor musun?”</p>

  <p>“Bunun ne alakası var şimdi?”</p>

  <p>“Sen söyle. Yıllardır buraya gelmek zorunda kalmamıştım. Sen de ben de bunun o haplar yüzünden olduğunu biliyoruz. Onları almayı bıraktıysan bu durum dün akşamki davranışlarını açıklayabilir.”</p>

  <p>“Hangi davranışlarımdan bahsediyorsun?”</p>

  <p>Greg kollarını göğsünde birleştirdi. “Bayıldın mı?”</p>

  <p>Başımı çevirdim.</p>

  <p>“Ne hatırlıyorsun?”</p>

  <p>“Bir kısmını hatırlıyorum yalnızca.”</p>

  <p>Sesim niyetlendiğimden biraz daha sert çıkmıştı, sanki kendimi savunuyormuşum gibi. Greg, açıkça beni rahatsız etmeye çalışıyordu. Çocukluğumuzdan beri hangi damarıma basması gerektiğini iyi bildiğinden bu amacına ulaşmıştı.</p>

  <p>Sessizce bana bakmaya devam etti.</p>

  <p>“Söyleyecek bir şeyin varsa söyle.”</p>

  <p>Duraksadı. “Traktörün nerede, Dex?”</p>

  <p>Yapmak istemedim. Yemin ederim ki yapmak istemedim. Ama kendimi durduramıyordum. Pencereye gidip evin yan tarafına, traktörü bıraktığım yere baktım.</p>

  <p>Gitmişti.</p>

  <p>“Liz, onu tarlanı sürmekle tehdit ettiğini söyledi. Bunu hatırlıyor musun?”</p>

  <p>Konuşmadım. Önceki gün traktörümün durduğu çakıllığın üzerindeki koyu yağ lekelerine baktım yalnızca.</p>

  <p>Greg başka bir şey söylemeye başladı ama onu geçip arka kapıdan çıktım.</p>

  <p>Yaz sonunda, mısırlar en uzun zamanlarındayken tüm tarlayı yerden görmek imkânsızdır. Bu sefer tamamını görmeme gerek yoktu. Evden yaklaşık on metre ötede, mısırların içindeki boşluk bir yara gibi uzanıyordu.</p>

  <p>Sessizce mırıldanıp peşimde Greg’le oraya doğru gittim.</p>

  <p>“Şükret ki arka tarafı vadiye düşürmeden koruya kadar gitmeyi başarmışsın. Bu hasadı kaybetmeyi kaldıramazdın.”</p>

  <p>Mısırların yanında dikilip bir gece önce açtığım geniş yaraya baktım. Yol biraz eğriydi ama yaklaşık elli metre ileride, arka tekerlekleri kavak ağacı korusu boyunca ilerleyen derin hendeğe gömülmüş, ön tarafıysa havaya kalkmış traktörümü görmek için birkaç adım atmam yeterli olmuştu.</p>

  <p>Yıllar boyu, Liz o ağaçları kesmem için ısrar edip durmuştu. Düşünüyordum da, orayı israf edilmiş alan olarak görmekte haklıydı. Koru tarlanın kıyısına karışıyor, hasat zamanı sorun çıkaran hafif bir eğime neden oluyordu. Burayı kazıp düzeltmek çok daha kolay olurdu benim için. Ama gerçek şu ki orayı seviyordum.</p>

  <p>Bir yandan kavak ağaçları, diğer taraftan alçak tepelerle çevrili olduğundan, korunun arkasındaki alan oldukça korunaklı ve sessizdi. Oradayken yolu veya evi göremezdiniz, daha iyisi kimse de sizi göremezdi.</p>

  <p>Aslında kızmasam da zaman zaman oradan birkaç genci kovalamak zorunda kalıyordum. Dünyanın bu kısmında büyümek sıkıcıdır. Burası gençlerin birkaç bira içmeleri, kafayı bulmaları veya görünmeden ne yapmak istiyorlarsa yapmaları için kusursuz bir yerdi.</p>

  <p>Onları suçlamıyordum ama tarlamdaki ürünleri ezmelerini, etrafa bira şişeleri ve fareleri çeken yemek artıkları bırakmalarını istemiyordum.</p>

  <p>Genç olmanın nasıl bir şey olduğunu hâlâ hatırlasam da artık umursamıyordum sanırım.</p>

  <p>“Onu oradan çıkarmak için yardım etmemi ister misin?”</p>

  <p>Kafamı salladım. “Ben çıkarırım.”</p>

  <p>Söyler söylemez pişman olmuştum. Orası işleri zorlaştıracak kadar çamurluydu. Bir de yağmur yağarsa traktörü çıkarmam imkânsız hâle gelirdi.</p>

  <p>“Fikrini değiştirirsen beni ara, olur mu? Gelirken kamyoneti getiririm. Yeni bir vinç aldım. Denemek iyi olurdu.”</p>

  <p>“Teşekkürler. Sana haber veririm.”</p>

  <p>Bir süre, ikimiz de traktöre bakarak orada dikildik.</p>

  <p>Derken Greg, “En iyisinin gitmesi olabileceğini düşündün mü hiç?” dedi.</p>

  <p>Yüz ifademi doğru okumuştu. Tekrar konuşmaya başladığında sesi titriyordu çünkü.</p>

  <p>“Sadece işlerin nasıl gittiğini düşünüyordum, şeyden beri…” Ellerini havaya kaldırıp kendini durdurdu. “Bak Dex, söylemeliyim ki siz hiçbir çiftin yaşamaması gereken şeyler yaşadınız. Belki ikiniz için de yeni bir başlangıç en iyisidir.”</p>

  <p>Onu tek başına bırakarak uzaklaştım.</p>

  <p>Eve geri döndüğümde dolaptan bir bira aldım. Verandaya çıkıp Liz’in önceki yıl el sanatları fuarından aldığı hasır sandalyelerden birine oturdum. Az sonra Greg evin yan tarafından çıkıp geldi ve verandanın basamaklarının başında durdu. Şişeyi görünce kaşlarını çatarak kafasını salladı.</p>

  <p>“Daha öğlen bile olmadı. Biliyorsun, değil mi?”</p>

  <p>“Bugün için herhangi bir planım yok.”</p>

  <p>Başka bir şey söyleyecekmiş gibi görünüyordu ama onu durdurdum.</p>

  <p>“Silahımın şarjörü ne olacak?”</p>

  <p>Greg gülümsedi. “Şimdilik geri vermeyi düşünmüyorum, Dex. En azından bugün değil.”</p>

  <p>“Peki, ne zaman?”</p>

  <p>Evin önündeki devriye arabasına doğru yürümeye başladı. “Bu haftasonu akşam yemeği için bize gelirsen şarjörünü alabilirsin. Seni görmek Julie’nin de çocukların da hoşuna gider.”</p>

  <p>“Bilmiyorum.”</p>

  <p>Cebine uzanıp şarjörü çıkardı. “İstediğim bedel bu.”</p>

  <p>“Yaptığın şeyin yasadışı olduğundan kesinlikle eminim, şerif.”</p>

  <p>Greg güldü. Omzunun üzerinden neşeyle el sallıyordu. Devriye arabasıyla geri geri gidip yola çıktıktan sonra arkasında yoğun bir bulut oluşmuştu. Tozlar rüzgârla dağılmadan önce gün ışığında dans ederek etraflarına altın sarısı parıltılar saçıyordu.</p>

  <p>Verandada dikilip devriye arabasının tepeyi tırmanarak diğer tarafta gözden kaybolmasını izledim.</p>

  <h3 id="u2504fd5b-48b6-4a2c-83e5-2d07c3eaab87">2</h3>

  <p>Duşa girip uzun bir süre suyun altında bekledim. Deneyimlerime göre, gözlerimin arka tarafında kendini hissettirmeye başlayan tatsız ağrı daha da kötüleşecekti. En son ne zaman bir şeyler yediğimi hatırlamaya çalıştığımda kendimi sanki günlerdir yemek yememişim gibi hissettim.</p>

  <p>Giyinmek için yatak odasına gittiğimde, bir pantolon ve yarı temiz bir gömlek bulup üzerime geçirdim. Liz’in odanın diğer ucunda bulunan dolabına baktığımda giysilerinin çoğunun hâlâ orada asılı duruyor olması içimi rahatlatıyordu. Elimi kumaşların arasında gezdirdim ve yatağın kenarına oturdum.</p>

  <p>Bir süre, orada Liz’in dolabına bakarak ve evin seslerini dinleyerek durdum.</p>

  <p>Kimsesiz odalar oyalanacak başka şeyleri olmadığından bana kulak kabartıyordu sanki. Hissettiğim izlenme duygusu o kadar gerçekçiydi ki etrafıma bakmaktan kendimi alamadım.</p>

  <p>Greg’in söylediklerini düşünüp Liz’le ayrı olmamızın bizim için daha mı iyi olduğunu merak ettim. Üzerine kafa yordukça daha da öfkeleniyordum. Böyle bir şeyi anca benim iyiliğim için söyleyeceğini biliyordum, Gene de içim bir türlü rahat etmiyordu.</p>

  <p>Liz ve ben ayrıyken daha iyi değildik. Daha iyi olmaktan çok uzaktık. Greg de bunu gayet iyi biliyordu.</p>

  <p>Gözlerimin arkasındaki acı keskinleşti. Hendeğe gitmeden önce bir şeyler yemem gerektiğinden kendimi zorlayıp mutfağa gittim.</p>

  <p>Buzdolabında dilimlenmiş salam ve peynir buldum. Kurumuş iki dilim ekmekle kendime bir sandviç yaptım. Evde yiyebileceğim başka bir şey yoktu. Tekrar acıkırsam şehre inip biraz alışveriş yapmam gerekecekti.</p>

  <p>Bu fikir iştahımın kesilmesine neden oldu ama yine de yemeye devam ettim.</p>

  <p>Sandviç çok kuruydu. Birayla beraber yemesem yutamazdım sanırım. Bunlar günün geri kalanında beni ayakta tutmaya yeterdi muhtemelen.</p>

  <p>Tezgâha yaslanıp gözlerimi kapattım. Pencereden gelen hafif esinti yumuşak bir öpücük gibiydi. Kendimi iyi hissetmemi sağlıyordu.</p>

  <p>Bir dakika sonra duvardaki telefona uzandım. Ahizeyi kulağıma dayayıp Liz’in annesinin evinin numarasını çevirdim. Bir defa çaldırıp kapattım.</p>

  <p>Ona ne söyleyecektim?</p>

  <p>Greg’in söylediği doğruysa, onu öldürmekle tehdit ettiysem ne söyleyebilirdim ki? Özür dilememi, beni affetmesi için yalvarmamı bekleyecekti. Fakat bunları yapmaya niyetim yoktu.</p>

  <p>Beni terk eden, eşyalarını toplayıp haber bile vermeden çekip giden oydu. Ama onun konuşmak istediği bunlar değildi.</p>

  <p>Liz, haplarım ve bayılmalarım hakkında konuşmak istiyordu sadece; kendisiyle ilgili konuları değil. İlaçları aldığımda gözlerime inen sis perdesini veya her şeyin renginin günden güne solmasını umursamıyordu.</p>

  <p>Bunların hiçbiri onun sorunu değildi.</p>

  <p>Tüm istediği, onları aldığımı bilmekti. Başka hiçbir şeyin önemi yoktu. Beni bırakıp gittiği için ben de hiçbir şeyi umursamıyordum artık.</p>

  <p>Biramı bitirip boş şişeyi evyenin içine bıraktım. Buzdolabının üzerindeki dolaptan bir şişe Johnny Walker çıkardım.</p>

  <p>Başımdaki ağrı, her yudumda biraz daha dindi.</p>

  <p>Liz hakkında düşündükçe Greg’in haklı olup olmadığını daha çok merak ettim. Geri dönse bile hiçbir şey eskisi gibi olmayacaktı. Gittiği akşam, bana her baktığında Clara’yı anımsadığını söylemişti.</p>

  <p>Bununla savaşamazdım.</p>

  <p>Biraz daha içip şişeyi kapattım. Yatak odasına doğru giderken yalpalıyordum. Vardığımda dolabımın üst rafından geniş bir kutu çıkardım. Üzerinde ‘kış’ yazıyordu, içinde kazaklar vardı. Bana sadece kutu gerekiyordu, o sebeple içindekileri yatağa boşalttım. Derken Liz’in dolabına giderek elbiselerini askılardan çıkarıp kutuya fırlattım.</p>

  <p>İşleri onun için kolaylaştıracaktım.</p>

  <p>İkimiz için de…</p>

  <p>Elimde tuttuğum elbise dikkatimi çekmeden önce dolabın yarısını boşaltmıştım.</p>

  <p>Fotoğraf karesi gibiydi.</p>

  <p>Yıllar içinde bunu defalarca giydiğini hatırlıyordum ama o anda tüm anımsadığım ilk giyişiydi. Temmuzun 4’ü. Arka bahçede, mangalda hamburger yapıp verandada mısır tarlaları üzerinde patlayan havai fişekleri izlemiştik.</p>

  <p>Clara, “Anneciğim, bu elbise seni zayıf gösteriyor,” demişti. Liz de kahkahalar eşliğinde onun ne kadar büyüleyici bir kız olduğunu, onu ne kadar sevdiğini anlatmıştı.</p>

  <p>O gecenin ilerleyen saatlerinde yatak odamıza geçerken bana bakışını, elbisenin bir gölge gibi yumuşak ve sıcak üzerinden akışını hasretle andım.</p>

  <p>Elbise kucağımda yatağın kenarına oturdum. Ağlamıyordum ama uzun zaman oradan ayrılamadım.</p>

  <p>Kalktığımda elbiselerini tekrar dolabına astım ve dışarı çıkıp hâlâ hendekte olan traktörümün yanına gitmek için tarlaya girdim.</p>

  <h3 id="ude26969e-c894-4077-82ea-6addd4af98d5">3</h3>

  <p>Sanırım kırılmadı. Fakat kanama durmak bilmiyordu.</p>

  <p>Gömleğimi çıkarıp kolunu elimin etrafına sıkıca doladım. Traktöre yaslanırken kalbimin her atışını hissedebiliyordum. Kırmızı bir leke gömleğin koluna yayıldı yavaşça. Avucumda ufak bir kan birikintisi oluşmuştu.</p>

  <p>Eve geri dönmeyi ve arabayla kasabadaki kliniğe gitmeyi düşündüm ama sonra anlamsız geldi. Elbet duracaktı. O kadar çok içmemiştim. Traktörü çıkarma işi bitince elimi temizleyebilirdim.</p>

  <p>Yaklaşmıştım. Hatta arka tekerlerden birisini kurtarmıştım bile. Lastiği desteklemek için kullandığım tahta kayıp elime saplandığında diğerini de çıkarıyordum neredeyse. Akan kanı görünceye kadar ne olduğunu anlamamıştım.</p>

  <p>Hiçbir şey hissetmedim.</p>

  <p>Avucumda biriken kanı temizleyip gömleğin diğer koluyla elimi tekrar sardım. Kanama yavaşlıyor gibi görünüyordu. Eve geri dönmediğim için kendimi daha iyi hissetmeye başladım. Gün zaten sona ermek üzereydi, küçük bir çizik yüzünden durmak istemedim.</p>

  <p>Elimi yeniden sıkıca sardıktan sonra, çamura gömülmüş lastiği kurtarmak için kullanabileceğim başka bir tahta veya kaya bulmak için etrafa bakındım. Aradığımı bulamayınca hendeğin diğer tarafına çıkıp kavaklara doğru yürüdüm.</p>

  <p>Koruluk, dışarıdan daha serindi sanki. Ağaçların ortasında durup hafif rüzgârda sallanan yaprakların parıltısına baktım. Bir süre sadece sakinleştirici sesleri dinleyerek, nefes alarak ve dallardan süzülen erken akşam ışığını izleyerek orada dikildim.</p>

  <p>Yerde gençlerin bıraktığı boş bira kutuları dikkatimi çekmişti. Belki daha sonra gelip toplarım diye düşünerek birkaç tanesini bir araya getirdim.</p>

  <p>Saçma bir düşünceydi. İhtiyacım olan şeyi aramaya devam ettim.</p>

  <p>Koruluğun diğer tarafındaki bir şey dikkatimi çekti. Ne olduğunu önce anlayamadım. Yaklaşınca, şerit şekerleme gibi pembe-mavi çizgileri olan bir bayan çantası olduğunu fark ettim. Yerden aldığımda oldukça ağır olduğunu gördüm. Etrafta kimse var mı diye kontrol etmek için çevreme bakındım. Yalnız olduğumu bilmeme rağmen içimden bir his emin olmak istiyordu.</p>

  <p>Çantanın üzerinde markasını belirten herhangi bir şey yoktu. Yeni görünüyordu. Yere koyup içini kontrol ettim.</p>

  <p>İlk gördüğüm şey aynı tasarımdaki daha küçük bir çantaydı. İçinde bir sürü makyaj malzemesi vardı. İçine tekrar uzandığımda birkaç kalem, bir çek defteri ve bir cüzdan buldum.</p>

  <p>Çek defteri yerel bir bankadandı. Hesapta yirmi yedi dolar olduğunu gürdüm. Defteri çantaya geri koyup cüzdandaki ehliyeti çıkardım.</p>

  <p>Ehliyetteki fotoğrafta koyu saçları atkuyruğu şeklinde toplanmış, gülümseyen genç bir kız vardı. Adı Jessica Cammon’du. Doğum tarihine bakılırsa daha on altı yaşındaydı.</p>

  <p>Etrafa dağılmış bira kutularına bakıp kafamı salladım. On altı yaşındaki kızım gözlerden uzak mısır tarlalarında bira içse…</p>

  <p>Kendimi durdurdum.</p>

  <p>Cüzdanın geri kalanını yoklamaya başladım. İçinde on üç dolar ve birkaç maaş makbuzu vardı. Birinin üzerindeki adı okudum: Riverbank Cafe.</p>

  <p>Oraya birkaç kez gitmiştim. Fotoğrafına daha yakından bakıp kızı orada görüp görmediğimi hatırlamaya çalıştım. Yüzünü hatırlamıyordum. Gerçi ben oraya gitmeyeli uzun zaman olmuştu. Belki de çalışmaya yeni başlamıştı.</p>

  <p>Her şeyi çantaya geri koydum. Yarın sabah kahvaltı için Riverbank Cafe’ye gitmeliydim belki de. Bu, beni bir gün daha markete gitmekten kurtarırdı muhtemelen. Ayrıca çantayı tezgâha bıraktığımda kızın yüzündeki ifadeyi görmek istiyordum.</p>

  <p>Yapmam gerekenin ehliyette yazan adrese gitmek ve belki de çantayı ailesine vermek olduğunu biliyordum. Onlara nerede bulduğumu anlatır, durumu onların halletmesine izin verirdim. Ama bunların hiçbiri benim sorunum değildi. Kızı bulup çantayı ona verecektim.</p>

  <p>Ailesinin sorularıyla muhatap olmak istemiyordum.</p>

  <p>Başka bir şeye bakmadan çantayı kapattım. Güneş ufka doğru yavaşça ilerliyordu. Gökyüzü yakında yoğun, kızıl bir sisle dolacaktı. Derhâl traktöre geri dönmezsem kurtarma işini yarın bitirmekten başka çarem kalmayacaktı. Böyle bir durumda, Greg’i arayıp vinci getirmesini istemeye karar verdim. Kısa sürede hallederdik.</p>

  <p>Hendeğe doğru yürürken son bir kez dönüp omzumun üzerinden arkama baktım. O sırada, ağaçların hemen ötesinde, mısırların arasında bir şeylerin yattığını fark ettim ama durduğum yerden ne olduğunu anlayamıyordum.</p>

  <p>Oraya doğru ilerledim.</p>

  <p>Rüzgâr başlamıştı. İlerideki şey her ne ise, esintiyle ileri geri dans ediyordu. Mısırlara takılmış koyu renk bir ceket ya da gömlek gibi görünüyordu.</p>

  <p>Ağaçları geçip korunaklı alana çıktım. Birkaç kararsız adımdan sonra gördüklerim yüzünden olduğum yerde kalakaldım.</p>

  <p>Gördüğüm şeyi hemen tanıdım. Bu, Riverbank Cafe’nin garson üniformasıydı: Altın sarısı çizgili, siyah bir elbise.</p>

  <p>Elbiseyi giyen kız benim durduğum yerden uzakta, yüzü tarlaya dönük bir şekilde yan yatıyordu. Koyu renk saçları kafasına yapışmış, bacakları sanki uyuyormuş gibi göğsüne doğru çekilmişti. Bir kolu önüne doğru uzanmışken diğeri yan tarafında avucu yukarı bakacak şekilde durmaktaydı.</p>

  <p>Yüzünü bile görmeden ne olduğunu anlamıştım.</p>

  <h3 id="uab803106-0ab6-490f-9cc8-e7a3bf9a1d47">4</h3>

  <p>Eve döndüğümde nefes nefeseydim. Çamura bulanmış, hendeğe düşmüş ve kafamı bir kayaya vurmuştum. Yanağımdan aşağı süzülen kanın sıcak akışını hissedebiliyordum.</p>

  <p>Mutfağa koşup Greg’in numarasını tuşladım. Cevap veren kimse yoktu. Kapattım. Ocağın üzerindeki saat sekizi gösteriyordu. Hâlâ iş yerinde olduğunu zannetmiyordum ama orada olmasa bile onu bulabilirlerdi.</p>

  <p>Başka biriyle konuşmak istemiyordum.</p>

  <p>Telefon defterini, Liz’in her zaman koyduğu dolaptan çıkarıp şerifin ofis numarası için defterin ilk birkaç sayfasını taradım. Numarayı nihayet bulduğumda telefonu alıp çevirmeye başladım.</p>

  <p>Yarı yolda durdum.</p>

  <p>Bunu Greg’e anlatmak gerçekten iyi bir fikir miydi?</p>

  <p>Aklımda keskin bir fikir parladı aniden. Aramaya devam etmeme izin vermedi.</p>

  <p>Yine oldu.</p>

  <p>Yüzümde kan, kulağımda telefon, kıpırdayamadan ve düşünceyi kafamdan uzaklaştırmaya çalışarak mutfakta dikildim.</p>

  <p>“Hayır.”</p>

  <p>Sesim, yumuşak bir fısıltı şeklinde çıkmıştı.</p>

  <p>Düşünce yeniden parladı. Bu kez görüntüler de vardı, kötü görüntüler. Gözlerimi kapatmaya çalıştım ama işe yaramadı.</p>

  <p>Yine oldu.</p>

  <p>Bunun olması imkânsızdı.</p>

  <p>Belli ki kız uzun süredir korulukta değildi. Ama bu dün gece orada olmadığı anlamına gelmiyordu. Onu görmüş, onunla karşılaşmış olabilirdim ve…</p>

  <p>Hayır, bu mümkün değildi.</p>

  <p>Gözlerimi kapatıp dün geceden bir şeyler hatırlamaya çalıştım. Aklımda yalnızca bulanık görüntüler, ses karmaşası ve sabah çamur içinde uyanışım vardı.</p>

  <p>Yine oldu.</p>

  <p>Bu düşünce, ahizeyi tutan elimin telefonu yerine koymak için hareket etmesine yetti.</p>

  <p>Buzdolabına gidip bir bira aldım. Büyük bir yudum aldıktan sonra soğuk şişeyi alnıma dayadım.</p>

  <p>Çektiğimde şişede kan vardı.</p>

  <p>Lavabonun üzerindeki havluyu soğuk suyla ıslatıp inleyerek alnıma bastırdım.</p>

  <p>Daha önce de tarlamda gençleri yakalamıştım ama hiç sinirlenmemiştim. Kavga gürültü istemiyordum sonuçta.</p>

  <p>Ama bu dışarıdan bakıldığında nasıl görünürdü?</p>

  <p>Greg’le ilkokuldan beri arkadaştık. Babamın alkolik olması sebebiyle onların evinde kendi evimde kaldığımdan daha fazla kaldım. Tüm kötü zamanlarımda oradaydım, kardeş kadar yakındık. Ama şüphesiz ki karımı ölümle tehdit ettiğimin ertesi günü mülkümde bir ceset bulmam pek iyi görünmezdi.</p>

  <p>Haklı olarak, onun ve daha pek çok kişinin kafasında soru işaretleri oluşacaktı.</p>

  <p>Birçok insan bana bakacak ve geçmişte kalan, unutulmuş sorular yeniden su yüzüne çıkacaktı.</p>

  <p>Tanrım, keşke oraya hiç gitmeseydim!</p>

  <p>Beklemeyi, cesetten haberim yokmuş gibi davranmayı düşündüm. Kızla herhangi bir alakam olduğunu sanmıyordum. Oraya gittiğimi veya ne bulduğumu başka kimse bilemeyeceğinden, tek yapmam gereken sessiz kalmaktı.</p>

  <p>Bunu bir anlığına düşünmeme karşın içten içe böyle bir seçeneğim olmadığını biliyordum. Ne pahasına olursa olsun birilerine haber vermeliydim.</p>

  <p>Tezgâha geri dönüp Greg’i aramak için telefona uzandım. Daha elime almadan telefon çaldı. Kıpırdayamadım.</p>

  <p>Kalbim göğüs kafesimi aşmaya çalışıyor gibiydi. Dördüncü çalıştan sonra açtım.</p>

  <p>“Merhaba, Dexter.”</p>

  <p>Arayan Liz’di.</p>

  <p>Telefonu masaya taşıyıp oturdum. Gözlerimi yavaşça kapatarak arkama yaslandım. Geçen her saniye, bir şey söylemediğim için kendime lanet okuyordum ama kelimeler bir türlü ağzımdan çıkmıyordu.</p>

  <p>“Nasılsın?”</p>

  <p>“İyiyim.”</p>

  <p>Rüzgâr perdeyi havalandırınca bir an için uzaktaki koruyu gördüm. Masada duran ellerime baktım. Tırnaklarımdaki kurumuş kanı görünce öfkeyle yumruklarımı sıktım.</p>

  <p>“Ne istiyorsun, Liz?”</p>

  <p>“Dün akşam istediğim şeyi… Elbiselerimin yarısı hâlâ orada, tüm kitaplarım ve… “</p>

  <p>“Gel al, seni durdurmayacağım.”</p>

  <p>“Daha önce de böyle söylemiştin.”</p>

  <p>“Evet,” dedim. “Sanırım söyledim.”</p>

  <p>Çakmağın kendine has sürtünme sesini ve sonrasında Liz’in sigarasından çektiği derin nefesi duydum. “İlaçlarını almayı ne zaman bıraktın?”</p>

  <p>“Tekrar sigara içmeye ne zaman başladın?”</p>

  <p>Cevap vermedi, bir dakika için ikimiz de bir şey söylemedik.</p>

  <p>“Bu ciddi bir karar, Dexter.”</p>

  <p>“Sana açıklama borçlu değilim. Çekip giden sendin.”</p>

  <p>“Ah, her şey bununla mı ilgiliydi? Ben gittim ve sen haplarını almayı bıraktın, öyle mi? Ne zamandır haplarını almıyorsun?”</p>

  <p>“Seni ilgilendirmez.”</p>

  <p>Sigaranın dumanını ahizeye üflüyordu. “Korkaksın, hepsi bu. Tüm olan bitende, bir şeylerini kaybedenin sadece sen olduğunu mu zannediyorsun?”</p>

  <p>Cevap vermemi beklemedi.</p>

  <p>“Clara benim de kızımdı. Ben de her gün en az senin kadar hissediyorum acısını. Fakat bu umurunda bile değil. Kendinden başka hiçbir şeyi düşünmüyorsun.”</p>

  <p>Hiçbir şey söylemeden bekledim.</p>

  <p>“Beraber kalmayı denedim,” dedi Liz. “Aksini iddia edemezsin.”</p>

  <p>“Yeterli değildi.”</p>

  <p>“Elimden bu kadarı geliyor.”</p>

  <p>Sessizlik…</p>

  <p>‘Ya sen ne yaptın, Dexter? Denedin mi?”</p>

  <p>Cevap vermedim. Clara’nın sesini hatırlamaya çalışıyordum. İçim acıyarak fark ettim ki anımsadığım sesin onun olup olmadığından emin olamıyordum.</p>

  <p>“Üzgünüm,” dedim.</p>

  <p>“Ne için?” diye sordu yorgun bir sesle.</p>

  <p>Cevabımın bir anlamı olmayacağını biliyordum, bu yüzden söylemek istediklerimi kendime sakladım.</p>

  <p>Bir şey dememi beklerken saniyeler hızla geçiyordu. Benim konuşmadığımı görünce, “Eşyalarımı almalıyım,” dedi.</p>

  <p>“Bilezikleri hatırlıyor musun? Hani iplerden yaptıklarını?”</p>

  <p>“Dexter!”</p>

  <p>“Bana verdiklerini kaybettim,” dedim gülerek. “O lanet şeylerden bana yüzlerce vermiş olmalı. Önceden evin her yerinde bulurdum ama şimdi bir tane bile bulamıyorum. Her yere baktım; mobilyaların, halıların altlarına bile. Bir tane olsun bulamadım.”</p>

  <p>“Dexter.”</p>

  <p>“Nereye gitmiş olabilirler ki? Gizli bir yerde, onlardan bir sürü olmadığına inanmak çok zor.”</p>

  <p>“Bende bir çift var.”</p>

  <p>“Her taraftaydılar. Şimdiyse…”</p>

  <p>“Sana bir tane verebilirim.”</p>

  <p>“Her yere baktım, Liz. Her yere.”</p>

  <p>“Sana benimkilerden bir tane veririm.”</p>

  <p>Durdum. “Dün akşam için üzgünüm. Söz veriyorum, bir dahaki sefere sorun olmayacak.”</p>

  <p>“Sen yokken gelmem daha iyi olur. Şu anda seni görmenin iyi bir fikir olduğundan emin değilim.” “Neden?”</p>

  <p>“Bunu gerçekten sormak zorunda mısın?”</p>

  <p>“Kötü bir geceydi, hepsi bu…”</p>

  <p>Bir şey söyleyecekken durdu. “Dün geceyi biraz olsun hatırlıyor musun?”</p>

  <p>“Ne yaptığımı biliyorum.”</p>

  <p>Duraksadı. Tekrar konuştuğunda neredeyse fısıldıyordu.</p>

  <p>“Kendinden mi geçtin?”</p>

  <p>“Sana söyledim, ne yaptığımın farkındayım.”</p>

  <p>“Bu ciddi, Dexter. Biliyorsun.”</p>

  <p>Göğsümde biriken bir öfkeyi geri itmek için kendimi zorladım.</p>

  <p>“Bak, Liz. Seni asla incitmem.”</p>

  <p>“Bundan nasıl emin olabilirsin? İlaçlarını içmiyorsun ve kendinden geçersen neler yapabileceğine dair hiçbir fikrin yok.”</p>

  <p>“Liz!”</p>

  <p>“Neler olabileceğini unuttun mu?”</p>

  <p>“Lanet olsun, bu seni hiç ilgilendirmez.”</p>

  <p>Telefonu bırakıp sigarasını söndürmeye gitti. Geri döndüğünde sesi sakindi.</p>

  <p>“Tamam. Beni ilgilendirmez ama dün akşam ne hâlde olduğunu biliyor musun? Seni hiç öyle görmemiştim, şeyden beri…” Duraksadı. ‘Yıllardır…”</p>

  <p>“Sana bir şey sorabilir miyim?”</p>

  <p>“Bilmiyorum.”</p>

  <p>“Dün gece gördüğün Dexter’in gerçekten de birini incitebileceğini düşünüyor musun?”</p>

  <p>Hemen cevap vermedi. Kelimelerini dikkatle seçmeye çalıştığını anladım. Bir an sonra, “Dün gece beni korkuttun. Farklı biriydin,” dedi.</p>

  <p>“Fakat incitmiş olabileceği…”</p>

  <p>“Evet” dedi. “Düşünüyorum.”</p>

  <h3 id="u33ad12ee-ef9b-42e4-b29f-e16bb0ee233a">5</h3>

  <p>Greg’i aramadım.</p>

  <p>Liz telefonu kapattıktan sonra mutfakta kalıp kararan tarlaya ve uzaktaki ağaçlığa baktım. Söylediklerini düşündüm.</p>

  <p>Şurası kesin ki önceki geceye dair hiçbir anım yoktu. Gene de kimseyi incitmediğimi tüm benliğimle hissediyordum. Kızın tarlama nasıl geldiğini veya onu kimin öldürdüğünü bilmiyordum ama benimle ilgisi olmadığından emindim.</p>

  <p>Yine de haber yayılırsa ve kasabadaki insanlar kızın cesedinin nerede bulunduğunu duyarlarsa söylentilerin ardı arkası kesilmezdi.</p>

  <p>Buralarda kimse böyle şeyleri unutmaz.</p>

  <p>Yıllar içinde, kasabaya indiğimde insanların bana bakmalarına ve fısıldaşmalarına alıştım. Clara’dan sonra oldukça azaldılar ama hiç bitmediler. Tüm bunları geri getirmek için bir kıvılcım yeterdi.</p>

  <p>Mülkümde işlenen bir cinayet gibi.</p>

  <p>Kalkıp buzdolabının üzerindeki dolaptan Johnny Walker şişesini aldım. Dışarı çıkıp verandanın merdivenlerine oturarak içkimi ağır ağır yudumladım. Güneş, gökyüzünü kızıla boyayarak batmaktaydı. Birkaç koyu bulut doğudan kasabaya doğru yaklaşıyordu.</p>

  <p>Şimşek çakarken aklıma traktörüm geldi. Hendekte ıslanacaktı ama şu an için elimden gelen bir şey yoktu. Korulukta yatan şey göz önüne alındığında yardım için Greg’i aramak pek de iyi bir fikir değildi.</p>

  <p>Birlikte uzun bir geçmişimiz olmasına rağmen ortada kızın ölümüyle bir ilgim olduğunu düşünmesine yetecek kadar delil vardı.</p>

  <p>Beni temize çıkaracak kanıtlar bulmadan gördüklerimi ona anlatmayacaktım.</p>

  <p>Bir yudum daha alıp korudaki kavak ağaçlarının rüzgârla mücadelesini izledim.</p>

  <p>Suçsuz olduğumu ispatlayabilir miydim? Orada beni işaret etmeyen, gözden kaçırdığım bir şeyler olmalıydı. Bunu bulup Greg’e verebilirsem cesedi gösterebilirdim.</p>

  <p>Hayır, bu kötü bir fikirdi.</p>

  <p>Rastlayacağım herhangi bir kanıtı polis de bulabilirdi. İşi onlara bırakmalıydım. Muhtemelen cinayet mahallini bozar, işe yarar hiçbir şey bulamadan elim boş dönerdim.</p>

  <p>Yine de, bu fikri aklımdan çıkaramıyordum.</p>

  <p>Söz konusu kişi ben olunca kötü fikirler nadiren gider zaten.</p>

  <p>Çocukken, Greg evlerinin önünde tırmandığımız meşe ağacından düştü ve bacağını iki yerden kırdı. Kemiğin deriye dayandığını görmüştüm. Bir şeyler yapmam gerekiyordu fakat ailesi evde değildi. En sonunda, onu üç kilometre boyunca Dr. Whitfield’in evine kadar sırtımda taşıdım.</p>

  <p>Oraya vardığımızda Dr. Whitfield, Greg’in bacağını sarıp bizi hastaneye götürdü. Ailesi gelene kadar hastanede bekledim. Geldiklerinde olanları anlattım.</p>

  <p>Kendimi kahraman gibi göstermek için Greg’in yarasını ve onu taşımanın zorluğunu abartmıştım. Bitirdiğimde göğsüm kabarmıştı.</p>

  <p>Fakat Greg’in babası bana kaşlarını çatarak bakıyordu. “Neden eve gidip telefon etmedin? Neden gereksiz yere tüm bunları yaptın?”</p>

  <p>Verecek herhangi bir cevabım yoktu.</p>

  <p>Greg’i gördüğümüzde, ailesi onu övmeye başladı. Kırık bacakla o kadar uzağa taşınırken acıya kahramanca dayandığı için onunla gurur duyuyorlardı.</p>

  <p>Bense sessiz kaldım.</p>

  <p>Daha sonra evlerinde yalnız kaldığımızda Greg bana teşekkür etti.</p>

  <p>“Ben de aynısını yapardım,” dedi. “Sonuçta telefon benim de aklıma gelmemişti. Bunun canını sıkmasına izin verme.”</p>

  <p>Söylediklerine inanmamıştım. Greg baskı altında hep iyiydi, her zaman her konuda iyiydi.</p>

  <p>Ben mi? Ben, babası alkolik olan çocuktum. Lisede, beyzbol topuna herkesten daha iyi vurabildiğimi anlayana kadar insanlar benimle ilgili herhangi bir konuda olumlu bir şey söylememişlerdi ve sonunda işler biraz olsun iyiye gitmeye başlamıştı.</p>

  <p>Liz’le tanıştım. Birkaç okuldan burs teklifi aldım. Ama en iyisi, bir süre için Donald McCray’in serseri oğlu olmaktan çıkmıştım.</p>

  <p>Sonra her şey mahvoldu.</p>

  <p>Ve şimdi, her şey yeniden mahvoluyor.</p>

  <p>Hayır, Greg’i arayamam. Evet, kızın ölümünü kendi başıma araştırmak kötü bir karar. Ama göze alabildiğim tek karar da bu.</p>

  <p>Viski şişesini kapattım. Cebime koyup tarlada yeni açılan yoldan koruya doğru ilerlemeye başladım. Planımı tekrar düşündüğümde hapları bırakmamın kararlarımı etkileyip etkilemediğini merak ettim. Aklıma gelen cevap hoşuma gitmese de şu an için başka seçeneğim olmadığına karar verdim.</p>

  <h3 id="u62108ca5-1eb8-4333-810a-c45240b2063c">6</h3>

  <p>Kız, yan yatmış bir şekilde mısırlara bakıyordu. Peçe gibi yüzünü örten saçlarında hareketli bir pırıltı vardı. Yaklaşınca bunun sebebi olan kara sinekleri gördüm.</p>

  <p>Yanına adım atar atmaz sinekler dağıldı ve yerde kurumuş sarı kusmuğu ortaya çıkardı. Görebildiğim kadarıyla etrafta kan yoktu. Üniforması temiz görünüyordu; herhangi bir yırtık veya leke yoktu.</p>

  <p>Sinekleri kovaladıktan sonra eğilip kızın alnında elimi gezdirdim. Saçını yüzünden çekmek istemiştim ama kusmukla kuruyup yapışan saçların kurtulurken çıkardığı ses, boğazımın düğümlenmesine neden oldu.</p>

  <p>Cesedin yanına eğilince sinekler bu sefer de ayağımın etrafına toplanmaya başladı. Kızın dudakları morarıp çatlamıştı. Gözlerinden birisi yarı kapalıydı.</p>

  <p>Diğeri ise gökyüzüne doğru bakıyordu. Gözlerinin altındaki siyah makyaj akıp donuk mavi cildine bulaşmış, sanki ağlıyormuş gibi görünmesine sebep olmuştu.</p>

  <p>Bir kez daha elimi alnında gezdirerek saçlarını kulağının arkasına attım. Toplam dört tane gümüş halka küpe vardı kulağında; üçü aşağıda, biri yukarıda, kıkırdakta.</p>

  <p>Elimi çekerken bir an için yanağına dokundum. Cildinin soğuk olmasını bekliyordum ama değildi. Şu an ufkun altına inmiş olan güneş onu sıcak tutmuştu. Fakat gelen geceyle bu değişecekti.</p>

  <p>Parmaklarımın ucunda dönüp yere, kızın etrafına bakındım. Gözüme orada olmaması gereken herhangi bir şey çarpmadı.</p>

  <p>Sağ elinin üstünde kırmızı bir karınca yürüyordu. Parmaklarımın arasında ezip uzağa fırlattım. Bu sırada, sağ elinin orta parmağında bir okul yüzüğü olduğunu fark ettim. Onun için oldukça büyüktü. Parmağına uyması için yüzüğün iç tarafını bantla kaplamıştı.</p>

  <p>Daha da yaklaştım. Yüzüğün bir tarafında futbol topu ile gol direkleri, diğer tarafında iki tane harf vardı.</p>

  <p>‘JL’ yani Jefferson Lisesi.</p>

  <p>Aynısı bende de vardı. Fakat benimkine beyzbol topu ve Amerikan bayrağı işlenmişti.</p>

  <p>Başkasının takmasına hiçbir zaman izin vermemiştim.</p>

  <p>Eğilip yüzünü daha yakından incelemeye başladım. Ehliyetinde fotoğrafını görmüştüm ama bu yeterli değildi.</p>

  <p>Omzuna uzanırken duraksadım.</p>

  <p>Yerinden oynatmamalıydım. Suç mahallini bozmak, durumu daha da kötüleştirirdi. Birinin anlaması hâlinde kullanabileceğim bahaneleri düşünmeye çalıştım.</p>

  <p>Gerçekten ölü olup olmadığını anlamak istediğimi söyleyebilirdim. Yeterince iyi bir bahaneydi.</p>

  <p>Kızı sırt üstü çevirdim.</p>

  <p>Ölünce vücudun ağırlaştığını duymuştum ama döndürürken vücudunun neredeyse bir tüy kadar hafif olduğunu fark ettim şaşırarak.</p>

  <p>İşim bittiğinde karşımdaki manzara yüzünden kafamı çevirmek zorunda kaldım.</p>

  <p>Yüzün sol tarafına kan oturmuş, o bölge neredeyse simsiyah olmuştu. Öne uzanmış kolu şimdi kafasının üzerini işaret ediyordu. Kolunu yan tarafına indirmeyi başardım ama zorlama yüzünden olsa gerek kasları tekinsiz bir şekilde seğirmeye başladı.</p>

  <p>Dizlerinden kıvrılmış bacakları, şimdi gökyüzüne doğru uzanıyordu. Yaptığı açı, eteğinin beline doğru kaymasına ve altındaki ince mavi çamaşırın görünmesine neden olmuştu.</p>

  <p>Uzanıp eteğini dizlerine doğru çektim. Durmayacaktı, ben de düzelene kadar her iki bacağına bastırdım.</p>

  <p>Bu kez etek bıraktığım gibi durdu. Ben de midemdeki sancıyı ve pantolonumun önündeki kabartıyı görmezden geldim.</p>

  <p>İnce mavi çamaşırlar?</p>

  <p>Yüzüne baktım. Ona neler olduğunu, benim tarlama nasıl geldiğini düşünmeye çalıştım.</p>

  <p>Doğuda, uzaklarda bir şimşek çaktı. Yağmurun ilk dokunuşları tenimi okşuyordu. Başımı kaldırıp bakınca hızla yaklaşan bulutları gördüm. İşe yarar bir şeyler bulacaksam acele etmeliydim.</p>

  <p>Bir kez daha etrafa bakındım ama sıra dışı bir şey göremedim yine. Çanta tekrar gözüme çarptı. Bıraktığım yerde, korunun kenarında duruyordu.</p>

  <p>İçinde, ilk seferde gözden kaçırdığım bir şeyler -bir ipucu veya bağlantı - olabileceğini düşündüm.</p>

  <p>Çantayı açtığımda dibinde küçük, yeşil bir kutu gördüm. İçinde birkaç ped bulunuyordu. Kutuyu kapatıp çantanın içine bıraktım. Stres, cebimdeki şişeye uzanmam için elimi kontrolüm dışında yönlendiriyordu sanki.</p>

  <p>Birkaç dakikalık sakinleşme arasından sonra tekrar işe koyuldum.</p>

  <p>Siyah bir adres defteri bulmuştum. Fakat sayfaları boştu. Yan tarafındaki fermuarlı bölümde iki tane fotoğraf vardı. İlkinde, Jessica ve tanımadığım iki kız güneşli bir günde dışarıda eğlenip gülüyorlardı. Hepsi güneş gözlüğü takmış, ince askılı tişört giymişlerdi.</p>

  <p>Diğer fotoğrafta, Jessica kendinden birkaç yaş daha büyük görünen bir gençle beraberdi. Siyah bir Ford Mustang’e yaslanmışlardı. Kız kollarını çocuğun boynuna dolamış, kafasını göğsüne yaslamıştı. İkisi de objektife bakmıyor veya gülümsemiyordu. Fotoğrafın ciddi görünmesini istediklerini düşündüm.</p>

  <p>Lisede, aşk ciddiydi,</p>

  <p>Fotoğrafları ayağımın dibine koyup çantaya geri döndüm. Bir paket meyveli sakız, dört kalem ve bir kutu nane şekeri buldum. Çantanın dibinde biraz bozuk paranın yanı sıra geçici işler bulan bir ajansın kartviziti vardı. Kartta şöyle yazıyordu:</p>

  <p>‘ACİL PERSONEL: Bugün ara, bugün başla’</p>

  <p>Bir lise öğrencisi nasıl iki işte birden çalışırdı ki? Paraya çok ihtiyacı vardı acaba? Ölümü bununla ilgili olabilir miydi?</p>

  <p>Fotoğraflara bir kez daha baktım. Kızın ölümünden kimsenin haberdar olup olmadığını merak ediyordum.</p>

  <p>Elimdeki fotoğrafın üzerine bir yağmur damlası düştü. Kızın hâline üzülerek başparmağımla damlayı sildim. Gökyüzü önce kırmızıdan mora, şimdiyse siyaha dönmüştü. Islanmak istemiyorsam eve dönmeliydim.</p>

  <p>Yarın, diye karar verdim, kasabaya gidip Jessica Cammon hakkında ne bulabileceğime bakacaktım. Birileri kızın başına ne geldiğini biliyor olmalıydı.</p>

  <p>Resimlere son bir kez daha baktım. Jessica’nın yüzünü inceleyip kollarını benim boynuma doladığını, bana sarılıp yardım ettiğim için bana teşekkür ettiğini hayal ettim ve gülümsedim.</p>

  <p>Çantayı eski yerine koyup eve doğru yürümeye başladım. Az sonra arkama baktığımda Jessica’yı yağmurda dışarıda bıraktığım için saçma bir şekilde kendimi kötü hissettim. Kız ölüydü sonuçta. Yağmur onun için dert değildi artık. Bu düşünceyle avunup kendimi yürümeye zorladım.</p>

  <p>Rüzgâr şiddetleniyor, etrafımdaki mısırlar dalgalanıyordu. Daha hızlı yürüdüm, derken koşmaya başladım. Eve vardığımda nefes nefeseydim.</p>

  <p>Yan tarafıma keskin bir ağrı saplanmıştı. Cebimdeki şişeyi kafama dikip geçmesini bekledim.</p>

  <p>Ağrım geçti ama rüzgâr dinmedi.</p>

  <p>Verandada dikilip korudaki kavakların gölgelerine baktım. Gökyüzü neredeyse tamamen kararmıştı, yağmur bardaktan boşanırcasına yağıyordu. Kendime kızın iyi olacağını hatırlatmak zorunda kaldım. Fakat bir türlü içime sinmiyordu.</p>

  <p>O da benim gibi yapayalnızdı. Bir an için, yağmurun arasından uzaklarda birinin ağladığını duydum.</p>

  <p>Sonrası sessizlik.</p>

  <p>Bir süre daha dinledikten sonra içeri girip kapıyı arkamdan kilitledim.</p>

  <h2 id="u2c32fdd8-9221-4492-b30c-da734961e318">PAZARTESİ</h2>

  <h3 id="u24ce5320-480a-440d-bb68-5074b8cba835">7</h3>

  <p>Riverbank Cafe, ana caddenin ücra bir köşesinde, kapının her iki yanındaki üç küçük kare cam dışında penceresi olmayan, tek katlı tuğla bir binaydı. Eskiden bardı fakat sahibi emekli olunca işi yeğenine bırakmış, o da burayı restorana çevirmişti.</p>

  <p>Görünüşe göre, o yeğen şehirde uyuşturucuya bulaşıp bazı problemler yaşadıktan sonra İsa’yı bulmuş, minik bir kasabadaki küçük bir işin, evliliğini ve ruhunu kurtarmak için iyi olabileceğine karar vermişti.</p>

  <p>İş, bar olmadıkça tabii ki…</p>

  <p>Liz, işletme isminin Vaftizci Yahya ile ilgili olduğunu söylemişti bir zamanlar ama kutsal kitap hikâyeleri dinleyecek biri olmamıştım hiç, hikâyeyi duyduysam bile hatırlamıyordum. Liz, ‘Yahya, İsa’yı vaftiz eden ve sonra Romalılar tarafından kafası kesilen adamdı,” demişti sanırım.</p>

  <p>Ben de ona güzel omletler yaptıklarını söylemiştim.</p>

  <p>Bu, konuşmanın sonu olmuştu.</p>

  <p>Riverbank Cafe’nin önündeki toprak park alanına, arkasında hayvan taşıma karavanı olan siyah kamyonun yanına park ettim. Karavanda, domuzlar sıcak yüzünden kıpırdanıp homurdanıyorlardı. Kamyonun ön ızgarasında, ölü böcekler konfederasyon bayrağının üzerini kaplamıştı.</p>

  <p>Arabadan inip park alanını geçtim ve ön kapıdan içeri girdim. Kafe serindi, kendimi iyi hissettirmişti. Tezgâhın arkasındaki kadın bana bakıp gülümsedi. Gözlerinden beni tanıdığını gösteren bir ifade geçti ama tebessümü kaybolmadı.</p>

  <p>“Uzun zamandır ortalarda görünmüyordun,” dedi. “Bugün yalnız mısın, yoksa karın da geliyor mu?” “Sadece ben varım,” dedim.</p>

  <p>Onaylayıp duvar boyunca dizilmiş kabinleri gösterdi. “Şey, istediğin yere oturabilirsin.”</p>

  <p>İçeride, kabinlerden birinde oturan yaşlı bir çift ile tezgâhta oturan Harley Davidson tişörtlü bir adam vardı sadece. Her tarafı görebileceğim bir köşeye oturdum. Bir dakika sonra mutfaktan genç bir kız çıktı, tezgâhtan bir menü alıp bana uzattı.</p>

  <p>“Kahve?”</p>

  <p>“Olur…” dedim ve ne sipariş edeceğimi bildiğim hâlde menüyü aldım.</p>

  <p>Uzaklaşmasını izledim. Jessica’dan daha büyük görünmüyordu ama fotoğraftaki kızlardan biri olup olmadığını anlayamamıştım. Güneş gözlükleri takıyor olsa daha kolay olurdu sanırım.</p>

  <p>Menüyü masaya bırakıp arkama yaslandım. Country müzik, aşçı penceresinden yemek salonuna yayılıyordu. Tezgâhın arkasındaki kadın, ketçap şişelerini doldururken benim daha önce hiç duymadığım şarkıya mırıldanarak eşlik ediyordu.</p>

  <p>Kabindeki yaşlı adam masaya eğilip karşısında oturan kadının kulağına bir şeyler fısıldadı. Kadın kıkırdarken ağzını peçete ile örttü. Sesi canlı ve gençti.</p>

  <p>Birkaç dakika sonra garson elinde kahvemle geldi. “Ne istediğinize karar verdiniz mi?”</p>

  <p>Üniformasındaki etikette adının Megan olduğu yazıyordu. Menüyü uzatıp, “Denver omleti lütfen, Megan,” dedim.</p>

  <p>Garson başıyla onayladı. Not defterine siparişimi yazdıktan sonra menüyü alıp gülümsedi. “Hemen geliyor.”</p>

  <p>Dönüp yürümeye başladı ama onu durdurdum. “Burada çalışan diğer kız nerede?”</p>

  <p>“Diğer kız?” Megan alt dudağını ısırdı ve omzunun üzerinden tezgâhı silen kadına baktı. Sanki bizi dinleyip dinlemediğini anlamaya çalışıyor gibiydi.</p>

  <p>“Uzun, koyu saçlı hani,” dedim. “Onu etrafta görmedim.”</p>

  <p>Megan kalemiyle not defterine vuruyordu. “Jessica’dan bahsediyorsunuz siz. Bugün burada değil.” “Burada değil ama olmalıydı,” dedi tezgâhtaki kadın. “Yakında bir bakacak, işsiz kalmış.”</p>

  <p>“Bu çok kötü!” dedim. “İyi bir kıza benziyordu.”</p>

  <p>Megan önce bana, sonra tezgâhtaki kadına baktı. Derken mutfağa girip kayboldu. Bir şeyler söylediğini ve bir erkek sesinin cevap verdiğini duydum. Adamın kafası, aşçı penceresinde bir anlığına görünüp kayboldu.</p>

  <p>“Gençleri çalıştırmanın zor yanı bu,” dedi kadın. “Kendi öncelikleri var ve çoğu sıkı çalışmanın anlamını bilmiyor. Bugünlerde kafaları çok karışık.”</p>

  <p>“Öyle mi?” Kahvemi yudumlayıp ilgilenmiyormuş gibi görünmeye çalıştım. “Jessica’nın kafası da karışık mıydı?”</p>

  <p>Kadın güldü. “Pek sayılmaz. Onun kafasında sadece erkekler vardı.” Parmağını göğsüne vurdu. “Ben dört kız kardeşle büyüdüm, kızların nasıl olabileceğini bilirim ama bu kız başka bir şey… “</p>

  <p>“Çok mu erkek arkadaşı var?”</p>

  <p>“Hayır, çok değil.” Ketçap şişelerinden birisini kapatıp konuşurken bir diğerine uzandı. “Bir tane var ama o yaşta yeterli.” Kafasını salladı. “Zavallı annesi dün burayı aradı ve mesaisine gelip gelmediğini sordu. Ona hayır demek zorunda kaldım. Başka ne söyleyecektim ki? ‘Üzgünüm Bayan Cammon ama kızınız erkek arkadaşıyla kaçtı…’ mı deseydim?”</p>

  <p>“Nasıl yani? Sizce kaçtı mı?”</p>

  <p>Kadın omuz silkti. “Bilmiyorum. Ama öyleyse bile hiç şaşırmazdım.”</p>

  <p>Tezgâhta oturan Harley Davidson tişörtlü adam, omzunun üzerinden önce bana, sonra dönüp kadına baktı. “Bugünlerde bir kızın olsun istemezsin, orası kesin.”</p>

  <p>“Katılmıyorum,” dedi kadın. “Erkekler de kötü olabilir.”</p>

  <p>Adam kafasını salladı. “Bu doğru değil. Oğlun varsa endişelenmen gereken tek bir kamış olur.” Bana dönüp ağzı yumurta dolu olduğu hâlde gülümsedi. “Kızın olduğunda etraftaki tüm kamışlar için endişelenirsin.” Sesli bir şekilde sarsılarak güldü.</p>

  <p>Ben de nezaket olsun diye karşılık verdim.</p>

  <p>“Ben, buraya gelip kabalık etme.” Kadın uzanıp adamın koluna eliyle vurdu. “Böyle konuşmamalısın, biliyorsun.”</p>

  <p>“Sadece gerçeği söylüyorum.”</p>

  <p>Kadın gülüp kafasını salladı. “Şey, o zaman gerçekleri kendine sakla.”</p>

  <p class="MsoNormal1">Sonrasında, konu havaya ve bu kadar kuraklıktan sonra yağan yağmura ne kadar minnettar olduklarına döndü. Adam, domuzlarını Clarksville’deki kesim merkezine götürdüğünü söyledikten sonra muhabbeti bırakıp Jessica’yı düşünmeye başladım.</p>

  <p>Burası Jessica’nın bulunduğu yerlerden birisiydi. Etrafta yürümüş, önümdeki masaları temizleyerek burada zaman geçirmişti. Hayaletlere inanan tiplerden değildim fakat bir parçasının hâlâ bu mekânda olduğunu hissediyordum.</p>

  <p>Denersem, onu mutfağa açılan kapıdan iki elinde birer tabakla çıkarken görebileceğimi düşündüm. O tarafa bakarak bekledim.</p>

  <p>Bir an sonra kapılar açıldı ve işte orada, karşımdaydı.</p>

  <p>Siyah saçları atkuyruğu şeklinde bağlanmış, teni yumuşak ve pembeydi. Bana doğru geliyordu.</p>

  <p>Gözlerimi kapattım. Göğsümün sıkıştığını, bir an için nefesimin kesildiğini hissettim. Tabağın masaya konduğunu duyana kadar gözlerimi kapalı tutacaktım. Zamanı gelince açtım.</p>

  <p>Megan, önlüğünün cebinden ketçap ve acı sos şişesi çıkarıp masaya koyuyordu.</p>

  <p>“Başka bir şey ister misiniz?”</p>

  <p>Tabağıma ve sarı omletin içine sıkışmış, hâlâ dumanı tüten pembe jambon parçasına baktım.</p>

  <p>Midem kasıldı.</p>

  <p>“İyi misiniz?”</p>

  <p>Başımla onayladım. İstediğim son şey kasabaya inip dikkatleri üzerime çekmekti. Yumruklarımı sıkıp gülümsedim.</p>

  <p>“İyiyim, teşekkürler…”</p>

  <p>Megan duraksadı. “Bir şeye ihtiyacınız olursa seslenin yeter.”</p>

  <p>Kabindeki yaşlı çifte doğru ilerlemeye başladı. Varamadan tezgâhın arkasındaki kadın onu durdurdu. “Sen ne düşünüyorsun? Sence Jess erkek arkadaşıyla mı kaçtı?”</p>

  <p>İçimden ona teşekkür ettim.</p>

  <p>Kız bir an için bir şey söylemedi. Ardından dönüp mutfağa ve aşçı penceresinden bizi izleyen adama kısa bir bakış attı.</p>

  <p>“Be…ben bilmiyorum.”</p>

  <p>“Bilsen sen bilirsin,” dedi kadın. “İkinizin bu tip şeyleri konuştuğunuzu biliyorum.”</p>

  <p>“Kaçmış olabileceğini zannetmiyorum, yani bana bundan bahsetmedi.”</p>

  <p>Kadın kızı işaret ederek, “Bak, nasıl da sır saklıyorlar! Bunların hepsi böyle.”</p>

  <p>Mutfaktaki adam boğazını temizleyip konuştu. “Megan, yardımın gerek!”</p>

  <p>Megan sorgulanmaktan kurtulduğu için sevinerek mutfağa gitti.</p>

  <p>Bu kez konuştuklarını duymadığımı aklımın bir köşesine not ettim.</p>

  <p>“Kesin olan bir şey var,” dedi kadın. “Ortaya çıktığında cevaplaması gereken pek çok soru olacak.”</p>

  <p>Kafamı eğip omlete baktım. Kokusu pis bir şekilde boğazıma yerleşmişti. Onunla buluşmak için acı bir şeyler midemden yukarıya doğru harekete geçti. Yemek zorundaydım. Bir şeyler sipariş edip yemeğe dokunmadan gidemezdim, özellikle de bir sürü soru sorduktan sonra. İnsanlar böyle şeylere dikkat ederdi.</p>

  <p>Yumurtadan bir lokma aldım. Önce çıkaracağımı sandım ama midemde kalması için kendimi zorluyordum. Birkaç dakika sonra yeniden denedim. Bu kez daha kolay oldu.</p>

  <p>Yaşlı çift, hesabı ödeyip kol kola dışarı, park yerine çıktı.</p>

  <p>“Ne şeker!..” dedi kadın arkalarından. “Uzun zamandır evliler ve hâlâ el ele geziyorlar.”</p>

  <p>Onu duymazdan gelip omleti yemeye devam ettim. Çoğunu bitirdikten sonra peçetemi tabağa koyup arkama yaslandım. Kadın Megan’ı çağırdığında kız mutfaktan çıkıp hesabımı getirdi.</p>

  <p>“Seni zor durumda bırakmak istememiştim,” dedim.</p>

  <p>Megan gülümsedi fakat bugüne kadar gördüğüm en yapmacık gülümsemeydi.</p>

  <p>“Merak etmeyin. Bırakmadınız,” dedi. “Başka bir şey getireyim mi?”</p>

  <p>“Tüm gün çalışıyor musun?”</p>

  <p>Kafasını salladı. “Sadece öğle yemeği boyunca.” Tabağımı alıp bekledi. “Biraz daha kahve veya başka bir şey?”</p>

  <p>Kafamı sallayıp cüzdanıma uzandım.</p>

  <p>“Geldiğiniz için teşekkürler.” Yine aynı yapmacık gülümseme yüzünde, uzaklaştı.</p>

  <p>Masaya birkaç dolar bırakıp hesabı ön tezgâha götürdüm. Kadın yemeğin fişini kesti. Ona yediğim en iyi omleti yaptıklarını söyledim.</p>

  <p>“Teşekkürler… Bir dahaki sefere karını da getir. Sizi uzun zamandır buralarda beraber görmedim.” Onayladım. “Kesinlikle getireceğim,” dedim.</p>

  <p>Bunda tamamen ciddiydim.</p>

  <h3 id="uad006175-fa29-4a3f-a0e3-c37546253ae1">8</h3>

  <p>Louie’nin içki dükkânı saat on birde açılıyordu. Kamyonetimi sokağın karşısına park edip trafiği izlemeye başladım. Tam olarak on birde, ‘AÇIK’ yazısı pencerede yanıp sönmeye başladı. Sokağı geçip içeri girdim.</p>

  <p>Sekiz şişe Johnny Walker ve bir kasa Budweiser’la çıktım dükkândan. Aldıklarımı yolcu koltuğunun önüne, yere koyduktan sonra torbadan bir şişe Johnny Walker çıkardım.</p>

  <p>Saat on biri on geçiyordu. Megan’ın birkaç saat daha işte olacağını düşündüm. Nereye gittiğini, kimi gördüğünü ve ne yaptığını öğrenmek istiyorsam beklemeliydim. Kafedeki şüpheli davranışları onun bir şeyler bildiğine işaret ediyordu.</p>

  <p>Mesaisi bitene kadar birkaç saatliğine eve gitmeyi düşündüm. Ama gidersem kasabaya geri dönemezdim muhtemelen.</p>

  <p>Bir süre seçeneklerimi düşündükten sonra şişeyi kapatıp kamyoneti çalıştırdım.</p>

  <p>Nereye gideceğimi biliyordum.</p>

  <p>Jefferson Lisesi bulunduğum yere oldukça yakındı.</p>

  <p>Bugüne kadar önünden yüzlerce kez geçmiştim. Ama son yılımın yarısında okulu bıraktıktan sonra buraya adımımı atmamıştım. Ana binanın etrafından dolanıp beyzbol sahasının yanına, üst sınıfların otoparkına park ettim. Kamyonetten inip sahaya baktım.</p>

  <p>Skor tablosu yenilenmişti fakat logo eskisi gibiydi. Mavi-beyaz bir ayı pençesi, Jefferson Ayıları. Her iki tarafta ve kale levhasının arkasında oturmak için sıralar vardı. Saha yeşil, toprak kırmızıydı. Her yer parlak sarı güneş altında parlıyordu.</p>

  <p>Şişemi alıp park yerinden kapıya yürüdüm. Kilitliydi. Ben de sol tarafa doğru sıraları takip ettim. Çit orada daha alçaktı, zorlanmadan üzerinden atladım.</p>

  <p>Bir an için çitin yanında durdum. Etraftaki her şeyi hafızama kazımak istiyordum. Derken sahanın ortasına gidip tek dizimi yere koydum ve elimi çimlerin üzerinde gezdirdim.</p>

  <p>Aradan hiç zaman geçmemiş, burayı hiç terk etmemişim gibiydi. Etrafa bakındım. Liz ve Clara’yla geçirdiğim yıllar haricinde en mutlu zamanlarımı burada geçirmiştim. Şimdiyse hepsi ellerimden kayıp gitmişti. Buraya geri dönmek bir mezarlığı ziyaret etmekten farksızdı.</p>

  <p>Tekrar ayağa kalkınca bir zamanlar oynadığım pozisyona, birinci noktaya gidip eski yerimde durdum. Torba dışarıda değildi ama faul çizgileri kireçle işaretlenmişti. Ayağımın altındaki toprak tanıdık geliyor, kendimi iyi hissettiriyordu.</p>

  <p>Sıralara bakıp doluyken nasıl olduklarını hatırlamaya çalıştım. Bizimki gibi küçük topluluklarda, evimizde oynanan maçlar büyük bir olay sayılırdı. Bazen tüm kasaba bizi izlemeye gelmiş gibi görünürdü.</p>

  <p>Etrafa sessizlik hâkim olmasına rağmen o eski kargaşayı kafamın içinde duyabiliyordum.</p>

  <p>Cebimden şişeyi çıkarıp bir yudum aldım. Sırt üstü uzanıp çimlere gömüldüm.</p>

  <p>Gökyüzü kusursuz bir maviydi. Güneş, etrafı olabilecek en güzel şekilde ısıtıyordu.</p>

  <p>Sıralarda oturup bana tezahürat yapan kalabalığın sesini duyabiliyordum. Gözlerimi kapatıp Jessica’nın sıralarda arkadaşlarıyla birlikte oturduğunu, onu neyin beklediğinden tamamen habersiz bir hâlde şakalaşıp güldüğünü hayal ettim.</p>

  <p>Olması gerektiği gibiydi.</p>

  <p>Görüntü o kadar gerçekçi ve huzurluydu ki beni sarıp kıyıdan uzağa, uzaklara sürükleyen ılık bir dalga gibiydi.</p>

  <p>“Yirmi iki numara, Dexter McCray!”</p>

  <p>Kenarda etrafıma bakmıyorum. Fakat yalnızım. Sahada insanlar var. Arkalarındaki gökyüzü kırmızı ve gri. Anonsu bir kez daha duyuyorum, bu kez kalkıp sahaya çıkıyorum.</p>

  <p>Sıralar dolu insanlar ayakta. Alkışlayıp bağırdıklarını görebiliyorum. Ama ses, uzaktan gelen gök gürültüsü ve rüzgâr seslerine karışıyor.</p>

  <p>Yedek kulübesinin önünde dizilmiş sopalar var. Birini alıp vuruş sırasına doğru ilerliyorum. Biri kolumu yakalıyor. Dönüyorum. Clara bana bakıp kafasını sallıyor. Başında bir bisiklet kaskı, üzerindeyse ortasında sarı bir ayçiçeği olan uzun kollu, pembe bir elbise var.</p>

  <p>“Onu kullanamazsın,” diyor sopayı işaret ederek. “Bu adil değil. “</p>

  <p>Sopaya bakıyorum. Elimde iyi duruyor.</p>

  <p>“Ne kullanmalıyım?”</p>

  <p>Clara yedek kulübesine girip kayboluyor. Geri geldiğinde elinde uzun siyah bir golf sopası var. Bana doğru uzatıyor.</p>

  <p>“Bunu…” diyor.</p>

  <p>Golf sopasını alıp beyzbol sopasını yere bırakıyorum. Elimdeki soğuk ve ağır. Dönüp yürümeye başlıyorum. Derken durup arkama bakıyorum.</p>

  <p>“Bir kaska ihtiyacım var. “</p>

  <p>Kafasındaki kaskı çözüp bana uzatıyor. Kafama geçirip vurucu noktasına ilerliyorum.</p>

  <p>Hakem levhanın arkasında duruyor. Bana bakıyor fakat yüzünü göremiyorum, maskenin arkasında sadece gri bir boşluk var.</p>

  <p>Arkama, Clara’ya bakıyorum ama gitmiş. Az önce durduğu yerin hemen yukarısındaki sırada Jessica oturuyor. Üzerinde, kafede giydiği sarı çizgili siyah üniforma, gözünde güneş gözlükleri var.</p>

  <p>Beni görünce neşeyle el sallıyor. Ben de karşılık verip gülümsüyorum.</p>

  <p>“Hazır mısın, yoksa değil misin McCray?”</p>

  <p>Önce sahadaki oyunculara - daha fazla boş bakan surata - daha sonra elimdeki golf sopasına bakıyorum.</p>

  <p>“Hazırım!”</p>

  <p>“Öyleyse oyna!”</p>

  <p>Yakalayıcı duruşunu ayarlıyor. Hakem arkasında eğiliyor. Golf sopasını omzumun üzerine kaldırıp atışı bekliyorum.</p>

  <p>Top hızlı geliyor, hem de çok hızlı. Kafamın yan tarafına çarpıp beni yere düşürüyor. Bembeyaz bir acı her yanımı kaplamasına karşın yardıma gelen kimse yok.</p>

  <p>Kan ve kül rengi gökyüzüne bakıyorum.</p>

  <p>Birisi uzakta çığlık atıyor. Gözlerimi kapatıyorum. Tekrar açtığımda Jessica üzerime eğilmiş durumda. Güneş gözlükleri gitmiş, gözleri kızarık ve şiş.</p>

  <p>“Ben sana yardım edeceğim…” diyor. “Endişelenme</p>

  <p>Etrafıma bakınca yerde Clara’nın kaskını görüyorum, çatlamış. Beyaz yüzeyinde kan var.</p>

  <p>“Bu benim mi?”</p>

  <p>Jessica parmağını dudaklarıma bastırıyor. “Şimdi sessiz ol…” diyor. “Artık bunların hiçbir önemi yok.” Bu konuda yanılıyor. Ona yanıldığını söylemek istiyorum ama kelimeler ağzımdan çıkmıyor.</p>

  <p>Jessica daha da yaklaşıp sıcak nefesiyle kulağıma fısıldıyor.</p>

  <p>“Artık buradayım. “</p>

  <p>Kelimeleri yumuşak ve tatlı; gümüş gibi pürüzsüz. Yüzüne baktığımda gözlerinde yansımamı görüyorum. Kendimi ne kadar zorlarsam zorlayayım, gözlerimi gözlerinden kaçıramıyorum.</p>

  <p>“Hey!”</p>

  <p>Göğüs kafesim sert bir şeyle dürtülüyordu. Gözlerimi açtım. Bir an için nerede olduğumu anlayamamıştım. Derken her şey bir anda aklıma üşüştü.</p>

  <p>“Buraya giremezsin,” dedi huysuz ses. “Ne halt ettiğini sanıyorsun?”</p>

  <p>Adam yaşlı ve kamburdu. Bir elinde anahtarlık, diğerinde süpürge vardı. Konuşurken süpürgenin ucuyla beni dürtüyordu hâlâ.</p>

  <p>“Tanrı‘ya şükür, etrafta çocuklar yok ama burası gene de bir okul. Buraya gelip içki içemezsin. Böyle davranmaman gerektiğini bilmiyor musun?”</p>

  <p>Serbest elini havada sallayıp beni kovdu. “Bana polisi aratma şimdi. Haydi, defol!”</p>

  <p>“Üzgünüm,” dedim ayağa kalkarken. “Eskiden bu okulda öğrenciydim, sadece…”</p>

  <p>“Bunların hiçbiri umurumda değil.” Konuşurken bana baktı ve bir anda gözleri genişledi. Daha önce pek çok kez rastladığım bir bakıştı.</p>

  <p>Beni tanımış, benden korkmuştu.</p>

  <p>“Buradan gitmelisin. Şimdi!” dedi yaşlı adam. “Yoksa polisi arayacağım, anladın mı?”</p>

  <p>İyi anlamıştım.</p>

  <p>Şişemi aldım ve sahayı geçip çite doğru yürüdüm. Kafamda Jessica’nın sesini duyabiliyordum hâlen, ben de ona tutunmaya çalıştım. Sesinde samimiyet vardı. Kayıp gitmesini istemedim.</p>

  <p>Sahanın kenarına vardığımda dönüp arkama baktım. Yaşlı adam birinci noktada durmuş bana bakıyordu. Ben de alay edermiş gibi el salladım.</p>

  <p>Çitin üzerinden atlarken ayağım kayınca sert bir şekilde sırt üstü düştüm. Bu, ciğerlerimdeki havanın boşalmasına neden oldu. Pantolonumun arka cebine koyduğum şişe de serin bir ıslaklık yayarak parçalanmıştı.</p>

  <p>Yan tarafıma dönüp kıvrılarak nefesimin geri gelmesini bekledim. Nihayet geri geldiğinde ayağa ancak çite tutunarak kalkabildim. Viskiden bir nehir bacağımdan aşağı doğru akıyordu.</p>

  <p>Yaşlı adamın gözleri hâlâ benim üzerimdeydi.</p>

  <p>Elimi kaldırıp bağırdım. “Bir şeyim yok, iyiyim.”</p>

  <p>Dönüp yavaş yavaş yürüyerek sahanın kenarına doğru ilerledi.</p>

  <p>Park yerine doğru çit boyunca yürüyüp kamyonetime gittim. Pantolonumu çıkartmak zorundaydım. Belinden dizlerine kadar viskiye batmıştı. Çıkartıp arka cepteki büyük cam parçalarını temizledim ve bir rulo hâline getirip kamyonetin arkasına attım.</p>

  <p>Kapının açıldığını duyduğumda yarı çıplak hâlde olmanın rahatsızlığıyla dönüp baktım. Yaşlı adamdı. Kamyonetin yanında donuyla dikilen bendenize bakıp kafasını salladı.</p>

  <p>Ağzımda bir şeyler geveleyerek açıklamaya çalıştım ancak beni dinlemedi.</p>

  <p>Kapıyı kilitleyip park yerinden ana binaya gitmesini izledim. Oraya ulaştığında anahtar destesinden bir anahtarla uzun cam kapıyı açtı ve dönüp eliyle kovma hareketi yaptı yine.</p>

  <p>“Devam et. Çık dışarı.”</p>

  <p>Sesi uzaktan çok cılız bir şekilde geliyordu.</p>

  <p>İşin kötüsü iç çamaşırım da ıslanmıştı. O hâlde kamyonete binmek istemiyordum. İki seçeneğim vardı. Ben de çıkarmaya karar verdim. Kamyonete binmeden önce onu da buruşturup arka tarafa attım.</p>

  <p>Göstergedeki saat biri geçiyordu. Eve gidersem Megan’ı takip etmek için zamanında dönemezdim muhtemelen. Ama belden aşağım çıplaktı, bu yüzden eve doğru sürmeye devam ettim.</p>

  <p>Öğle yemeği mesaisinin ne kadar sürdüğünden veya Megan’ın çoktan çıkıp çıkmadığından emin değildim. En azından arabayla önünden geçmeyi düşündüm. Eğer oradaysa bu kaçıramayacağım bir fırsat olurdu.</p>

  <p>Kamyonetin ön tarafına ağır bir viski kokusu çökmüştü. Olur da polis beni kenara çekerse bunlardan hangi birini açıklardım, bilmiyordum. Aşağı bakıp düşünceli bir şekilde kafamı salladım.</p>

  <p>Jessica’nın kahkahalarını duyabiliyordum.</p>

  <p>“Komik değil,” dedim ama durmadı. Ses, benim de gülmeme neden oldu ve az sonra ben de onun kahkahalarına eşlik etmeye başladım.</p>

  <h3 id="u72c39408-6b91-4f31-8dc4-c5ab1ef46533">9</h3>

  <p>Riverbank Cafe’ye vardığımda, Megan ön tarafta merdivenlerde oturuyordu. Kucağında açık bir kitap vardı. Ben kamyonetle geçerken kafasını kaldırıp bakmadı. Bir sokak ileriden geri döndüm ve karşısına park edip izlemeye başladım.</p>

  <p>Jessica’nın sesi kafamın içinde uğulduyordu. Belirgin bir şey değildi, sadece bitmeyen mırıldanmaların alçak gürültüsü vardı. Onları uzaklaştırmak için elimden geleni yapıyordum ama düşüncelerim arka arkaya çok hızlı ilerliyormuş gibiydi. Yavaşlatamıyordum.</p>

  <p>Eğilip yolcu koltuğunun önündeki torbadan yeni bir şişe aldım. Elim titrese de şişeyi açıp dudaklarıma götürmeyi başardım. Kendi kendime konuşarak her hareketime yoğunlaştım. Kaldır. İç. Yut. Nefes al. Kaldır. İç. Yut. Nefes al.</p>

  <p>Odaklanırsam, zihnimi sesleri durduracak kadar yavaşlatabileceğimi biliyordum. Bu, ilaç içmeden önce işler kötüye gittiğinde kullandığım eski bir numaraydı.</p>

  <p>Bazen işe yarıyordu.</p>

  <p>Gençken, çoğu zaman kafamda duyduğum ses babamın sesiydi. Aklımdaki her şeyi parçalayıp yok ederek kafamda çığlık atardı. Jessica’nın sesiyse bir o kadar farklıydı, yatıştırıcıydı, içinde boğulmak istiyordum ve bu da en az diğeri kadar kötüydü.</p>

  <p>O kadar uzun zamandır ilaç kullanıyordum ki tüm bunları kendimden uzaklaştırmanın nasıl bir şey olduğunu unutmuştum.</p>

  <p>Ben odaklanmaya devam ettikçe Jessica’nın sesi yavaşça sönüyordu. Kendimi daha sakin hissetmeye başladım. Geriye yaslandım, gözlerimi kapatıp sessizliği içime çektim. Yeniden normal hissetmeye başladığımda içkimden bir yudum daha aldım.</p>

  <p>Jessica’nın sesinin aklıma ne kadar kolay girdiğini, beni ne kadar rahat, ne kadar güvende hissettirdiğini düşünmemeye çalıştım. Bunun yerine dikkatimi tekrar Megan’a çevirdim.</p>

  <p>Merdivenlerde oturmuş hâlen kitap okuyordu. Kafasını hiç kaldırmadı. Beş dakika geçti, sonra on.</p>

  <p>Kimi beklediğini merak ettim. Derken siyah bir Ford Mustang’in kafenin önüne yaklaştığını gördüm.</p>

  <p>Megan kitabını kapattı. Arabaya ulaşıp yolcu tarafındaki pencereye eğildi. Bir an sonra kapıyı açıp hızla arabaya bindi.</p>

  <p>Biraz uzaklaşmalarını bekledikten sonra takip etmeye başladım.</p>

  <p>Araba, çantada bulduğum fotoğraftakinin aynısıydı ama bir parçam buna bir türlü inanamıyordu. Gençlerin işlediği planlı cinayetleri gazetelerde görmüştüm. Fakat buralarda rastlayacağımı hiç ummazdım.</p>

  <p>Greg, birileri öldürüldüğünde katilin çoğu zaman kurbanın tanıdığı biri çıktığını söylemişti.</p>

  <p>Fakat aklımı kurcalayan asıl soru şuydu. Onu neden öldürdüler?</p>

  <p>Ana caddede Mustang’i izledim. Araba sola dönüp nehir kıyısındaki yaban hayatı sığınağına doğru ilerlemeden önce dağ yolunda yavaşladı. Orada ev falan yoktu, sadece kamu arazisi vardı. Issız bir bölgeydi ve onları takip edersem beni muhakkak fark ederlerdi.</p>

  <p>Gerçi onları takip etmeme artık gerek yoktu, yeterince görmüştüm.</p>

  <p>Ben lisedeyken, çiftlerin vahşi yaşam sığınağına gitmesinin tek bir nedeni vardı. Bunun değiştiğinden şüpheliydim.</p>

  <p>Dağ yolunda ilerledim ve eve doğru yönelip peşlerini bıraktım.</p>

  <p>Yolda Jessica’yı düşündüm. Onun için üzülmüştüm. Güvendiği insanlar ona ihanet etmişti.</p>

  <p>Zihnimin sürüklenmesine izin verdim. Jessica’nın yan koltukta oturduğunu, yolcu penceresinden dışarıya baktığını hayal ettim.</p>

  <p>Burada olsaydı ona ne söyleyeceğimi düşündüm ama aklıma hiçbir şey gelmedi. Ona yardım etmek istiyordum fakat bu tür işlerde hiç iyi değildim.</p>

  <p>Şansıma, hiçbir şey söylemek zorunda kalmadım.</p>

  <p>İlk olarak Jessica konuştu.</p>

  <p>“Şaşırmadım,” dedi sakin ve anlaşılır bir sesle. “Ama sorun değil. Birbirlerini hak ediyorlar.” Sesindeki güç ve kararlılık beni şoke etti. Onu yanımda oturup dışarı bakarken, yüzü camda yansırken hayal ettim.</p>

  <p>Gülümsüyordu ve çok güzeldi.</p>

  <h3 id="ucef41697-5182-4f8d-ac5d-beeddfb8937c">10</h3>

  <p>Zarf mutfak masasının üzerindeydi. Ön tarafına, hemen tanıdığım bir el yazısıyla adım yazılmıştı. Parmağımı kapağın altına kaydırdığımda zarf yırtıldı ve bir şey düşüp masanın üzerine kondu. Bir an kıpırdamadım. Sonra uzanıp bilekliği aldım.</p>

  <p>Kırmızı ve mavi iplerden yapılmış, renkler ahenkli bir şekilde birbirine karışmıştı. Parmaklarımın arasına dolayıp kokusunu içime çektim.</p>

  <p>Sonunda notu açıp okudum:</p>

  <p>Dexter,</p>

  <p>Seni seviyorum, umarım anlarsın.</p>

  <p>Elizabeth</p>

  <p>İki kez okuduktan sonra masaya bırakıp koridordan yatak odamıza gittim. Dolabı boşalmıştı. Tüm bıraktığı, tel askılar ve ayakkabılarını koyduğu kutulardı.</p>

  <p>Kendimi bir hırsız tarafından soyulmuş gibi hissettim.</p>

  <p>Altıma giymek için çekmeceden bir pantolon buldum. Sabah aldığım kasadan birkaç tane bira çıkardım. Gerisini buzdolabına koyup verandaya çıktım.</p>

  <p>Öğleden sonrası sakin ve sıcaktı. Hasır koltukta arkama yaslanarak biralardan birini açtım.</p>

  <p>İlk birayı bitirip ikincisini yarıladığım sırada gözyaşları içindeydim. Bir yıl önceki cenazeden beri ilk kez ağlıyordum.</p>

  <p>Liz’le beraber on beş, Clara’yla on iki yıl. Hepsi aynı tarlaya, turkuaz gökyüzünün altında uzanan aynı boş yola bakan aynı evde…</p>

  <p>Gözyaşlarımı tutamıyordum.</p>

  <p>Biramı bitirince boş şişeyi ayağımın yanına yere koydum ve arkama yaslanıp gözlerimi kapattım.</p>

  <p>Liz beni hâlâ seviyordu, notta da böyle demişti. İşler düzeltilebilirdi. Onu sonsuza kadar kendimden uzaklaştırmamıştım. Durum iyiye giderse ve haplarımı almaya başlarsam geri dönerdi.</p>

  <p>Ama başka bir yolu olmasını umdum.</p>

  <p>Tek şansım Jessica’nın katilini bulmaktı. Bunu yapabilirsem Liz iyi bir insan olduğumu anlar ve geri dönerdi. İlaçları alıp almamamın bir önemi kalmazdı.</p>

  <p>Bu düşünce beni mutlu etmişti. Ayağa kalkıp merdivenlerden indim, çimenliği geçip kamyonetime gittim. Jessica’nın katilini bulursam Liz’in ve kasabadakilerin nasıl tepki vereceklerini düşünmeye devam ettim.</p>

  <p>Kahraman olurdum…</p>

  <p>Kamyonetin arkasına attığım, viskiye bulanmış kıyafetlerimi aldım ve kalan kırık şişe parçalarını giriş yoluna savurdum. İçeri girip elbiseleri çamaşır makinesine attım. Deterjan ekleyip suyu açtım.</p>

  <p>Yatak odasına geri döndüğümde önceki geceki giysilerim, köşede bir yığın hâlinde duruyordu. Su içindeydiler.</p>

  <p>Giysileri önümde tutup çamur izlerini inceledim, gördüklerime bir anlam vermeye çalıştım. Yağmur hızlanmadan çok önce girmiştim içeri. Yatağa yatmadan üstümdekileri çıkardığımı bile hatırlıyordum. O sırada ıslak ve çamurlu değillerdi.</p>

  <p>Giysileri çamaşır odasına götürüp kurutucunun üzerine yayarak meraklı gözlerle incelemeye başladım.</p>

  <p>Pantolonun cebinde bir kabarıklık vardı. Elimi içine soktuğumda soğuk, yuvarlak bir nesneye rastladım. Çıkarıp avucuma koydum. Boğazım düğümlenmişti.</p>

  <p>Bir yüzük…</p>

  <p>İç tarafı bantla kaplanmıştı. Bir tarafında futbol topu ile gol direkleri, diğer tarafında JL’ harflerini gördüm.</p>

  <p>Bu, Jessica’nın yüzüğüydü.</p>

  <h3 id="u002f3ba4-b8bf-414c-a117-bcc003532c88">11</h3>

  <p>Tarlaya girip kavak korusuna doğru yürüdüm. Rüzgâr esmiyordu, ağaçlar sessiz ve hareketsizdi. Jessica’nın üniformasının siyah kumaşını ağaçların ötesindeki mısırların önünde gördüm. Yüzüğü sıkarak avucuma iyice gömdüm.</p>

  <p>Korunun kıyısında durdum. Avucumdaki yüzüğe bakıp kazınmış gol direkleri üzerinde parmağımı gezdirdim.</p>

  <p>Hâlâ inanamıyordum.</p>

  <p>Yüzüğü parmağından aldığıma dair hiçbir şey hatırlamıyordum, cebime nasıl geldiğine dair hiçbir fikrim yoktu. Ama işte buradaydı!.. Aklıma gelen tek açıklamayı henüz kabul etmeye hazır değildim.</p>

  <p>Mısırların kıyısındaki cesede bakıyordum. Önceki gece sağanak yağmur vardı, Jessica’nın etrafındaki zemin yumuşak ve nemliydi. Geçen akşam burada tekrar gelmişsem bile izlerim yağmurla silinip gitmiş olmalıydı.</p>

  <p>Jessica’nın üniforması ıslaktı ve mısırlardan kopan yapraklarla kaplıydı. Yanına eğilip üzerindeki yaprakları süpürdüm. Sağ eline baktım. Avucu yukarı bakıyordu ama orta parmağındaki metal halkayı görebiliyordum.</p>

  <p>Yüzük hâlâ oradaydı.</p>

  <p>Cebimde bulduğumu yeniden inceledim. Sağ eline uzanıp çevirdim.</p>

  <p>Jessica’nın parmağındaki yüzük ‘JL’ sınıf yüzüğüydü, şu an elimde tuttuğumun aynısıydı. Yalnızca bunun yanlarına beyzbol topu ve Amerikan bayrağı kazınmıştı.</p>

  <p>Benim yüzüğüm.</p>

  <p>Havanın ciğerlerimi terk ettiğini hissettim, Jessica’nın parmağındaki yüzüğe asılıp onu çıkarmaya çalıştım. Sıkışmıştı. Zorladığımda derisinin kemiğin üzerinde kaydığını hissettim.</p>

  <p>Çıkarınca daha yakından bakmak için yüzüğü kaldırdım. Her çiziği, her kusuru tanıyordum, bu kesinlikle benim yüzüğümdü.</p>

  <p>Jessica’nın cesedinin yanına çöküp kendimi sakinleştirmeye çalıştım. İşe yaramıyordu.</p>

  <p>Önceki gece dışarıdaydım. Yüzükleri değiştirmiştim. Fakat buna dair hiçbir şey hatırlamıyordum.</p>

  <p>Dizlerimin üstünde durup kendi yüzüğümü cebime koydum. Jessica’nın elini tutup yüzüğünü orta parmağına geçirmeyi denedim. Girmiyordu. Parmağı şiştiğinden yüzük ikinci boğumu geçmiyordu.</p>

  <p>Kalbim atması gereken yerden daha yukarıda, boğazımda atmaya başlamıştı. Yüzüğün iç kısmındaki bandı soymayı denedim. Ellerim panik yüzünden titrediği için birkaç kez denemem gerekti ama sonunda bant çıktı. Bu sefer yüzük kolayca parmağına girmişti.</p>

  <p>Jessica’nın elini tekrar yan tarafına yerleştirdim. Yerdeki bant parçalarını toplayıp koruya doğru ilerledim.</p>

  <p>Kendime, kimsenin bandı bilmediğini ve her şeyin düzeleceğini söyledim.</p>

  <p>Tabii, değiştirdiğim sadece yüzüklerse…</p>

  <p>Önceki gece başka neler yapmış olabileceğimi düşündüm. Hafızamdaki son şey yatağa girmem ve uyumamdı. Başka hiçbir şey yoktu.</p>

  <p>Daha önce tamamen kendimden geçmemiştim hiç. Bu durum beni korkutmuştu. Eskiden, yaptıklarımı parça parça da olsa hatırlayabiliyordum ama bu kez simsiyah boşluktan başka bir şey yoktu.</p>

  <p>Zamanda bir atlama yaşamıştım.</p>

  <p>Koruyu geçip hendeğe geldim. Traktörüm hâlâ bıraktığım yerdeydi. Yanına gidip yaslandım ve düşünmeye çalıştım.</p>

  <p>İlaçlara yeniden başlama fikri artık o kadar korkunç görünmüyordu.</p>

  <p>Tartışmasız bir şekilde çok zor bir durumdaydım.</p>

  <p>Jessica’nın ölümünden sorumlu insanları bulmak, Liz’e bana yeniden güvenebileceğini göstermek istedim ama haplarım olmadan hiçbirini yapamıyordum işte.</p>

  <p>Artık kendimi kandırmaktan vazgeçmeliydim.</p>

  <p>Traktörün tarlada açtığı boşluktan eve doğru yürüdüm. Bu sırada zihnimde Jessica’nın sesi yankılanıyordu. Önceki kadar güçlü olmasa da oldukça netti.</p>

  <p>“Yüzük eskiden bana büyük geliyordu. Öğrenecekler!”</p>

  <p>Yürümeyi bırakıp elimdeki buruşuk bantlara baktıktan sonra koruya geri döndüm.</p>

  <p>Cesedi bulduklarında burada olduğumu anlayacaklardı. Artık bunu saklayamazdım. Bunu engelleyebilmek için yapabileceğim hiçbir şey yoktu.</p>

  <p>Öğreneceklerdi.</p>

  <p>Herkes öğrenecekti…</p>

  <p>Mısır tarlası etrafımda dönmeye başlamış, bir an için her yer kararmıştı. Arkamda, mısırların içinde birinin ayak seslerini duyduğumu zannettim. Orada bir gölge vardı sanki. Bir anlığına bir şey gördüğümü sandım.</p>

  <p>Hayır, hiçbir şey yoktu.</p>

  <p>Gözlerimi kapatarak nefes alıp verişime ve kalbimin atışına odaklandım. Gözlerimi tekrar açtığımda her şey normale dönmüştü.</p>

  <p>Çevremdeki mısır sıralarını ve patikayı taradım. Yalnız olduğumdan emin olunca eve doğru yürümeye başladım.</p>

  <h3 id="ua65d784c-f55f-485a-8608-a9b548e19cd1">12</h3>

  <p>“Merhaba, Rowe ailesine ulaştınız. Lütfen mesaj bırakın, sizi daha sonra arayacağım.”</p>

  <p>Bip sesini bekledim.</p>

  <p>“Liz, bunu alır almaz beni ara. Bazı şeyleri konuşmalıyız.”</p>

  <p>Yavaş konuştum ve sesimin doğal çıkmasına çalıştım. “Önemli bir şey değil, sadece düşündüğüm birkaç şey var.”</p>

  <p>Duraksadım. “Aslında geçen akşam için üzgün olduğumu söylemek istedim. Her şey üst üste gelmişti, kendimde değildim. Benim böyle biri olmadığımı biliyorsun, Liz. Seni asla incitmeyeceğimi biliyorsun. Sadece kafam karışmıştı ve öfkeliydim, ne yapacağımı bilemedim…”</p>

  <p>Makine bipledi ve hat kesildi.</p>

  <p>Bir anlığına ahizeyi kulağımda tuttuktan sonra Liz’in annesinin evini tekrar aradım. Telesekretere düşmeden önce beş kez çaldı.</p>

  <p>“Yine ben…” dedim bip sesinden sonra. “Beni aradığında bunların hepsini sana söyleyebilirim. Fakat bunu yapmayı planlamıyorsan bir şey daha söylemem gerekli.”</p>

  <p>Mutfak penceresine baktım. Akşamüstü güneşi tatlı bir sıcaklık yayarak etrafı aydınlatıyordu. Jessica’nın sesi “Başka seçeneklerin var, Liz’e hiçbir şey söylemek zorunda değilsin,” diyordu.</p>

  <p>Onu duymazdan geldim.</p>

  <p>“İlaçlarıma yeniden başlayacağım.”</p>

  <p>Jessica’nın sesi yavaşça sönerken kendimi tamamen yalnız hissettim.</p>

  <p>“Önce hapları almaya başlayıp sonra sana söylemem gerektiğini biliyorum. Fakat hemen bilmeni istedim. Yarın kasabaya inip reçetemi yaptıracağım. Üzerinden biraz zaman geçti ama sorun olmaz sanıyorum. Olursa da Archway’den Dr. Conner’ı arayıp halledebilirler.”</p>

  <p>Buzdolabına gidip bir bira aldım.</p>

  <p>Pencerenin dışında bir şey hareket etti ama bakmadım, bakmak istemedim. Birayı masaya koyup konuştuğum sırada odayı turlamaya başladım.</p>

  <p>“Benden korkmana gerek olmadığını, gitmek zorunda olmadığını bilmeni istedim.” Duraksadım. “Bu akşam gelmen gerektiğini söylemiyorum tabii, sadece…”</p>

  <p>Makine bipledi ve hat kesildi.</p>

  <p>“Lanet olsun!”</p>

  <p>Kapatıp yeniden aradım ve yine bip sesini bekledim.</p>

  <p>“Ellen’a üzgün olduğumu söyle. Tüm bunları onun telesekreterine bırakmak istemezdim, bu yüzden bu seferkini kısa keseceğim. Daha iyi hissettiğinde eve gelmeni istiyorum, tamam mı? Bunu beraber aşabiliriz. Ne gerekiyorsa yapmaya hazırım, çünkü seni seviyorum.”</p>

  <p>Jessica’nın sesi, küçük bir kızın şarkı söyleyen ses tonuyla ama daha güçlü hâlde zihnime geri geldi. “Ama o seni sevmiyor…”</p>

  <p>Masaya oturup şişenin üzerindeki etiketi koparttım. Jessica’nın sesi daha yüksek ve daha güçlü bir hâle geldi.</p>

  <p>“Ama o seni sevmiyor. Seni sevmiyor!”</p>

  <p>Gözlerimi kapattım. Dudaklarımı kemirerek fısıldadım. “Kes şunu!”</p>

  <p>Mesajda duyulacak kadar yüksek sesle söylediğimi sanmıyordum. Fakat ne olur ne olmaz diyerek kapatmanın iyi bir fikir olabileceğini düşündüm. İstediğim son şey, çıldırmış görünmekti.</p>

  <p>“Lütfen beni ara Liz,” dedim. “Seni se…”</p>

  <p>Makine telefonu yüzüme kapattı.</p>

  <p>Telefonun elimden düşmesine izin verdim. Kucağımda zıpladı ve yere çarpıp kordonunun çekmesiyle birlikte duvara doğru kaydı.</p>

  <p>Bir süre yavaşça nefes alarak oturup kafamın içindeki sesi susturmaya çalıştım.</p>

  <p>Sonunda sönüp gitti.</p>

  <p>Verandanın merdivenlerine elimde dolaptan aldığım Johnny Walker’la oturup tarlaya bakarken Liz’in beni arayıp aramayacağını merak ettim.</p>

  <p>Bir parçam aramayacağını düşündü.</p>

  <p>Uzun süre orada oturup içtim. Daha sonra verandada uzanıp gözlerimi kapattım ve uyudum.</p>

  <p>Rüya görmedim.</p>

  <p>Uyandığımda gölgeler doğuya doğru uzamıştı. Rüzgâr eserken korudaki kavaklar kendi bölgeleri üzerinde mülkiyet hakkı olan sahte-tanrılar gibi sallanıyorlardı.</p>

  <p>Şişeye baktım. Neredeyse bitmişti. Yenisini almak için kalkmayı düşündüm. Derken vazgeçip Liz’in burada benimle beraber olduğunu hayal etmeye karar verdim.</p>

  <p>Koyu saçlarını, tanıştığımızdan beri her yaz yaptığı gibi arkada, boynunun hemen üzerinde gevşek bir topuz hâlinde toplanmış olarak hayal ettim. Bacaklarını altına almış bir şekilde sandalyesinde oturuyordu, kucağında bir kitap vardı.</p>

  <p>“Ne okuyorsun?” diye sordum.</p>

  <p>Bana bakıp gülümsedikten sonra kitabına geri döndü.</p>

  <p>Arkasında yumuşak ve altın sarısı güneş ışığı tarlaya yayılıyordu. Bir süre onu izledim. “Gitmek zorunda değilsin. İşleri yoluna koyabiliriz.”</p>

  <p>Beni duymazdan geldi ama umursamadım. Birisiyle konuşmalıydım, her kim olursa olsun. Gerçek veya hayal olması fark etmezdi.</p>

  <p>Tarlaya ve traktörün açtığı geniş boşluğa baktım.</p>

  <p>“Sanırım gerçekten kötü bir şey yaptım,” dedim. “Senin burada olduğun gece.”</p>

  <p>Cevap yok.</p>

  <p>“Tamamen kendimden geçtim. Tony Quinn’den beri ilk kez…”</p>

  <p>Liz’le onun hakkında uzun süredir konuşmamıştık. İlgisini çekecek bir şey varsa bunun Tony’den bahsetmek olduğunu gayet iyi biliyordum. Fakat beni şaşırtarak kitabından kafasını kaldırıp bakmadı.</p>

  <p>“Emin değilim, sanırım yine oldu.”</p>

  <p>Uzaklarda bir yerde birilerinin kahkahasını duydum. Bir kız sesiydi.</p>

  <p>Tony’yi, kasabadaki o geceyi ve kanın sokak lambasının altında nasıl kapkara göründüğünü düşündüm. Tutuklandıktan sonra cebimde buldukları kemik parçasını hatırlıyordum. Nasıl pürüzsüz ve temizdi, ne kadar da beyazdı. Saklamama izin vermelerini umuyordum ama vermediler.</p>

  <p>“Sanki her şey tekrar benden uzaklaşıyor.” Gözlerimin dolduğunu hissettim. Fakat bastırdım. “Tanrım, keşke gitmeseydin. Keşke burada benimle kalsaydın!”</p>

  <p>Liz’e baktım. Değişmişti. Saçları omuzlarına dökülüyor, yüzünü kapatıyordu. Kitap gitmişti. Dalgın dalgın kucağına bakıyor, parmağıyla elbisesinin altın sarısı kıvrımını inceliyordu.</p>

  <p>Ona baktım. “Bu elbiseyi nereden buldun?”</p>

  <p>Cevap vermeyince tekrar sordum.</p>

  <p>Bana bakıp gülümsedi. Dişleri yosunlu ve griydi. Konuştuğunda sesi kalın çıkmıştı.</p>

  <p>“Hoşuna gider zannetmiştim.”</p>

  <p>Gözlerimi açıp hızla kalktım.</p>

  <p>Viski boğazımdan yukarı doğru tırmanmaya başlamıştı. Onu olması gereken yerde, aşağıda tutmak için sertçe yutkundum.</p>

  <p>“Dexter!”</p>

  <p>Bu, Jessica’nın sesiydi.</p>

  <p>Gözlerimi kapatıp onu kafamdan atmaya çalıştım. Liz’in Riverbank Cafe üniforması içindeki görüntüsünü veya kalın sesini aklımdan çıkaramadım. Sanki evin önündeki çakıllıktan konuşuyordu.</p>

  <p>“Dexter!”</p>

  <p>Sağımda, verandada bir şeylerin hareket ettiğini duydum. Kafamı çevirip baktığımda çığlık atmamak için kendimi zor tuttum. Bunun yerine sıçrayarak veranda boyunca geri geri kaydım.</p>

  <p>“İyi misin?”</p>

  <p>Bir şey söylemeden sadece baktım.</p>

  <p>Jessica, dirsekleri dizlerinde, çenesi ellerine dayanmış bir şekilde Liz’in sandalyesinde oturuyordu. “Seni korkutmak istemedim.”</p>

  <p>Gülümsedi. Akşamüstü güneşinde cildi pembe, temiz ve pürüzsüz görünüyordu.</p>

  <p>Ben ona gülümsemedim. Ama bakışlarımı da kaçırmadım.</p>

  <p>“Bir şey söyle. Lütfen!..” dedi.</p>

  <p>Hemen yanımdaydı. Burada olmadığını bilmeme rağmen kendimi ikna edemedim.</p>

  <p>“Dex, lütfen…”</p>

  <p>O kadar genç, o kadar masum görünüyordu ki… Onu orada her şeyinden arınmış hâlde görmek, konuşmasını dinlemek olanların daha mantıklı görünmesini sağlıyordu.</p>

  <p>“Bu da nedir?” diye sordum</p>

  <p>Jessica alt dudağını ısırdı. Gözleri benimkiler arasında gidip geliyor, göğsü her nefeste inip kalkıyordu. “Bana kızgın mısın?” diye sordu.</p>

  <p>Hemen cevap vermedim. Bunun yerine, dönüp ucu bucağı görünmeyen sarı-yeşil tarlaya baktım.</p>

</body>

</html>