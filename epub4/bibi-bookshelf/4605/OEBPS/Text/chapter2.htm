<?xml version='1.0' encoding='utf-8'?>
<html xmlns="http://www.w3.org/1999/xhtml" xmlns:o="urn:schemas-microsoft-com:office:office" xmlns:v="urn:schemas-microsoft-com:vml">

<head>
  <title>Unknown</title>
  <link href="../Styles/stylesheet.css" rel="stylesheet" type="text/css"/>
</head>

<body>

  <h1 id="u00f01d51-5311-44fb-88b1-13ab61fd0921">BÖLÜM II</h1>

  <h2 id="u2ae24199-7e04-43ab-a4a8-7c3ba5a55235">SALI</h2>

  <h3 id="u79dac7aa-2039-469c-8c93-634d24b5e0b4">13</h3>

  <p>“Doktorunuzla bunu konuştunuz mu?”</p>

  <p>“Reçete hâlâ kullanılabilir durumda olmalı.”</p>

  <p>Eczacı, bilgisayarına bir şeyler yazdı. “Sorun bu değil. İlaçları ne kadar zaman önce bıraktım dediniz?” Ona söyledim.</p>

  <p>“Baş dönmesi ve baş ağrısı var mı?”</p>

  <p>“Evet…”</p>

  <p>“Titreme, çarpıntı?”</p>

  <p>“Var.”</p>

  <p>Kaşlarını çatıp bilgisayardan uzaklaştı. “Bu tip ilaçları öyle birden bırakamazsınız.”</p>

  <p>“Neden olmasın?”</p>

  <p>“Birincisi tehlikeli. Şimdiden yoksunluk sendromu yaşıyorsunuz. Ama bunun ötesinde sinir sisteminize ciddi bir zarar verebilirsiniz.”</p>

  <p>“Artık önemi yok,” dedim. “Bugün yeniden başlayacağım.”</p>

  <p>Eczacı kafasını salladı. “Bay McCray, ilaçlara hemen başlayamazsınız. Sizin için uygun bir seviye belirlenmeli. Bunu kendi başınıza yapamazsınız. Doktorunuzla konuştunuz mu?” Tekrar bilgisayar ekranına baktı. “Dr. Conner?”</p>

  <p>“Daha değil.”</p>

  <p>“Korkarım ki onun durumdan haberdar olduğuna emin olmadan bu ilaçları size veremem.”</p>

  <p>“Bunları yıllardır kullanıyorum. Neyin işe yarayıp neyin yaramadığını biliyorum.”</p>

  <p>Kafasını salladı. “Üzgünüm.”</p>

  <p>“Arayın onu… ” dedim. “Size söyleyecektir.”</p>

  <p>Eczacı tekrar bilgisayarına doğru gitti ve yazmaya başladı. “Ofisini arayabilirim,” dedi.</p>

  <p>“Beklemek ister misiniz? Biraz zaman alabilir.”</p>

  <p>“Hayır,” dedim. “Sonra yine gelirim.”</p>

  <p>Eczacı, “Tamam…” deyip ekrana geri döndü.</p>

  <p>Ben de dışarı, sabah güneşine çıktım.</p>

  <p>“Annesi kesinlikle aklını kaçırıyor.”</p>

  <p>“Eh, ne bekliyordun ki?”</p>

  <p>Tezgâhın arkasındaki kadın, kafasını aşçı penceresinden doğru çevirip tasvip etmez bir şekilde salladı. “Annelik böyledir işte.”</p>

  <p>Mutfaktaki adam anlamadığım bir şeyler söyleyip kayboldu. Kadın kahve sürahisini alıp sıradan doldurmaya başladı.</p>

  <p>Bana geldiğinde fincanımı doldurdu ve “Uzak duramadın, değil mi?” diye sordu.</p>

  <p>Tabağıma bakarak “Bugüne kadar yediğim en iyi omlet, sana söylemiştim,” dedim.</p>

  <p>Gülümsedi ama gözlerinde samimiyet yoktu.</p>

  <p>“Megan bugün çalışmıyor mu?”</p>

  <p>“Hastaymış, evde kalmasını söyledim.”</p>

  <p>Devam etmeye hazırlandığı sırada, “Kimse bir şey duymuş mu? Şu diğer kızla ilgili?” diye sordum.</p>

  <p>Kafasını salladı. “Bu sabah Şerif Nash buradaydı, birkaç soru sordu. Tüm kasabayı gezmiş ama kimse bir şey bilmiyor gibiymiş. Erkek arkadaşından bahsettim. Belki beraber kaçmış falan olabileceklerini söyledim. Gerçi erkek arkadaşı hâlâ buralardaymış ama…”</p>

  <p>“Şey, bu teori de çöpe gitti.” Kahvemi yudumladım. “Şerifin bir fikri var mı?”</p>

  <p>“Varsa bile bana bahsetmedi.” Kahve sürahisini bir elinden diğerine geçirirken “İyi olduğuna eminim. Belki erkek arkadaşı, şerife işe yarayabilecek bir şeyler anlatır,” diye ekledi.</p>

  <p>“Daha onunla konuşmamış mı?”</p>

  <p>“Buradan sonra onun yanına gideceğini söyledi.”</p>

  <p>Kaşlarımı çattığımı kadın hemen fark etti. “Bir sorun mu var?”</p>

  <p>“Hayır,” dedim omletimin son parçasını keserken. “Sadece erkek arkadaşının ilk durağı olacağını düşünmüştüm.”</p>

  <p>“Nedenmiş o?”</p>

  <p>Bir lokma aldım. “Ne zaman biri öldürülse katil erkek arkadaşı veya kocası oluyormuş büyük ihtimalle. Yani düşündüm de… “</p>

  <p>Kadının çenesi eklemlerinden kurtulmuş gibi açık kaldı, ben de konuşmayı kestim. Bu etkiyi yaratacak ne söylediğimi anlamamıştım önce. Birden her şey netleşti.</p>

  <p>“Tanrı aşkına! Neden öldürüldüğünü düşünüyorsun ki?”</p>

  <p>“Ben sadece… “</p>

  <p>“Kız kaçtı, olan bu. Başka bir şey düşünmek için bir sebep yok.” Kadın o kadar hızlı döndü ki sürahideki kahvenin birazı yere döküldü.</p>

  <p>“Bir şey demek istemedim,” dedim.</p>

  <p>“İnsanların neden hemen en kötü sonuca atladığını bilmiyorum.” Yandaki kabinde oturan çiftin kahvelerini doldurup bana baktı.</p>

  <p>“On milyon tane farklı olasılık var, biliyorsun değil mi?”</p>

  <p>“Evet, biliyorum.”</p>

  <p>Masama geri geldi. “Televizyonda çok fazla polisiye mi izliyorsun?”</p>

  <p>“Ne zaman fırsat bulursam,” diye yalan söyledim. Gerçekte ise bir televizyonum bile yoktu. İstediğim son şey, yirmi dört saat çalışan elektronik bir satış elemanıydı.</p>

  <p>“Belli oluyor,” dedi. “Sana bir şey söyleyeyim. O programlardaki şeyler doğruyu yansıtmıyor. İnsanlar gerçek hayatta öyle durduk yere ölmez, özellikle buralarda.”</p>

  <p>“Ölmezler, haklısın.” Gülümsemeye çalıştım. “O şovlardan uzak durmam gerekli.”</p>

  <p>“Kesinlikle öyle.” Önlüğünün cebine uzandı. Hesabımı çıkarıp masaya yapıştırdı. “Kesildi,” dedi ve gitti.</p>

  <p>Masaya bir onluk bırakıp çıktım.</p>

  <p>Park yerini geçerken bu kadar aptal olduğum için kendime küfrettim. Megan hakkında daha fazla şey öğrenmeye gelmiştim ama tek yaptığım, üzerime daha fazla şüphe çekmek olmuştu.</p>

  <p>Bir süre kamyonetimde oturup ne kadar zarar verdiğimi düşündükten sonra motoru çalıştırıp park yerinden ayrıldım.</p>

  <h3 id="ub9a58bb7-7b1a-46b1-a6f2-42e5fabc3a0e">14</h3>

  <p>Eczaneye girdiğimde dükkânın arka tarafına yürüyüp penceredeki servis zilini çaldım. Eczacı telefondaydı. Beni görünce parmağını bir saniye dermiş gibi kaldırıp konuşmasına devam etti.</p>

  <p>Kapattıktan sonra yanıma geldi, “iyi bir zamanlamanız var. Archway’den Dr. Conner’la konuşuyordum.”</p>

  <p>“Ve?”</p>

  <p>“Reçeteyi tekrar vermemin sorun olmadığını söyledi.” Duraksadı. “Kesin doz talimatları verdi ama.” “İlaçların hazırlanması ne kadar sürer?”</p>

  <p>“Uzun sürmez… ” dedi. “Hazır olduğunda sizi çağırırım.”</p>

  <p>Beklerken koridorlarda dolaştım. Sonunda dergi rafında durum, içlerinden en kalınını seçip mürekkep kokulu sayfalarda gezindim. Elimdekini bitirince yerine koyup bir başkasını aldım.</p>

  <p>Makyaj ve kıyafet reklamları, seks ve aşk üzerine anlamsız yazılar. Hiçbirinde mantıklı bir şey yoktu.</p>

  <p>Dergiyi daha hızlı çevirdim. Yerine koyup bir başkasını denedim, sonra bir başkasını. Hepsi aynıydı, derken sayfalar bulanıklaştı.</p>

  <p>Birinin fısıldadığını duyup döndüm.</p>

  <p>Arkamdaki çocuğun, bukleler hâlinde nar kırmızısı saçları vardı. Annesinin montunun kolundan tutmuş, bana bakıp annesine fısıldıyordu. Annesi geniş gözlerle önce çocuğa, sonra bana baktı.</p>

  <p>“Günaydın, Dex!”</p>

  <p>İsmi Theresa Hall’dı. Lisede benden bir alt dönemdeydi. O günlerde nadiren konuşurduk, şimdi de ona söyleyecek pek bir şeyim yoktu. Selam vermek için elimi salladım.</p>

  <p>Theresa elini çocuğun ensesine koyarak onu zorla benden uzaklaştırdı. Bu sürede çocuk gözünü dikmiş bana bakmaya devam ediyordu.</p>

  <p>Babasının kim olduğunu merak ettim.</p>

  <p>Theresa hâlâ lisedeki gibiyse sonsuz ihtimal var demekti.</p>

  <p>Uzaklaştıklarına memnun olmuştum.</p>

  <p>Elimdeki dergiyi incelemeye devam ettim. Kaldığım sayfada, yakından çekilmiş yeşil gözlerden başka hiçbir şey yoktu.</p>

  <p>Eczacının hoparlörden adımı söylediğini duydum. Dergiyi kapatıp diğerlerinin arasına koydum ve pencereye gittim.</p>

  <p>Eczacı yaklaşmamı izledi. Pencereye gidince “İyi misiniz?” diye sordu.</p>

  <p>İyi olduğumu söyleyip torbaya uzandım.</p>

  <p>Geri çekti. “Dr. Conner’in talimatlarını tekrar edelim.”</p>

  <p>Listedekileri saymasını dinledikten sonra tekrar elimi uzattım.</p>

  <p>Bir an için eczacı kıpırdamadı. Derken torbayı tezgâha bıraktı.” İsterseniz burada ödeyebilirsiniz,” dedi.</p>

  <p>Bu işi bir an önce bitirip gitmek için sabırsızlanarak ödemeyi yaptım.</p>

  <p>Kamyonetime oturur oturmaz etiketin üzerindeki talimatları okudum. Şişeyi açıp haplardan birini avucuma düşürdüm. Uğur böceğine benziyordu, kırmızı ve küçüktü.</p>

  <p>Parmaklarımla tutarak ağzıma koydum. Fakat bir şeyler beni durduruyordu sanki. Bir türlü yutamıyordum.</p>

  <p>Bunu yapmayı gerçekten istiyor muydum?</p>

  <p>Neyin gerçek olup neyin olmadığını hâlâ anlayabiliyordum. Birkaç eski numaram da vardı. Bu kadar karşı koymazsam, başıma gelenleri kabul edersem sesleri kontrol edebileceğimi ve haplar olmadan yaşayabileceğimi düşündüm.</p>

  <p>Çok uzun zamandır hap kullanıyordum. Geri kalan günlerimin bu küçük kırmızı haplara bağlı olacağı düşüncesi göğsümün ağrımasına sebep oluyordu. Başka bir yol bulabilseydim yapardım. Zor olacağını biliyordum. Ama önemli değildi. Vazgeçmeye hazır değildim daha.</p>

  <p>Pencereyi indirip hapı yere tükürdüm. Kanayan kırmızı hapa baktım. Hepsinden kurtulmayı düşünüyordum fakat atmadım. Bu tür bir karar için daha çok erkendi. Hatalıysam, zihnimi kontrol edemezsem…</p>

  <p>Kendimi durdurdum. Güzel şeyler düşünmeliydim.</p>

  <p>İlaç şişesini kapatıp yolcu koltuğuna bıraktım. Aracı eve doğru sürerken bu işi beceremeyeceğim fikri geri gelip kararımı sorgulamama sebep oldu.</p>

  <p>Her şeyi düşünmek ve çözmek için zamana ihtiyacım vardı.</p>

  <p>Karar vermeden önce Jessica ile konuşmak istedim.</p>

  <h3 id="u184ef749-ce2d-4803-b582-dd6eafac0187">15</h3>

  <p>Eve varır varmaz koruya gittim. Yaklaşınca Jessica’nın ağladığını işittim. Tarlanın kenarında, ağaçların arasında oturup bacaklarını göğsüne çekmiş bir hâlde sağa sola sallanıyordu. Rahatsız ediyormuşum gibi hissedip geri dönmeyi düşündüm ama dönmedim.</p>

  <p>Geldiğimi duyduğunda düzeldi ve eliyle yanağını sildi. Umutla, “Merhaba,” dedi.</p>

  <p>Yavaşça yaklaştım. “İyi misin?”</p>

  <p>Yüzü saçlarının arkasında gizli, kafasını salladı.</p>

  <p>“Megan hastaydı. Onunla konuşma şansım olmadı.”</p>

  <p>“Belki yarın.”</p>

  <p>Evet, yarın görüşürdüm belki. Gerçi kafeye gitmek istediğimden emin değildim, en azından yakın bir zamanda. İşlerin biraz sakinleşmesini beklemenin iyi olabileceğini düşündüm. Ama belki de gitmemek daha garip duracaktı.</p>

  <p>Tanrım, düşünmem gereken ne çok şey vardı!</p>

  <p>Jessica’nın yanına oturdum. Bu, gözyaşlarının yeniden başlamasına sebep oldu. Onu anlayabiliyordum.</p>

  <p>Mısırların içinde yatan cesedi şişmiş, mavimsi bir renge dönüşmüştü. Mor halkalarla çevrili süt beyazı gözleri açılmış, boş boş gökyüzüne bakıyorlardı. Kusmuğun çoğu yağmurla yıkanmış, geri kalanıysa yüzünde ve boynunda kahverengi çizgiler hâlinde kurumuştu.</p>

  <p>Gözlerimi kaçıramıyordum.</p>

  <p>“Yapma lütfen!” dedi Jessica. “Buna dayanamıyorum.”</p>

  <p>“Sorun değil.”</p>

  <p>“Değil mi?” Bana dönünce gözyaşları yüzünden yanaklarında oluşan çizgileri gördüm. “Hayır, bu büyük bir sorun.” Cesedini işaret etti. “Böyle görünmek hoşuna gider miydi?”</p>

  <p>Başka bir şey daha söyledi. Fakat arada gözyaşlarına boğulduğu için söylediklerini doğru duyduğumdan emin olamadım.</p>

  <p>Yanlış duyduğumu umut ediyordum.</p>

  <p>“Utanman için bir neden yok…” dedim.</p>

  <p>Nemli ve yumuşak bakışlarla, “Yani yapacak mısın?” dedi.</p>

  <p>“Neyi yapacak mıyım?”</p>

  <p>“Temizlenmeme yardım edecek misin?” İki parmağıyla gözlerinin altındaki yaşları silip elini elbisesine kuruladı. “Aptalca olduğunu biliyorum. Fakat beni böyle görmeni istemiyorum.”</p>

  <p>“Seni temizlememi mi istiyorsun?”</p>

  <p>Onu doğru duymuştum.</p>

  <p>“En azından şu yüzümdeki şeyi…” Arkasına baktığında nefesi göğsünde sıkıştı. “Tanrım!..”</p>

  <p>Ne söyleyeceğimden emin değildim.</p>

  <p>Cesedini kıpırdatmamalıydım. Bunu anlarlarsa, onu ilk gördüğümde ölü olup olmadığından emin olamadığımı, bu yüzden çevirdiğimi söyleyebilirdim. Bu, yeterince iyi bir bahaneydi.</p>

  <p>Ama onu temizlersem işler değişirdi.</p>

  <p>“Bu hiç iyi görünmez” dedim. “Burada olduğumu öğrenecekler.”</p>

  <p>“Bunu anlamayacaklarını mı sanıyordun ki?” Sağ elini kaldırıp parmağını oynattı. “Yüzük?”</p>

  <p>Haklıydı.</p>

  <p>“Yapabileceğimi sanmı…”</p>

  <p>“Lütfen, Dexter!” Sesi yumuşaktı, “Bunu benim için yap.”</p>

  <p>Cesede bakarken teslim olmaya başladığımı hissediyordum. Sanırım Jessica da bunu gördü çünkü yeniden ona baktığımda gülümsüyordu.</p>

  <p>Garajda bulduğum on litrelik kovayı, mutfak lavabosunda sabunlu suyla doldurdum. Bu sırada, bulaşık makinesinin üzerindeki dolaptan bir çift sünger aldım.</p>

  <p>Mutfak penceresinde durup suyun yükselmesini dinleyerek uzaktaki koruyu izliyordum. Nasıl çıkaracağımı bilmediğim traktörüm hâlâ oradaydı. Bir ara bununla ilgilenmeliydim kesinlikle. Greg tekrar uğrar ve onu orada görürse yardım etme konusunda ısrar ederdi. Böyle bir seçeneğim yoktu.</p>

  <p>Kova neredeyse tamamen dolana kadar bekledim ve süngerleri içine atıp arka kapıya doğru taşıdım. Kırmızı plastik sapın bir tarafı kırıldığında yolu neredeyse yarılamıştım. Tutmaya çalıştım ama yere çarpıp içindeki her şey dökülürken orada dikilip izlemekten başka şansım yoktu.</p>

  <p>O anda telefon çalmaya başladı.</p>

  <p>Boş kovayı alıp lavaboya fırlattıktan sonra bira almak için buzdolabını açtım. Birayı açmak zamanımı aldığından telefona anca beşinci çalışında cevap verebildim.</p>

  <p>“Kapatmak üzereydim,” dedi Liz. “Meşgul müsün?”</p>

  <p>“Mutfağı paspaslamaya hazırlanıyorum.”</p>

  <p>Sesinden anlaşıldığı kadarıyla bu fikri gülünç bulmuştu. “Sakın temizlik yaptığını söyleme?”</p>

  <p>Şaka yapmaya çalışıyordu. Fakat bence hiç komik değildi. Biramı kaldırıp içtim. “Ne istiyorsun, Liz?” “Ne mi istiyorum? Senin benimle fena hâlde konuşmak istediğin izlenimine kapılmıştım.”</p>

  <p>Bir an için neden bahsettiğini anlamadım. Sonra mesajları hatırlayıp gözlerimi kapattım.</p>

  <p>“Her şey yolunda mı?”</p>

  <p>Pencereye gidip koruya bakarak beni bekleyen Jessica’yı düşündüm.</p>

  <p>“Dexter, iyi misin?”</p>

  <p>“İyiyim, ” dedim. “Notunu aldım.”</p>

  <p>“Ya bilekliği?”</p>

  <p>Bir şey söylemeden bileğime baktım.</p>

  <p>İkimiz de sessiz kaldık. “Bu sabah ilaçlarını içtin mi?”</p>

  <p>Ne zaman bu konuyu açsa göğsümde bir öfke ateşi hissediyordum. Zorlukla bastırdım.</p>

  <p>“Aldım.”</p>

  <p>“Bunu duyduğuma sevindim.” Duraksadı. “Peki ya diğer şey? Kendinden geçme. Sence… “</p>

  <p>“Dinle…” dedim. “Kötü bir zamanda aradın. Gitmem gerek.”</p>

  <p>“Sanki bir şeye ihtiyacın…”</p>

  <p>“Şimdi olmaz.”</p>

  <p>“Tamam.” Liz duraksadı. “Belki bir yerlerde buluşup konuşabiliriz. Bu hafta sonu nasıl?”</p>

  <p>Kovayı musluğun altına yerleştirdim ve içine sabun koyup suyu açtım. Lavabonun yanındaki askıdan, üstünde kırmızı bir horoz ve günaydın yazısı bulunan havluyu çekip aldım. Yere atıp ayağımla çevremde gezdirdim: Suyu hemen çekti.</p>

  <p>“Beni görmenin iyi bir fikir olmadığını söylemiştin, hatırladın mı?”</p>

  <p>“Dışarıda bir yerde buluşabiliriz.”</p>

  <p>Konuşmaya devam ederken kurulama havlusunu yerden alıp lavaboya sıktım. “Şu anda konuşamam.” “Paspaslamaya başlamak için mi acele ediyorsun?”</p>

  <p>Cevap vermedim. Bir an sonra devam etti.</p>

  <p>“Peki ya bu pazar?”</p>

  <p>“Ne hakkında konuşacağız?”</p>

  <p>“Öncelikle kendinden geçmenle ilgili.”</p>

  <p>“Bununla ilgili söyleyecek bir şeyim yok.”</p>

  <p>Liz iç geçirdi. “Peki ya geleceğimiz?”</p>

  <p>“Hangi geleceğimiz?”</p>

  <p>“Hâlâ evliyiz, Dexter.”</p>

  <p>“Doğru…” Sırada neyin olduğunu biliyordum. Normalde bunu yüksek sesle söyleyebileceğimi düşünmezdim. Fakat bu sefer kelimeler ağzımdan kolayca çıktı. “Boşanmak mı istiyorsun?”</p>

  <p>“Böyle bir şey söylemedim.”</p>

  <p>“Bana söyleyecekmişsin gibi geldi.”</p>

  <p>“İstediğin bu mu?”</p>

  <p>Bir yudum içtim. “Gitmeliyim, Liz.”</p>

  <p>“Boşanmakla ilgili bir şey söylemiyorum.”</p>

  <p>“Gitmeliyim.”</p>

  <p>“Dexter!”</p>

  <p>Kapattım.</p>

  <p>Akan suyun sesi dışında oda sessizdi. Uzanıp musluğu kapattıktan sonra kovayı iki kolumla sararak kaldırdım ve arka kapıya yöneldim.</p>

  <p>Liz’in suratına kapattığımı fark ettiğimde koruya giden yolu yarılamıştım. Ve bunun en iyi yanı, umurumda olmamasıydı.</p>

  <h3 id="u4cb272e3-85fa-4104-97bf-adb0a5cfac53">16</h3>

  <p>Plan, Jessica’nın yalnızca yüzünü ve boynunu temizlemekti ama bir kez başlayınca kendimi durduramadım. Bitirdiğimde kovayı tarlaya götürüp mısırların arasına döktüm. Geri döndüğümde Jessica gözlerini dikmiş bana bakıyordu. Karşılık veremedim.</p>

  <p>“Utandın,” dedi.</p>

  <p>Kafamı salladım. “Hayır, hiç de değil.”</p>

  <p>Bana doğru yaklaşıp kolumu dürttü. “Utandığın her hâlinden belli oluyor.”</p>

  <p>Bu kez bir şey söylemedim.</p>

  <p>Jessica sessiz bir şekilde olsa da resmen gülüyordu. “Bu kadar namuslu olma. Önemli değil. Sonuçta, daha önce hiç çıplak kadın görmemiş değilsin.” Duraksadı. “Haklıyım, değil mi?</p>

  <p>“Haklısın.</p>

  <p>Bir süre beni izledi. “İyi. Bi an için şüpheye düşmüştüm.”</p>

  <p>Ona Liz’den bahsetmemeye karar verdim. Doğru zaman değilmiş gibi hissettiğimden konuyu değiştirdim.</p>

  <p>“Bu sabah kafede patronunu kızdırdım.”</p>

  <p>Hızla bana döndü. “Ne yaptın?”</p>

  <p>Ona konuşmamızı ve kadının tepkisini anlattım.</p>

  <p>“İnsanlar buralarda ölmez derken ne demek istiyor? Bu, her zaman olur. Geçen yıl bisikletli küçük bir kız CR-ll’de öldürülmedi mi?”</p>

  <p>“Evet…” dedim.</p>

  <p>“Neden bahsettiğini bilmiyor.” Jessica cesede doğru yürüyüp dizlerinin üzerine çöktü. Kafasını sallayarak, “Sanırım daha iyi görünüyor,” dedi.</p>

  <p>“Düşününce, evet… “</p>

  <p>Jessica onayladı. “Doğru, eski hâline göre…” Bir dakika kadar daha baktıktan sonra ayağa kalktı. “Megan’ın yarın döneceğini düşünüyor mu gerçekten?”</p>

  <p>“Bilmiyorum. Birkaç gün kafeden uzak dursam iyi olacak bence.”</p>

  <p>“Neden?”</p>

  <p>“Sanırım dikkat çekiyorum.”</p>

  <p>“Çekmiyorsun,” dedi. “Sadece Öyle zannediyorsun çünkü sır saklamakta iyi değilsin.”</p>

  <p>“Bunu nereden anladın?”</p>

  <p>“Belli oluyor.”</p>

  <p>Kafamı salladım. “Sence de üç gün üst üste gidip sorular sormak şüpheli görünmez mi?”</p>

  <p>“Öyleyse soru sorma.”</p>

  <p>“Ya Megan geri dönerse? Onunla erkek arkadaşın arasında ne olduğunu bilmek istemiyor muyuz?”</p>

  <p>“Zaten biliyoruz. Kendin söyledin, böyle bir şey olduğunda katil yüzde doksan ihtimalle kurbanın erkek arkadaşı veya kocasıdır. Megan da bir şekilde dâhil oldu herhâlde.”</p>

  <p>“Önceki gün gergin davranıyordu.”</p>

  <p>“O hep gergindir, her şeyden korkar, iddiaya varım, neler olduğunu bildiğimizi söylersen doğruca şerife gidip itiraf eder.”</p>

  <p>“Öyle mi düşünüyorsun?”</p>

  <p>“Evet. Eminim ki böyle yapardı,” dedi Jessica. “Sadece, o an yüzünde oluşan ifadeyi görebilmek isterdim.”</p>

  <p>“Peki ya çıkarken ona fısıldasam, ne yaptıklarını bildiğimi söyledikten sonra arkamı dönüp gitsem?” Jessica güldü. “Bu mükemmel olurdu.”</p>

  <p>Ona baktığımda, yüzündeki sıcaklık içime işledi. Bir palyaçonunkine benzeyen kocaman bir gülümsemeyle karşılık vermeden edemedim.</p>

  <p>“Ne var?” diye sordu.</p>

  <p>“Etrafta olmanı seviyorum,” dedim. “İlaçların yapamadığını yapıyor, iyi hissetmemi sağlıyorsun.” Jessica kafasını salladı. “Onlara ihtiyacın yok.”</p>

  <p>“Artık yok.”</p>

  <p>“Hiç olmadı.”</p>

  <p>“Bu doğru değil. Onlara ihtiyacım vardı ama sen diğerlerinden farklısın. Sen yardım…”</p>

  <p>“Diğerleri?”</p>

  <p>Bunu düşündüm. “Alkolik babamı görürdüm genellikle. Kötüleştiğinde Greg’lerde kalır veya dışarıda uyurdum, artık her neresi olursa. Beni bulamadığı sürece nerede yattığımın bir önemi yoktu. Bazen beni aramaya çıktığını, bazen de takip ettiğini sanırdım.”</p>

  <p>Bir şey söylemesini beklesem de yalnızca yüzüme bakıyordu.</p>

  <p>“Bağırdığını duyardım. Ama benden başka kimse duymazdı onu. Diğer zamanlar bana saldırdığını, delicesine çığlık attığını görürdüm. Kimse bir şey görmezdi.”</p>

  <p>“Ve benim de böyle olduğumu mu düşündün?”</p>

  <p>“Hayır…” dedim. “Söylemek istediğim de bu. Sen ona hiç benzemiyorsun. Sen iyi hissetmeme hatta mutlu olmama sebep oluyorsun. Gitmeni istemiyorum.”</p>

  <p>“Onu artık görmüyor musun?”</p>

  <p>Kafamı salladım. “İlaçlara başladığımdan beri görmüyorum. Ondan önce şok tedavisi için Archway’e gitmem gerekiyordu. Kimi zaman işe yarasa da sonunda hep geri geliyordu. Ondan nihai olarak kurtulmamı sağlayan ilaçlardı.”</p>

  <p>“Peki ya şimdi o ilaçları alsan?”</p>

  <p>“Sen de gidersin, sanırım.”</p>

  <p>Jessica başını çevirdi.</p>

  <p>“Bu yüzden onları almıyorum. Benimle olmanı… “</p>

  <p>Jessica’nın omuzları titredi. Bana tekrar baktığında yanaklarının ıslak olduğunu gördüm.</p>

  <p>Neredeyse gerisini de söyleyecektim ama kendimi durdurdum.</p>

  <p>Yeterince söylemiştim.</p>

  <h2 id="u60db4e32-ae17-4c87-8483-eaeb979ef73e">ÇARŞAMBA</h2>

  <h3 id="u1be54897-6a52-4095-a614-83c9e1dc9543">17</h3>

  <p>İlanlar her yerdeydi.</p>

  <p>Telefon direklerine zımbalanmış, dükkânların pencerelerine yapıştırılmışlardı. Gönüllüler sokakta durmuş, her geçenle konuşmaya çalışıyordu.</p>

  <p>Benimle konuşan adam hafifçe gülümsedi. “Alt kısımda arayabileceğiniz bir numara var. Önümüzdeki bir-iki gün içinde bir arama ekibi topluyoruz, isterseniz katılabilirsiniz.”</p>

  <p>İlanın tepesinde Jessica’nın bir resmi vardı. Muhtemelen kimsenin beğenmediği ama herkesin aldığı o kötü okul vesikalıklarından biri. Tüm kasabaya yaymak için bu resmi seçtiklerini bilse nasıl hissederdi diye merak ettim.</p>

  <p>Bunu ona söylemeyecektim.</p>

  <p>“Beni de sayın,” dedim.</p>

  <p>“İyi…” Adam elini uzattı. “Herkese yer var.”</p>

  <p>El sıkıştık. Başıyla selam verip kaldırımda arkamdan gelen yaşlı iki adama yöneldi. Mesajını onlara da tekrarladı.</p>

  <p>İlanı okurken yürümeye devam ettim. Jessica’nın boyu ve kilosu yazılmıştı. En son Riverbank Cafe’den çıkarken görüldüğü söyleniyordu. Alt tarafta bir de telefon numarası vardı.</p>

  <p>Lütfen kızımızı bulmamıza yardım edin.</p>

  <p>İlandaki bir şey beni üzmüştü.</p>

  <p>Bu hiç adil değildi.</p>

  <p>Katil, dışarıda bir yerde hâlâ günlük hayatını sürdürüyor olmalıydı. Bundan yakasını kurtaracağı fikri içimi yaktı. İlanı katlayıp arka cebime koydum ve kafeye doğru hızlanarak yürüdüm.</p>

  <p>Kafeye girdiğimde bir şeylerin yolunda gitmediğini anlamıştım. Yemek alanında ve tezgâhın arkasında kimse yoktu. Mutfaktaki radyo kapalıydı.</p>

  <p>İki gündür oturduğum kabine geçtim. Sessizlikte, vinil kaplama ağırlığımla inledi.</p>

  <p>Kimse gelmiyordu.</p>

  <p>Bir dakika sonra kalkıp tezgâha gittim. Aşçı penceresinden içeri baktım ama orada da kimseyi göremedim. Sonunda, “Merhaba!” diyerek seslendim.</p>

  <p>Ayak sesleri duydum. Mutfak kapısı savrularak açıldı. Megan yorgun ve yıpranmış bir hâlde eşikte dikiliyordu.</p>

  <p>“Üzgünüm…” dedi. “İçeri girdiğinizi duymadım.”</p>

  <p>Çalıştığını gördüğüme mutlu olmuştum. Gülümseyerek, “Açık mısınız?” diye sordum.</p>

  <p>“Sanmıyorum, en azından şimdilik kapalıyız. Burada yalnızca ben varım.”</p>

  <p>“Anlıyorum.”</p>

  <p>Bakışlarını takip ettiğimde arkamdaki kapının üzerinde duran siyah dijital saate baktığını gördüm. “Öğleye doğru açılırız belki, emin değilim.”</p>

  <p>“Her şey yolundadır umarım.”</p>

  <p>Güldü. “Bilmiyorum. Bu sabah içeri girdiğimde şerif buradaydı. O çıktıktan sonra ortalık cehenneme döndü resmen. Bayan Colton, Paul’e bir ketçap şişesi fırlattı. Hedefi tutturmuş olsa onu öldürebilirdi. Adamın kafasının hemen yanında, duvarda parçalandı. Neredeyse isabet ediyordu.”</p>

  <p>“Bayan Colton? O…” tezgâhı işaret ettim.</p>

  <p>Megan onayladı. “Buranın sahibi. O ve aşçımız Paul evliler.” Duraksadı. “Şimdilik, en azından.”</p>

  <p>“Ne demek istiyorsun?”</p>

  <p>Megan omzunun üzerinden arkasına baktı. “Bayan Colton, Paul ve Jessica hakkında bir şeyler söylüyordu. Sanırım ilişkileri varmış.”</p>

  <p>Nefesimin göğsümü zorladığını hissettim.</p>

  <p>“Bunun doğru olup olmadığını bilmiyorum,” dedi Megan. “Tabii şerif doğru olduğundan emindi. Paul’e bunun ciddi şüpheler doğuracağını söyledi.”</p>

  <p>Sesimi tekrar kazanmam bir dakikamı aldı.</p>

  <p>“Doğru mu?”</p>

  <p>Megan omuz silkti. “İlişkileri mi? Kim bilir?”</p>

  <p>Aşçının yaşlı ve sert sesini hatırladım. Jessica ve onun bir aradaki görüntüleri zihnimde somutlaştı. Gözümün önüne gelenler rahatsız edici bir şekilde canlıydı.</p>

  <p>İnce mavi çamaşırlar.</p>

  <p>Etrafımdaki hava soğudu. Tezgâhın önündeki taburelerden birine oturdum sertçe. Megan’ın sesini duyuyordum. Fakat uzaklardan gelen cılız bir melodi gibiydi.</p>

  <p>“İyi misiniz?”</p>

  <p>Cevap vermedim.</p>

  <p>Megan’a, onu Jessica’nın erkek arkadaşıyla gördüğümü ve ne yaptıklarını bildiğimi söyleme fikri aklımdan uçup gitmişti. Göğsüm sancıyordu. Tek yapmak istediğim eve gidip Jessica’yla konuşmak ve bana bunun doğru olmadığını söylemesini istemekti.</p>

  <p>“Bir şeyler içmek ister misiniz? Biraz su veya başka bir şey?”</p>

  <p>Ayağa kalkıp kapıya yöneldim.</p>

  <p>Dışarı çıktığımda, boş park alanında bisiklete binen birkaç çocuğun yanından geçtim. Gözleriyle beni takip ediyorlardı.</p>

  <p>Bunu fark ettiğimde, kendi kendime konuştuğumu ve dikkat çektiğimi anladım. Gerçi artık umurumda değildi.</p>

  <p>İstedikleri kadar bakabilirlerdi.</p>

  <h3 id="u3c9be60a-9db1-4742-92d7-a701b5079136">18</h3>

  <p>Eve vardığımda göğsümdeki sancı bir tür yanmaya dönüşmüştü. Kendimi Jessica’nın bir açıklaması olduğuna ikna etmiştim. Paul Colton’la beraber olması fikri doğru olamayacak kadar saçmaydı. Dedikoduları dinleyerek aptallık etmiştim.</p>

  <p>Kamyonetimi evin yanına park edip arka kapıdan içeri girdim. Buzdolabının üzerinden bir şişe Johnny Walker aldım. Jessica ile konuşmadan önce sakinleşmek, kafamı boşaltmak için zamana ihtiyacım vardı.</p>

  <p>Mutfak penceresinin önünde durdum. İçerken korudan yükselen, yaprakları hafif esintide sinirle hışırdayan kavaklara baktım.</p>

  <p>Sonunda rahatladığımı hissettim.</p>

  <p>Bir yudum daha içip şişeyi yanıma alarak kapıdan çıktım. Jessica’ya gidiyordum.</p>

  <p>Yürürken kafamda söylemek istediklerimi toplamaya çalıştım. Normal görünmeliydim. Onu suçlamak veya ona saldırmak istemiyordum, yalnızca gerçeği bilmek istiyordum.</p>

  <p>Köşeye geldiğimde, hâlâ hendekte çamura saplanmış bir şekilde duran traktörümü gördüm. Onu orada bırakarak belaya davetiye çıkardığımı bilsem de bir şekilde aklımdan çıkarmayı başardım.</p>

  <p>Yarın halledecektim.</p>

  <p>Bugün Jessica’yla konuşmam gerekiyordu. Diğer her şey bekleyebilirdi.</p>

  <p>Koruda bir şeyler güneş ışığından parlıyordu. Durduğum yerden, kavakların arasındaki gölgelerden başka bir şey göremiyordum. Güneş yüzünden gözlerimi kısarak yaklaştım.</p>

  <p>Yine parladı. Bu kez ne olduğunu görmüştüm.</p>

  <p>Koruda duran bir adam.</p>

  <p>Bir eliyle uzun bir bıçağa benzeyen ve güneş ışığında altın sarısı parıltılar saçan bir şey, diğer eliyle ise göğsüne doğru katlanmış tişörtünün ucunu tutuyordu.</p>

  <p>Beni görmemişti. Bir an için kımıldayamadım.</p>

  <p>Küçük bir daire çizmesini izledim. Gözleri yerde, cesedin etrafında yürüyordu. Yüzünü görmeye çalıştım ama hâlâ çok uzaktaydı.</p>

  <p>Eğilerek adama doğru ilerledim. Yerdeki kurumuş yapraklar ayağımın altında çıtırdıyordu.</p>

  <p>Her adımda daha da eğildim.</p>

  <p>İyice yakına geldiğimde, adam daire çizmeyi kesti ve Jessica’nın cesedine doğru çömeldi. Yüzü bana dönük değildi ama dizlerinden kesilmiş haki pantolonunu ve arkasında sekiz rakamı bulunan mavi tişörtünü görebiliyordum.</p>

  <p>Ağaçların etrafından dolanırsam onu daha iyi görebileceğimi düşündüm. Yüzünü görebilsem kaçmayı denese dahi onu takip edebilirdim.</p>

  <p>Katillerin o sıradaki heyecanı tekrar yaşamak için cinayet mahalline geri döndüklerini duymuştum. Burada olan da bu muydu? Peki, bıçağın bir alakası var mıydı?</p>

  <p>Jessica bıçaklanmamıştı. Görebildiğim kadarıyla vücudunda herhangi bir yara veya iz yoktu. Kusursuzdu.</p>

  <p>Peki ya Megan? Onun bu işle ilgisi neydi?</p>

  <p>Hayır, bunlar hiç mantıklı değildi.</p>

  <p>Adam bıçağını eteğin altına kaydırıp onu kaldırdığında yolu neredeyse yarılamıştım.</p>

  <p>Eteğin altına bakıyordu!</p>

  <p>Ayağa kalkıp bağırdım. “Ne halt ediyorsun?”</p>

  <p>Adam bana döndü. Panikle irileşmiş gözlerle bana baktığında karşımdakinin yetişkin bir adam olmadığını anladım. On iki, on üç yaşlarında bir çocuktu. Hemen tanımıştım..</p>

  <p>Jacob Tolliver.</p>

  <p>“Ne halt ediyorsun dedim sana!”</p>

  <p>Jacob, demin yaşadığı şokla tişörtünün ucunu bırakmış, tarlamdan aşırdığı mısırlar etrafa dağılmıştı. Eğilip toplamaya başladı. Derken gözü cesede takılınca irkilerek geri çekildi.</p>

  <p>“Kıpırdama!” dedim. “Sakın kıpırdama.”</p>

  <p>Hızlandım ama artık çok geçti. Jacob bıçağı bırakarak kuzeydeki tepelere doğru son sürat tarlaya dalmıştı bile.</p>

  <p>Takip etmeme rağmen onu yakalama şansım olmadığını biliyordum. Yeterince hızlı değildim. Ben tarlanın ortasına vardığımda çocuk çoktan tepeyi aşmış ve diğer tarafta kaybolmuştu.</p>

  <p>Durdum. Ellerim kasıklarımda öne doğru eğildim. Ciğerlerim göğüs kafesimi zorluyor, elektrik siyahı yıldızlar gözlerimin arkasında parlıyordu. Dizlerimin üzerine çöktüm. Derken sırt üstü dönüp donuk mavi gökyüzüne baktım.</p>

  <p>Jacob Tolliver?</p>

  <p>Nefesimin düzelmesini, kalbimin yavaşlamasını bekleyip ne yapmam gerektiğini düşünmek için bir süre orada yattım.</p>

  <p>Çok fazla seçeneğim yoktu.</p>

  <p>Sonunda tarlayı geçip koruya yöneldim. Yaklaşınca, Jessica’yı kollarını göğsünde birleştirmiş bir hâlde mısırların çevresinde gezinirken gördüm.</p>

  <p>Geldiğimi fark edince durdu. Gözlerini dikmiş bana bakıyordu.</p>

  <p>Konuşmamız gereken çok şey vardı.</p>

  <h3 id="uce9043e3-05f6-4102-ac6b-c497a6bef235">19</h3>

  <p>“O çocuk da kimin nesi?”</p>

  <p>Kuzeye döndüm. “Şu tepelerin hemen arkasında, ailesiyle birlikte Ezra’nın mülkünde, karavanda kalıyor.”</p>

  <p>“Ezra?”</p>

  <p>“Ezra Hays, uzun zamandır orada yaşıyor.”</p>

  <p>Adam seksenin oldukça üzerindeydi ve hatırlayabildiğim kadarıyla hep aynı evde yaşamış, aynı yerde çalışmıştı.</p>

  <p>Tolliver’lar baharda gelmişlerdi, buralarda yeniydiler.</p>

  <p>Ezra’yla nasıl tanıştılar bilmiyorum ama çiftlikteki ayak işlerine yardım etmeleri karşılığında karavanlarını mülküne bırakmalarına izin vermişti.</p>

  <p>Tolliver’ların Ezra’nın işine yaradığını zannetmiyordum. Frank Tolliver alkolikti. Üç aydan uzun bir süredir Ezra’nın mülkündeydiler. Fakat Greg şimdiden birkaç kez karavanlarına gitmek zorunda kalmıştı. Bana nedenini hiç söylemedi. Gerçi iki kez Dorothy Tolliver’i yüzünde çürüklerle görmüştüm. Tahmin etmek çok zor değildi.</p>

  <p>Emin olmamakla birlikte, iki oğulları olduğunu sanıyordum. Ben yalnızca Jacob’la tanışmıştım. Ona verebileceğim herhangi bir iş var mı diye bakmaya gelmişti birkaç kez. Sıkı çalışmak isteyen bir çocukla çok sık karşılaşmak mümkün olmadığından bu tip birinden etkilenirdim normalde. Fakat bu çocukta insanı rahatsız eden bir şeyler vardı.</p>

  <p>Önceleri, ellerinin sürekli kıpır kıpır olması veya konuşurken benimle göz teması kurmaması olduğunu düşünmüştüm. Çocukların nasıl olduğunu az çok biliyordum. Jacob’da ise bundan daha fazlası vardı. Ona bakarken müstehcen bir şeylere tanık oluyormuş gibi hissediyordum kendimi.</p>

  <p>“Neden buradaydı?” diye sordu Jessica.</p>

  <p>“Görünüşe göre, akşam yemeği için bir şeyler çalmaya gelmiş.”</p>

  <p>Düşürdüğü bıçak, paslanmış bir çim biçme makasından devşirmeydi. Tahminimce mısırları saplarından kesmek için kullanıyordu.</p>

  <p>“Sence bir şey söyleyecek mi?”</p>

  <p>Omuz silktim.</p>

  <p>“Tamam…” dedi Jessica. Kollarını göğsünde kavuşturup korunun köşesinde turlamaya geri döndü. “Öyleyse beraber bir plan yapmalıyız.”</p>

  <p>Şişeyi cebimden çıkarıp içtim.</p>

  <p>“Belki şansımız yaver gider ve çocuk gördüklerini kimseye söylemez.”</p>

  <p>Güldüm.</p>

  <p>“Ciddiyim,” dedi. “Kaçarken yüzünde oluşan ifadeyi gördün mü? Ödü kopmuştu.”</p>

  <p>Öyle olduğunu sanmıyordum.</p>

  <p>Evet, çocuğu bir nebze olsun korkutmuştum. Ama ödü kopmamıştı. Frank Tolliver gibi bir babaya sahipseniz birinin size bağırmasından etkilenmezdiniz. Bunu kendimden biliyordum.</p>

  <p>“Birine anlatacağını düşünüyorsun, değil mi?</p>

  <p>“Evet,” dedim “Öyle.”</p>

  <p>Turlamayı kesti. Yere oturup dizlerini göğsüne çekerek ileri geri sallanmaya başladı.</p>

  <p>“Aman Tanrım! Ne yapacağız?”</p>

  <p>“Ne yapabiliriz ki? Bekleyeceğiz sanırım.”</p>

  <p>“Polise anlatması için mi?” Kafasını sallayarak, “Hayır, yapabileceğimiz bir şeyler olmalı,” dedi.</p>

  <p>Cevap vermedim. Aklım başka yerdeydi.</p>

  <p>Bir an için beni izledi. “Senin neyin var?”</p>

  <p>Ona baktım. Ne duyduğumu söylemek istiyordum. Fakat kelimeler ağzımdan bir türlü çıkmıyordu. “Büyük bir sorunumuz var. Ama görünüşe göre senin hiç umrunda değil.”</p>

  <p>“Umrumda…”</p>

  <p>Bu kez, sessiz kalan oydu.</p>

  <p>Beni incelediğini, gözleriyle yüzümü araştırdığını hissedebiliyordum. İğrenç bir histi, tüm cildimde böcekler geziniyordu sanki.</p>

  <p>Sonunda ona duyduklarımı anlattım.</p>

  <p>Hiçbir şeyi atlamadım veya sıradanlaştırmaya çalışmadım. Ona şerifi, ketçap şişesini ve Megan’ın bana söylerken nasıl gülümsediğini; nefessiz kaldığımı, inanmak istemediğimi ve gerçeği ondan duymak istediğimi anlattım.</p>

  <p>Bitirdiğimde, Jessica arkamdaki cesede bakarak uzunca bir süre sessiz kaldı.</p>

  <p>Derken gülümseyerek, “Umarım tüm kasabaya anlatır,” dedi.</p>

  <p>“Peki, anlattıkları doğru mu?”</p>

  <p>Bana baktı. “Tabii ki değil.”</p>

  <p>Duyduklarımın verdiği rahatlamayla gözlerimi kapattım.</p>

  <p>“Böyle bir şeyi nasıl… “</p>

  <p>“Düşünmedim,” dedim. “Sadece senden duymaya ihtiyacım vardı. İçten içe böyle bir şey yapmayacağını biliyordum, özellikle de o adamla.”</p>

  <p>“Paul… ” dedi.</p>

  <p>Savuşturdum. “İsmi önemli değil.”</p>

  <p>“Hayır değil,” dedi hâlâ gülümseyerek. “Ne yapardı, bilmek ister misin?”</p>

  <p>Bilmek istediğimden emin değildim. Gene de cevap vermemi beklemedi.</p>

  <p>“Tüm gün Kutsal Kitap’tan alıntılar yapar, sonra da mutfakta yanımdan geçerken kalçamı elleyip zevkle homurdanırdı. İğrençti. Numara yapmaya veya kazayla olmuş gibi davranmaya kalkışmazdı. Bilinçli yaptığını bilmemi istiyordu.”</p>

  <p>“Bunu kimseye söylemedin mi?”</p>

  <p>“Neredeyse söyleyecektim. Bir seferinde beni depoda köşeye sıkıştırdı, gitmeme izin vermedi. Öylece dikilip bir şey söylemeden bana bakıyor, kendimi kurtarmak için attığım her adımda önüme çıkıyordu.”</p>

  <p>“Tanrım.”</p>

  <p>“Ağlamaya başlamıştım. Sanırım korktuğu için gitmeme izin verdi. Dışarı çıktığımda Bayan Colton ne olduğunu sordu. Neredeyse anlatacaktım.”</p>

  <p>“Ama anlatmadın?”</p>

  <p>Kafasını hayır dermiş gibi salladı. “Yaklaşmıştım.”</p>

  <p>Jessica ve Paul’ü depoda, birlikte hayal ettim. Sonra, Paul ölse nasıl görünürdü diye düşündüm.</p>

  <p>Jessica, gözlerimde yanan öfkeyi görmüştü. Yanıma yanaşarak, “Sakin ol. Bak, cezasını çekiyor işte…” dedi.</p>

  <p>“Yetmez.”</p>

  <p>“Önemli değil. Asıl çocuğun çaresine bakmalıyız.”</p>

  <p>“Onunla ilgili yapabileceğimiz bir şey yok,” dedim. “Birilerine anlatacağı varsa anlatır. Onu durduramayız.”</p>

  <p>“Beni buradan götürecekler. İstesen onu durdurabilirdin.”</p>

  <p>Bir an için ne demek istediğini anlamadım. Kafamı kaldırıp ona bakınca kastettiği şeyi gözlerinde gördüm.</p>

  <p>“Hayır.”</p>

  <p>“Bir başına kalacaksın.”</p>

  <p>“Bunu yapamam.”</p>

  <p>Jessica başka bir şey söylemedi. Bir süre sonra ayağa kalktı. Gitmişti..</p>

  <p>Güneş ufukta kaybolana kadar koruda kalıp içtim.</p>

  <p>Kuzeydeki tepelere doğru gitmek üzere kalkıp tarlayı geçtim.</p>

  <p>Zirveye ulaştığımda, karşımda Tolliver’ların karavanı duruyordu. Çakıl yolun sonundaki araç, yabani otlar ve çer çöple çevrelenmişti. Karavanın yanında, paslı yeşil renkte, bütün lastikleri patlak bir kamyonet vardı.</p>

  <p>Bir süre orada kalıp gökyüzü kızıllaşırken karavanı izledim.</p>

  <h2 id="u2d6f8578-0bb9-403f-8aa6-a647ff0e3b60"><span style="text-indent: 1.5em;">PERŞEMBE</span></h2>

  <h3 id="u27246b0a-98c9-40fa-a024-17ed5113fc42"><span style="text-indent: 1.5em;">20</span></h3>

  <p>Kasabaya indiğimde, Riverbank Cafe’nin önünden geçtim, içeride ışıklar yanmıyordu. Park yerinde de hiç araç yoktu. Bunun, oraya gitmemem yönünde bir işaret olduğunu düşünerek durmadım. Jessica her şeyin kafamda olduğunu düşünüyor olabilirdi. Fakat her gün gidip soru sorarsam şüpheli görüneceğimi biliyordum. Kendimi unutturmak için bir-iki gün oraya gitmemeye karar verdim.</p>

  <p>Gerçi Jacob Tolliver gördüklerini polise anlatırsa şüpheli görünmek gibi bir derdim kalmayacaktı.</p>

  <p>Henüz bu ihtimali düşünmeye hazır değildim.</p>

  <p>Kafeye gidemiyorsam markete gidip yiyecek bir şeyler alabilirim diye düşündüm. Alışverişi hep Liz yapardı. Bu sebeple nereden başlayacağıma dair hiçbir fikrim yoktu. Sonunda kolay yolu seçtim: Dondurulmuş yemekler, fırında makarna, sucuk, ekmek ve iki şişe şarapla bir tirbuşon aldım.</p>

  <p>Bitirdiğimde, arabayı kasaya doğru sürüp aldığım her şeyi bandın üzerine boşalttım.</p>

  <p>Kasadaki çocuk on altı yaşından büyük görünmüyordu. Kafasını sallayarak, “Müdüre haber vermeliyim. Ben alkol satamıyorum,” dedi.</p>

  <p>Kasiyer telefonu alıp müdürü ararken ben de kasanın yanındaki magazin dergilerinden birine uzandım. Ünlü birinin yaşadığı yasak aşkla ve yaklaşan boşanmasıyla ilgileniyormuş gibi yaptım.</p>

  <p>Müdür geldiğinde çocuk yana çekildi. Şarap şişelerini tarayıcıdan geçirirken bir an soran gözlerle bana baktı. “Dex?”</p>

  <p>Önce tanıdık gelmese de az sonra tanıdım.</p>

  <p>“Hey, Eddie Sears!”</p>

  <p>Eddie kafasını salladı. “Lanet olsun! Yaşlanmışsın. Nasıl gidiyor?”</p>

  <p>“Eh işte. Fena değil.”</p>

  <p>Eddie bir zamanlar, Mindy adında bir kızla evlenmişti. Kız, Liz’in kolejden yakın arkadaşıydı ve Clara bebekken birkaç kez akşam yemeğine bize gelmişlerdi. Hoş bir çifttiler.</p>

  <p>Aldıklarımın geri kalanını çocuğun taraması için Eddie kenara çekildi. “Liz nasıl? Hâlâ beraber misiniz?” “Evet. Ama kısa bir ara verdik,” dedim. “Peki, ya sen ve Mindy?”</p>

  <p>Kafasını salladı. “Korkarım ki o ilişkiyi uzun zaman önce mahvettim. Sanırım Liz sana anlatmadı.” “Anlatmış olabilir. Hatırlamıyorum.”</p>

  <p>Liz, biriktirdikleri parayı nehrin karşısındaki kumarhanelerin zar masalarında kaybettiği ile ilgili bir şeyler söylemişti sanırım. Yanlış hatırlıyor olabilirim diye bir şey söylemedim.</p>

  <p>İkimiz de bir süre sessiz kaldıktan sonra Eddie, “Dex, seni görmek güzeldi…” dedi. Dükkânın arka tarafını işaret edip, “İşe dönmem gerek,” diye ekledi.</p>

  <p>“Kendine iyi bak, Ed!”</p>

  <p>“Liz’e selam söyle, olur mu?”</p>

  <p>“Tamam.”</p>

  <p>Ayaküstü konuşmalarda hiç iyi değildim. Üstelik bu karşılaşma, göğsümde mide bulandırıcı bir ağrıya sebep olmuştu.</p>

  <p>Bir an önce dışarı çıkmak istiyordum.</p>

  <p>Jessica’yı, Tolliver’i ve çocuğun gördüklerini şimdiye kadar kimseye anlatıp anlatmadığını düşündüm. Bu, onun için büyük bir sırdı, muhtemelen kendine saklayamayacağı kadar büyük. Birilerine söylemesinin an meselesi olduğuna emindim.</p>

  <p>Yapabileceğim hiçbir şey olmadığını bilmek çaresizliğimi arttırıyordu.</p>

  <p>Şey, neredeyse hiçbir şey…</p>

  <p>“Ne kadar çok fırın makarna almışsınız!” Çocuk aldıklarımı paketlemeyi bitirip gülümsedi. “Bunları gerçekten seviyor olmalısınız.”</p>

  <p>Homurdanarak kredi kartımı uzattım.</p>

  <p>“Ben de aynıyım.” Kartımı geri verdi. “Elimde olsa yalnız bununla yaşardım.”</p>

  <p>Torbalarımı alıp, “Kahrolası yalancı!” dedim mırıldanarak.</p>

  <p>Duyabileceği kadar yüksek sesle söylememiştim ama gerçekten umrumda değildi. Yeterince katlanmıştım. Tek isteğim, eve gitmekti.</p>

  <p>Ön kapıdan çıkıp park yerine doğru yürüdüm.</p>

  <p>Kamyonetime vardığımda torbaları ön koltuğa yerleştirip sürücü tarafına geçtim. Biri ön camıma Jessica’nın ilanlarından bırakmıştı. Kamyonete binince, çekip aldığım ilanı torbaların üzerine koyup motoru çalıştırdım.</p>

  <h3 id="u73557593-b9e5-458e-b89e-65c787cdd419">21</h3>

  <p>Evin yoluna saptığımda Greg’in devriye arabasını evin yanına park etmiş hâlde görmek beni şaşırtmadı.</p>

  <p>Bunu bekliyordum.</p>

  <p>Yarı yolda durdum. Geri dönüp kaçma fikri bir an için neredeyse ağır basıyordu. İstesem bankaya gidip hesabımdakileri çekebilirdim. Çok fazla param yoktu ama bir süre idare etmemi sağlardı.</p>

  <p>Koruya doğru baktım. Greg’in şu anda orada olup olmadığını, geri gelince ona ne söyleyeceğimi düşündüm.</p>

  <p>Önemli değildi. Nasılsa bana inanmayacaktı. Dönüp kaçma arzusunu yine hissediyordum. Elim vitese uzanıp geriye takmaya çalışıyordu.</p>

  <p>Durdum.</p>

  <p>Onu bırakmayacaktım.</p>

  <p>Yolda ilerleyip devriye arabasının yanına park ettim. Kapıyı açıp yanımdaki torbalara uzandım. Dışarı çıkarken Greg, “Bütün gün orada oturacağını düşünmüştüm,” diye seslendi. Verandada, tırabzanlara yaslanmış bir şekilde sigara içiyordu.</p>

  <p>“Beni gördüğüne şaşırdın mı?”</p>

  <p>“Hayır… ” dedim. “Hiç şaşırmadım.”</p>

  <p>İzmaritini attı. “Yardım ister misin?”</p>

  <p>“Gerek yok,” dedim verandanın merdivenlerini çıkarken. “Ama kapıyı açabilirsin.”</p>

  <p>Greg kapıyı itti. Yanından geçip eve girdim.</p>

  <p>“İçeri girmediğimi öğrenince mutlu olacaksın.”</p>

  <p>Torbaları mutfak masasına yerleştirirken, “Neden umrumda olsun ki?” dedim.</p>

  <p>“Geçen sefer umrundaydı.”</p>

  <p>“Evet, şarjörümü çaldığında.”</p>

  <p>“Geçici olarak el koydum sadece,” dedi. “Seni ve diğer insanları koruyorum.”</p>

  <p>“O bir 22’lik, Greg. Sence ne kadar zarar verebilirim?”</p>

  <p>“22’liğin zarar veremeyeceğini mi düşünüyorsun?”</p>

  <p>Şu an ihtiyacım olan şey, silahlar hakkında bir nutuk dinlemek değil, Greg’in bir an önce sadede gelmesiydi.</p>

  <p>“Şarjörümü geri vermek için mi uğradın?”</p>

  <p>“Hayır, sana cumartesi akşam yemeğinde alabileceğini söylemiştim. Teklifim hâlâ geçerli. Gelip gelmeyeceğine karar verdin mi?”</p>

  <p>“Bana cumartesiyi sormak için mi buradasın?”</p>

  <p>“Evet, öyle.”</p>

  <p>Bir an için ne söyleyeceğimi bilemedim.</p>

  <p>“Ve tabii ki hâlini hatırını sormak için.”</p>

  <p>Torbaları masanın üzerine boşaltmaya başladım.</p>

  <p>“Bu kadar komik olan ne?”</p>

  <p>“Ne?”</p>

  <p>“Neden öyle gülüyorsun?”</p>

  <p>Gülümsediğimi fark etmemiştim. Kendimi durdurmak için zorladım.</p>

  <p>Greg yanıma geldi. Makarna ve donmuş yemek kutularını kurcalarken büyük bir kutu dikkatini çekmişti.</p>

  <p>“Sinek kâğıdı?” Odaya şöyle bir bakındı. “Uçan dostlarımızla başın dertte mi?” diye sordu gülerek. Kutuyu elinden aldım. “Ne kadar çabuk bitiyor bilirsin.”</p>

  <p>“Bu oldukça büyük bir kutu. Onun yerine sineklik alabilirdin.”</p>

  <p>Söylediklerini duymazdan geldim. Torbaları boşaltmaya devam ediyordum.</p>

  <p>“Öyleyse Julie’ye seni beklemesini söylemeli miyim?”</p>

  <p>“Bilmiyorum.”</p>

  <p>“Senin için iyi olacak. Sosyalleşmek hoş bir değişiklik olabilir.”</p>

  <p>“Gelip gelmeyeceğimi şu an için bilmiyorum.”</p>

  <p>Greg bir süre sessiz kaldı. Döndüğümde onu lavabonun önünde durmuş, pencereden uzaktaki koruya bakarken buldum.</p>

  <p>“Sorun ne?”</p>

  <p>“Neden bana anlatmadın, Dex?”</p>

  <p>Midemin omuriliğime yapıştığını hissettim.</p>

  <p>Hemen o an, her şeyi anlatacaktım neredeyse. Onu benim öldürdüğümü düşüneceğinden korktuğumu, o gece çılgına döndüğümü ama ölümüyle hiçbir alakam olmadığını; Megan’ı, Jessica’nın erkek arkadaşını ve orada olanlarla bir alakaları olduğunu düşündüğümü…</p>

  <p>Bunlar yerine, “Neyi söylemedim?” diye sordum.</p>

  <p>Greg küçük, sarı bir şişeyi yukarı kaldırdı. Önce ne olduğunu anlamadım.</p>

  <p>“İlaçlara yeniden başladığını.”</p>

  <p>Bacaklarım çözülüp yere yığılmadan masadan bir sandalye çekip oturmayı başardım.</p>

  <p>“Bana söylemeye utandın mı?”</p>

  <p>Başımı salladım.</p>

  <p>Greg ilaç şişesini pencerenin önüne geri koydu. “Doğru kararı verdin. Bunda utanılacak bir şey yok.”</p>

  <p>Farkında olmadan yine başımı salladım. Neden böyle yaptığımı bilmiyordum. İlaçları içmiş olsaydım bile bunu ona söylemekten utanmazdım. Bununla ilgili başka bir şey konuşmadık.</p>

  <p>Greg saatine bakıp ayağa kalktı. “Gitmeliyim,” dedi. “Julie’ye senin cumartesi günü geleceğini söyleyeceğim.”</p>

  <p>“Geleceğim demedi… “</p>

  <p>“Sadece gel,” dedi. “Bize uğramayalı çok uzun zaman oldu.” Duraksadı. “Gelmeni istiyorum.” “Tamam,” dedim. “Orada olacağım.”</p>

  <p>“Sana söz veriyorum ki kötü olmayacak.”</p>

  <p>Verandaya kadar onu izledim.</p>

  <p>“Traktörünü çıkarmayı denemedin mi daha?”</p>

  <p>“Üzerinde çalışıyorum.”</p>

  <p>“Teklifim hâlâ geçerli. Vinci getirsem birkaç dakika içinde çıkartırız.”</p>

  <p>“Teşekkürler, ben hallederim.”</p>

  <p>Greg omuz silkip devriye arabasına gitmek üzere merdivenlerden indi. Yarı yolda durup koruya doğru baktı. “Bunlar ne diye burada?”</p>

  <p>Bakışlarını takip ettim fakat sıra dışı bir şey görmedim. “Ne demek istiyorsun?”</p>

  <p>“O kargalar… “</p>

  <p>Tekrar baktım. Önce bir şey göremedim. Ama işte oradaydılar. Havaya yükselip kül gibi düşen yüzlerce siyah şekil.</p>

  <p>Onları daha önce nasıl fark etmemiştim?</p>

  <p>“Ne buldular acaba?”</p>

  <p>Yanaklarımın içini kemirmeye başlamıştım. “Bilmiyorum,” dedim. “Bir süredir oraya gitmiyorum. Hevesimi kaybettim galiba.”</p>

  <p>Greg bana baktı. “Seni anlıyorum. Zor zamanlar geçirdin.”</p>

  <p>Koruya ve kargalara baktım.</p>

  <p>“İlaçlar işe yarıyor mu?”</p>

  <p>Kendimi, başımı çevirmeye zorladım. “Biraz zaman gerekiyor.”</p>

  <p>“Şey… En azından başladın. Bu da bir şeydir, değil mi?”</p>

  <p>Bir elimi havaya kaldırdım. “Cumartesi görüşürüz.”</p>

  <p>Greg de bana el sallayıp devriye arabasıyla yola çıktı.</p>

  <p>Gidene kadar verandada bekledikten sonra hızla içeri girip mutfak dolabından süpürgeyi kaptığım gibi arka kapıdan tarlaya daldım.</p>

  <p>Yarı yolda, Jessica’nın çığlıklarını duymaya başlamıştım bile.</p>

  <p>Kargalar Jessica’nın etrafını alev gibi sarmıştı. Bağırarak, süpürgeyi sallayarak üzerlerine doğru koştum.</p>

  <p>Dağılıyorlardı.</p>

  <p>Tarladaki mısırlara ve kavak dallarına konmalarını, bizi kuşatmalarını izledim. Cesedin durumuna bakmak üzereyken midem sancıdı.</p>

  <p>Aynı görünüyordu.</p>

  <p>Buraya vardığımda üzerini tamamen kaplamış olmalarına rağmen görünür herhangi bir hasar yoktu. Ters giden bir şeyler olduğu çok açıktı.</p>

  <p>Çocukken, çiftliğin yanındaki yolda ölmüş, yavru bir geyiği parçalayan bir karga sürüsüne rastlamıştım. Siyah gagalarında uzun, kırmızı et parçalarıyla birer birer havalanıp gittiklerini görmüştüm.</p>

  <p>Birkaç saat İçinde bütün geyiği yemişlerdi.</p>

  <p>Burada ise hiç hasar yoktu.</p>

  <p>Midem tekrar sancımaya başlamıştı. Bu fikirleri kafamdan atmaya çabaladım. Şanslıydık, hepsi bu.</p>

  <p>O sırada, Jessica’nın arkamdan geldiğini duydum.</p>

  <p>“Çok daha kötü olabilirdi,” dedim.</p>

  <p>Konuşmuyordu. Yavaşça ilerleyip cesedin başına gitti. Döndüğünde histerik bir şekilde ağlıyordu.</p>

  <p>Onu sakinleştirmeye çalıştım ama söylediklerim işe yaramadı. Sonunda yanında durup ağlamasına izin verdim. Bir süre sonra elimi omzuna koydum.</p>

  <p>“Gittiler. Artık üzülme.”</p>

  <p>Cevap vermedi.</p>

  <p>Kafamı kaldırınca siyah gözleriyle bakan siyah şekilleri gördüm ağaçlarda. Bu kadar çok kuşu bir arada görmemiştim daha önce.</p>

  <p>Nasıl olur da hiç hasar olmazdı?</p>

  <p>Jessica’ya dönüp sordum. “Ne yapabilirim?”</p>

  <p>Gözyaşları içinde, “Yapabileceğin bir şey yok. Sen gider gitmez geri gelecekler,” dedi.</p>

  <p>Haklıydı. Artık burada olduğunu bildiklerinden gitmeyeceklerdi. Daha önce gelmediklerine şaşırmıştım. Belki de gelmişlerdi.</p>

  <p>Ağaçlara baktım. “Öyleyse gitmeyeceğim. Burada uyuyacak, seninle kalacağım.” Evi işaret ettim. “Gidip birkaç şey almam gerek. Hemen geri geleceğim.”</p>

  <p>Gözleri gözlerimde, yaklaştı. “Burada benimle kalır mısın gerçekten?”</p>

  <p>“Evet, kalırım.”</p>

  <p>“Ya biri eve girerse, ya,..”</p>

  <p>Onu durdurdum. “Sana bir şey olmasına izin vermem. Seni koruyacağım, söz veriyorum.”</p>

  <p>Jessica, hâlâ gözlerime bakarak önümde dikilirken, bir anda kollarını boynuma dolayıp yüzünü yüzüme yaklaştırdı. Dudaklarını yavaşça dudaklarıma bastırdığında cildinin yumuşaklığını ve sıcaklığını hissettim. Tam hayal ettiğim gibiydi.</p>

  <p>Onu bırakmak istemedim.</p>

  <h3 id="u039c3261-cbf7-40ef-96d7-66a2a2ee8426">22</h3>

  <p>“Neden olmasın?”</p>

  <p>“Çünkü çok ürkütücü.” Jessica kafasını sallıyordu. “Sürekli bana bakmasını istemiyorum.”</p>

  <p>Güldüm.</p>

  <p>“Hiç komik değil,” dedi Jessica. “Mide bulandırıcı.”</p>

  <p>Kafatasını elimde çevirerek Önümde tuttum. Birkaç yıl önce bir garaj satışından almıştım. O zaman, Liz gaza gelip aldığımı söylemişse de aslında Clara için almıştım. Cadılar bayramı geldiği zaman hoşuna gideceğini düşünmüştüm.</p>

  <p>Hâlâ da sevebileceğini düşünüyordum.</p>

  <p>“Bir kafası olmalı,” dedim. “Aksi hâlde doğru görünmez.”</p>

  <p>“Tamam, ama bu değil.”</p>

  <p>“Başka ne kullanacağız ki?” Elimde çevirerek kafatasını önümde tuttum.</p>

  <p>“Bu mükemmel!”</p>

  <p>“Hayır, Dexter. Ciddiyim.”</p>

  <p>Kafatasına bakıp kaşlarımı çattım. Gerçek bile değildi. Bir plastik parçası yüzünden neden bu kadar kızıyordu anlamıyordum ama sesinin tonundan tartışmanın bir anlamı olmadığını anlamıştım.</p>

  <p>Kafatasının yere bırakıp tahtaları birbirine çakmaya devam ettim.</p>

  <p>“Peki, başka ne söyledi?”</p>

  <p>İç geçirdim. Şimdiye kadar, Greg’le konuşmamı baştan aşağı üç kez anlatmıştım. Jessica, onun bir şeyden haberi olmadığına hâlâ inanmıyordu.</p>

  <p>Tekrar anlattım.</p>

  <p>“Seni korumuyor, değil mi?”</p>

  <p>“Beni korumak mı?”</p>

  <p>Omuz silkti. “Bilmiyorum. Arkadaş olduğunuz için seni gözetiyordur belki. Ne dersin?”</p>

  <p>“Ne kadar iyi arkadaş olursak olalım, Greg’in önceliği ben değilim.” Evden bir-iki eski elbise getirmiştim. Solmuş fanilayı yatay çubuğa geçirdim. “Burada olduğunu bilse ben veya bir başkası için susmaz.”</p>

  <p>“Peki, ne yapmaya çalışıyor o zaman?”</p>

  <p>“Bir şey yapmaya çalışmıyor. Yalnızca haberi yok.”</p>

  <p>Bana dik dik bakıyordu. Bu ihtimali hiç anlamıyordu. Başka bir şey daha diyeceğini zannettim. Fakat onun yerine dönüp tarlaya baktı.</p>

  <p>Bir kot pantolon alıp ana direğin etrafına doladım. Eski, kahverengi bir kemerim vardı. Bağlamak için onu kullandım. Bitirdiğimde, korkuluğu korunun kenarındaki ağaçlardan birine dayadım.</p>

  <p>“Kafasız düzgün görünmüyor,” dedim.</p>

  <p>Jessica yanıma geldi.</p>

  <p>“Biliyorsun, çocuğun şimdiye kadar kimseye anlatmaması bundan sonra anlatmayacağı anlamına gelmez.”</p>

  <p>Haklıydı. Fakat bunu düşünmeye henüz hazır değildim, bu yüzden sessiz kaldım.</p>

  <p>“Bunu bilecek kadar aklın olduğunu sanıyordum.”</p>

  <p>Ses tonu sertti. Onu doğru duyduğumdan emin olamadım önce.</p>

  <p>“Akılsızım yani, öyle mi?”</p>

  <p>Jessica iki eliyle ağzını kapatarak, “Söylediğim şey çok kötüydü,” dedi. “Özür dilerim!”</p>

  <p>“Mühim değil.”</p>

  <p>“Ben sadece… “</p>

  <p>Lafını bitirmedi. Ben de üstelemedim.</p>

  <p>Bir an sonra, “O çocuğun gerçekten bir şeyler söyleyeceğini düşünüyorum,” dedi.</p>

  <p>“Belki söylemez.”</p>

  <p>“Sen de benim gibi düşünüyordun dün.”</p>

  <p>“Hatalı olabilirim. Hâlâ kimseye söylemedi, yani şansımız…”</p>

  <p>“Şansa güvenemeyiz. Olay bu şekilde ortada kalamaz. Neden bunu anlamıyorsun?”</p>

  <p>“Başka alternatifimiz yok.”</p>

  <p>Konuşmak için ağzını açıyorken elimi kaldırıp onu susturdum. Ne söyleyeceğini biliyordum.</p>

  <p>“Sana söyledim, hayır.”</p>

  <p>“Bunun tek şansımız olduğunu anlamalısın.”</p>

  <p>Kafamı salladım.</p>

  <p>Jessica bana bakıp ilgilenmediğini gösteren bir ses çıkararak uzaklaştı.</p>

  <p>Giderken arkasından seslendim. “Kafası için ne kullanacağız?”</p>

  <p>Cevap vermeden yürümeye devam etti.</p>

  <p>Ben de korkuluğa geri dönüp dolabımdan aldığım kovboy şapkasını tepesine koydum. Pek düzgün gözükmüyordu.</p>

  <p>Kafatasını yerden alıp silkeledim ve korkuluğa geri dönüp yerleştirdim. Şapkayı da takınca mükemmel olmuştu.</p>

  <p>Cesetten birkaç adım ötede bir çukur kazıp korkuluğun ucunu oraya soktum. Deliği doldurduktan sonra birkaç adım geri çekilerek eserime baktım.</p>

  <p>Korkuluk, mısırların üzerinde kızıl gökyüzüne bir gölge gibi yükseliyordu.</p>

  <p>Gülümsedim.</p>

  <h3 id="ub5a7e12c-3f6e-4e5a-8990-5bc4a40dec59">23</h3>

  <p>Uyku tulumumu açarken geçmişteki kamp ateşlerinin tozlu sıcaklığını içime çekip Clara ile Liz’i düşündüm. En son ne zaman birlikte kamp yapmaya gittiğimizi hatırlamaya çalıştım. İki yaz önceydi sanırım.</p>

  <p>“İyi misin?”</p>

  <p>Jessica, bacaklarını altına alıp bana bakarak yere oturdu. Solan ışıktaki bakışı bana Liz’i hatırlatıyordu. “Evet,” dedim. “En son ne zaman dışarıda uyuduğumu hatırlamaya çalışıyordum sadece.”</p>

  <p>Bacaklarını altından çıkarıp yan tarafına doğru yattı. “Ne kadar oldu?”</p>

  <p>“Uzun bir zaman.”</p>

  <p>“Ben küçük bir kızken kamp yapardık,” dedi. “Red Creek’e gider, nehir kıyısına yerleşirdik. Babam ateş yakardı. Hamburger pişirip hikâyeler anlatırdık.” Duraksadı. “Yıldızlar ne kadar da parlaktı.”</p>

  <p>“Red Creek.” Güldüm, ondan çok kendime. “Orada bir yer vardı, demiryolu köprüsünün hemen üzerinde. Etrafta kimse olmazdı. Yıldırım düşmüş bir… “</p>

  <p>“Dişbudak ağacı vardı,” dedi Jessica gülümseyerek. “Komik, orayı sadece bizim bildiğimizi sanırdım.” “Kızım orayı severdi.”</p>

  <p>“Kızın mı?”</p>

  <p>“Evet…” dedim. “Sana onu veya karımı anlatmadım.”</p>

  <p>“Hayır, ama bir şekilde biliyordum. Neden onunla ilgili hiçbir şey söylemedin?”</p>

  <p>“Bir süre önce ayrıldık. Sanırım ne söyleyeceğimi veya… “</p>

  <p>Jessica beni durdurdu. “Ben kızını kastetmiştim. Neden onunla ilgili hiçbir şey söylemedin bana?”</p>

  <p>Bileğimdeki mavi-kırmızı bilekliğe baktım. Yüzümün ısındığını hissediyordum. Kafamı kaldırıp bakamadım.</p>

  <p>“İstemiyorsan konuşmak zorunda değilsin.”</p>

  <p>İsteyip istemediğimden emin değildim, bu yüzden bir şey söylemedim. Bir an sonra Jessica sırtüstü dönüp gökyüzünü seyretmeye başladı.</p>

  <p>“Yıldızlar çıkıyor,” dedi. “Burada ne kadar net görünüyorlar. Çok hoş!”</p>

  <p>Yukarı baktım. Batıda hâlâ biraz ışık olmasına karşın gökyüzünün geri kalanı parçalı bir morla kararmış, bazı takımyıldızlar ortaya çıkmaya başlamıştı.</p>

  <p>Uyku tulumumu Jessica’nın yanına taşıyıp uzandım. Bana gittikçe yaklaşıyordu. Teni tenime değdi. “Seni üzmek istemedim,” dedi. “Bazen konuşmamam gereken zamanlarda konuşuyorum.”</p>

  <p>“Yanlış bir şey söylemedin.”</p>

  <p>“İstersen benimle konuşabileceğini bilmeni istedim yalnızca.” Duraksadı. “Biliyor musun, çok gizemlisin.”</p>

  <p>“Bu doğru.”</p>

  <p>“Kendini yalnız hissetmiyor musun?”</p>

  <p>Ne söyleyeceğimi bilemedim. O kadar doğrudan sormuştu ki nasıl cevap vereceğimden emin değildim. Ben de doğruyu söyledim, yalnızlık çektiğimi.</p>

  <p>Jessica bir süre hiç bir şey söylemedi. İkimiz de yıldızları izliyorduk. Arada sırada, arkadaş arayan bir ateş böceği mısırların arasında yeşil yeşil parlıyordu. Birkaç tanesi, o öğleden sonra mısırların üzerine bıraktığım sinek kâğıdına yapışmıştı. Ama umutlarını yitirmeden yanıp sönüyorlardı hâlâ. Işık, karanlık; açık, kapalı.</p>

  <p>“Öldü, değil mi?”</p>

  <p>Başımı salladım. “Geçen yaz.”</p>

  <p>“Bisikletli kız o muydu?”</p>

  <p>Clara’ya CR-11 üzerinde bir araba çarpmıştı. Sürücü kazadan sonra durmamış, Clara ölmeden önce yol kenarında yatmıştı saatlerce. O sırada bilinci açık mıydı, değil miydi, bilmiyordum. Doktorlar bana acı çekmediğini söylemişti. Çoğu zaman, bu düşünce sayesinde biraz rahatlıyordum.</p>

  <p>Diğer zamanlarda ise, onu orada tek başına ve korkmuş bir hâlde bana ya da herhangi birine seslenirken hayal ediyor, çıldıracak gibi oluyordum.</p>

  <p>“Sürücüyü bulamadılar…” dedim. “Greg yoldan geçen birileri olduğunu düşündü. Muhtemelen panikleyip kaçtılar.”</p>

  <p>Jessica’nın bir şey söylemesini bekledim, herhangi bir şey. Ama söylemedi. Bunun yerine, başını göğsüme yasladı.</p>

  <p>Gereksiz rahatlatma veya acıma sözleri yoktu. Sade, insani bir hareketle yanımda olduğunu, yalnız olmadığımı göstermişti.</p>

  <p>Uzun zamandır böyle hissetmemiştim.</p>

  <p>Bir müddet öylece durup artık kararmış olan gökyüzüne çakılı parlak yıldız kümesini izledik.</p>

  <p>Red Creek’te, havlusuna sıkıca sarılmış ve sarı saçları kulaklarının arkasına atılmış bir hâlde nehirden bana doğru koşan Clara’yı düşündüm.</p>

  <p>Zihnimdeki kız mutlu ve hayat doluydu. Gün ışığında neşeyle gülümsüyordu.</p>

  <p>Gerçek bir olayı mı hatırlıyordum, yoksa zihnimde bazı anıları bir araya mı getiriyordum, emin değildim. Görüntü o kadar güzel ve canlıydı ki hangisi olduğu umrumda değildi.</p>

  <p>“Karın geri dönecek mi?”</p>

  <p>Jessica’nın sesiyle kendime geldim. Kafası hâlâ göğsümdeydi. Yüzüne bakmak için kafamı eğdiğimde kımıldamadı.</p>

  <p>“Bilmiyorum ama döneceğini sanmıyorum.”</p>

  <p>“Boşanmak mı istiyor?”</p>

  <p>Liz’le aramızda geçen son konuşmayı düşündüm. “İstemediğini söylüyor ama ona inanıp inanmayacağımı bilmiyorum.”</p>

  <p>Yüzüme bakarak, “Boşanmak istemediğini mi söyledi?” diye sordu.</p>

  <p>“Evet…” dedim.</p>

  <p>Jessica kafasını yine göğsüme koydu. “Öyleyse geri gelecek.”</p>

  <p>Sesi düz, neredeyse üzgündü. Nedenini anladığımı düşündüm.</p>

  <p>“Geri gelmeye karar verse bile belki de ben dönmesini istemiyorumdur.”</p>

  <p>“Şimdi böyle söylüyorsun.”</p>

  <p>“Hayır, giden kendisiydi. Benden, evliliğimizden kaçan oydu. Bunu unutmak kolay değil.”</p>

  <p>Jessica konuşmadı.</p>

  <p>“Bana inanmıyor musun?”</p>

  <p>“inanmak istiyorum.”</p>

  <p>Elimi çenesinin altına koyup gözlerini görebilmek için başını kaldırdım. “Benim istediğim işte bu. Her şey burada anlamlı. Beni anlıyor musun?”</p>

  <p>“Evet… “</p>

  <p>“Ciddiyim,” dedim. “Seninleyken her şey güzel. Sanki…”</p>

  <p>“Kusursuz,” dedi Jessica elimi yanağına koyarak. “Seninleyken her şey kusursuz.”</p>

  <p>Geriye yaslanıp gülümsedim.</p>

  <p>İkimiz de başka bir şey söylemedik. Bir süre sonra da yıldızlardan oluşan çarkıfeleğin altında sarılıp uykuya daldık.</p>

  <h2 id="ud026245f-40f7-434d-9d8b-c1c754615add">CUMA</h2>

  <h3 id="uebda7488-feb1-44f5-9192-a5c1ccdc21a2">24</h3>

  <p>Çığlıklar içinde uyandım.</p>

  <p>Acı, her yerden aynı anda geliyordu. Ayağa kalkıp yüzümü ve boynumu tırmaladım.</p>

  <p>Kırmızı karıncalar…</p>

  <p>Yüzlercesi…</p>

  <p>Onları, derimin altına kazınan minik iğnelerini saçımda, elbiselerimin altında, bütün vücudumda hissediyordum.</p>

  <p>Acıdan gözüm dönmüş bir şekilde zıplayarak ayağa kalktım. Gömleğimi yırtıp çıkardığımda göğsüme ve sırtıma vurarak karıncaları öldürmeye çalıştım. Birçoğu yere düşmüştü. Onları takip ettiğimde gördüklerime inanamadım.</p>

  <p>Yüzlerce değil binlerce karınca vardı.</p>

  <p>Yer, etrafımda kızılca kaynıyordu.</p>

  <p>Tiksintiyle geriye birkaç adım atmıştım ki kasıklarımda dolandıklarını hissetim.</p>

  <p>Çığlık çığlığa kemeri açıp pantolonumu ve iç çamaşırımı çıkardım. O anki panikle çıkardıklarımı mısırların içine fırlatmıştım.</p>

  <p>Karıncaları parmaklarımla tek tek ezip kasık tüylerimin arasından çıkardım ve yere attım.</p>

  <p>Onları nasıl görmemiştim? Nasıl fark etmemiştim?</p>

  <p>Önceki gece Jessica’yla uyuduğumuz yere baktığımda göğsümde yavaş yavaş bir çığlığın biriktiğini hissettim. Bastırmak için kendimi zorluyordum.</p>

  <p>Uyku tulumum Jessica’nın cesedinin yanındaydı!</p>

  <p>Karıncalar her ikisine de doluşmuşlardı.</p>

  <p>Midemin altüst olduğunu hissettiğimde dönüp kaçma isteğine karşı direndim. O noktadan mümkün olduğunca uzaklaşmam gerekiyordu. Önümde duran şeyi görmek istemiyordum ama bakışlarımı da kaçıramamıştım.</p>

  <p>Jessica’nın cildi grileşmişti.</p>

  <p>Gözleri gitmiş, göz yuvalarının etrafındaki deri yenmiş ve altındaki kemik ortaya çıkmıştı. Kararmış dudakları kederli bir şekilde gülümsüyormuş gibi ayrılmış, ağzıyla burnundan sabah güneşinde kımıl kımıl dönen beyaz kurtçuklar fışkırmıştı.</p>

  <p>Karnı şişmiş ve birkaç parmağı kemiğe kadar yenmişti. Eğilip daha yakından baktım. Derisinde küçük diş izleri vardı.</p>

  <p>Tarladaki fareler aklıma gelince çığlığımı daha fazla bastıramadım.</p>

  <div class="WordSection">

    <p>Bu korkunç manzaradan uzaklaşmam gerekiyordu. Çıplak hâlde koruluktan eve doğru koştum. Hemen banyoya girdim ve sıcak suyu açıp aynada kendime baktım.</p>

    <p>Ağlıyordum. Gözyaşları, yüzümdeki toprak üzerinde çizgiler hâlinde aşağı iniyordu.</p>

    <p>Kafamda hareket eden bir şeyler gördüğümde iyice eğilip kafamı silkeledim. Beyaz lavabonun içine birkaç karınca düştü ama orada daha fazlası olduğunu biliyor, onları hissedebiliyordum.</p>

    <p>Geriye bir adım atıp kafamı aynaya geçirdim. Uzun bir çatlak aynayı ikiye bölmüştü. Bacaklarım titriyor, gözlerimin arkasında beyaz bir ışık parlıyordu. Ama yere düşmedim.</p>

    <p>Lavabonun kenarına tutunup içinde hareket eden karıncalara baktım. Midem kasılıyordu. Tekrar tekrar öğürdüm.</p>

    <p>Artık mide asidinden başka bir şey çıkmıyordu.</p>

    <p>Nihayet durduğunda ağlayarak yere çöktüm. Dua etmek istiyor ama kelimeleri bulamıyordum.</p>

    <p>Yine de denedim.</p>

    <p>Bir dakika sonra burnumun kemerinde gezinip yukarı, saçlarıma doğru ilerleyen bir şey hissettim. İnleyerek kendimi duşun altına attım.</p>

    <p>Kaynar su derimi haşlıyordu. Fakat altında kalmak için kendimi zorladım.</p>

    <p>Yanmak istiyordum.</p>

    <p>Duştan çıktığımda, belime bir havlu sarıp mutfağa gittim. Buzdolabının üzerindeki dolaptan bir şişe Johnny Walker alıp boğazım ve sinüslerim isyan edene kadar içtim.</p>

    <p>Vücudum titriyordu. Tezgâha doğru eğilip geçmesini bekledim. Bir an için yine midemin bulanacağını düşünmüştüm. Viskiye rağmen hâlâ mide asidinin ve toprağın tadı vardı ağzımda. Bir parçam, bunun hiç geçmeyeceğinden şüphe ediyordu.</p>

    <p>Pencereye gidip lavabonun üzerindeki ilaç şişesine uzandım. Küçük, kırmızı haplardan birini avucuma alıp uzun uzun baktım.</p>

    <p>“Dexter?”</p>

    <p>Gözlerimi kapattım. Cevap vermek istemiyordum.</p>

    <p>“Lütfen bana kızma!”</p>

    <p>Avucumu kaldırıp yutmak isteyerek hapa baktım, ama yapamadım. Doktorlar bu ilaçların işe yarayacağını söylemişti ömrüm boyunca, ben de her zamanki gibi onlara inanmıştım.</p>

    <p>İlaçlarımı alırsam her şey daha iyi olacaktı. Dünya daha loş ve yavaş olacak, renkler birbirine karışıp solacaktı.</p>

    <p>O anda istediğim tam olarak da buydu.</p>

    <p>“Dex, bana bak!”</p>

    <p>Yavaşça döndüm. Jessica eşikte ağlayarak dikiliyordu.</p>

    <p>“Ya dün gece? Hatırlasana beraberken kendimizi nasıl hissetmiştik?”</p>

    <p>“O doğru değildi,” dedim önce tarlayı sonra onu işaret ederek. “Ve bu da doğru değil.”</p>

    <p>“Dexter…”</p>

    <p>“Sen gerçek değilsin!”</p>

    <p>Jessica biraz daha yaklaşınca tezgâha doğru geriledim.</p>

    <p>Durdu, gözyaşlarının arasından gülümsüyordu.</p>

    <p>“Bunun doğru olmadığını biliyorsun.”</p>

    <p>Artık neyin doğru olduğunu bilmiyordum, bunu ona da söyledim. Tek bildiğim her şeyin değiştiği ve kontrolü yeniden ele almam gerektiğiydi. “Lütfen git!”</p>

    <p>“Bunu yapamam,” dedi. “Artık yapamam.”</p>

    <p>“Neden?”</p>

    <p>Jessica gülümsedi. “Ne demek neden? Bana git deyince gideceğimi mi sanıyorsun?” Parmaklarını şaklattı. “Bu şekilde?”</p>

    <p>Elimdeki hapa baktım.</p>

    <p>“Onlar sana yardım edemez.”</p>

    <p>“Daha önce ettiler.”</p>

    <p>Jessica bir adım daha yaklaştı. Bu kez kaçacak yerim kalmamıştı. Gözlerimi kapattım. Daha da yaklaştığını ve ellerinin yüzümde gezindiğini hissettim. Konuştuğunda hoş ve yumuşak nefesi tenimi okşadı.</p>

    <p>“Orada ne olduğunu biliyorsun.” Sesi sakindi. “Sırf sen öyle istedin veya birkaç hap aldın diye cesedin kaybolacağını mı düşünüyorsun?”</p>

    <p>Konuşamadım.</p>

    <p>“Kaybolmayacak,” dedi. “Bu gece ve yarın da, sen o hapları alsan da almasan da orada olacak.” “Almalıyım. Ben…”</p>

    <p>Jessica beni dolgun ve tatlı dudaklarıyla susturdu. Öpüşmemiz uzun ve yavaştı.</p>

    <p>“Onları alırsan yalnız kalacaksın. Birbirimize yardım edemeyeceğiz.”</p>

    <p>“Birbirimize yardım etmek mi?”</p>

    <p>“Elbette…” dedi. “Bu işte beraberiz, değil mi?”</p>

    <p>Gözlerimi açtım.</p>

    <p>Jessica tam önümdeydi. Bir an için onu tanıyamadım. Saçları kafasına yapışmış, gözlerinin altında koyu gölgeler oluşmuştu.</p>

    <p>Yanağında yeni bir morluk ve morluğun etrafında örümcek ağı gibi yayılmaya başlamış kırmızı kılcal damarlar vardı. Gördüklerim, koruda yatan yalnız cesedi düşünmeme sebep oldu.</p>

    <p>Kurtçuklar, boş göz yuvaları, kemiğe kadar yenmiş parmaklar.</p>

    <p>Gözlerimi kapatıp görüntüyü kafamdan atmaya çalıştım. “Artık dışarıda uyumayacağım. Yapamam.”</p>

    <p>Bunun onu üzeceğini, ağlayıp fikrimi değiştirmeye çalışacağını sanmıştım ama gözlerimi açtığımda gülümsüyordu.</p>

    <p>“Sanırım bunları aştık artık, değil mi?”</p>

    <h3 id="u9a2901b2-71cb-4662-bf63-155c727f1d92">25</h3>

    <p>Markette, aldıklarımı torbalara yerleştiren genç son kutuları da koyunca kafasını sallayıp gülümsedi. “Komik bir şey mi var?”</p>

    <p>Torbamı bana uzatırken, “Bütün karınca tuzaklarını almışsınız… ” dedi.</p>

    <p>Yanılıyordu.</p>

    <p>Howard’s marka olanları rafta bırakmıştım. Zaten bir işe yaramadıklarından paramı ziyan etmek istemiyordum. Ama gerisini almıştım gerçekten de.</p>

    <p>Torbaya uzandığımda, elimin üzerindeki küçük, kırmızı ısırıklar gencin dikkatini çekmişti. Yüzüme ve boynuma, derken tekrardan elime baktı. Kırmızı kabartılar her yerdeydi. İstesem de onları saklayamazdım.</p>

    <p>“Küçük bir karınca sorunum var,” dedim torbayı alırken. “Hepsi bu.”</p>

    <p>Çocuk başıyla onayladı. “Umarım bunlar işe yarar.”</p>

    <p>Müşterilerin bakışlarını görmezden gelerek kapıya yöneldim. Tuzakları almakla o kadar meşguldüm ki çektiğim dikkati ve ne kadar kötü göründüğümü fark etmemiştim.</p>

    <p>Kamyonetimi park yerinin uzak bir köşesine koymuştum, bu yüzden yürümek biraz zamanımı aldı. Derim soyuluyor ve altındaki et ortaya çıkıyormuş gibi hissediyordum. Bacaklarım her adımda başkaldırıyordu. Eve gidip oturma odasında çırılçıplak yatmak ve kıpırdamadan tavanı izlemek için sabırsızlanıyordum.</p>

    <p>Kamyonete varınca kapıyı açıp torbaları ön koltuğa yerleştirdim. Birinin adımı söylediğini duyduğumda binmek üzereydim.</p>

    <p>Sesi tanıyıp döndüm.</p>

    <p>Liz’in gülümsemesi yarıda kaldı.</p>

    <p>“Tanrım, sana ne oldu?” Çantasını omzuna iyice yerleştirerek hızla bana doğru gelmeye başladı. Elini yanağıma koydu. “Bunlar ne böyle?”</p>

    <p>Dokunduğu yer bir an için serinlemişti. Tek düşünebildiğim bunun ne kadar iyi hissettirdiğiydi. “Suçiçeği geçirmiş gibisin.”</p>

    <p>“Böcek ısırığı,” dedim. “Dışarıda uyuyakaldım da…”</p>

    <p>Liz gömleğimin yakasını kaldırıp boynuma baktı. “Her yerin kabarmış.”</p>

    <p>“Ben iyiyim.”</p>

    <p>“Çok kötü durumdasın, Dex.” Ellerimi tutup çevirdi. Sol elime ve alyansa ulaştığında bırakıp bir adım geriledi.</p>

    <p>Bin an için ikimiz de konuşmadık. “Annenlerde işler nasıl?” diye sordum.</p>

    <p>Cildimdeki ısırık izlerine bakıyordu hâlâ. Bakışları kollarımdan yüzüme kaydı. Ona, asıl göğsüm ile karnımı görmelisin, demeyi düşündüm. Oralardaki durum çok daha kötüydü.</p>

    <p>Bunun yerine, “Liz!” dedim.</p>

    <p>Bana baktı. “Pardon, ne dedin?”</p>

    <p>Tekrar sordum.</p>

    <p>Omuz silkti. “Her şey yolunda ama ona taşınırken ne düşünüyordum bilmiyorum. Alışmak kolay olmuyor.”</p>

    <p>Bunun ikimiz için de kolay olmadığını, evden ayrılırken ne düşündüğüne dair benim de en ufak bir fikrim olmadığını söylemek istiyordum.</p>

    <p>Ama söylemedim. Çok yorgundum ve her yanım ağrıyordu. Zaten birbirini tekrarlayan eski kavgalardan da bıkmıştım.</p>

    <p>Sanırım Liz kendimi tuttuğumu anladı. Mağazaya doğru bakarak, “Senin için sakıncası yoksa bu hafta sonu eve uğramayı planlıyorum,” dedi.</p>

    <p>“Bütün eşyalarını aldın.”</p>

    <p>“Biliyorum,” dedi. “Ama seni görmek istiyorum. Düşündüm de belki konuşabiliriz.”</p>

    <p>“Tanrım, Liz!”</p>

    <p>“Neden olmasın? İşlerin bu hâlinden memnun musun?”</p>

    <p>Kamyonete yaslanıp yoldan geçen arabaları izlemeye başladım.</p>

    <p>“Çünkü ben hiç memnun değilim,” dedi. “Ve ne yapmak istediğimizi konuşmamız gerekiyor.” “Boşanmak mı istiyorsun?”</p>

    <p>“Dexter!”</p>

    <p>“Basit bir soruydu.”</p>

    <p>Hemen cevap vermedi. Yere bakarak ağırlığını bir ayağından diğerine geçirdi. Konuştuğunda sesi kısıktı.</p>

    <p>Ne söylediğini anlayamamıştım, bu yüzden tekrarlamasını istedim.</p>

    <p>“Öyle düşünmüyorum dedim.”</p>

    <p>“Bu ne demek?”</p>

    <p>“Seni hâlâ seviyorum ama konuşmamız gereken şeyler var demek.” Duraksadı. “Clara öldükten sonraki döneme geri dönemem. Hem onu özleyip hem de senin gelgitlerinle uğraşamam. Bu çok zor.”</p>

    <p>Gelgitler. Liz’in meşhur lafı.</p>

    <p>Gerçi söylenebilecek onca şeyin içinden iyi bir seçim.</p>

    <p>“İlaçlar işe yarıyor mu?”</p>

    <p>“Bunu konuşmak istemiyorum.”</p>

    <p>“Greg ilaçlarına yeniden başlamana sevinmiş.”</p>

    <p>Duraksadım. “Onunla konuştun mu?”</p>

    <p>“Kayıp kızla ilgili soruşturma için önceki gün dükkâna geldi. Bir arama ekibi oluşturduklarını gördün mü? Parkta insan topluyorlar.”</p>

    <p>Bu, bir an için beni durdurdu. Arama ekibi fikri yüzünden endişelenmiştim ama bunu Liz’e göstermemeye çalıştım. “İkiniz neden benim hakkımda konuşuyordunuz?”</p>

    <p>“Ona seni sordum.”</p>

    <p>“O da dedikodumu yapmaya dünden razıymış.”</p>

    <p>“Ben senin karınım. Nasıl olduğunu bilmek isteyeceğimi düşünmüş. Haklıydı da.”</p>

    <p>“Bana soramaz mıydın?”</p>

    <p>Liz güldü. “Son konuşmamızdan sonra mı? Üzgünüm, bana gerçeği anlatacağını düşünmemiştim.” Haklıydı ama bu, durumu daha iyi yapmıyordu. Kamyonetime binip kapıyı kapattım.</p>

    <p>Liz pencereden bana uzanıp, “Keşke bu kadar kızmasan!” dedi.</p>

    <p>“Kızmadım.”</p>

    <p>“Greg iyi niyetli, Dex İkimiz de öyleyiz.”</p>

    <p>Motoru çalıştırdım.</p>

    <p>Duraksadı. “Eve mi gidiyorsun?”</p>

    <p>“Planım buydu.”</p>

    <p>“İstemiyorsan bu hafta sonu gelmem. Daha sonra, hazır olduğunda konuşabiliriz. “</p>

    <p>“Muhtemelen en iyisi bu.”</p>

    <p>Bir an durduktan sonra geri çekip çantasını omzuna çekti. “Arama ekibine katılmayı düşünüyorum. Yarın başlıyorlar.”</p>

    <p>“Nereye bakacaklar?”</p>

    <p>“Hiçbir fikrim yok ama yardım etmek istiyorum.” Önce yere, ayaklarına sonra da bana baktı. “Gelmek ister misin? Beraber gidebiliriz?”</p>

    <p>Kendimi tutamayarak güldüm. “Randevu gibi mi?”</p>

    <p>Liz omuz silkti. “Beraber yapabileceğimiz bir şey. Bilirsin, küçük adımlarla ilerlemeliyiz.”</p>

    <p>“Piknik gibi olacak,” dedim hâlâ gülerek. “Yalnızca bu sefer bir ceset arıyor olacağız.”</p>

    <p>Yüzündeki acıyı görünce durup, “Üzgünüm,” dedim.</p>

    <p>Kafasını sallayıp geri çekildi. “Hayır, haklısın. Aptalca bir fikirdi.” “Liz…”</p>

    <p>Yapmacık bir şekilde gülümseyerek, “Sorun değil. İşleri zorluyorum sanırım. Konuşmaya hazır değilsin. Belki ben de değilim. Zamanımız var sonuçta, değil mi?”</p>

    <p>Gülümsemeye çalıştım.</p>

    <p>“İlaçlara yeniden başladığın için seninle gurur duyuyorum. Benim için anlamı büyük.”</p>

    <p>Daha önce hissettiğim öfke yine parladı ama bu kez daha zayıftı, görmezden gelmek daha kolaydı. Geçtikten sonra, geriye sadece suçluluk duygusu kalmıştı. “Bunu söylemene gerek yok.”</p>

    <p>“Gerçekten,” dedi Liz. “Sen doğru olanı yaptın. Seninle gurur duyuyorum.” Dönüp markete yürümeden önce yanağıma dokundu. Sadece yirmi adım gitmişti ki geri döndü. “Şu ısırıkların çaresine bak. Berbat görünüyorlar.”</p>

    <p>Uzaklaşmasını, kapıların ardında kaybolmasını izledim. Sonra vitese takıp park yerinden çıktım.</p>

    <p>Yolda giderken arama ekibini ve Liz’in davetini düşündüm. Bir günü onunla geçirme fikri içimdeki bir şeyleri canlandırmıştı. Fikrine güldüğüm için kendime küfrettim.</p>

    <p>Haklıydı. Küçük adımlar atmalıydık.</p>

    <p>Kamyoneti döndürüp kasabaya, parka doğru sürdüm. Belki de çok geç değildi.</p>

    <h3 id="u2ba97bf1-7c5f-4dbb-8c00-980657de44ed">26</h3>

    <p>Çardağın altındaki piknik masası sandviçler, patates salatası, pastalar, kurabiyeler ve adını bilmediğim daha bir sürü yiyecekle kaplanmıştı. Uzun süredir hiçbir şey yemediğimden bir sandviç ile kurabiye alıp parka inen merdivenlere oturdum.</p>

    <p>Arkamda, arama ekibine katılmak için adını yazdırmak isteyenlerin etrafında toplandığı bir başka masa vardı. Bir yandan sandviçimi yiyor, diğer yandan ne konuştuklarını anlamaya çalışıyordum.</p>

    <p>Nerenin aranacağı kimsenin umrunda değildi, sadece ne bulacakları üzerine spekülasyon yapıyorlardı. Kimseden Jessica’nın ölmüş olma ihtimaliyle ilgili bir şey duymadım ama fikir herkesin kafasında olmalıydı. Bir ceset bulmaya çalışmıyorsan ne diye arama ekibi kurardın ki?</p>

    <p>Elbette böyle bir şey söyleyemezdim. En azından Jessica’nın ailesi orada dikilirken…</p>

    <p>“Kahve ister misin, tatlım?”</p>

    <p>Önümdeki kadına bakıp, “Evet…” dedim. Benden yaşlıydı. Başında eski bir hasır şapka vardı. Yüzü tanıdık gelmişti, hatırlamaya çalıştım ama çıkaramadım.</p>

    <p>Kahveyi plastik bardağa koyup uzattı. “Teşekkürler.”</p>

    <p>“Rica ederim. Yardım için gelmene minnettarız.”</p>

    <p>Kahveyi yudumladım. Tadı beklediğimden çok daha güzeldi. Kendimi aniden daha canlı hissetmeye başladım.</p>

    <p>“Daha yazılmadın mı?”</p>

    <p>Kafamı salladım. “Yemek yüzünden kenarda kaldım. Ama birazdan yazılacağım.”</p>

    <p>“Hangi grubu düşünüyorsun?”</p>

    <p>“Grup?”</p>

    <p>Onayladı. <span xml:lang="EN-US">“</span>Yarın öğleden sonra çıkan üç grubumuz var. Mümkün olduğunca çok alanı aramak istiyoruz.”</p>

    <p>“Nereler aranacak?”</p>

    <p>Anlattı. Kahvemden bir yudum daha alıp gülümsedim. Bütün gruplar nehrin aşağısına bakacaktı. Çiftliğime veya koruluğa yaklaşmayacaklardı bile.</p>

    <p>“Umarım onu buluruz,” dedim.</p>

    <p>Kadın yarım gülümser bir şekilde, “Umarım bulamayız. Çünkü bulursak, bu ancak kötü haber demek olur,” dedi.</p>

    <p>İtiraz etmedim.</p>

    <p>“Bayan McCray nasıl? O da burada mı?”</p>

    <p>Bir kez daha kadını nereden tanıdığımı hatırlamaya çalıştım. Bir yerden tanıyor olmalıydım. Bu kasabadaki insanların çoğunun şöhretim yüzünden beni tanıyor olması garip bir aşinalık hissi yaratıyordu. Belki de kadını tanımıyordum.</p>

    <p>“Liz daha sonra gelecek.”</p>

    <p>Kadın gülümsedi. “Yardım etmeye gelmeniz harika bir şey.” Elini omzuma koydu. “Bu bir iyileşme sayılabilir.”</p>

    <p>“Haklısınız sanırım.”</p>

    <p>Kadın omzumu sıkıp tekrar teşekkür ederek kahve dağıtmak için kalabalığa döndü.</p>

    <p>Sandviçimi bitirip kırıntıları kuşlar için çimlere attım.</p>

    <p>Sıra bana geldiğinde, kayıt masasında Jessica’nın çerçevelenmiş bir resminin olduğunu gördüm. Fotoğrafta tek gördüğüm kurtçuklar, sinekler ve kopmuş deri parçalarıydı. Alnım terlemeye başlamıştı. Kendimi başka tarafa bakmaya zorladım.</p>

    <p>“Hangi gruba katılmak istersiniz?”</p>

    <p>Masanın arkasındaki kadın Jessica’nın yirmi beş yıl sonraki hâli gibiydi. Bir an için sesim çıkmadı.</p>

    <p>Kadın, cildimdeki kırmızılıklara baktığını belli etmemeye çalışarak beni izledi.</p>

    <p>Sonunda konuşabildim. “Bütün gruplar nehrin aşağısını mı tarıyor?”</p>

    <p>Öyle olduğunu söyledi. “Jess bazen yalnız kalmak ve düşünmek için Jefferson Rıhtımı‘nın yanındaki iskeleye giderdi. Başlamak için en iyi yer orasıymış gibi görünüyor.”</p>

    <p>Listedeki isimlere bakarken Liz’in adını daha yazdırmadığını fark ettim. Hangi grubu seçeceğine dair hiçbir fikrim yoktu. Arkamdaki insanların sabırsızlığını fark ederek sayfalara göz gezdirdim.</p>

    <p>Terin sırtımdan aşağı inişini hissedebiliyordum.</p>

    <p>“Hepsi birbirine çok yakın,” dedi kadın. “Hangisi olduğu…”</p>

    <p>“Karım daha adını yazdırmamış. Hangisini seçeceğini bilmiyorum.”</p>

    <p>“Sadece kaç kişi olduğunu hesaplamaya çalışıyoruz. İsterseniz yarın grubunuzu değiştirebilirsiniz.” “Anlaştık…” dedim ve ilk listeye adımı yazıp imzaladım.</p>

    <p>Kadın, bana üzerinde Jessica’nın resmi olan bir rozet verdi. Bakamayacaktım. Gözlerimi kaçırdım. “Öğlen saat birde Jefferson Rıhtımı‘nda buluşuyoruz,” dedi. “O zaman görüşürüz?”</p>

    <p>“Tamam…” der gibi homurdanıp yana çekildim.</p>

    <p>Geri dönerken masadan bir sandviç daha aldım. Kahve dağıtan kadın beni izliyordu. Ona baktığımda gülümseyerek el salladı.</p>

    <p>Kamyonetime vardığımda Ezra’nın köşeyi dönüp yanıma park ettiğini gördüm. Çıktığı sene satın aldığı bir 1966 Playmouth Barracuda sürüyordu. Yılda sadece birkaç kez kasabaya inmek için kullanırdı.</p>

    <p>Ona birkaç kez arabanın eşsiz olduğunu ve çok para edeceğini anlatmaya çalışmıştım ama umursamıyordu. Gülümsemiş ve kibar görünmek için şaşırmış gibi yapmıştı. Fakat satmaya niyeti yoktu. Sonunda denemekten vazgeçtim.</p>

    <p>“Merhaba Dex!” dedi Ezra. Playmouth’un kapısını kapatıp kilitledi. “Bu şeye sen de mi adını yazdırıyorsun?”</p>

    <p>Öyle olduğunu söyledim. “Ya sen?”</p>

    <p>“Yok daha neler. Ormanda gezinmek için fazla yaşlıyım.” Köşedeki hırdavatçı dükkânını işaret etti. “Zaten yapılması gereken bir-iki tamir işim var.”</p>

    <p>“O tür işler için etrafında kimse yok mu?” Sesimin normal çıkmasına dikkat ettim. “O karavanda mesela?”</p>

    <p>“Tolliver mı?” Ezra dişlerinin arasından tısladı. “Kendi başıma çok daha iyiyim.”</p>

    <p>“Anlaşmaya uymuyorlar mı?”</p>

    <p>“Hayır.” Kafasını salladı. “Dört gözle toplanıp gidecekleri günü bekliyorum. Kalmalarına hiç izin vermemeliydim.”</p>

    <p>“Sence öylece toplanıp gidecekler mi?</p>

    <p>“Gitseler iyi olur,” dedi. “Onların türü bir süre sonra genelde öyle yapar ama bekleyip göreceğiz.”</p>

    <p>Bu fikir beni rahatlattı.</p>

    <p>“Umarım haklısındır.”</p>

    <p>Ezra’yla biraz daha konuştuk. Liz’le aramızın nasıl olduğunu sordu, ben de daha iyi olamazdık dedim. Ama tek düşünebildiğim, bir sabah Ezra’yla benim mülkümü ayıran tepeye tırmanıp karavanın gittiğini görmekti.</p>

    <p>Sorunum hallolurdu böylece.</p>

    <p>Ezra’yla el sıkıştık. “Aramada iyi şanslar,” dedi. “Umarım onu güvenli ve iyi bir hâlde bulursunuz.” “Umarım… “</p>

    <p>Hırdavatçıya doğru yöneldi. Ben de önünden dolanıp kamyonetimin kapısını açtım.</p>

    <p>Binince elimdeki rozete baktım. El ilanlarında kullandıkları resimdi.</p>

    <p>Bir an için bakıp yan tarafa fırlattım.</p>

    <h3 id="u93b4490c-fc94-4c9b-96a5-f5e8c4a3b305">27</h3>

    <p>Arka taraftaki merdivenlerden çıkıyordum ki telefon çaldı. Kapıdan hızla geçip mutfağa vardım. “Merhaba?”</p>

    <p>Cevap yoktu.</p>

    <p>Torbayı mutfak masasına koydum. “Kim o?”</p>

    <p>Hat kesildi. Ahizeyi yerine taktım.</p>

    <p>“Kimdi o?”</p>

    <p>Gözlerimi kapatıp onu duymazdan gelmeye çalıştım.</p>

    <p>“Dex, kimdi o?”</p>

    <p>“Kimse…” dedim. “Kimse yoktu.”</p>

    <p>Jessica ilgisiz bir ses çıkararak odayı geçip masaya gitti. Eğilip torbanın içine baktı. “Karınca tuzakları?” “Evet.”</p>

    <p>“Vazgeçmiyorsun, değil mi?”</p>

    <p>Bir şey söylemedim. Torbayı kurcalamaya devam etti.</p>

    <p>“Bir sürü almışsın.”</p>

    <p>“Mutlu olursun diye düşündüm.”</p>

    <p>“Evet, çok tatlısın gerçekten.”</p>

    <p>Kollarını göğsünde birleştirdi. Yanağındaki morluk iyice koyulaşmış, yüzünün kanıyormuş gibi görünmesine sebep olmuştu.</p>

    <p>“Tolliver’lar konusunda düşündün mü?” diye sordu. “Yoksa şansımıza güvenmeye devam mı edeceğiz?”</p>

    <p>“Şansımıza güvenmek iyi gidiyor bence.”</p>

    <p>“Şimdilik… Ya şerif o çocukla çıkıp gelirse ne olacak? O zaman ne yapacağız?”</p>

    <p>“Bunu zamanı gelince düşünürüz.” Yanından geçip karınca tuzaklarını torbadan çıkarmaya başladım. “Endişelenme.”</p>

    <p>Gözlerinin kafamın arkasını deldiğini hissedebiliyordum. Ona arama ekibini, nasıl buradan kilometrelerce öteden başlayacaklarını ve bu yüzden ne kadar şanslı olduğumuzu anlatmak istiyordum. Ama döndüğümde gitmişti.</p>

    <p>Telefonu alıp numarayı tuşladım. Kimse cevap vermiyordu. Liz’in annesi Ellen açtığında neredeyse kapatmak üzereydim. Sesi yorgundu. Nasıl olduğunu sorduğumda bana açıldı.</p>

    <p>“Zor bir yaz geçirdim, tatlım. Liz sana varislerim yüzünden bir ameliyat daha olacağımı söyledi mi? Doktor, onları aldırmam gerektiğini söylüyor. Bunu dört gözle beklemiyorum, inan bana.”</p>

    <p>“Haklısın.”</p>

    <p>Doktorunu ve üniversite mezunuymuş gibi görünmeyen genç hemşireleri işe almasını anlatıyorken durdu. “Sanırım Liz için aradın, değil mi?”</p>

    <p>“Evet.”</p>

    <p>“Şey, sabahtan beri onu görmedim ama gelir birazdan. İstersen seni aramasını söylerim.”</p>

    <p>“Teşekkürler ama bu… “</p>

    <p>“Sen nasılsın Dexter? Liz’in son zamanlarda senin için endişelendiğini biliyorum.”</p>

    <p>Hayatı boyunca taşrada yaşamış bir kadın olan Ellen’ın, dünyayı daha hoş hâle getiren bir tarzı vardı.</p>

    <p>“Umuyorum ki daha iyi olacak,” dedim. “Bu yüzden Liz’le konuşmalıyım. Sana bir şey söylemedi, değil mi?”</p>

    <p>Ellen güldü. “Tatlım, Liz bu tür şeyleri benimle konuşmaz. Nasıl olduğunu bilirsin.”</p>

    <p>Evet, tam olarak biliyordum.</p>

    <p>“Sizin bir an önce işleri yoluna koymanızı istiyorum,” dedi Ellen. “Beni yanlış anlama, onu seviyorum. Ama bazen çok zor biri oluyor.”</p>

    <p>“Ben de öyle olabiliyorum.”</p>

    <p>Ellen bir şeyler mırıldandı. “Senin hayatın savaşmakla geçti, Dexter. Yükün diğer herkesten daha ağır. Liz bunu anlıyordu.”</p>

    <p>“Her zaman değil.”</p>

    <p>Ellen duraksadı. Tekrar konuştuğunda sesi yumuşaktı. “O da kızı için yas tutuyor. İkiniz de anlayışlı olmalı, birbirinize ihtiyacınız olan alanı vermelisiniz.”</p>

    <p>“İstediği alanı aldı. Gerçi bu benim tercihim değildi ama… “</p>

    <p>“Şey, bırak öyle olsun. Bir süre duygularını kenara itmek ve kendiliğinden sana dönmesini beklemek seni incitmez, değil mi?”</p>

    <p>“Geri gelip gelmeyeceğini kendi de bilmiyor.”</p>

    <p>“Geri dönecek. Yalnızca zamana ihtiyacı var.”</p>

    <p>Ne söyleyeceğimi bilemedim.</p>

    <p>Derken Ellen konuştu. “Onu gördüğümde seni aramasını sağlayacağım.”</p>

    <p>“Sadece bir mesaj bırakacaktım aslında.” Ona arama ekibini ve adımı yazdırdığımı anlattım. “Benimle yarın öğleden sonra buluşmasını söyler misin?”</p>

    <p>Söylerim, dedikten sonra ekledi. “Sence o küçük kız öldü mü?”</p>

    <p>Duraksadım. “Evet, sanırım öldü.”</p>

    <p>Dilini şaklattı. “Ailesine yazık olmuş.”</p>

    <p>“Mesajımı Liz’e ileteceksin, değil mi?”</p>

    <p>“Tabii tatlım…” dedi. “Ona söyleyeceğim.”</p>

    <p>Telefonu kapattıktan sonra karınca tuzaklarını toplayıp arka kapıya doğru ilerledim. Döndüğümde, Jessica’yı koridora giden kapının eşiğinde gördüm. Bana bakıyordu. “Bir arama ekibi mi var?”</p>

    <p>“Yarın, öğleden sonra.”</p>

    <p>“Sen ve karın gidiyorsunuz?”</p>

    <p>“Evet.”</p>

    <p>“Ona söyleyecek misin?”</p>

    <p>Kafamı salladım. “Hayır.”</p>

    <p>“Buraya geri taşınırsa anlamayacağını mı sanıyorsun?”</p>

    <p>“Geri taşınmayacak.”</p>

    <p>“Peki, sence nasıl bir tepki verecek?”</p>

    <p>“Sana söyledim. Geri… “</p>

    <p>“İddiaya girerim kızacak,” dedi Jessica yaklaşarak. “Öğrendikten sonra senin hakkında ne düşüneceğini çok merak ediyorum.”</p>

    <p>“Öğrenmeyece… “</p>

    <p>“Seni hâlâ seviyor mu?”</p>

    <p>“Evet.”</p>

    <p>“Sevmeyecek. Bundan sonra sevmeyecek.”</p>

    <p>Uzanıp kollarını omuzlarıma koydu. Cildi yağlıydı, küf kokuyordu.</p>

    <p>“Bunu bilemezsin,” dedim.</p>

    <p>“Gerçekten mi?” Akı artık kırmızı olan gözleri genişledi. “Yani kıskanacağını düşünüyorsun?” “Kıskanmak mı?”</p>

    <p>Öne doğru eğilip dudaklarını dudaklarıma bastırdı. Amonyak kokusu burnuma dolup gözlerimin yaşarmasına neden olmuştu. Geri çekildiğinde nefes nefeseydim.</p>

    <p>“Onun yerinde olsam kıskanırdım.” Başparmağını müstehcen bir şekilde dudaklarımda dolaştırdı. Gülümsedi.</p>

    <p>“Seninle aramızda özel bir şey var.”</p>

    <h2 id="u8b09a37d-2719-416d-961c-be064d785abf">CUMARTESİ</h2>

    <h3 id="u64d705d4-2ac4-4ae4-b8fc-76ad6ee71fd7">28</h3>

    <p>Bırakırsam düşecek. “Yapabilirim baba, bırak. ” Bırakırsam… “Baba, bırak!”</p>

    <p>Zaten benden uzaklaşıyor. Arkasından tutuyorum. Bırakmazsam düşecek. “Baba, lütfen!” Bırakıyorum. Düşmüyor.</p>

    <p>Daha hızlı pedal çevirerek tepeyi aşmasını izliyorum. Yetişmek için elimden geleni yapmama rağmen kaslarım acıyor. Sıcak hava ciğerlerimi yakıyor. Kalbimin seri atışı göğüs kafesime yayılıyor ama yine de hâlâ benden uzaklaşıyor.</p>

    <p>Küçüldükçe küçülüyor. “Clara!”</p>

    <p>Gözlerini yoldan ayırmıyor.</p>

    <p>Arkamda silah patlaması gibi bir ses var. Dönüyorum.</p>

    <p>Sonsuz yeşili bölen toprak yol boş. Her şey tebeşir beyazı güneşin altında pişiyor.</p>

    <p>Uzaktaki Clara’yı görmek için önüme bakıyorum. Tepenin zirvesinde durmuş bana el sallıyor.</p>

    <p>Bir şeyler bağırıyor ama duyamıyorum. Sesi rüzgârda kayboluyor.</p>

    <p>“Orada kal” diye bağırıyorum ama boğazım kurumuş. Avcuma öksürüyorum. Elimde antenleri seğiren tek bir kırmızı karınca var.</p>

    <p>Yine o ısrarcı, yüksek ses.</p>

    <p>Biri el mi çırpıyor?</p>

    <p>Biri…</p>

    <p>Tıklatıyor.</p>

    <p>Yola bakıyorum.</p>

    <p>Clara artık orada değil. İlerleyip tepenin diğer tarafında kaybolmuş.</p>

    <p>Birden, panikleyip koşmaya başlıyorum.</p>

    <p>Orada ne var bilmiyorum.</p>

    <p>Kızımın nerede olduğunu bilmiyorum.</p>

    <p>Uzaklardan kızgın denizin gürlemesi gibi bir ses duyuluyor. Boş gökyüzüne, derken tarlaların üzerinden ufka bakıyorum.</p>

    <p>Hayır, bu gök gürültüsü değil.</p>

    <p>Yolun kenarında, tarlada bir korkuluk var. Kafası beyaz, kemikten…</p>

    <p>Boş siyah gözler.</p>

    <p>Tıklatıyor…</p>

    <p>Beni izliyor. Bakışlarımı kaçıramıyorum.</p>

    <p>Kükreme şiddetleniyor. Artık bunun ne olduğunu biliyorum. Tepeden bir araba geliyor. Yoldan çekilmem lazım ama kımıldayamıyorum. Bu noktada çakılıp kaldım. Bakmadan edemiyorum.</p>

    <p>Gözler.</p>

    <p>Araba, tepeden doğru hızla geliyor.</p>

    <p>Korkuluk kafasını kaldırıyor.</p>

    <p>Parlayan dişlerle gülümsüyor.</p>

    <p>Tıklatıyor…</p>

    <p>Araba çarpıyor.</p>

    <p>Tıklatıyor…</p>

    <p>Ses devam ediyor.</p>

    <p>Tıklatıyor…</p>

    <p>Gözlerimi açıyorum.</p>

    <p>Yatakta kalıp tavan pervanesinin sıcak havayı döndürmesini izledim. Tıklama yine başladı. Bu kez doğrulup ayaklarımı yataktan sarkıttım. Şifonyerin üzerindeki saat tam 12.00’yi gösteriyordu. Uzanıp kafamı ellerimin arasına aldım.</p>

    <p>Kapıdaki her kimse oldukça ısrarcıydı. Kapıyı tıklatmaya devam ediyordu.</p>

    <p>Çarşafı kenara itip yerdeki pantolona uzandım. Kapıyı açmaya giderken üzerime geçirdim.</p>

    <p>Bir siluet, kapının renkli camından içeri bakmaya çalışıyordu. Ben yaklaştıkça geri çekildi.</p>

    <p>Ön kapıyı açtım.</p>

    <p>Verandadaki adam kirli sakallı, ince yapılı ve keldi.</p>

    <p>Siyah bir tişörtle kendisine birkaç beden büyük gelen bir kot pantolon giyiyordu.</p>

    <p>Merdivenin başında her an kaçacakmış gibi duruyordu.</p>

    <p>Adamı hemen tanıdım.</p>

    <p>“Bay Tolliver!” dedim sesimi sakin tutmaya çalışarak. “Sizin için ne yapabilirim?”</p>

    <p>Ben konuşurken gözleri genişledi. Derken iki ince çizgiye dönüştü tekrar. “Beni tanıyor musunuz?”</p>

    <p>“Tanışmadık ama sizi etrafta görmüştüm.” Arkasındaki tepeleri işaret ettim. “Ezra’yı çocukluğumdan beri tanırım. Mekânındaki işlere yardım ettiğinizden bahsetmişti.”</p>

    <p>Frank Tolliver beni izlerken dudaklarını kemiriyordu. “Bu doğru.”</p>

    <p>“Ezra iyi bir adam.”</p>

    <p>Frank yorumumu duymazdan geldi. “Oğlum daha önce de buraya gelmişti. İş aramak için.”</p>

    <p>“Evet, gelmişti.”</p>

    <p>“Ama ona hiç iş vermedin.”</p>

    <p>“Burası küçük bir yer,” dedim. “Fazla iş yok.”</p>

    <p>Frank Tolliver kafasını sallayıp gözlerini benden ayırmadan verandanın kenarına doğru yürüdü. Tırabzana vardığında durup tarlaya baktı. “Pek de küçük bir yer sayılmaz,” dedi. “Dışarıda yapılacak bir sürü iş var.”</p>

    <p>“Bu yüzden mi geldin? Oğluna iş vermem için mi?”</p>

    <p>Tarladaki açıklığı işaret etti. “Görünüşe göre traktörün kaçmış.”</p>

    <p>Sessiz kaldım.</p>

    <p>Tolliver, dilini dişlerinin üzerinde gezdirdi. Üst dudağı pis bir şekilde kıvrılmıştı. “Sanırım buraya gelirken yanından geçtim. Şu ağaçların oradaki hendeğe saplanmış, değil mi?”</p>

    <p>Hızlı ve sert adımlarla verandaya çıktım.</p>

    <p>Tolliver sıçrayarak merdivenlerden yukarı baktı.</p>

    <p>Bir an için kaçacağını düşündüm ama yapmadı. Bunun yerine sırtını verandanın köşesine yaslayıp elini kot pantolonunun cebine kaydırdı. “Sakin ol. Sinirlenmek için neden…”</p>

    <p>“Burada ne aradığını söylersen anlaşabiliriz,” dedim.</p>

    <p>“Ne mi arıyorum?”</p>

    <p>Bir şey söylemedim. Adamı verandada gördüğümden beri ne olacağını biliyordum. Tek yapmam gereken beklemekti.</p>

    <p>Tolliver bir elini cebinden çıkardı. Küçük, sarı bir şey tutuyordu. Gülümseyerek göz kırpıp, “Görünüşe göre bir tane yakaladın… ” dedi.</p>

    <p>Bu, karınca tuzaklarından biriydi.</p>

    <p>“Jacob’un uydurduğunu düşündüm önce. Genelde o çocuğun ağzından sadece saçmalık çıkar. Ama bununla ilgili yalan söylemiyordu, değil mi?”</p>

    <p>Karınca tuzağına baktım ama konuşmadım.</p>

    <p>“Dün uğrayacaktım aslında. Sonra, seni bu şeyleri yere dizerken gördüm ve kendi kendime sordum, ‘Bu hasta herif ne yapıyor?’ diye.” Sakalını sıvazlayıp gülümseyerek öne doğru eğildi. “Sana hasta herif dememin bir sakıncası yok, değil mi?”</p>

    <p>Ona baktım. Gülümsemesi bir an için dağılsa da geri geldi.</p>

    <p>“Sanırım yoktur. Demek istediğim bu bir sır değil, ne dersin?” Güldü. “Ne zaman adın geçse insanların söyleyecek bir şeyleri oluyor hep.”</p>

    <p>“Ne demek istiyorsun sen?”</p>

    <p>Tolliver yaklaştı. Buram buram ter ve ucuz alkol kokuyordu. “Ezra’nın dediğine bakılırsa bir zamanlar adamın birinin kafasını levyeyle pelteye çevirmişsin. Doğru mu?”</p>

    <p>Sessizlik.</p>

    <p>“O zamanlar daha liseli bir gençmişsin, beyzbol yıldızıymışsın hatta.” Kafasını salladı. “Sonrasında da Archway’de birkaç yıl geçirmişsin…” Kollarını öne doğru uzatıp elektrik çarpmış gibi titreyip güldü. “İşe yarayıp yaramadığını sorardım ama, belli ki…”</p>

    <p>“Ne istiyorsun?”</p>

    <p>“Sence ne istiyor olabilir?” Ses arkamdan gelmişti. Döndüm. Jessica eşikte dikilmiş kapıya yaslanıyordu. “Sende bu sorunu çözecek cesaret olmadığından bizimle oynuyor. Şimdi bir de bu adamla uğraşmak zorundayız.”</p>

    <p>Tolliver’a döndüm.</p>

    <p>Şortunun cebinden yamuk yumuk bir sigara çıkarıp ağzına koydu. “İstediğim şey bir anlaşmaya varmamız.”</p>

    <p>“Nasıl bir anlaşma?”</p>

    <p>“Para istiyor…” dedi Jessica. “Tanrım! Neden bir şey yapmıyorsun?</p>

    <p>“Birbirimizi anlamamız gerekiyor,” dedi Tolliver.</p>

    <p>“Bu işte ikimizin de çıkarı var.” Sigarayı yakıp derin bir nefes çekti. “Görüyorsun ya, bir adamın hayatta kalmak için ne yaptığı veya yapması gerektiği benim için fark etmez.” Başparmağıyla göğsüne vurdu. “Feleğin çemberinden geçtim ben. İşlerin nasıl yürüdüğünü bilirim.”</p>

    <p>Jessica arkamdan yaklaştı. Nefesini ensemde hissedebiliyordum. “Onu şimdi indirebilirsin.”</p>

    <p>Frank Tolliver beni işaret etti. “Bilmen gereken şey benim anlayışımın bedava olmadığı.”</p>

    <p>“Sana ne dedim ben? Para istiyor…” dedi Jessica.</p>

    <p>“Kes sesini!”</p>

    <p>Sesim düşündüğümden daha yüksek çıkmıştı. Tolliver kaşlarını çatarak, “Anlamadım?” dedi.</p>

    <p>Ona doğru yaklaştım. Beline uzanıp uzun bir av bıçağı çıkardı. Ucu tırtıklıydı. Güzelce yağlanmış ve bilenmişti. “Planladığın şeyi yeniden düşünmek isteyebilirsin.”</p>

    <p>Durup bıçağa baktım.</p>

    <p>Eli titriyordu. Bıçağı kolayca alabileceğimden emindim.</p>

    <p>Ama gülümsedim.’</p>

    <p>“Peki ya oğlun? Bir anlaşmaya varsak bile başkalarına anlatmayacağından nasıl emin olabilirim?”</p>

    <p>“Ben ensesindeyim. Merak etme.”</p>

    <p>Tolliver bıçağı yana indirdi. Bir an için ikimiz de kımıldamadık. Sonra elimle bıçağı gösterdim. “Onu kaldırabilirsin. Bir şey yapmayacağım.”</p>

    <p>Bir an için tereddüt etse de bıçağı arkasına götürüp kemerine taktı. “Güzel. Bunu dostça yapmamamız için bir neden yok.”</p>

    <p>Jessica arkamda bir şeyler mırıldanıyordu.</p>

    <p>Onu duymazdan geldim.</p>

    <p>“Oğullarım çenelerini kapalı tutacaklar. Onlar için endişelenmene gerek yok.”</p>

    <p>“Oğullarım derken?”</p>

    <p>Tolliver omuz silkti. “Birbirlerine her şeyi anlatıyorlar, yapacak bir şey yok.”</p>

    <p>“Tanrım!” dedim. “Başka kim biliyor?”</p>

    <p>Tolliver sigarasından bir nefes daha çekti. “Sana söylüyorum, başka kimseye tek bir kelime bile etmeyecekler.” Duraksadı. “Bana inanmıyor musun?”</p>

    <p>Dorothy Tolliver’ın yüzündeki çürükleri düşündüm.</p>

    <p>“Tamam, sana inanıyorum.”</p>

    <p>“İyi. O zaman detayları konuşalım.”</p>

    <p>Kafamı salladım. “Hayır.”</p>

    <p>Frank Tolliver gülümsedi. “Tavrının pek zekice olduğunu sanmıyorum.”</p>

    <p>“Demek istediğim, şimdi olmaz. Gitmem gereken bir yer var. Bunu sonra konuşabiliriz.”</p>

    <p>Jessica’nın arkamda olduğunu biliyordum.</p>

    <p>Varlığını hissedebiliyordum.</p>

    <p>“Peki, ne zaman?”</p>

    <p>Ona uygun olacağım zamanı söyledim.</p>

    <p>“Burada olacağından emin misin?”</p>

    <p>“Eminim. Bir süre için şerifin evine gitmem gerekiyor. Ama sonrasında burada olacağım.”</p>

    <p>“Oraya ne için gideceksin ki?”</p>

    <p>“Akşam yemeğine davetliyim.”</p>

    <p>Frank Tolliver anlamış görünmüyordu, ben de ona açıkladım.</p>

    <p>“Peki, şimdi ne işin var? Belediye başkanıyla öğle yemeği mi yiyeceksin yoksa?” dedi gülerek.</p>

    <p>“Hayır,” dedim.</p>

    <p>“Başkanla kahve içeceksin o zaman?”</p>

    <p>Gülmesine izin verip kafamı salladım. Dişleri sarı lekelerle kaplıydı.</p>

    <p>Ona arama ekibinden bahsettim.</p>

    <p>Gülmeyi kesip bana baktı.</p>

    <p>“Tanrım!” dedi. “Gerçekten hasta herifin tekisin.”</p>

    <p>Jessica’nın bağırmasını, bütün gün peşimde dolanıp Tolliver’la konuşarak zamanımı harcadığım için salağın teki olduğumu söylemesini bekliyordum.</p>

    <p>Ama yapmadı.</p>

    <p>Hatta Tolliver gittikten sonra ortadan kayboldu. Onunla uğraşacak havamda olmadığımdan bu duruma sevinmiştim.</p>

    <p>Adamla ilgili ne yapmam gerektiğini düşünmeliydim. Ama şu anda aklımdaki tek şey, Liz’le buluşmaya hazırlanmaktı.</p>

    <p>Öğleden sonrayı Liz’le geçirme fikri diğer her şeyi unutturmuştu. Bu, evliliğimi kurtarmak için büyük bir şanstı.</p>

    <p>Mutfaktan bir şişe viski alıp banyoya götürdüm. Ellerim titriyordu. Suyu açıp duş almadan önce biraz içtim. Diğer odalardan sesler geliyordu ara sıra. Fakat pek endişelenmedim. Jessica benimle konuşmak isterse nerede olduğumu biliyordu.</p>

    <p>Duş aldıktan sonra yatak odasına gidip yatağın kenarına oturdum. Şifonyerin üzerindeki saat 12.00’yi gösteriyordu. Dışarıdaki gölgelerin boylarına bakarak doğruya oldukça yakın olduğunu anladım.</p>

    <p>Şişeyi kapatıp dolabımdan temiz kıyafetler çıkarttım. Saat bir gibi buluşacaktık ama Ellen, Liz’e gideceğimi söylememişse diye erken gitmek istedim. Bir parçam söylememiş olmasını umuyordu, böylece ona sürpriz yapabilirdim.</p>

    <p>Giyindikten sonra içkimden son bir yudum alıp şişeyi kot pantolonumun arka cebine koydum. Oturma odasına gittiğimde Jessica pencerenin yanındaki duvarın önünde oturuyordu. Dalgın dalgın tarlaya bakıyor, parmaklarıyla sandalyenin ahşap kolçağına vuruyordu.</p>

    <p>Kapıda durdum. Bana bakmıyordu.</p>

    <p>“Onunla bu akşam ilgileneceğim,” dedim.</p>

    <p>Yüzü hâlâ bana dönük değildi, saçları yüzüne düşmüştü.</p>

    <p>“Beni duydun mu?”</p>

    <p>Vurmayı kesti. “Pisliğin tekisin.”</p>

    <p>Kendimi savunmak için bir şeyler söylemeye başlayacakken durdum. Rıhtıma erkenden gitmek istiyorsam acele etmeliydim. Jessica ile işleri daha sonra rayına koyabilirdim.</p>

    <p>“Sanırım anlayacaksın,” deyip kapıyı açtım.</p>

    <p>Jessica parmaklarıyla kolçağa vurmaya başladı tekrar. Fakat bu kez çıkan ses farklıydı, daha yüksekti. Merakla dönüp baktım.</p>

    <p>Parmak uçlarında et yoktu. Kemiğin tahtaya çarptığında çıkardığı sesti bu.</p>

    <h3 id="u09243433-4469-4d0d-b753-4c6e040549d4">29</h3>

    <p>Rıhtımı görebileceğim bir yere arabayı park ettim. Birçok insan şimdiden buluşma yerinde toplanmıştı. Önceden belirlenmiş gruplara göre kendilerini ayarlıyorlardı.</p>

    <p>Liz’i göremedim ama daha erkendi.</p>

    <p>Yolcu koltuğundaki şişeyi torpido gözüne koydum. Bunu yapacaksam düzgün bir şekilde yapmak istiyordum içersem Liz anlardı.</p>

    <p>Şişe göz önünden kalkınca içmeyi daha çok istedim.</p>

    <p>Dışarı çıkıp buluşma yerine gitmeyi, şişeyle arama mesafe koymayı düşündüm ama bütün o insanların arasında olma fikri hoşuma gitmemişti. Ne diyeceğimi, nasıl davranacağımı bilemezdim.</p>

    <p>Arabada kalmaya karar verdim.</p>

    <p>Radyoyu açıp eski şarkılar çalan bir istasyon bulana kadar kurcaladım. Çalan şarkıyı bilmiyordum ama akılda kalıcıydı. Arkama yaslanıp dinledim. Torpido gözünden beni çağıran şişeyi düşünmemeye çalıştım.</p>

    <p>Aşağıdaki insan sayısı gittikçe artıyordu. Arada sırada tanıdığım birilerini gördüm ama çoğunlukla tanımadığım insanlar vardı. Şüphesiz ki Liz onların hepsini tanıyordu. Yıllar içinde ben insanlarla arama mesafe koyarken, o hep sosyalleşiyordu. Bu, bizim için işe yarayan bir düzenlemeydi.</p>

    <p>Beyaz bir panelvan park yerine girip birkaç metre öteye park etti.</p>

    <p>Yan tarafında Riverbank Cafe yazıyordu.</p>

    <p>Bayan Colton’un çıkıp arka kapıları açtığını gördüm. Derken kocası diğer tarafta ona katıldı.</p>

    <p>Bir an için ne düşüneceğimi bilemedim.</p>

    <p>Neden onunla birlikte geldiğini anlayamıyordum. Burası küçük bir kasabaydı. Eminim ki adamın Jessica’ya yapmaya çalıştığı şeyler çoktan duyulmuştu.</p>

    <p>Jessica’nın bana anlattıklarını düşündüm, vahşi ve şiddetli bir öfke göğsümde birikiyordu.</p>

    <p>Kapı koluna uzandım ama dışarı çıkmadım.</p>

    <p>Bunun yerine, Bayan Colton’un alüminyum folyo kaplı tepsiyi kocasına verip aşağıdaki toplanma yerini işaret etmesini izledim. Kadın kızgın görünmüyordu. Kocasının ona ne söylemiş olabileceğini düşündüm. Böyle bir şeyi nasıl açıklamıştı? Peki, ya Jessica’yı o öldürdüyse?</p>

    <p>Biliyor muydu?</p>

    <p>Ya kadın da bunun bir parçasıysa?</p>

    <p>Adamın arkasına geçip onu merdivenlerden aşağı ittiğimi ve kafasını taş basamaklara çarptığını hayal ettim. Hak ettiği şey tam olarak buydu.</p>

    <p>Kapının kolunu sıktım.</p>

    <p>Merdivenlere gelmişlerdi neredeyse. Tek yapmam gereken arkalarına geçip beklemek ve…</p>

    <p>Biri yolcu tarafındaki pencereye vurdu.</p>

    <p>Çıkan ses, göğsüme vurulan bir darbe gibiydi. Keskin bir çığlıkla koltuğumda sıçradım.</p>

    <p>Greg gülerek pencerenin önünde duruyordu.</p>

    <p>“Yüce Tanrım!” Kalbimin biraz yavaşlamasını bekledikten sonra uzanıp yolcu kapısının kilidini açtım. “Senin derdin ne be adam?”</p>

    <p>Şapkasını çıkarıp içeri girerken hâlâ sırıtıyordu. “Bugün biraz gerginsin sanırım, Dex?”</p>

    <p>Colton’lar merdivenlerden inmeye başladıkları anda yeniden baktım. Kalbim şiddetli bir şekilde çarpıyordu.</p>

    <p>“Sayende artık gerginim!” dedim kaşlarımı çatarak.</p>

    <p>“Bunun için üzgünüm.” Bana bakınca yüzündeki gülümseme kayboldu. “Sana ne oldu böyle?”</p>

    <p>Neden bahsettiğini anlamamıştım.</p>

    <p>“Yüzün…” dedi.</p>

    <p>Kendime bakabilmek için dikiz aynasını çevirdim. Isırıkların etrafındaki şişlikler neredeyse inmişti. Fakat yara izleri duruyordu.</p>

    <p>“Göründüğü kadar kötü değil,” dedim.</p>

    <p>“Gerçekten mi? Çünkü oldukça berbat görünüyorlar.”</p>

    <p>Dışarıda uyuyakaldığımı söyledim.</p>

    <p>Kaşlarını çattı. “Yoksa kendinden mi geçtin?”</p>

    <p>“Aralarında ne gibi bir fark var?”</p>

    <p>“Bilmiyorsan düşündüğümden daha büyük bir sorunun var demektir.”</p>

    <p>Pencereye doğru döndüm. “Paul Colton burada ne halt ediyor? Şüpheli değil mi o?”</p>

    <p>“Ne şüphelisi?”</p>

    <p>“Ne demek ne şüphelisi?”</p>

    <p>“Dex, elimdeki tek şey büyük ihtimalle evden kaçmış kayıp bir kız. Şimdiye kadar ortada bir suç yok.” “Evet, ama ya duyduklarım doğruysa…”</p>

    <p>“Ne duydun?”</p>

    <p>Bir şey söylemedim.</p>

    <p>“Konuşulanları dinleme, Dex. Tanıdığım insanlar içinde, bu tür dedikoduların kontrolden nasıl çıkabildiğini en iyi sen bilirsin.”</p>

    <p>Haklıydı. Biliyordum.</p>

    <p>Bir süre sonra Greg konuştu. “Neden aşağıda değilsin?”</p>

    <p>“Liz’i bekliyorum.”</p>

    <p>Cevabım ilk anda gülümsemesine sebep olduysa da aklına gelen bir şey somurtmasına yol açmıştı. “Burada olduğunu biliyor mu?”</p>

    <p>“Onu takip edip etmediğimi mi soruyorsun?”</p>

    <p>“Sanırım evet.”</p>

    <p>Gülmeden edemedim. Dürüstlüğünü neden komik bulduğumu bilmiyordum ama komikti işte.</p>

    <p>“Hayır,” dedim. “Onu takip etmiyorum. Ama burada olduğumu bilip bilmediğinden de emin değilim.”</p>

    <p>Ona marketteki karşılaşmamızı ve Liz’in arama ekibinden bahsettiğini; önce teklife güldüğümü, derken fikrimi değiştirip adımı listeye yazdırdığımı anlattım.</p>

    <p>“Bunu ona söyledin mi?”</p>

    <p>“Aradım ama evde değildi. Ben de annesine söyledim.”</p>

    <p>“O zaman Liz’in haberi vardır.”</p>

    <p>“Göreceğiz. Ellen biraz unutkandır. Muhtemelen bu bir sürpriz olacak.”</p>

    <p>“Tekrar bir araya gelmek için garip bir yer gibi görünüyor. Öğle yemeği için neden başka bir yerde buluşmadınız?”</p>

    <p>“Ben de bu yüzden ilk sorduğunda güldüm,” dedim. “Ama elime geçen her şansı değerlendirmeliyim, değil mi?”</p>

    <p>“Doğru… Şey, seni adına sevindim.” Kapıyı açıp dışarı çıkarken durdu. “Benimle aşağı gelmek ister misin? Belki de Liz zaten aşağıdadır.”</p>

    <p>“Orada olsa görürdüm.”</p>

    <p>“Sen yine de gel,” dedi. “Büyük bir zaman kaybı olacağını düşünsem de aramayı başlatmalıyım.” “Neden böyle diyorsun?”</p>

    <p>Greg omuz silkti. “Bir şey bulamayacaklar.”</p>

    <p>“Nereden biliyorsun?”</p>

    <p>“Sadece bir his,” dedi. “Ama bu tür şeyler, insanların kendilerini daha az aciz hissetmesini sağlıyor. Önemli olan da bu.” Şapkasını takıp gitmeye hazırlandı. “Geliyor musun?”</p>

    <p>Tereddüt ettim.</p>

    <p>Greg kapıya doğru eğildi. “Burada böyle oturman garip görünüyor, Dex. Liz gelirse arabanda saklanıyormuş gibi görüneceksin. Bana güven.”</p>

    <p>Bir an için bunu düşündükten sonra motoru kapatıp kamyonetten çıktım. “Haydi! Gidip dünyanın geri kalanına katılalım.”</p>

    <p>“İşte, bu biraz zorlama oldu.” Park yerini geçip aşağı inen merdivenlere geldik. Kalabalığı taradığımda Liz’i göremeyince göğsümde bir boşluk oluşmaya başladı sanki. Daha erkendi.</p>

    <h3 id="u844f141b-3a71-4799-a86b-e1af5840eb04">30</h3>

    <p>Merdivenlerin sonuna geldiğimizde Greg elini uzatıp, “Liz’le iyi şanslar. Bu akşam her şeyi duymak istiyorum,” dedi.</p>

    <p>Nerdeyse unutmuştum. “Doğru. Bu akşam yemek vardı.”</p>

    <p>“Geliyorsun, değil mi?”</p>

    <p>“Orada olacağım.”</p>

    <p>El sıkıştıktan sonra Greg kalabalığa doğru gitti.</p>

    <p>İskelenin kenarına doğru yürümeden önce tırabzana yaslanıp bir an bekledim. Missouri nehri önümden akıp geçiyordu.</p>

    <p>Burası Jessica’nın en sevdiği yerdi. Sebebini anlayabiliyordum. Aramaya katılmak için bekleyen insanları saymazsak gerçekten de güzeldi.</p>

    <p>Dönüp kalabalığı görecek şekilde tırabzana yaslandım. Birkaç dakika sonra torpidoya sakladığım şişeyi yanımda getirmediğime pişman olmaya başladım.</p>

    <p>“Grubunu mu arıyorsun?”</p>

    <p>Kafamı salladım. “Hayır. Karımı arıyorum.”</p>

    <p>Adam rahatsız edici sahte kahkahası ile güldü. “Sana bunda yardım edemem işte. Benimki de buralarda geziniyor.”</p>

    <p>Homurdanarak üzerlerinde birkaç yiyecek tepsisi olan kırmızı-mavi örtülü masalara baktım. Servisi Colton’lar yapıyordu.</p>

    <p>“Benim adım Marcus,” dedi adam. “Jessica’nın babasıyla çalışıyorum.”</p>

    <p>Paul’ün Bayan Colton’a bir şeyler fısıldamasını izledim. Kadın kafasını geriye atarak güldü. Sesinde müstehcen bir tını vardı.</p>

    <p>“Jess’in küçük bir kız olduğu zamanları hatırlıyorum. Çok sevimli bir çocuktu.” Adam duraksadı. “Sen de aile dostu musun?”</p>

    <p>Hâlâ Paul’e bakıyordum. Buraya gelmesine veya bu insanların buna izin vermesine inanamayarak kafamı salladım.</p>

    <p>“Sayılır, ” dedim. “Jessica’yı tanıyorum.”</p>

    <p>“Öyle mi?”</p>

    <p>Adamın ses tonu farklılaşmıştı. Konuyu değiştirmenin iyi olabileceğini düşündüm.</p>

    <p>“Şuradaki adamı görüyor musun? Masanın arkasındakini?”</p>

    <p>“Paul? Tabii, Riverbank Cafe’nin sahibi.”</p>

    <p>“Jessica’yla arasında olanları duydun mu?”</p>

    <p>“Ah!..” Adam duruşunu değiştirip arkamdaki nehre baktı. “Ben dedikoduları dinlemem. Paul iyi bir adam, onunla aynı kiliseye gidiyoruz.”</p>

    <p>Kaşlarımı çattım. “Kiliseniz, genç elemanını düzmeye çalışmasını umursamıyor mu?”</p>

    <p>“Dur şimdi… “</p>

    <p>“Sonra da esrarengiz bir şekilde ortadan kaybolunca utanmadan aramaya geliyor.”</p>

    <p>Marcus kalabalığa baktıktan sonra birine el salladı. “Dinle, seninle tanışmak güzeldi.”</p>

    <p>“Seninle de Marcus…” dedim. “İyi günler.”</p>

    <p>Yüzünde sahte bir gülümsemeyle kalabalığa karıştı.</p>

    <p>Başka kimse gelip benimle konuşmadı.</p>

    <p>Grupları topladıkları sırada Liz hâlâ gelmemişti. Geride kalıp yiyecek masalarına gittim. Yaklaşırken Bayan Colton beni gördü. “Burada omlet yok. Üzgünüm,” dedi.</p>

    <p>Elimden geldiğince gülümsedim. “Sanırım bu günlerde şanslı değilim. Kapalı olduğunuzu gördüğümde ne yapacağımı bilemedim.”</p>

    <p>Kafasını eğip kaşlarını çattı. “Birkaç gün tatil yapmaya karar verdik.” Arkasında duran Paul’ü işaret etti. Yarı dolu bir tepsiyi çöp kovasına boşaltıyordu. “Görünüşe göre, hiçbir zaman tam anlamıyla buradan uzaklaşma şansımız olmayacak.”</p>

    <p>“Şey, bunu istemekte haklısınız.”</p>

    <p>İkimiz de güldük.</p>

    <p>Ağzıma acı bir şeyin tadı geldi.</p>

    <p>“E, burada neler var bakalım?” Yiyeceklerin üzerinde elimi salladım. “İyi bir şeyler var mı?”</p>

    <p>Bayan Colton sandviç, fırında makarna ve meyve tepsilerini gösterdi. “Büyük parçaları kaçırdın ama yine de birkaç şey kaldı.”</p>

    <p>İstediğim son şey yiyeceklerini yemekti. Yine de bir tabak alıp Paul’e doğru ilerledim.</p>

    <p>Bayan Colton arkasına döndü.</p>

    <p>“Nasılsın?” dedim tabağıma makarna ve salata doldururken.</p>

    <p>Paul bana bakıp selam verdi.</p>

    <p>“Sen de aramaya katılıyor musun yoksa sadece yiyecek mi tedarik ediyorsun?”</p>

    <p>“Sadece tedarik için buradayım.” Üç büyük kümeye ayrılmakta olan kalabalığı işaret etti. “Onlarla beraber gitmek istiyorsan hızlı yesen iyi olur.”</p>

    <p>Tepsiden bir üzüm alıp ağzıma attım. “Katılacağımı sanmıyorum,” dedim. “Bunların hiçbirini anlamlı bulmuyorum.” Ona baktım. “İkimiz de kızın buralarda olmadığını biliyoruz.”</p>

    <p>Paul ellerini havluya silerek, “Ben bunu nereden bileyim?” diye sordu.</p>

    <p>Omuz silkip yiyeceklere döndüm. “Sadece bir tahmin. Sizin oldukça yakın olduğunuzu duymuştum. Nerede olabileceğine dair bazı fikirlerin olabileceğini…”</p>

    <p>“Yanlış düşünmüşsün.”</p>

    <p>“Düşündüm.” Sandviç tepsisindeki bıçağı aldım. Paul de elimden tabağımı çekti.</p>

    <p>Bıçağı sıktım.</p>

    <p>“Devam et dostum!” dedi.</p>

    <p>Ona baktım.</p>

    <p>“Beni duydun mu? Devam et dedim.”</p>

    <p>Gülümseyerek öne eğilip fısıldadım. “Ona ne yaptığını biliyorum.”</p>

    <p>Yumruğun geldiğini gördüğümde, kabul etmekten başka bir şey yapmak için çok geçti. Sağlam bir yumruktu, bacaklarımın boşaldığını hissettim.</p>

    <p>Bıçağı elimden düşürüp geriye sendeledim. Düşmedim ama nasıl ayakta kaldığımı da anlamamıştım.</p>

    <p>“Kahrolası pislik!” Paul masanın üzerinden atlayıp bana doğru geldi. “Yeniden söylemek ister misin?”</p>

    <p>Evet. Hatta çok daha fazlasını söylemek istiyordum. Dengemi bulmaya çalışarak geriye doğru gittim.</p>

    <p>O, masanın üzerinden atlayana kadar birkaç kişi aramıza girmiş, bizi ayırmıştı. Paul bana tükürdü ama tükürüğü yaklaşmadı bile. Güldüm.</p>

    <p>“Bana gülme, seni deli bok çuvalı!”</p>

    <p>Kendimi durduramıyordum.</p>

    <p>Onu tutan adamlar sakinleştirmeye çalıştılar ama işe yaramıyordu.</p>

    <p>“Evet, hepimiz senin kim olduğunu biliyoruz.” dedi Paul. “Gülmeye devam et.”</p>

    <p>Omzumda bir el hissettim. Greg, gülmeye devam ederken beni oradan uzaklaştırdı.</p>

    <p>Bizi izleyen kalabalığı yararak yürüdük. Herkes bana bakıyordu. O anda anladım ki Paul veya bir başkası ne yapmış olursa olsun kasabadaki canavar bendim. Bu konuda yapabileceğim hiçbir şey yoktu.</p>

    <p>“Neden eve gitmiyorsun Dex, Liz gelirse burada olduğunu ona söylerim.”</p>

    <p>Arkamdaki gerilimin sesini hâlâ duyabiliyordum. Omzumun üzerinden baktım. Birkaç arkadaşı Paul’ü masaların orada sakinleştirmeye çalışıyordu. Yaptıklarından sonra arkadaşları olması bile çok saçmaydı.</p>

    <p>Greg beni kendine doğru döndürdü. “Dex!”</p>

    <p>Masayı işaret ettim. “Ya o?”</p>

    <p>“Onun için endişelenme,” dedi. “Demin ne oldu bilmiyorum. Umrumda da değil ama ondan uzak dur.” “Neden onu tutuklamıyorsun?”</p>

    <p>“Ne için? Sana yumruk attığı için mi?”</p>

    <p>Kastettiğim bu değildi ama başka bir şey söylemedim.</p>

    <p>“Tutuklamayacağım çünkü onu kızdıracak bir şeyler söylediğin hissine kapıldım. Muhtemelen hak ettin.”</p>

    <p>“Bu saçmalık. Anlamıyorsun.”</p>

    <p>“Öyle mi?” Greg, park alanına çıkan merdivenlerin dibinde durdu. “Ona ne söyledin?”</p>

    <p>Bir an için birbirimize baktıktan sonra dönüp merdivenleri çıkmaya başladım. “Unut gitsin.”</p>

    <p>“Eve git ve öğleden sonrayı rahatlanarak geçir. Akşam görüşürüz.”</p>

    <p>“Gelmiyorum.”</p>

    <p>“Evet, geliyorsun.”</p>

    <p>Hiçbir şey demeden merdivenleri çıkmaya devam ettim. Yarı yolda, dönüp arkama bakınca Greg’in tekrar kalabalığa döndüğünü gördüm.</p>

    <p>Heyecan sona ermişti, insanlar yeniden gruplarına katılıyorlardı.</p>

    <p>Merdivenlerin geri kalanını çıkıp kamyonetime gittim. Bir süre rıhtımın ötesindeki nehir kıyısını izledikten sonra motoru çalıştırıp oradan ayrıldım. .</p>

    <h3 id="u181ed299-eb93-4165-9896-ba4b2825a01d">31</h3>

    <p>Liz’in annesinin evine gidiyordum. Oraya vardığımda arabası girişte değildi. Ben de onun yerine park ettim. Kamyonette oturup neden geldiğimi ve ne yapmak istediğimi düşünmeye çalıştım.</p>

    <p>Nehirdeki olay aklımdan çıkmıyordu. Greg beni uzaklaştırırken gördüğüm yüz ifadeleri hâlâ gözümün önündeydi. Bu insanlar, karılarını aldatıp çocuklarını dövüyordu. Bunlar sarhoş olup yolun kenarındaki çocukları ezen, sonra da kaçan insanlardı.</p>

    <p>Hatta içlerinden birisi Jessica Cammon’u öldürmüştü.</p>

    <p>Ve hâlâ bana tepeden bakıyorlardı.</p>

    <p>Şişeyi açıp bir yudum içtim. Motoru durdurup dışarı çıktım. Ellen evde miydi acaba? Garaj penceresinden içeri baktığımda onun arabasının da gitmiş olduğunu görüp Liz’le beraber nehir kıyısına mı gittiler diye düşündüm. Öyleyse birileri olanları anlatırdı mutlaka.</p>

    <p>Fikir canımı yaksa da şu an için bununla ilgili yapabileceğim bir şey yoktu. Geri dönmeyecektim.</p>

    <p>Ön taraftaki merdivenleri çıkıp zili çaldım. Cevap yoktu. Kapıya vurmaya başladım.</p>

    <p>Hâlâ kimse cevap vermiyordu.</p>

    <p>Pencereye doğru eğilip içeri bakmaya çalıştım. Oda karanlıktı, içeride hareket eden hiçbir şey yoktu. Zili tekrar tekrar çaldım. Gidip kamyonetimden şişeyi aldım.</p>

    <p>Ellen muhtemelen mesajımı iletmeyi unutmuştu. Liz beni ekmezdi. Aramaya katılmak benim fikrim değildi ki zaten, onun fikriydi. Beraber gitmeyi ben istememiştim. Bunu onun için yapıyordum.</p>

    <p>İçmeye devam ettim.</p>

    <p>Bir süre sonra, ön kapıya gidip elimi kapı çerçevesinin üzerinde gezdirdim, saksılara baktım. Yedek anahtar var mı diye kontrol ediyordum. Bulamayınca ısrarla zili çalmaya devam ettim.</p>

    <p>Pencereye gözüm takıldı. Perde kımıldıyordu sanki.</p>

    <p>Bunun sadece bir esinti veya camdaki bir yansıma olduğuna kendimi ikna etmeye çalışsam da başarılı olamamıştım.</p>

    <p>Araba girişinde, yolun kenarında beyzbol topu büyüklüğünde dekoratif bir salyangoz vardı. Büyük, taştan gözlerindeki kirpikler aşağı ve yukarı doğru süzülüyordu. Ağır ve çirkindi; yeşile boyanmıştı. Yerden alıp kamyonetime doğru yürürken bir elimden diğerine geçirdim.</p>

    <p>Yarı yolda dönüp bir dakika için pencereye baktım. Perdeler bir daha kımıldamadı ama hâlâ ikna olmamıştım.</p>

    <p>İleri doğru bir adımla salyangozu hızlı bir şekilde pencereye fırlattım.</p>

    <p>Camı kolayca delip geçti.</p>

    <p>Perdeler havalandı ve kırılmış cam parçaları yere düşüp tuzla buz oldu.</p>

    <p>Bir yerlerde bir köpek havlamaya başlamıştı.</p>

    <p>Kamyonetime binip eve sürdüm.</p>

    <h3 id="u97a6a9f3-d127-4c52-8fda-07cb70e4ffb8">32</h3>

    <p>“Geleceğini biliyordum.”</p>

    <p>Greg, bir elinde bira, diğerinde sigarayla merdivenlerden indi. Kot pantolon ve önünde solmuş bir Denver Broncos logosu olan turuncu bir tişört giymişti.</p>

    <p>“Geleceğimi söylemiştim,” dedim.</p>

    <p>Sigarayı dudaklarına götürüp derin bir nefes çekti. “Doğru, söylemiştin.” Konuşurken ağzından dumanlar çıkıyordu. “Sen sözünün eri bir adamsın.”</p>

    <p>“Abartma, Greg. O kadar da değil.”</p>

    <p>Sigarasını yere atıp ezdikten sonra arka cebine uzanıp silahımın şarjörünü çıkardı ve bana uzattı. Buraya aslında ne için geldiğimi unutmuştum neredeyse. Bir an için tereddüt edip duraksadım.</p>

    <p>“Geri vereceğimi söylemiştim.” Greg şarjörü havada sallıyordu, “istiyor musun, istemiyor musun?” Bundan emin değildim ama yine de aldım.</p>

    <p>“Teşekkürler…” dedim şarjöre ve şarjörün yan tarafından görünen altın sarısı mermilere bakarak. Elime aldığım an kendimi kötü hissetmeye başlamıştım.</p>

    <p>“Şunu kamyonete bırakayım.” Şarjörü kendimden olabildiğince uzaklaştırmak için sabırsızlanıyordum.</p>

    <p>Kamyonete beraber yürüdük. Yolcu kapısını açıp şarjörü torpido gözüne koydum.</p>

    <p>Greg kamyonete yaslanmış bira şişesinin etiketiyle oynuyordu. “İçeri girmeden önce seninle bir şey konuşmak istiyorum.”</p>

    <p>Yolcu kapısını kapatıp bekledim.</p>

    <p>“Paul Colton.”</p>

    <p>Yanağımın içini ısırdım. “Ne olmuş ona?”</p>

    <p>“Onu rahat bırakmanı istiyorum. Sokakta görürsen arkanı dön ve diğer yöne git.”</p>

    <p>“Neden?” Gülümsedim. “Şimdi de beni mi öldürmek istiyor?”</p>

    <p>Greg gülümsemiyordu. “Ben ciddiyim, Dex.”</p>

    <p>“Kendimi savunabilirim.”</p>

    <p>Bu kez gülümsedi. Normalde buna sinirlenirdim ama ben bile söylediğim şeyin saçma olduğunu fark etmiştim.</p>

    <p>Sokaktaki herhangi birine karşı kendi başımın çaresine bakabilirdim sanırım, ama Paul Colton benden çok daha iriydi. Bu öğleden sonra için bana kızgınsa Greg haklı olabilirdi. İşin ucunu bırakıp sakinleşmesine izin vermek çok daha iyi olurdu.</p>

    <p>“Bunu benim için yap!..” dedi Greg. “Olur mu?”</p>

    <p>“Tamam, ondan uzak duracağım. Fakat bir şey sormak istiyorum.”</p>

    <p>“Sor.”</p>

    <p>“Jessica’yla bir alakası olduğunu düşünüyor musun?”</p>

    <p>Greg kafasını salladı. “Sanmıyorum.”</p>

    <p>“Anladığım kadarıyla adam pisliğin teki,” dedim. “Genç bir kızın peşine düştüğüne göre…”</p>

    <p>Greg gülümsedi. “Tüm bu olayda kızın ne kadar masum olduğunu bilmiyorum. Benim duyduğuma göre asıl kız onun peşindeymiş.”</p>

    <p>“Hayır,” dedim. “Bu doğru değil. Paul kızın peşindeydi.”</p>

    <p>“Bunu nereden biliyorsun?”</p>

    <p>“Çünkü Jess… “</p>

    <p>Jessica’nın kendisinden duyduğumu söyleyecektim ama son anda durdum. “Öyle bir izlenim edindim sadece.”</p>

    <p>Greg bir an bana baktı. “Kız hakkında benim bilmediğim bir şey mi biliyorsun?”</p>

    <p>“Hayır,” dedim. “Ama o adamda doğru olmayan bir şeyler var. Bunun sen de farkındasın, değil mi?” “Onunla neden bu kadar ilgilisin, Dex?”</p>

    <p>Bakışını tanımıştım- Yolunda gitmeyen bir şeyler olduğunu anlamıştı. Bu yüzden rolümü doğru oynadım.</p>

    <p>“Kız bana Clara’yı anımsatıyor sanırım.”</p>

    <p>Söylediklerim anında etki etti. Greg’in şüphesi üzüntüye dönüşmüştü. Birasını kaldırıp içti. İçimde bir anlığına soğuk bir suçluluk duygusu hissetsem de hissi kolayca uzaklaştırdım.</p>

    <p>Derken eliyle omzuma vurup, “Julie ve ben bu akşam gelmeye karar verdiğin için mutluyuz, Dex. Uzun zaman olmuştu,” dedi.</p>

    <p>Eve doğru yürümeye başladık. Yaklaştıkça mutfaktan yayılan ve Liz’i, Clara’yı, başka bir hayatı düşünmeme neden olan zengin sıcaklığın kokusunu alıyordum.</p>

    <p>Yemekler harikaydı. Buna şaşırmamıştım çünkü Julie inanılmaz bir aşçıydı. Bitirince yemek için teşekkür edip bulaşıklara yardım etmek için kalktım.</p>

    <p>“Otur, Dexter,” dedi. “Bu evde kendi temizlik ekibimiz var.”</p>

    <p>Marcus ve William’a mutfağı işaret etti. Çocuklar sessizce sandalyelerinden kalkıp kirli tabakları toplamaya başladılar.</p>

    <p>“Makineye koymadan önce durulayın,” dedi Greg. “Duydunuz mu?”</p>

    <p>“Biliyoruz,” dedi Marcus. “Her seferinde söylüyorsun.”</p>

    <p>Marcus büyük olanıydı. On yaşındaydı sanırım. Clara’nın Marcus’tan iki, William’dan üç yaş büyük olduğunu biliyordum.</p>

    <p>Çocuklar odadan çıkınca Julie’ye yaşlarını sordum.</p>

    <p>“Marcus on bir,” dedi. “William ise on yaşında.”</p>

    <p>Bu mümkün görünmedi. Demek Clara on üç yaşında, genç bir kız olacaktı.</p>

    <p>Bu düşünce beni üzmemiş veya herhangi bir pişmanlığa neden olmamıştı. Bunun yerine, gelecekte bazı şeylerin nasıl olacağını fark etmiştim. Clara’nın resmi her yıl değişecek, kızım zihnimde büyümeye devam edecekti.</p>

    <p>Fakat on üç yaş gözüme biraz fazla gözükmüştü açıkçası.</p>

    <p>Mutfaktan, akan suyun ve sudan geçirilen bulaşıkların sesi geliyordu. Kafamı kaldırdım. Greg başını sallayarak Julie’e bakıyordu.</p>

    <p>Julie ise ona bakmadan, “Liz’le işler nasıl gidiyor Dexter?” diye sordu bana.</p>

    <p>Greg iç geçirerek arkasına yaslandı. “Hadi ama! Yine başlama.”</p>

    <p>Julie ellerini kaldırıp omuz silkti. “Konuşmak istemiyorsa kendi bilir. Fakat birine anlatmak isteyebileceğini düşündüm çünkü Tanrı biliyor ki ikiniz böyle şeyler hakkında konuşmuyorsunuz.”</p>

    <p>Greg masadan kalktı. “Bir bira daha ister misin, Dex?”</p>

    <p>“Olur…” dedim ve elimdekini kafama dikip bitirdim.</p>

    <p>Greg gidince Julie yaklaşıp elini koluma koydu. “Tatsız bir konuyu açmak istememiştim. Yalnızca ikinizin işleri yoluna koyduğunuzu sanıyordum.” Duraksadı. “Umarım yanılmıyorumdur.”</p>

    <p>“Yanılmıyorsun,” dedim. “Bu öğleden sonra arama ekibine katılmak için buluşacaktık ama beni ekti.”</p>

    <p>Julie kaşlarını çattı. “Bu, Liz’in yapacağı bir şeye benzemiyor.”</p>

    <p>“Hayır,” dedim. “Benzemiyor. Gerçi onunla doğrudan konuşamadım. Mesajımı iletmesini annesinden istemiştim.”</p>

    <p>“İşte bu…” dedi Julie. “Belli ki Liz mesajını almamış. Bence ona öfkelenmeni gerektirecek bir durum yok.</p>

    <p>“Öfkelenmedim zaten.”</p>

    <p>“İyi o zaman.” Julie masadan peçetesini alıp kucağında katladı. “Umarım aranızdaki anlaşmazlığa bir son verirsiniz.”</p>

    <p>Güldüm ama daha çok kendime. “Muhtemelen bana kızgın, bu yüzden dediğinin yakınlarda gerçekleşeceğini zannetmiyorum.”</p>

    <p>“Sana neden kızgın olsun ki?”</p>

    <p>“Sadece… Liz değil, herkes öyle”</p>

    <p>“Ne demek istiyorsun?”</p>

    <p>Greg mutfakta oğlanlardan biriyle güreşiyordu. Aynı şeyi babasıyla da yaptığını hatırladım.</p>

    <p>“Tonny Quinn,” dedim.</p>

    <p>“Kimse o yüzden sana kızgın değil.”</p>

    <p>“Beni hâlâ farklı görüyorlar.”</p>

    <p>“Sen öyle düşünüyorsun.”</p>

    <p>“Kimi gördüm biliyor musun?” diye sordum. “Theresa Hall. Onu hatırlıyor musun?”</p>

    <p>“Tabii ki.”</p>

    <p>“Bir oğlu var. Herkes onun için mutlu. Kimse öteki bebeği doğurması için ailesinin onu Denver’a gönderdiğini hatırlamıyor. Kasabalılar bunu bilse de artık kimsenin umurunda değil.”</p>

    <p>“Dexter…”</p>

    <p>“Eddie Sears markette yönetici. Hırsızlık yapmış ve kumarda para kaybetmiş olmasını kimse umursamıyor.</p>

    <p>“Dex, bunların hiçbirinin önemi yok.” “Ama herkes beni ve Tony’yi hatırlıyor,” dedim. “Unutmalarını sağlayamıyorum.” Güldüm. “Adam lanet olası bir tecavüzcüydü. Ama ne fark eder ki? Onu öldüren canavar, oradan kaçan deli bendim.” Julie sessizdi.</p>

    <p>Mutfakta oğlanlardan biri kahkaha atıyordu. Greg’in homurdandığını duydum. Kahkaha daha da şiddetlendi.</p>

    <p>“Üzgünüm,” dedim. “Liz’le bunu konuştun mu?” “Hayır.” “Konuşmalısın.”</p>

    <p>“Sanırım benimle konuşmak istemeyecektir.” Julie devam etmemi bekledi. “Benimle nehir kıyısında buluşmayınca annesinin evine gittim.”</p>

    <p>Mutfaktaki çocuklara ve Greg’e odaklanmıştım, konuşurken sesim uzaktan geliyormuş gibiydi. “Evde kimse yoktu ve kapıya çalınca kimse cevap vermedi.” Julie bana baktı.</p>

    <p>“Aptal bahçe süslerinden birini cama fırlattım.” Yüzleşmek için ona döndüm. “O şeyi görmeliydin. Yüzü boyalı, aptal görünüşlü bir salyangozdu.” “Dexter…” dedi Julie. Sesi yumuşaktı. “Salyangozları görmüşsündür. Uzun kirpikler ve al yanaklarla hiç sevimli değiller.” “Bunu neden yaptın?”</p>

    <p>Omuz silktim. “Görmezden gelinmek hoşuma gitmediği için sanırım.”</p>

    <p>Bunun doğru olup olmadığını bilmiyordum ama iyi bir mazeretti. Gerçekteyse bir anda oluvermişti işte. Kızgın ya da üzgün değildim. O sırada yapılması gereken bir şeymiş gibi görünmüştü sadece.</p>

    <p>“Tanrım, Dexter!”</p>

    <p>“Büyütülecek bir şey yok.”</p>

    <p>“Liz’in buna katılıp katılmadığını göreceğiz, değil mi?”</p>

    <p>Greg mutfaktan çıkarken, “Liz’in neye katılıp katılmadığını göreceksiniz?” dedi. Elinde açılmış iki bira vardı. Birini bana verdi.</p>

    <p>Julie, kafasını sallayarak masadan kalktı. “Dexter’in onu geri kazanmak için yaptığı şeylere…” Mutfağa döndü. Gitmişti.</p>

    <p>Greg bir an için bana baktıktan sonra birasından bir yudum aldı.</p>

    <p>Bir süre ikimiz de sessiz kaldık, “ilaçlarla aran nasıl?”</p>

    <p>“Etki etmeleri zaman alıyor.”</p>

    <p>“Hâlâ kullanıyorsun, değil mi?”</p>

    <p>“Evet.”</p>

    <p>“O şarjörü geri verdiğime beni pişman etmeyeceksin, değil mi?”</p>

    <p>“Muhtemelen hayır.”</p>

    <p>“Onu senin için saklamam iyi bir fikir olabilir. En azından ilaçlar etki edene kadar…”</p>

    <p>“Kötü bir gün geçirdim, hepsi bu.”</p>

    <p>Konuşmadan sadece baktı.</p>

    <p>Bir müddet sonra daha fazla dayamadım. “Bugün nehir kenarından ayrıldıktan sonra Liz’in annesinin evine gittim. Evde değillerdi.”</p>

    <p>Greg sessiz kaldı.</p>

    <p>“Camlarını kırmış olabilirim.”</p>

    <p>Kaşlarını çattı. “İçeri girdin mi?”</p>

    <p>“Hayır.”</p>

    <p>Greg mutfağa, ailesine doğru baktı. Aklı başka yerde gibiydi. Bir an sonra bana bakıp, “Hadi biraz temiz hava alalım,” dedi.</p>

    <p>Kapıya doğru ilerlerken kafamı mutfak kapısından uzatıp Julie’ye yemek için teşekkür ettim.</p>

    <p>“Bir şey değil, Dexter. Liz’le aranız kısa sürede düzelir umarım.”</p>

    <p>Gülümsüyordu. Fakat sahte neşesi gözlerine ulaşmadı.</p>

    <h3 id="u794cd4ae-3bce-4e44-a850-840ec9f39e57">33</h3>

    <p>Verandada Greg’e katıldım.</p>

    <p>Ağzında sigara, elinde büyük, sarı bir çakmak vardı. Ateşi sigaraya değdirdi.</p>

    <p>“Onlardan bir tane de ben alabilir miyim?”</p>

    <p>Bana baktı. “Sen sigara içmezsin ki.”</p>

    <p>“Belki de artık içmeliyim.”</p>

    <p>Duraksadı. Kendi ağzındakini bana uzatıyordu. Tırabzanın üzerindeki paketten bir tane daha çıkarıp ağzına koydu. “Bu hoşuna gitmeyecek.”</p>

    <p>Haklı olmasına karşın bunu belli etmedim.</p>

    <p>İkimiz de Greg’in ön bahçesine bakıyorduk. Meşe ağacı hâlâ oradaydı. Fakat biz çocukken alçak dallardan birine asılı, ucunda araba lastiği olan salıncak gitmişti.</p>

    <p>“Bacağını kırdığın zamanı hatırlıyor musun?”</p>

    <p>Greg onayladı.</p>

    <p>“Kemiğin deriye dayanışı, tüm o kan…” Sigaradan bir nefes daha aldım ve öksürmemeye çalıştım. “Kaç yaşındaydık? On üç?”</p>

    <p>“Daha küçüktük,” dedi Greg. “Muhtemelen on veya on bir…”</p>

    <p>“Sanırım haklısın,” dedim.</p>

    <p>“Yardım için beni Dr. Witfield’a kadar taşıdığını hatırlıyor musun?”</p>

    <p>Güldüm. “Yaptığım aptalca bir şeydi. Birilerini aramalı veya doktorun evine gidip yardım getirmeliydim.”</p>

    <p>“Daha çocuktuk. Doğru olduğunu düşündüğün şeyi yaptın.”</p>

    <p>Bir an için ikimiz de sessiz kaldık. “Bu öğleden sonra herkesin bana nasıl baktığını gördün mü?” “Dikkatleri üzerine kendin çektin.”</p>

    <p>“Bundan daha fazlası var, biliyorsun.”</p>

    <p>Greg onayladı. “Haklı olabilirsin.”</p>

    <p>Sigaradan bir nefes daha alıp yeterince içtiğime karar verdikten sonra izmariti verandanın yanındaki çimlere attım.</p>

    <p>“Sanırım sigaraya başlamayacaksın?”</p>

    <p>Kafamı salladım ve biramdan bir yudum aldım. Ağzımdaki tadı geçirmedi.</p>

    <p>“Kimse unutmayacak, değil mi? Tüm bunlar yıllar önce oldu. Ne yaparsam yapayım, ne kadar zaman geçerse geçsin insanlar beni hâlâ aynı şekilde görüyor.”</p>

    <p>“Unutacaklar,” dedi Greg. “Zaman her şeyin ilacıdır.”</p>

    <p>“Bunun geçeceğini sanmıyorum.”</p>

    <p>“Şarjörü bana geri ver istersen. Birkaç hafta içinde kendini daha iyi hissetmeye başladığında geri veririm.”</p>

    <p>“Ben iyiyim,” dedim. “Sana söyledim, bugün kötü bir gündü.”</p>

    <p>“Yine de… “</p>

    <p>“İyi olacağım. Merak etme.”</p>

    <p>Duraksadı. “İçeri girmedin, değil mi?”</p>

    <p>“Hayır.”</p>

    <p>“Şayet girdiysen bu, haneye tecavüz olur,” dedi. “Böyle bir şeyi görmezden gelemem. Biliyorsun, değil mi?”</p>

    <p>“Evet, biliyorum.”</p>

    <p>“Penceredeki zararı ödeyeceksin, değil mi?”</p>

    <p>“Öderim, tamam.”</p>

    <p>“Ellen’ın bunu hâlen haber vermemiş olması beni şaşırttı.”</p>

    <p>Ben de şaşkındım ama bir şey söylemedim. Biramı bitirip kutuyu tırabzana koydum. “Gitmeliyim.” “Hemen mi?”</p>

    <p>“Julia’yı üzdüm sanırım.”</p>

    <p>Kamyonetime doğru ilerlemeye başladık. Binip camdan elimi uzattım.</p>

    <p>Greg elimi sıktı. “Şarjörü geri verirsen daha rahat edeceğim. Sadece gelecek haftaya kadar hem… Yine akşam yemeğine gelebilirsin.”</p>

    <p>“En başta hiç almamalıydın.”</p>

    <p>Gülümsedim ama o bana karşılık vermedi.</p>

    <p>“Julie’ye benim için tekrar teşekkür et, olur mu?”</p>

    <p>“Tamam… ” deyip bir adım geri çekildi.</p>

    <p>Eve doğru sürdüm. Greg’in evinden yeterince uzaklaşınca torpido gözünü açıp şarjörü çıkardım.</p>

    <p>Metal, elimde soğuk ve ağırdı.</p>

    <p>Eve vardığımda Tolliver’ı beni bekler hâlde bulup bulmayacağımı, verandamda oturmuş pis gülümsemesi için gelmemi heyecanla bekleyip beklemediğini merak ediyordum.</p>

    <p>Elimdeki şarjöre baktım.</p>

    <p>Bir parçam öyle olmasını umuyordu.</p>

    <h3 id="u889306ab-602d-4900-a750-b0fd4ac70c1d">34</h3>

    <p>Eve geldiğimde kamyonette kaldım. Bütün ışıklar sönüktü. Karanlık pencereler derin ve sonsuzmuş gibi görünüyordu. Verandada hiç hareket yoktu. Motoru kapattığımda tek duyduğum, gece esintisinde sallanan mısırların sesiydi.</p>

    <p>Arabadan çıkıp eve girdim. Tolliver’a eve ne zaman geleceğimi söyleyip söylemediğimi hatırlayamadım ama geldiğinde onun için hazır olmak istiyordum.</p>

    <p>Şifonyerin en üst rafından 22’liğimi alıp şarjörü taktım.</p>

    <p>Yerine oturdu.</p>

    <p>Ağırlığı kendimi güvende hissettiriyordu.</p>

    <p>“Geri mi aldın?”</p>

    <p>Dönünce eşikte duran Jessica’yı gördüm. Elleri yanlarında, parmak uçlarını dalgınca birbirine vuruyordu. Saçları önünde, yüzü gölgeler içindeydi.</p>

    <p>Gölgelerin ardını görmek istemediğim hissine kapılarak başka tarafa baktım.</p>

    <p>“Verdi.”</p>

    <p>“Şerif mi?”</p>

    <p>“Evet.”</p>

    <p>Jessica kıkırdadı. Sesi vızıldayan sineklerinkine benziyordu.</p>

    <p>“Harika!” dedi. “İşte bu, tek kelimeyle harika!”</p>

    <p>Verandada, kuzeydeki tepelere bakarak Tolliver’ın mısırların arasından çıkmasını bekledim.</p>

    <p>Jessica, sırtını eve vermiş, arkamda dikiliyordu.</p>

    <p>“Onu orada karşılamalısın. Hem neden söyleyeceklerini dinleyesin ki?”</p>

    <p>Kucağımda dolu bir Johnny Walker şişesi vardı.</p>

    <p>Kaldırıp içtim.</p>

    <p>“Traktör yolundan geleceğini biliyorsun. Koruda bekleyebilir ve onu görünce…” Avucunun içiyle eve vurdu. Ses kemiklerin çarpışması gibiydi. “Kafasının arkasından mıhlarsın. “</p>

    <p>“Mıhlamak mı?”</p>

    <p>Bir şey söylemedi. Ona doğru döndüğümde bana bakmadı. Hâlâ eve yaslanıyor, kafası önde sağ elinin avucunu inceliyordu. Pencereden gelen ışıkta, bileğinin üzerindeki etin çoğunun gittiğini gördüm. Kemiğe yapışıp kalan kısımlarsa mor ve griydi.</p>

    <p>Gördüklerimin herhangi bir komik yanı olmasa da öyle durduğunu görmek gülmeme neden olmuştu. “El falına mı bakıyorsun?”</p>

    <p>Kafasını kaldırıp saçlarını kenara doğru çekti.</p>

    <p>Gülmeyi kestim.</p>

    <p>Sağ gözü gitmişti. Sol gözüyse süt beyazıydı ve yuvasında tiksindirici bir şekilde dönüyordu. Konuşmak için ağzını açtığında büyük, böceğe benzer siyah bir şeyin dişlerinin arasından kaçtığını gördüğümü zannettim. Ama bakışımı o kadar hızlı kaçırmıştım ki gördüğümden emin olamadım.</p>

    <p>“Sanırım haklısın…” dedim. “Belki de onu tarlada beklemeliyim.”</p>

    <p>Şişeyi kapatıp sandalyeden kalktım. Onu arkamda hissetsem de dönüp bakmadım.</p>

    <p>“Bu işi halletmenin en iyi yolu bu,” dedi.</p>

    <p>“Yine de, önce adamı dinleyeceğim.”</p>

    <p>Vurgulamak için silahımı kemerimden çıkarıp sandalyenin minderinin altına yerleştirdim. Daha sonra ihtiyacım olursa orada olacaktı.</p>

    <p>Jessica’nın nefesinin değiştiğini duymama rağmen ona bakmak için kendimi zorlayamadım.</p>

    <p>“Bekleyerek hata yapıyorsun,” dedi. “Bu, umduğun şekilde bitmeyecek. Durumu halletmek için bir erkek gibi davranmalısın.”</p>

    <p>“Bu da ne demek şimdi?”</p>

    <p>Konuşmadı.</p>

    <p>Sonunda merdivenlere yöneldim. On bahçeye indiğimde tarlada açtığım boşluktan gelen ayak seslerini duydum. Frank Tolliver köşeyi dönerken durdum.</p>

    <p>Yalnız değildi.</p>

    <h3 id="ua7f50bc8-c544-4d25-86cd-b220d0261461">35</h3>

    <p>“Bu da ne şimdi?” Tolliver’in arkasında yürüyen iki oğlanı işaret ettim. “Onları da beraberinde getireceğini söylememiştin.”</p>

    <p>Ellerini kaldırıp omuz silkti. “Engelleyemedim. Buraya, tehlikenin ortasına yalnız başıma gelmediğimden emin olmak istiyorlarmış.”</p>

    <p>İki oğlana baktım. Jacob’u tanıyordum. Diğeriniyse hiç görmemiştim. Elleri yanlarında, babalarının hemen arkasında duruyorlardı. Bu mesafeden ikiz gibi görünüyorlardı. Saç renkleri, kirli beyaz tişörtleri ve ellerinde tuttukları bıçaklar aynıydı.</p>

    <p>“Bu oğlanlar babalarını sever,” dedi Tolliver sırıtarak. “Bunu bilmek insana iyi geliyor.”</p>

    <p>Bu kararlarının sebebinin, babalarını korumaktan çok o ellerindeki bıçağı bir başkası üzerinde kullanmak istemeleri olduğundan oldukça emindim ama bunu kendime sakladım.</p>

    <p>“Şanslı adamsın ama birkaç içki ve biraz muhabbetin dışında bir şey planlamamıştım.”</p>

    <p>Johnny Walker şişesini uzattığımda Tolliver’ın gözlerinin kilitlendiğini gördüm. Alt dudağını ısırıp bana baktıktan sonra duraksadı.</p>

    <p>“Ama sadece ikimiz…” dedim.</p>

    <p>Bir an bana, sonra şişeye baktı. “Haydi! Eve gidin,” dedi. “Burada her şey yolunda.”</p>

    <p>Önce gideceklerini düşünmedim. Sonra tek kelime etmeden dönüp bıçaklarını mısır saplarına doğru sallayarak tarlada kayboldular.</p>

    <p>Şişeyi Tolliver’a uzattım.</p>

    <p>Hemen aldı.</p>

    <p>“Bir çift psikopat yetiştiriyorsun,” dedim. “Bunu biliyor muydun?”</p>

    <p>Tolliver güldü. Şişeyi açıp koca bir yudum aldı. “Bu konuda uzmansın, değil mi?”</p>

    <p>Haklıydı.</p>

    <p>Şişeyi ondan aldım. Verandanın merdivenlerini tırmanırken Jessica’yı etrafta göremeyince soğuk bir rahatlama hissettim. Adamla kız yokken konuşabilirsem, bu işten onu öldürmeden kurtulma şansımın çok daha yüksek olduğunu biliyordum. Jessica yokken her şey daha açıktı.</p>

    <p>Tolliver beni geçip hasır sandalyelere yöneldi. Oturmak üzereyken minderin altındaki silahı hatırlayıp onu durdurmak için elimi uzattım.</p>

    <p>“Buraya geç,” dedim. “O benim sandalyem.”</p>

    <p>Tolliver omuz silkip yan tarafa geçti. Gidip sandalyeme oturdum. Minderin altındaki silahı hissedebiliyordum.</p>

    <p>“Neden şunu uzatmıyorsun?” dedi Tolliver şişeyi göstererek. “Sonra da detayları konuşuruz.”</p>

    <p>Şişeyi verip içmesini izledim. Frank Tolliver kadar hızlı içen birini daha görmemiş, stoğumu yenilediğime sevinmiştim.</p>

    <p>Şişeyi ağzından çektiğinde yüzü kızarmış, dudakları ıslanmıştı. Hırıltılı bir şekilde nefes alıp veriyordu. “Ayda beş yüz bana adilmiş gibi geliyor,” dedi.</p>

    <p>Güldüm.</p>

    <p>“Bununla ilgili tartışmayacaksın, değil mi?”</p>

    <p>“Bir milyon da isteyebilirsin,” dedim. “Bende o kadar para yok.”</p>

    <p>“O zaman, bir yerlerden bulmalısın.”</p>

    <p>Kafamı salladım. “Üzgünüm.”</p>

    <p>“Üzgün müsün?” Kollarını dizlerine koyup öne doğru eğildi. “Bu da ne demek şimdi?”</p>

    <p>Şişeyi işaret ettim ama uzatmadı.</p>

    <p>Kaşlarımı çatarak, “İçeride daha var. Endişelenme,” dedim.</p>

    <p>Tereddüt etse de şişeyi uzattı. Yarısını bitirmişti bile.</p>

    <p>Bir yudum aldım. “Oradaki kızla hiçbir alakam yok. Ben sadece buldum.”</p>

    <p>Tolliver beni duyuyormuş gibi değildi. Kafasını sallayarak ayakları arasındaki boşluğa bakıyordu.</p>

    <p>“Sanırım onu bulduğumda yetkililere haber vermeliydim. Fakat o sırada emin olamamıştım. O kıza zarar vermiş olabileceğimi düşünmeme neden olan şeyler vardı.” Bir yudum daha alıp şişeyi ona uzattım. “Şimdiyse zarar vermediğimden eminim.”</p>

    <p>“Yine de şerife gitmemi istemiyorsun.”</p>

    <p>Kafamı salladım.</p>

    <p>Tolliver beni işaret etti. “Öyleyse bir şeyler bulsan iyi olur. Ayda beş yüz olmak zorunda değil. Fakat bana bir şeyler vereceksin.”</p>

    <p>Arkasına yaslandı, ikimiz de konuşmadan tarlaya bakıp korudaki ağustos böceklerinin ritmik sesini dinledik.</p>

    <p>Bir süre sonra ileri doğru eğildim. “Biliyorsun, param yok ama senin oğlanların tarladan istedikleri kadar mısır almalarına izin vermeye niyetliyim. Nasılsa alıyorlar.”</p>

    <p>Tolliver homurdanarak uzaklara baktı.</p>

    <p>Devam ettim.</p>

    <p>“Ve ne zaman istersen gelip buraya gelip benimle içebilirsin. Evde her zaman bir-iki şişem oluyor.”</p>

    <p>Tolliver kafasını sallayarak elindeki şişeye bakıyordu hâlâ. “Lanet olsun!” dedi. “Ne şanssızlık, değil mi?”</p>

    <p>“Yapabileceğimin hepsi bu.”</p>

    <p>Bir şişe daha almak için içeri girdim ama iki şişeyle geri döndüm. Dışarı çıktığımda, Tolliver ayaklarını verandanın tırabzanlarına uzatmıştı.</p>

    <p>Oturup açılmamış Johnny Walker şişelerinden birini ona verdim. Şişeyi görünce gülümsememek için kendini tuttuğu belli oluyordu.</p>

    <p>Açık şişeyi kafasına dikip bitirdikten sonra ayağa kalkıp mısırların arasına fırlattı.</p>

    <p>Şişe dönerek karanlığın içinde kayboldu. Tolliver ellerini beline koyup arkaya doğru esnedi. Kemikleri çıtırdıyordu. Mıhla onu.</p>

    <p>“E, anlaştık mı?” diye sordum. Tolliver, yüzüme bakarak kafasını salladı ve oturdu. “Her geldiğimde burada olacak mısın?” “Her seferinde…”</p>

    <p>Teklifimi değerlendiriyormuş gibi görünüyordu. “Lanet olsun! Sanırım anlaştık. Sırrın güvende.”</p>

    <p>Bana bakamıyordu. Yalan söylediğini anlasam da belli etmedim. Şişelerimizi kaldırıp anlaşmamız şerefine tokuşturduk.</p>

    <h3 id="u9d246933-15f7-40bc-8454-bbbb29e98eaf">36</h3>

    <p>Sonraki birkaç saat boyunca Tolliver yalnızca içerken ve nefes alırken susmuş, onun haricinde boş boş konuşmuştu. Ona verdiğim şişeyi neredeyse yarılamıştı.</p>

    <p>“Neredeyse bir yıl oldu,” dedi. “Ben de ölümden kendi payıma düşeni aldım. Senin sandığın gibi çöldeki birkaç ay, oyun oynamaya benzemiyordu. Orada da boktan işler dönüyor.”</p>

    <p>Gölgelerde Jessica’yı arayarak mısır tarlasını taradım. Burada değildi.</p>

    <p>“Hiç ceset gördün mü?” diye sorduktan sonra gözlerini kapatıp başını öne eğdi. Kendi kendine fısıldayarak güldü. “Ben ne diyorum böyle?” Artık karanlıkta bir gölgeden ibaret olan koruyu işaret etti. “Onun dışında demek istedim.”</p>

    <p>“Evet,” dedim. “Gördüm.”</p>

    <p>“Öldürdüğün adam, değil mi?”</p>

    <p>“Evet. Bir tane daha vardı.”</p>

    <p>Tolliver sandalyesinden bana doğru eğildi. “Söylenenler doğru mu? Gerçekten levye mi kullandın?” “Golf sopası…”</p>

    <p>Kelimelerimi tekrarlayıp arkasına yaslandı. “Lanet olsun! Nasıl bir şeydi peki? Bir adamın hayatını sonlandırmak heyecanlı olmalı.”</p>

    <p>Konuşmadım.</p>

    <p>Tolliver bekledi. “E, öyle miydi?”</p>

    <p>Şişemi kaldırıp içtim. “Hatırlamıyorum.”</p>

    <p>“Saçmalık. İnsan böyle bir şeyi unutur mu hiç?”</p>

    <p>“Gerçekten hatırlamıyorum. Hiçbir zaman da hatırlamadım, hatta yaptıktan hemen sonra bile. Kendimden geçmiştim.”</p>

    <p>“Kendinden mi geçtin?” Kaşlarını çattı. “Yani bana orada, kafanda hiçbir anı olmadığını mı söylüyorsun?”</p>

    <p>“Evet.”</p>

    <p>“Adamı tanıyor muydun?”</p>

    <p>Kafamı salladım. “Tam olarak değil.”</p>

    <p>“Peki, neden yaptın o zaman?”</p>

    <p>Karakolda kendime geldiğimde herkesin sorduğu da buydu. Archway’de de yıllarca sormuşlardı. Kimseye anlatmadım, Greg’e bile. Çünkü Liz’e söz vermiştim. Gerçi bunun da pek bir önemi kalmamış gibiydi.</p>

    <p>“Değer verdiğim birini incitti,” dedim. “Ben de onu incitmek istedim. Bu yüzden onu bekledim. Niyetim öldürmek değildi ama olan oldu. Hatırladığım ilk şey, üstüm başım kana bulanmış bir hâlde, cebimde kafatası parçasıyla karakolda uyanmamdı.”</p>

    <p>“Kafatası parçası mı?”</p>

    <p>“Evet…” dedim İki parmağımı iki-üç santim açıp gösterdim. “Sonrasında almış olmalıyım. Hatırlamıyorum.”</p>

    <p>Tolliver bana bakıp kafasını salladı. “En azından yırtmışsın.”</p>

    <p>“Yırtmak?”</p>

    <p>“Hapse girmemişsin yani.”</p>

    <p>Archway’deki odamı, her zaman için kasılmalar ve kusmalarla sonuçlanan elektroşok tedavileriyle havadaki çürük limon kokusunu hatırladım.</p>

    <p>“Doğru,” dedim. “Hapse girmedim.”</p>

    <p>Bir yudum içtim.</p>

    <p>“Hâlâ kendinden geçiyor musun?”</p>

    <p>“Evet… “</p>

    <p>“Ne başlatıyor?”</p>

    <p>“Alkol…” dedim. “Ama ilaçlar işe yarıyor. Haplarımı aldığım sürece iyiyim.”</p>

    <p>“Haplarını alıyor musun peki?”</p>

    <p>“Hayır.”</p>

    <p>Şişeyi dudaklarıma götürdüm.</p>

    <p>Bütün gece boyunca ilk kez Tolliver konuşmayı kesti. Tek duyabildiğim mısırların arasında esen rüzgârın hafif hışırtısıydı.</p>

    <p>Biraz zaman geçtikten sonra Tolliver’a baktım. Pencereden sızan hafif ışık dışında veranda karanlıktı. Etrafı pek aydınlatmasa da kafasının sallanıp öne düştüğünü görmeme yetmişti.</p>

    <p>“İyi misin?”</p>

    <p>Tolliver yerinden sıçradı. Homurdanıp boş şişeyi ağzına götürdü. “Lanet olsun, iyiyim!”</p>

    <p>Ya verandamda ya da eve giderken mısırların içinde bir yerde sızıp kalacaktı. Tarlayı tercih ederdim ama daha fazla kalırsa yarın sabah onu burada bulacağımı biliyordum.</p>

    <p>“Neden eve gitmiyorsun? Geç oldu ve…”</p>

    <p>Durdum.</p>

    <p>Tolliver’ın kafasının arkasında, gölgelerde bir şey kımıldadı. Dikkatlice baktığımda, köşede Jessica’yı gördüm. Tolliver’ın arkasında durmuş, hareket etmeden kafasının arkasına bakıyordu.</p>

    <p>Ona baktığımı fark edince ağzı pis bir yara gibi açıldı.</p>

    <p>Kendimi durduramadan çığlık ağzımdan çıkmıştı bile.</p>

    <p>Tolliver zıpladı. Hasır sandalyeyi devirip kafası bir o yana bir bu yana sallanarak eve doğru tökezledi. “Senin derdin ne?”</p>

    <p>Pantolonumun ıslandığını ve ön tarafta büyüyen koyuluğun sıcaklığını hissettim. Durduramamıştım. Ayağa kalkıp tırabzana tutundum. Etrafımdaki her şey dönüyordu. Eğilip ön bahçeye kustum.</p>

    <p>“Ne diye öyle bağırdın?” diye sordu Tolliver. “Derdin ne senin?”</p>

    <p>Kendimi zorlayarak dönüp baktım.</p>

    <p>Jessica hâlâ orada duruyordu. İleri doğru bir adım atıp, “Bu senin son şansın. Sakın bu işi batırma!” dedi.</p>

    <p>Dönüp bahçeye tükürdüm.</p>

    <p>“Bu gece buradan gitmesine izin verirsen yarın herkese anlatacak. İşin ucunda bir ödül olduğunu düşünüyor.”</p>

    <p>“Ödül yok… ” dedim.</p>

    <p>“Ne için ödül yok?” dedi Tolliver. “Sen neden bahsediyorsun be?”</p>

    <p>“Olacağına inanıyor,” dedi Jessica. “Sessiz kalacağına güvenemezsin.”</p>

    <p>Haklı olduğunu biliyordum. Ona güvenemezdim.</p>

    <p>“Öldürmek zorundasın.”</p>

    <p>Ağzımı sildiğimde elimde kan vardı.</p>

    <p>“Beni duyuyor musun, Dexter?”</p>

    <p>Jessica’nın sesi değişmişti. Daha derinden geliyordu, daha kirliydi. Daimi çığlıklarla yarılıyordu sanki; tanıdık, babamın sesi gibiydi.</p>

    <p>“Buradan çıkmalıyım,” dedim. “Yürümeliyim.”</p>

    <p>“Yürümek mi?” Tolliver gözleri yine ağırlaşarak elindeki boş şişeye baktı. Kafasını salladı. “Sanmıyorum.”</p>

    <p>“Burada kalamazsın. Kestirme bir yol biliyorum. Ben de seninle gelirim.”</p>

    <p>Tolliver, elindeki boş şişeyle beni işaret etti. “Şimdiden sözünden cayıyorsun, lanet olasıca! Anlaşmamız böyle değildi.”</p>

    <p>“Hiçbir şeyden caymıyorum.”</p>

    <p>“Tabii ki caymıyorsun,” dedi sesini yükselterek. “Tercihin buysa o zaman biz de buna göre oynarız!”</p>

    <p>Onu sakinleştirmek için ellerimi kaldırdım ama bağırmayı kesmeyecekti. Sonunda, içeri gidip dolaptan bir şişe daha aldım. Verandaya geri döndüğümde hâlâ bağırıyordu. Fakat şişeyi verince sustu.</p>

    <p>“Yarın geri gelebilirsin,” dedim. “Sözümden caymıyorum. Sadece biraz uyumam lazım.”</p>

    <p>Şişeyi ışığa doğru kaldırdıktan sonra kafasına dikti.</p>

    <p>Köşede duran Jessica’nın nefes alıp verirken çıkardığı hırıltıyı ve inlemeyi duyabiliyordum. Buradan uzaklaşmalıydım.</p>

    <p>“Seninle evine kadar gelirim,” dedim. “Kestirme bir yol biliyorum.”</p>

    <p>Tolliver kafasını salladı. “Hayır, onu tekrar görmek istiyorum.”</p>

    <p>Önce ne dediğini anlamadım. Derken birden farkına vardım. “Hiç sanmıyorum.”</p>

    <p>“Kızı ve oraya kurduğun tüm o delice böcek tuzaklarını görmek istiyorum.” Şişeyi kaldırdı. “Sonra eve gideceğim.”</p>

    <p>“Orası harika!” dedi Jessica. Sesi fısıltı gibiydi ama kafamda yankılanıyordu. “Başka şansın olmayacak.” “Tamam,” dedim. “Sana göstereceğim.”</p>

    <p>Tolliver, merdivenlerden inip mısırların arasındaki hendeğe doğru ilerlemeye başladı.</p>

    <p>Arkasını döner dönmez sandalyemin altına uzandım. Silahı oturduğum minderin altından alıp belime taktım.</p>

    <p>“Az kaldı, Dexter. Haydi…” dedi Jessica.</p>

    <p>Tırabzana tutunup arkama bakmadan merdivenlerden indim. Başka bir şey söylemesini bekliyordum ama söylemedi.</p>

    <p>İleride, Tolliver’in tökezlediğini, küfredip bağırdığını duydum.</p>

    <p>Tarlanın kenarına geldiğimde durup geriye baktım. Jessica, veranda merdivenlerinin başında arkasındaki pencereden gelen hafif ışıkta bir siluet gibi duruyordu.</p>

    <p>Bir an için onu izledikten sonra Frank Tolliver’i mısırların içinde takip ettim.</p>

    <h3 id="ua246f25a-58a1-4881-adb9-841312bc6f04">37</h3>

    <p>Tolliver, bağırmayı bir türlü kesmiyordu.</p>

    <p>“Ölmedin,” dedim. “Kes sesini!”</p>

    <p>“Bu kan mı?”</p>

    <p>Ay tepedeydi, yeterince ışık sağlıyordu.</p>

    <p>“Bu yalnızca çamur,” dedim, “iyisin.”</p>

    <p>Tolliver hendeğin içinde ayağa kalktı. Bir an bacakları titrese de dengede durmayı başardı. İlk işi, kırılmadığından emin olmak için şişesini yoklamak olmuştu. Ardından beni işaret edip, “Seni dava edebilirim, biliyorsun değil mi?” dedi.</p>

    <p>Güldüm.</p>

    <p>“İstediğin kadar gül, lanet olası! İstesem yaparım.”</p>

    <p>Diğer taraftan çıkmaya başladı. Uğraşmasını izlerken aklımdakini yapmak için burasının mükemmel olduğunu düşündüm. Üstünü kapatsam yeterdi.</p>

    <p>Arkama, silaha uzandım ama bir şeyler beni durdurdu. Jessica’yı görmek ama en çok da bir başkasının onu görmesini istedim.</p>

    <p>Tolliver diğer taraftan çıkana kadar bekledikten sonra ben de hendeğe indim. Yarı yolda tökezlesem de düşmedim.</p>

    <p>Tolliver güldü.</p>

    <p>“Şimdi o kadar komik değil. Değil mi, hasta herif?”</p>

    <p>Duymazdan gelip tırmandım.</p>

    <p>Kavakların arasından doğru ilerledik. Ağaçları ardımızda bıraktığımız sırada Tolliver durup eliyle ağzını kapattı.</p>

    <p>“Yüce Tanrım!” dedi. “Şuna bak.”</p>

    <p>Jessica’nın cesedi gölgelere gömülmüştü, titriyormuş gibiydi. Yaklaştıkça hafif bir hışırtı sesi işittim. Karıncalar aklıma geldi.</p>

    <p>Tolliver, eliyle ağzını ve burnunu kapatmış hâlde yanıma geldi. Konuştuğunda sesi inceydi.</p>

    <p>“Bu da nedir?” Mısırların arasından yarısı görünen korkuluğu işaret etti. “Sen mi diktin?”</p>

    <p>“Evet.”</p>

    <p>Sessizce korkuluğa baktı. “Kafatasını nereden buldun?”</p>

    <p>“Gerçek değil.”</p>

    <p>“Plastik olması manyağın teki olduğun gerçeğini değiştirmez, değil mi?”</p>

    <p>Cevap vermedim.</p>

    <p>Tolliver yere bakıp cesedin etrafında dolandı. Eğilip yaklaştı. “Fareler dadanmış buna.”</p>

    <p>Onu izlerken homurdandım. Belimdeki silahı çıkarıp elimde, yan tarafımda tuttum.</p>

    <p>Tolliver hareket etmeyi kesip etrafa bakındı. “Dostum, aklından ne geçiyordu?”</p>

    <p>Cevap vermemi beklemedi.</p>

    <p>Gözlerini kısarak mısırın içindeki bir şeylere baktı. “Bu nedir?”</p>

    <p>İşaret ettiği yerde, önceki gün mısırlara astığım sinek kâğıtları olgun, siyah meyveler gibi şişmişti. “Bunlar sinek mi?”</p>

    <p>Oraya doğru yürümeye başladı. Yerdeki bir şey dikkatini çekmişti. Eğilip çamurlu bir bez parçasını iki parmağı arasında tutarak aldı.</p>

    <p>Ne olduğunu hemen anlamıştım.</p>

    <p>Vücudumda karıncalarla uyandığım sabah fırlattığım iç çamaşırıydı.</p>

    <p>Tolliver ne bulduğunu nihayet fark ettiğinde gözlerinde bir şeyler değişmişti.</p>

    <p>“Ah, yüce Tanrım!” dedi.</p>

    <p>Kafamı salladım. Hiçbir şeyin göründüğü gibi olmadığını açıklamak istiyordum fakat söyleyeceğim hiçbir şeyin önemi olmayacaktı.</p>

    <p>Tolliver çamaşırı elinden düşürüp mısırların arasına doğru geriledi.</p>

    <p>“Yanlış bir fikre kapıldın!” dedim.</p>

    <p>Bana bakmıyor, gözleri fırıl fırıl dönüyordu.</p>

    <p>“Beni duydun mu?”</p>

    <p>Cevap yoktu.</p>

    <p>Silahı doğrulttum.</p>

    <p>“Yanlış bir fikre kapıldın dedim.”</p>

    <p>Silahı görünce durdu.</p>

    <p>“Tamam, dostum.”</p>

    <p>Bir an için ikimiz de orada dikildik. Tetiği parmağımın altında hissedebiliyordum. Tek yapmam gereken çekmekti.</p>

    <p>“Beni öldürecek misin?”</p>

    <p>“Başka seçeneğim yok.”</p>

    <p>“Buna mecbur değilsin,” dedi Tolliver. “Anlaşmamız geçerli hâlâ.”</p>

    <p>“Üzgünüm!” dedim ve gözlerimi kapatıp tetiği çektim. Ateş almamıştı.</p>

    <p>Gözlerimi açıp silaha baktım.</p>

    <p>Emniyeti kapatmayı unutmuştum.</p>

    <p>Kilidi ittim ama artık çok geçti. Tolliver gitmişti, tarlada koşuyordu.</p>

    <p>O koşarken mısırların tepesinin titrediğini görebiliyordum. Silahı o yöne doğrultsam da bu kez tetiği çekemedim, içimde bir şey yapmama izin vermedi.</p>

    <p>“Senin derdin ne?”</p>

    <p>Ses kafamın içinde yükselmişti. Ellerimi kulaklarıma bastırdım.</p>

    <p>İşe yaramadı.</p>

    <p>“Gitmesine izin mi veriyorsun?”</p>

    <p>Jessica cesedin yanında, gölgelerin içinde bacaklarını altına almış oturuyordu. Kollarından güç alarak aniden ayağa kalkıp hızla bana doğru geldi.</p>

    <p>Elimde olmadan geriledim. Yüzümden birkaç santim uzakta durmuştu. Süt beyazı gözü, karanlık yuvasında öfkeyle dönüyordu.</p>

    <p>Nefesinin kokusu iğrençti. Midemin kasıldığını, boğazımın sıkıştığını hissettim.</p>

    <p>“Bunu berbat etme, Dexter!” dedi. “Peşinden git. Şimdi!”</p>

    <p>Gözlerimi ayıramadan ona baktım.</p>

    <p>Hareket etmediğimi görünce yüzü öfkeyle çarpıldı, sesi kafamın içinde patladı.</p>

    <p>Bir kelime ya da çığlık değil, safi sesti.</p>

    <p>Tarlada ne kadar koştuğumu bilmiyordum ama durduğumda nefesim kesilmiş, göğsüme bir ağrı saplanmıştı. Yüzümde gözyaşları vardı. Gözlerimin arkasında beyaz ışıklar parlıyordu. Dizlerimin üzerine çöküp nefesimi toplamaya çalıştım.</p>

    <p>Kalkmam, adamı bulmam ve her şeye bu gece bir son vermem için Jessica’nın bana bağırdığını duyabiliyordum.</p>

    <p>Ama kımıldayamadım.</p>

    <p>Onun veya kendimin nerede olduğunu bilmiyordum. Tepeler, evim orada bir yerlerdeydi. Fakat hangisinin nerede olduğunu kestiremiyordum.</p>

    <p>Ayağa kalkmaya çalıştım. Ama bacaklarım beni taşıyamıyordu. İnleyip öksürerek mısırların üzerine düştüm. Tepemdeki yıldızlar beni de içlerine çekerek siyah gecede dönüyorlardı.</p>

    <p>“Berbat ettim…” dedim. “Her şeyi berbat ettim!”</p>

    <p>Zihnimde herhangi bir düşünce kalmamıştı. Gözlerimi kapatır kapatmaz uyku beni esir aldı. Direnmeden teslim oldum.</p>

    <h3 id="u2a224e01-22f4-44b7-bb0a-cd13ddd737d6">38</h3>

    <p>Siren seslerine uyandım.</p>

    <p>Ses gittikçe yaklaşmakta ve yükselmekteydi.</p>

    <p>Yıldızlar daha kaybolmamıştı. Turuncu, loş bir parıltı kuzeyden sürünerek geliyordu. Oturdum. Ağzım kupkuruydu, boğazım yanıyordu. Ne kadar zamandır baygın olduğumu hesaplamaya çalıştım ama anlamanın bir yolu yoktu.</p>

    <p>Başımı dizlerime yaslayıp ayağa kalkmak için güç toplamaya çalıştım. Bir an sonra midem kasıldı ve eğilip tekrar tekrar kustum. Nihayet durduğunda elimin tersiyle ağzımı sildim. Koyu bir şey bulaşmıştı.</p>

    <p>Kan.</p>

    <p>Elimi pantolonuma silip zihnimi boşaltmaya çalıştım. Odaklanmaya başladığımı hissedince ayağa kalkıp etrafıma bakındım. Tarlanın ortasındaydım. Evim doğuda, Tolliver’ın karavanına giden tepelerse kuzeydeydi.</p>

    <p>Sirenler ve turuncu ışıklar o tepelerin arkasından geliyordu.</p>

    <p>Ağzımdaki bakır tadı vardı. Zorla da olsa yutkunup kuzeye yürümeye başladım. Yarı yolda midem yine kasıldı, eğilip daha fazla kan kustum.</p>

    <p>Oturmak istiyordum ama kendimi zorlayarak tırmanmaya devam ettim.</p>

    <p>Zirveye ulaştığımda Tolliver’ların karavanının olduğu noktaya baktım. Cehennem gibiydi. Alevler her şeyi yutmuştu. Durduğum yerden bile etrafa yayılan sıcaklığı hissedebiliyordum.</p>

    <p>İki itfaiye kamyonuyla aralarında mekik dokuyan, hortum taşıyıp emir veren adamlar vardı.</p>

    <p>Uzaktan başka ışıklar yaklaşıyordu. Greg devriye arabasını kamyonların yanına park ettikten sonra arabadan çıkıp yarı yolda onu karşılayan bir itfaiyeciyle buluştu. Bir dakika konuştuktan sonra devriye arabasına dönüp kaputa yaslanarak bekledi.</p>

    <p>Etrafta yangın musluğu olmadığı için hortumlar kamyonlara bağlanmıştı. Yoğun su akışı kısa sürede alevler içindeki karavanı kapladı. Hemen bir etki yapmış gibi görünmese de ateş gittikçe küçüldü.</p>

    <p>Araçların farları sayesinde karavandan geriye pek bir şey kalmadığını anlamıştım. Tolliver’ları görmek için etrafa bakındım ama hiçbiri ortalıkta yoktu.</p>

    <p>Kafamda ani bir acı hissettim.</p>

    <p>Yine mi kendimden geçmiştim?</p>

    <p>Ellerime baktım. Pislik içindeydiler.</p>

    <p>Düşünceyi kafamdan uzaklaştırdım.</p>

    <p>Doğuda, gökyüzü pembe bir çatlakla yarılmıştı ufuk boyunca. Yakında sabah olacaktı.</p>

    <p>Uzaklaşmalıydım.</p>

    <p>Arkamı döndüğümde Jessica’yı dikilirken buldum. Kollarını göğsünde birleştirmiş yangına bakıyordu. Alevler cildinde parlıyordu.</p>

    <p>Başka tarafa bakmalıydım.</p>

    <p>Bir süre orada dikilip nefesinin soğuk hırıltısını dinledik. Yangını izlemeyi bıraktığında sendeleyerek bana doğru bir adım attı. Yüzünü yüzümün yanına getirdi.</p>

    <p>Yere baktım.</p>

    <p>“Bunu sen mi yaptın?”</p>

    <p>Kafamı salladım. “Hayır, ben yapmadım.”</p>

    <p>Kafasını yangına doğru tekrar çevirdiğinde ayağının yanına birkaç kurtçuk düştü. İri ve turuncu kurtçuklar ışıkta kıvrılıyordu.</p>

    <p>Geriye bir adım attım. Kusma isteği karşı konulmazdı ama bir başlarsam duramayacağımı biliyordum. Bastırmak için direndim.</p>

    <p>“Bunu sen yaptın.”</p>

    <p>Bu kez sormuyordu. Ağzımı kapalı tuttum. Jessica bana döndüğünde yüzündeki derinin gerildiğini ve çatladığını gördüm.</p>

    <p>Gülümsüyordu.</p>

    <p>“Belki de tamamen işe yaramaz değilsindir…” dedi. Daha da yaklaşıp derin bir nefes aldı. Nefesini yüzüme doğru verip alnıma düşen saçları uçurdu. “Ama sanırım göreceğiz, değil mi?”</p>

    <p>Nefesinin kokusu gözlerimin yaşarmasına, küçük çaplı bir çığlığın ağzımdan çıkmasına sebep olmuştu. Jessica bunu duyunca güldü. Bir süre daha gülümseyerek bana baktıktan sonra tepeden aşağı yürüyerek koruda kayboldu.</p>

  </div>

</body>

</html>