<?xml version='1.0' encoding='utf-8'?>
<html xmlns="http://www.w3.org/1999/xhtml" xmlns:o="urn:schemas-microsoft-com:office:office" xmlns:v="urn:schemas-microsoft-com:vml">

<head>
  <title>Unknown</title>
  <link href="../Styles/stylesheet.css" rel="stylesheet" type="text/css"/>
</head>

<body>

  <h1 id="u21e896f6-de49-4e3b-a294-bcd40614a574">BÖLÜM III</h1>

  <h2 id="ufc06ee91-fb92-4502-8c39-c8c6424bd97b">PAZAR</h2>

  <h3 id="u5d496489-e41f-49a2-a3b4-5a81f1217f80">39</h3>

  <p>Lavaboda kan vardı. Öksürdüm. Bir ağız dolusu kan tükürdükten sonra suyu açıp dönerek gidere doğru akmasını izledim.</p>

  <p>Kan akıp giderken yüzümü yıkadım ve mide bulantısının geri gelip gelmeyeceğini görmek için bekledim. Gelmiyordu. Suyu kapatıp mutfağa doğru yürüdüm.</p>

  <p>İlaçlarım pencerenin pervazında duruyordu.</p>

  <p>Silahı lavaboya koydum. İlaç şişesini açıp küçük kırmızı haplardan birini avucuma yerleştirdim ve kuru kuruya yuttum.</p>

  <p>Bu sefer tereddüt ya da kararsızlık yoktu.</p>

  <p>“Ah, Dexter!” Jessica’nın sesi düzdü. “Bunun için çok geç olduğunu biliyorsun.”</p>

  <p>Yanaklarımın içini ısırdım. “Kes sesini!”</p>

  <p>Jessica kıkırdadı. Sesi aynı bir delininki gibi çıkmıştı.</p>

  <p>Silahımı pantolonumun arkasına yerleştirip ön kapıdan yola doğru yürüdüm.</p>

  <p>Ezra’nın mülküne gidip Tolliver’ların karavanından geriye kalanları görmek istiyordum ama tarladan yeniden geçmeyi gözüm kesmiyordu. Yoldan gitmek daha uzun sürecekti. Fakat bunu umursamadım.</p>

  <p>Ezra’nın mülküne vardığımda Tolliver’ların park ettiği noktaya kadar yürüdüm. Ezra, karavanın yanmış kalıntılarının önünde arkası dönük bir biçimde duruyordu. Yaklaşınca seslendim. Kısa bir bakış atıp başıyla selam verdi. Ardından yanmış metal ve kül yığınına döndü.</p>

  <p>“Çocuklar içeride olmamalıydı,” dedi. “Bayan Tolliver onları dün Des Moines’e götürmeyi planlıyordu.” Kafasını salladı. “Lanet olsun böyle şansa!”</p>

  <p>“Hepsi içeride miydi?”</p>

  <p>Ezra onayladı, “itfaiyenin dediğine göre, alevler değil duman yüzünden ölmüşler. Çocuklara yazık oldu.”</p>

  <p>“Evet. Berbat bir durum,” diyerek ona katıldıktan sonra sessiz kaldım.</p>

  <p>Havada ağır bir kimyasal kokusu vardı. Yerdeki kömürleşmiş tahta parçasını karavandan geriye kalan iskelete doğru tekmeledim. “Başka bir şey söylediler mi?”</p>

  <p>“Kim?”</p>

  <p>“İtfaiye?”</p>

  <p>Ezra kafasını salladı. “Bana söylemediler. Şerifle uzun süre konuştular ama. Muhtemelen soruşturmayla ilgili bilgi alışverişi yapmışlardır.”</p>

  <p>“Nasıl başladığını söylediler mi peki?”</p>

  <p>“Onlar da bunu araştırıyor.” Yeşil bir John Deere beyzbol şapkası giyiyordu. Kafasından çıkarıp koluyla alnındaki teri sildi. “Hırsızlık yaptıklarını sana söylemiş miydim?”</p>

  <p>“Hayır,” dedim. “Ne çaldılar?”</p>

  <p>“Ne kadar zamandır devam ediyordu bilmiyorum ama geçen gün kasabadaki rehin dükkânından Charley Ulrich beni aradı. Frank’in kendisine İkinci Dünya Savaşı Bronz Yıldız Madalyası getirdiğini söyledi. Elindekini nereden bulduğunu sorunca, Frank büyükbabasının olduğunu söylemiş.” Ezra, John Deere şapkasını geri taktı. “Buna inanabiliyor musun?”</p>

  <p>İnanabiliyordum ama sessiz kaldım.</p>

  <p>“Charley, kasabada Bronz Yıldız Madalyası‘nın bir tek bende olduğunu biliyordu, bu yüzden beni gizlice arayıp kendiminkini kontrol etmemi istedi. Madalyayı sakladığım kutu tabii ki boştu. Lanet olasıca adam yatak odamdaki çekmeceden almış.”</p>

  <p>“Geri aldın mı?”</p>

  <p>“Elbette… Charley, Şerif Nash’i arayacağını söylemişti. Fakat Frank şüphelendi herhâlde çünkü Charley geri döndüğünde orada yokmuş.”</p>

  <p>“Onunla yüzleştin mi?”</p>

  <p>“Mülkümden defolmasını söylemeye geldim dün ama kimse yoktu. Dorothy’nin birkaç günlüğüne çocukları şehre götüreceğini söylediğini hatırladım. Fakat Frank’in buralarda bir yerlerde sızdığını tahmin ediyordum.”</p>

  <p>“Yine de, onunla Greg’in ilgilenmesi daha iyi olurdu.”</p>

  <p>Karavandan geriye kalanlara bakarken Ezra’nın gözleri uzaklara dalmıştı. Beni duyduğundan emin değildim. Söylediklerimi tekrar etmeye başlamışken konuştu.</p>

  <p>“Öldüklerini görmekten hoşlanmasam da gitmelerine üzülmedim.” Bana döndü. “Ne demek istediğimi anlıyor musun?”</p>

  <p>Çok iyi anlıyordum.</p>

  <p>“Dorothy keşke söylediği gibi çocukları götürseydi!”</p>

  <p>Önceki gece evime geldiklerindeki hâllerini düşündüm. Anneleri onları Des Moines’e benim yüzümden götürememişti belki de.</p>

  <p>“Kimse nasıl başladığını bilmiyor mu?” diye sordum.</p>

  <p>Ezra kafasını salladı. “Soruşturmayı yürüten yetkililerden biri, muhtemelen kundakçılık olduğunu söyledi.”</p>

  <p>Ağzımın suyla dolduğunu ve midemin kasıldığını hissetim. Bacaklarım güçsüzleşti ama gözlerimi kapattığımda hepsi geçmişti.</p>

  <p>“Kundakçılık mı?</p>

  <p>Ezra konuşmadı.</p>

  <p>“Sence ne oldu?” diye sordum. “Birileri mi?..”</p>

  <p>Bakışları canlıydı. Aklımdan geçenleri tam olarak anladığından emindim.</p>

  <p>Bir süre sonra, Ezra hiçbir şey söylemeden yanmış karavana döndü.</p>

  <p>Daha fazla konuşmadık.</p>

  <h3 id="ub90badfc-9b1c-47f3-9cf9-1625de4a2d56">40</h3>

  <p>Eve geri döndüğümde tüm kapı ve pencereleri kilitleyip odalardaki panjurları çektim. Bunların onu dışarıda tutacağını sanmıyordum. Fakat yaptıklarım kendimi daha iyi hissetmemi sağlamıştı, ilaçlar zamanla etki etmeye başlayınca tamamen gidecekti. O zamana kadar ne önlem alabiliyorsam alacaktım.</p>

  <p>Ön kapıyı açıkça görebileceğim bir yere oturup elimdeki tabancanın emniyetiyle oynayarak bekledim: Açık, kapalı.</p>

  <p>Jessica içeri girerse hazır olacaktım.</p>

  <p>Dışarıda olduğunu biliyordum. Verandadaki ayak seslerini ve ağırlığı altında inleyen tahtaların sesini duyabiliyordum. Bazen kapının altında gölgesini görüyor, benim duymamam için kendi kendine fısıldamasını duyabiliyordum.</p>

  <p>Duymamı istediği zamanlardaysa sesi yükseliyordu. Her kelimeyi kolaylıkla işitiyordum.</p>

  <p>En korkunç şeyleri söylüyordu.</p>

  <p>Telefon çaldı.</p>

  <p>Liz’di.</p>

  <p>Açıklamama izin vermedi.</p>

  <p>“Tam da iyileşmeye başladığını düşündüğüm sırada gidip böyle bir şey yapıyorsun,” dedi. “O pencerenin ne kadara mal olacağını biliyor musun?”</p>

  <p>“Ne kadara mı?”</p>

  <p>Sesini alçak tutmak için elinden geleni yaptığını ve bunun onun için zor olduğunu biliyordum. Annesinin bizi dinlediğini anlamıştım.</p>

  <p>“Evet, Dexter. Para… Bizde ve bariz bir biçimde annemde olmayan para.”</p>

  <p>Bir şey söylemedim.</p>

  <p>“Neden böyle bir şey yaptın?”</p>

  <p>Alnımı silahın namlusuyla dalgınca kaşıdım. Ne yaptığımı anladığımda geri çekilip silahı masaya bıraktım.</p>

  <p>“İlaçlarını hâlâ alıyor musun? Ya da hiç aldın mı?”</p>

  <p>“Evet…” dedim. “Alıyorum.”</p>

  <p>“Sana inandığımı sanmıyorum.”</p>

  <p>“Etki etmesi biraz zaman alıyor. Bunu biliyorsun.”</p>

  <p>“Bu sadece birkaç gün sürüyor. Ne zamandır alıyorsun?”</p>

  <p>Duraksadım. “Dün neredeydin? Rıhtımda seni bekledim.”</p>

  <p>“Arama ekibi için mi? Gitmemeye karar verdim.”</p>

  <p>“Annene seninle orada buluşacağımı söyledim.”</p>

  <p>“Orada mıydın?”</p>

  <p>“Sana söyledi mi?”</p>

  <p>“Neyi?”</p>

  <p>“Seni beklediğimi. Aradığımı söyledi mi, söylemedi mi?”</p>

  <p>“Onu dün görmedim. Bana söyleme şansı olmadı.”</p>

  <p>“Yani sana söylemedi.”</p>

  <p>Liz, bir an için sessiz kaldı. “Doktorla yeniden konuşmayı düşündün mü? İlaçların artık işe yaradığını düşünmüyorum.”</p>

  <p>“Sana biraz zaman aldığını söyledim.”</p>

  <p>“İçtiysen tabii…”</p>

  <p>“Bugün almaya başladım,” dedim. “Sana söylediğimde başlayacaktım ama yapamadım. Bununla savaşabileceğimi düşündüm.”</p>

  <p>“Tanrım, Dexter!”</p>

  <p>Arkadan televizyon sesi geliyordu. Derken Liz, “Yine mi kendinden geçiyorsun?” diye sordu. “Korkuyorum, Liz.”</p>

  <p>“Korkman için bir neden yok,” dedi. “Haplara yeniden başladın. Etki etmeleri için biraz zaman ver.”</p>

  <p>Kafamı salladım ama konuşmadım. “Bu akşam gelip seninle kalacağım. Beraber olacağız. Sen de iyileşeceksin.”</p>

  <p>“Hayır!” dedim. “Gelme!”</p>

  <p>Liz beni duymazdan geldi.</p>

  <p>“Daha iyi hissedince Archway’e gidip Dr. Conner’la konuşacağız. Sadece işlerin yolunda gittiğinden emin olmak için.”</p>

  <p>“Archway’e geri dönemem.”</p>

  <p>“Kalmak için değil,” dedi. “Sadece konuşmak… “</p>

  <p>“Hayır.”</p>

  <p>Duraksadı. “Bunu oraya geldiğimde konuşabiliriz. Şimdi bir karar vermek zorunda değiliz.”</p>

  <p>“Gelmeni istemiyorum. Burası güvenli değil.”</p>

  <p>“Nasıl yani?”</p>

  <p>Bir an için bir şey söylemedim, sonra gözyaşları yanaklarımdan aşağı inmeye başladı.</p>

  <p>“Dexter?”</p>

  <p>Konuşamadım.</p>

  <p>“Dexter?” Liz’in sesi yumuşak sakinleştiriciydi. “Bir şey mi oldu?”</p>

  <p>On kapıya baktım. Jessica dışarıdaydı. Buzlu camın arkasından gölgesinin hareket ettiğini görebiliyordum.</p>

  <p>Clara’nın sesiyle konuşuyordu.</p>

  <p>“Evet. Bir şey oldu.”</p>

  <p>Liz devam etmemi bekledi.</p>

  <p>Ben de her şeyi anlattım.</p>

  <h3 id="u605933a7-0cc4-4946-827b-2b680badcad5">41</h3>

  <p>“Sana seslendim, baba.”</p>

  <p>Masaya eğilip çatalın dişlerini alnıma bastırdım. Sapı kaygandı. Birkaç damla kan altımdaki masaya düştü.</p>

  <p>Gözümün önünde parlayan beyaz acı, sıcak ve güzeldi. Fakat ses gitmedi.</p>

  <p>“Bana burada kötü davranıyorlar. Canımı yakıyorlar.”</p>

  <p>Gözlerimi kapatıp çatalı daha sert bastırdım.</p>

  <p>“Yardım et baba, lütfen.”</p>

  <p>“Kes şunu…” dedim. “Kes şunu! Kes!”</p>

  <p>Durmuyordu. Daha sert bastırdım.</p>

  <p>Kanın parmaklarımı kapladığını hissederken daha da sert bastırdım.</p>

  <p>“Neden yardım etmiyorsun ?”</p>

  <p>Çatal kaydı. Dişleri eti parçalayarak kemiği kazıdı.</p>

  <p>Acı, elektrik çarpmasına benziyordu.</p>

  <p>Kan yüzümden akıyor, gözlerimi kör edip burnumu ve ağzımı tıkıyordu. Çığlık atarak sıçradım.</p>

  <p>Ses devam ediyordu.</p>

  <p>“Neden, baba?”</p>

  <p>Kanı gözlerimden sildim. Masadan silahımı alıp kapıya döndüm.</p>

  <p>Jessica’nın gölgesi uzaklaşıyordu.</p>

  <p>Ses durdu.</p>

  <p>Mutfaktaki lavaboya eğilip kurulama havlusunu alnıma bastırdım. Acı kafatasıma dağılıp omuriliğim boyunca dalgalandı. Bacaklarımın titrediğini hissediyordum. Karanlık, görüşümü ele geçirmeye başlayınca tezgâha tutunup geçmesini bekledim.</p>

  <p>Görüşüm geri geldiğinde suyu açtım. Havluyu ıslatıp alnıma bastırmayı tekrar denedim. Sonuç aynıydı. Kendimi devam etmeye zorladım.</p>

  <p>Çatal alnımı parçalamıştı. Kan bir türlü yavaşlamıyordu. Acı, bir matkabın kafatasımı delmesi gibiydi.</p>

  <p>Havlu kızıla boyanıncaya kadar orada kaldım. Derken havluyu yere bırakıp banyoya doğru ilerledim.</p>

  <p>El havlusunu soğuk suyun altına tutup çatlamış aynaya baktım. Kendimi tanıyamamıştım.</p>

  <p>Bunun sebebi kan, yaralar, parçalanmış alnım ya da ortaya çıkmış gri kafatası değildi. Gözlerimdi. Benim değildiler.</p>

  <p>Kendimi zorlayıp bakışlarımı kaçırdım.</p>

  <p>Havluyu kafama bastırdığımda bu kez acı o kadar kötü değildi. Bir dakika o hâlde bekledim. Koridordan oturma odasına gidip silahı sehpaya koydum ve kanepeye yaslanıp kafamdaki uğultuyu durdurmaya çalıştım.</p>

  <p>Tekerleklerin çakıl üzerinde çıkardığı sesi duyduğumda gözlerimi açtım.</p>

  <p>“Liz?”</p>

  <p>Ona gelmemesini söylememe rağmen beni dinlemeyeceğini tahmin etmeliydim. Havluyu alnımdan çektim. Derime yapıştığından, havluyu çekince birkaç yer tekrar kanamaya başladı. Fakat eskisi kadar değildi.</p>

  <p>Kanepeden kalkıp pencereye gittim.</p>

  <p>Greg’in devriye arabası evin önüne park ediyordu.</p>

  <p>Liz ona anlatmıştı.</p>

  <p>Panikleyeceğimi sanmıştım ama aksine oldukça sakindim. Tek hissettiğim serin bir rahatlamaydı. Hatta gülümsüyordum.</p>

  <p>Greg kapıyı açıp dışarı çıkmadan önce bir süre devriye arabasında kalıp telsizle konuştu, inince şapkasını başına geçirip eve baktı.</p>

  <p>Perdeyi çekip geriledim. Tekrar dışarı baktığımda Greg devriye arabasından uzaklaşmış, tarladaki hendeğe doğru ilerlemeye başlamıştı.</p>

  <p>Köşeyi dönüp gözden kaybolana kadar onu izledikten sonra perdeleri kapattım. O sırada, verandada bir şeylerin hareket ettiğini görmüştüm. Jessica merdivenlerin altından sürünerek çıkıyordu. Ayağa kalkıp tarlaya doğru yürüdü.</p>

  <p>Koşup kapıyı açtım.</p>

  <p>Ne yapacaktım ki?</p>

  <p>İçeri geri girip kapıyı kapattım.</p>

  <p>Ev sessiz ve hareketsizdi. Silahımı sehpadan aldım. Pencerede dikilip tarlaya bakarak bekledim.</p>

  <p>Birkaç dakika sonra Greg tarladan çıktı. Şapkasını çıkarmış yüzüne doğru bir yelpaze gibi sallıyordu. Devriye arabasına vardığında şapkasını arabanın üzerine koydu ve kapıyı açıp telsizle konuşmaya başladı. Ne söylediğini duyamasam da adım gibi biliyordum.</p>

  <p>Sonra bir başka arabanın eve yaklaştığını gördüm. Liz, devriye arabasının arkasına park edip dışarı çıktı. Greg, karşılamak için telsizi bırakıp ona doğru yürüdü. Aralarında oldukça hararetli bir konuşma geçiyordu. Dışarı çıkıp onları sakinleştirmenin iyi bir fikir olduğunu düşündüm. Hepsi benim hatamdı. Gidip bununla yüzleşmeliydim.</p>

  <p>Jessica, yırtılmış ve çamurla kaplı siyah elbisesiyle mısırların içinden çıktığı sırada pencereden uzaklaştım.</p>

  <p>Greg ve Liz’e doğru hızla koşuyordu.</p>

  <p>Görmek istemesem de başka tarafa bakamadım. Onları uyarmak için bir şeyler yapmam gerektiğini biliyordum. Bu yüzden elimle cama vurup bağırdım.</p>

  <p>Jessica onlara ulaşmadan hemen önce Greg’le Liz bir anlığına pencereye baktılar. Gözlerimiz buluştu. Perdeyi elimden bıraktım. Duvara kadar gerileyip yere çöktüm.</p>

  <p>Çığlıklarını duymayı bekliyordum. Onun yerine sesler artmıştı yalnızca. Hiçbir şey gelmiyordu. Gözyaşlarıyla kapıya bakarak, Jessica’nın gelmesini bekledim.</p>

  <p>Uzun sürmedi.</p>

  <p>Gölgesi buzlu camın arkasından geçmişti. Silahımı doğrulttum.</p>

  <p>“Defol!” dedim ama ağzımdan sadece bir fısıltı çıktı.</p>

  <p>Kapı tokmağı dönüyor, dışarıdan zorlanıyormuş gibi zangırdıyordu. Neyse ki kapıyı kilitlemiştim.</p>

  <p>Ayağa kalkıp camın arkasındaki gölgeye nişan aldım.</p>

  <p>“Defol!” Bu kez, sesim daha yüksek çıkmıştı.</p>

  <p>Bir an için her şey durdu. Aniden ağır bir şey kapıya çarptığında zıpladım.</p>

  <p>“Defol!” Artık çığlık atıyordum.</p>

  <p>Kız kapıya tekrar vurdu. Tahta çerçeve dağılmıştı.</p>

  <p>Tetiği çekip üst üste ateş etim.</p>

  <p>Durduğumda kapıdaki cam parçalanmıştı. Deliklerden gün ışığını görebiliyordum.</p>

  <p>Uzaklardan Liz’in çığlık attığını duydum.</p>

  <p>Odayı geçip kapıyı açtığımda karşımdaki manzara yüzünden geriledim. Greg verandada yatıyordu. Koyu kırmızı kan, etrafında küçük bir birikinti oluşturmuştu. Ağzı açılıp kapansa da sesi çıkmıyor, gözleri boş bakıyordu.</p>

  <p>Jessica tepesinde dikilmişti.</p>

  <p>“Yaptın!” dedi. “Sonunda…”</p>

  <p>Kafamı salladım.</p>

  <p>Liz bize doğru koşuyordu. Jessica ona, sonra bana dönüp, “Bir tane daha kaldı…” dedi.</p>

  <p>Kapıyı çarparak kapatıp banyoya gittim. Tuvaletin yanma çöküp elimdeki silaha baktım.</p>

  <p>Liz’in evin içinde, mutfakta olduğunu, telefonu alıp birilerine Greg’in vurulduğunu söylediğini duyabiliyordum. Onu benim vurduğumu söylediğini…</p>

  <p>Banyo kapısına bakınca diğer tarafta Liz’in olduğunu düşündüm. Başka mermi kalıp kalmadığını bilmiyordum. Zaten bana da bir tane lazımdı.</p>

  <p>Şansım dönerdi belki.</p>

  <p>Lavaboya tutunarak ayağa kalktım.</p>

  <p>Ayna boştu.</p>

  <p>Dengemi buluncaya kadar orada dikildim. Silahın namlusunu çenemin altına yerleştirip tetiği çektim.</p>

  <h3 id="ua7204e8d-dade-45d1-9660-541d4a93c04f">42</h3>

  <p>Üzerimdeki gökyüzü sarı, beyaz ve mavi çığlıklarla kayıyor. Gözlerimi kapatıp geçmesine izin veriyorum. Sesler geliyor. Ve gittiklerinde tüm duyduğum bir nehrin yavaş akışı.</p>

  <p>Sırtüstü yatarak akıntıyla beraber sürükleniyorum.</p>

  <p>Gözlerimi açtığımda güneşe bakıyorum.</p>

  <p>Biri üzerime eğilip anlayamadığım bir şeyler fısıldıyor.</p>

  <p>Derken her şey son eriyor Yalnız kalıyorum.</p>

  <p>Pusun içinde yüzüyorum.</p>

  <p>“Bay McCray? Beni duyabiliyor musunuz?”</p>

  <p>Ses derinden geliyor. Cevap vermek istiyorum ama nehir çok hızlı akıyor.</p>

  <p>“Nerede olduğunuzu biliyor musunuz?”</p>

  <p>Konuşmaya çalışıyorum. Fakat acı, başımın merkezinde titreyip her şeyi dolduruyor. Yine de bacaklarımı hareket ettirmeye çalışıyorum. Ayaklarım yere değince kalkıyorum.</p>

  <p>Nehir artık yok.</p>

  <p>Belime gelen mısırların arasında, tarlamdayım. Güneş, ufka yakın bir yerlerde. Tepemdeki gökyüzü engin bir kızıla boyanmış.</p>

  <p>Uzakta bir bağırış duyuyorum.</p>

  <p>Rüzgâr esmese de etrafımdaki mısırlar canlıymış gibi hareket edip bükülüyorlar. Dönüp sıraların arasında boşluk var mı diye bakıyorum. Fakat ne bir patika, ne de gidecek bir yer var. Sadece bitmeyen yeşil bir deniz…</p>

  <p>Bağırış daha da yükseliyor. Altında başka bir şey daha duyuyorum. Boş bir odada parçalanan metalin yankılanması gibi.</p>

  <p>Ufku tarıyorum. Önce hiçbir şey yok. Derken bir şey mısırların içinde hareket ediyor. Başlarda yavaş ama gittikçe hızlanıyor. Mısırları yararak bana doğru geliyor.</p>

  <p>Koşmaya çalışıyorum ama mısırlar bükülüyor. Kalın ve güçlüler, beni yerimde tutuyorlar.</p>

  <p>“Dexter?”</p>

  <p>Liz’in sesi.</p>

  <p>Seslenmeye çalışıyorum ama mısırlar hareket ediyor. Nefes alamıyorum.</p>

  <p>Ses daha da yükseliyor. Hava ağırlaşıp ısınıyor ve yanan benzinin zehir tatlısı kokusunu taşıyor.</p>

  <p>Siyah duman beni kaplıyor. Dönüyorum. Neyin geldiğini biliyorum. Dişleri var.</p>

  <h3 id="u755cfec4-0262-4f75-8976-87ff3276afa1">43</h3>

  <p>Rüyamda evde biri vardı…</p>

  <p>Gözlerimi aydınlık bir odada açtım.</p>

  <p>Liz, yatağın ayak ucundaki kırmızı plastik sandalyede, kucağında kitabıyla oturuyordu. Kafasını kaldırınca beni görüp gülümsedi.</p>

  <p>Gözleri kızarmış ve şişmişti.</p>

  <p>Konuşmaya çalışınca ağzımı açamadığımı fark ettim.</p>

  <p>Liz, yatağa yanaşıp elimi tuttu.</p>

  <p>“Merhaba, Dexter.”</p>

  <p>Bir şey söylemeye çalışıyordum, herhangi bir şey ama beni susturuyordu. “Konuşma, tamam mı?”</p>

  <p>Bir an daha bana baktıktan sonra elini çekti. “Doktoru bulacağım.”</p>

  <p>Kapıya doğru ilerlerken ona seslenmeye çalıştım. Çıkan ses ince ve zayıftı.</p>

  <p>Liz parmaklarını dudaklarına götürüp ağlamaya başladı.</p>

  <p>Doktor, şanslı olduğumu söylüyordu.</p>

  <p>Kurşun çenemin altındaki yumuşak dokudan geçip sol gözümün büyük bir kısmıyla beraber sol göz yuvasından çıkmış. Yolda, dilimi ve çene kemiğimi parçalayıp sinüslerimi yırtmış.</p>

  <p>Kurşun kafatasıma girseymiş kemiği delecek hızı olmadığından kavanozdaki bir bilye gibi kafamın içinde dönermiş.</p>

  <p>“insanlar böyle durumlarda hayatta kalırlar. Fakat çoğu zaman bitkisel hayatta.” Bir süre duraksayıp ekledi. “Bu anlamda 22’lik oldukça tehlikeli bir silah.”</p>

  <p>Çenemdeki telleri unutup konuşmaya çalışınca doktor bana bir defter ve kurşun kalem uzattı.</p>

  <p>Greg’in durumunu sordum.</p>

  <p>Son dakikada yetişmelerine rağmen ameliyatın iyi gittiğini ve Greg’in birkaç hafta içinde iyi olacağını söyledi.</p>

  <p>Sekiz el ateş ettiğimi ama sadece ikisinin Greg’i vurduğunu ekledi. Kolundaki yara ciddi değilse de göğsündeki hayati bir yaraymış ikinci mermi akciğere saplanıp zarar vermeden önce kalbinden bir parça koparmış.</p>

  <p>“Karınız yardım için aramasaydı kesinlikle ölmüş olurdu.” Doktor gülümsedi. “Aslında ikiniz de ölmüş olurdunuz.”</p>

  <p>Liz bir kahramandı. Her zaman benim yanımda olmuştu. Önceleri tek yaptığı ağlamak olsa da zamanla iyiye gidiyordu.</p>

  <p>Çoğunlukla yatakta oturup deftere sorular karalıyor, Liz’e Greg’in nasıl olduğunu soruyordum.</p>

  <p>Bir keresinde, olanları yazarak açıklamaya çalıştım ama notlarıma bakmayı reddetti.</p>

  <p>“Biliyor…” dedi. “Ve anlıyor.”</p>

  <p>Onun da aynı şeyleri hissedip hissetmediğini sorduğumda cevap vermedi. Pencereden dışarıdaki parlak güne baktı sadece.</p>

  <p>Etrafımda olması güzeldi.</p>

  <p>Kimse beni Jessica’yla ilgili sorgulamadı. Liz’e sorduğumda konuyu açmamamı söyledi.</p>

  <p>Ben yine de açtım.</p>

  <p>Sonunda, haber etrafa yayıldığında kafeden Megan öne çıkıp koruda Jessica ve erkek arkadaşı ile beraber olduğunu itiraf etmiş. Annesinin dolabında bulduğu hapları içtiklerini ve Jessica’nın yere yığılıp nefes almayı kestiğini söylemiş.</p>

  <p>“Paniklemişler,” dedi Liz. “Panikleyip kaçmışlar.”</p>

  <p>Uzaklara dalıp sessiz kaldı. Bir şeyler düşündüğünü biliyordum.</p>

  <p>Liz tekrar konuştuğunda, “Jessica’da kimsenin bilmediği bir tür kalp sorunu varmış. İlaçlar bunu tetiklemiş. Hepsi bu.”</p>

  <p>Daha çok sorum vardı ama Liz beni durdurdu.</p>

  <p>“Henüz bunu konuşamayız,” dedi. “Şimdi olmaz.”</p>

  <p>Ne zaman konuşacağımızı sordum.</p>

  <p>“Yakında… “</p>

  <p>Bir süre ikimiz de sessiz kaldıktan sonra Tolliver’ların karavanındaki yangını sordum.</p>

  <p>Liz’in kafası karışmış gibi göründüğünden hikâyeyi yazıp sayfa sayfa ona verdim.</p>

  <p>“Bununla ilgili bir şey bilmiyorum,” dedi. “Ama istersen sorarım.”</p>

  <p>İstediğimi söyledim.</p>

  <p>Odamda hiç ayna yoktu. Hemşireler zaten sargılardan başka bir şey göremeyeceğimi ama yine de bilmek istiyorsam eski Görünmez Adam filmindeki Claude Raines gibi göründüğümü söylüyorlardı.</p>

  <p>Ben de filmi izlemediğimi söylüyordum.</p>

  <p>Daha önce, doktor gelip sargılar çıkar çıkmaz Archway’e sevk edileceğimi söylemişti. Bu haberi pek iyi karşılamadım ama şok tedavisi olmayacağının garantisini verdi.</p>

  <p>“Bunu yapmayı yıllar önce kestiler,” dedi. “Bugünlerde sadece ilaçlar, terapi ve dinlenme var.”</p>

  <p>Bu, iyi görünüyordu.</p>

  <p>Liz, Greg’in ofisindeki yardımcılarından biriyle konuşmuştu. Frank, Dorothy Tolliver ve oğullarının öldüğü yangın için Ezra Hays’i tutukladıklarını söylemişler.</p>

  <p>“İtiraf etmiş…” dedi Liz. “Ezra gibi iyi bir insanın böyle bir şey yapacağına inanmak zor.”</p>

  <p>Haklıydı. İnanmak zordu.</p>

  <p>Defteri çıkarıp yardımcının yangını başkasının başlatmadığından emin olup olmadığını sordum.</p>

  <p>Emin olduğunu söyledi.</p>

  <p>Ezra yalan söylüyor olabilir diye yazdım.</p>

  <p>“Neden bununla ilgili yalan söylesin?” Liz kafasını salladı. “Hayır, doğruyu söylüyor. Görünüşe göre, kadının ve çocukların evde olmasına çok üzülmüş.”</p>

  <p>Tasdikledim. Kasaba dışında olmaları gerektiğini yazdım.</p>

  <p>“Sen bunu nereden biliyorsun?”</p>

  <p>Ezra’yla aramızda geçen konuşmayı anlattım.</p>

  <p>“Sana hırsızlık yaptıklarını söyledi mi?”</p>

  <p>Kafamla onayladım.</p>

  <p>“Yüzleştikten sonra Frank Tolliver’ın Ezra’yı dövdüğünü ve öldürmekle tehdit ettiğini biliyor musun peki?”</p>

  <p>Kafamı hayır der gibi salladım. Bu doğruysa Ezra’nın gururu böyle bir şeyi kimseye itiraf etmesine izin vermezdi. Yaşlı veya değil adam bir zamanlar savaş kahramanıydı.</p>

  <p>“Ezra seksenlerinde. O adamın peşine düştüğü için onu suçlamıyorum. Çoğu insan aynı şekilde hissederdi. Frank Tolliver bir sürü düşman edinmişti.” Liz pencereye dönüp kafasını salladı. “Yine de kötü bir şey tabii. Herkes çocuklar için üzüldü, özellikle de Ezra.”</p>

  <p>Kafamı eğdim.</p>

  <p>“Onu tüm bu olaydan kurtarabileceğini düşünen bir avukatı Chicago’dan getirme üzerine bir konuşma bile oldu.”</p>

  <p>Yangını çıkarının o olduğundan emin olup olmadıklarını tekrar sordum.</p>

  <p>Liz bir süre bana baktı. “O yangını senin çıkardığını mı düşünüyorsun?”</p>

  <p>Defteri kapattım. Cevap vermedim.</p>

  <p>“Dexter!” Yaklaştı. “Frank Tolliver’ı sen öldürmedin. Anladın mı?”</p>

  <p>Bunu düşündüm. Onaylayıp uzağa baktım.</p>

  <p>Doktor öğleden sonra sargıları çıkaracaktı. Nasıl görüneceğim konusunda önceden uyarılmıştım.</p>

  <p>“Şok edici olabilir,” dedi. “Bu yüzden hazırlıklı ol.”</p>

  <p>Korkmuyordum. Yalnızca biraz heyecanlıydım. Göreceğim şeyden hoşlanacağımı sanmasam da şok geçirmeyecektim.</p>

  <p>Çocukken Greg’in babasının Birinci Dünya Savaşı üzerine bir sürü kitabı ve kitapların içinde her türlü yaralı askerin resimleri vardı. Greg’le yere oturur, resimlere bakıp en korkunç olanı arardık.</p>

  <p>Askerlerin birçoğunun burunları, gözleri ve çeneleri yoktu. Bazılarının hardal gazı yüzünden dudakları erimiş veya siperden bakarken vurulunca suratlarının büyük bölümü uçmuştu.</p>

  <p>Böyle bir şeye benzeyeceğimi düşündüm.</p>

  <p>O kitaplar hâlâ Greg’deyse belki bir ara getirmesini isterdim, böylece karşılaştırabilirdik.</p>

  <p>Beni götürmelerinden önce Greg’le konuşmak istiyordum fakat bunu yapmaya fırsatım olacağından şüpheliydim. Beni görmek için Archway’e gelmesini umuyordum, böylece ona üzgün olduğumu söyleyebilirdim.</p>

  <p>Liz, onun anladığını söylüyordu ama emin olmalıydım.</p>

  <p>Greg benim ailem gibiydi. Liz ve Clara’yla olduğumuz kadar yakındık neredeyse. Bu, elinizden geldiğinde korumaya çalışacağınız bir şeydi.</p>

  <p>Liz, geleceğimiz üzerine konuşmak istemiyordu. Ben de onu zorlamayacaktım. Sanırım bir parçam ne olacağını zaten biliyordu.</p>

  <p>Beraber bir sürü güzel yılımız oldu, çoğu insanın sahip olabildiğinden çok daha fazla. O günlerin sona erdiğini görmekten nefret ediyordum ama gerçek şu ki bir süre önce Clara öldüğünde bitmişti zaten.</p>

  <p>Farkına varmamız zaman aldı yalnızca.</p>

  <p>Yine de bir süre işler iyi gitmişti. Diğer insanlar ne düşünürse düşünsün, biz mutluyduk.</p>

  <p>Üçümüz de…</p>

  <p>Ve buna sahip olduğunuzda az sürse bile kutsanmışsınız demekti.</p>

  <p>Aynaya bakmayacaktım. Yeterince ayna görmüştüm bugüne kadar.</p>

  <p>Doktor sargıları çıkarırken hemşire bir tane tutmaya çalıştı ama bakmadım.</p>

  <p>“Mühim değil,” dedi doktor hemşirenin koluna dokunarak. “Aceleye gerek yok.”</p>

  <p>Önemli değildi. Aynaya ihtiyacım yoktu. Tek yapmam gereken Liz’in yüzüne bakmaktı.</p>

  <p>Tek kelime bile etmesine gerek yoktu.</p>

  <p>Minibüs beni Archway’e götürmek için geldiğinde Liz’in evden getirdiği kıyafetleri giydim.</p>

  <p>Üzerimde olanlar dışında bir şey götüremiyordum. Zaten oraya vardığımda bunları da çıkaracaklardı.</p>

  <p>Elbiselerimi kaybetmek umurumda olmasa da Clara’nın bilekliğini almalarını istemiyordum. Liz benim için saklayacağını söylemişti ama mümkün olduğunca bende kalmasını istiyordum.</p>

  <p>Onu yakınımda istiyordum.</p>

  <p>Liz tekerlekli sandalyeyle beni park yerine çıkarıp yanağımdan öptü. Yerleştikten bir-iki gün sonra beni ziyaret edeceğini söyledi.</p>

  <p>Ağlamıyordu. Onu suçlamıyordum. Kasabada insanların benim için söylediklerini, katlanmak zorunda kaldıklarını sadece hayal edebilirdim.</p>

  <p>Minibüse binmeme yardım ettiler. Uzaklaşırken arkama bakmıyordum. Kasabanın dışına, otobana çıkınca kafamı cama dayayıp yol boyunca sıralanmış ağaçları izledim.</p>

  <p>Sonunda ağaçlar yerini tarlalara, tepelere ve terk edilmiş tek tük evlere bıraktı.</p>

  <p>Hepsi geçiyordu.</p>

  <p>Bir süre sahneyi izledim. Derken görüşüm değişti ve camda kendi yansımamı gördüm.</p>

  <p>Yüzüm, gündüz görünen ay kadar inceydi. Gülümsedim. Gözlerimi kaçıramıyordum.</p>

  <p>Bu, bir hayalet görmeye benziyordu.</p>

  <p>SON</p>

</body>

</html>