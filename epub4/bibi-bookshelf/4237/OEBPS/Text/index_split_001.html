<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Mavi Vurgun</title>
  <link href="../Styles/stylesheet.css" rel="stylesheet" type="text/css" />
  <link href="../Styles/page_styles.css" rel="stylesheet" type="text/css" />
</head>

<body class="calibre">
  <p class="block"></p>

  <h1 class="block2">Giriş</h1>

  <p class="block3">Günlerden pazardı ve hava cehennem sıcağıydı. Brady Hava Kuvvetleri üssündeki hava trafik kulesinde kontrol operatörü yeni bir sigara yakıp çoraplı ayaklarını portatif klima cihazının üstüne uzatarak bir şeyler olmasını bekledi. Canı haklı olarak çok sıkılıyordu. Pazar günleri hava trafiği yok denecek kadar az olurdu. Akdeniz Operasyon Alanında, hele o sıralarda ortalarda uluslararası politik bir durum olmadığı için askeri pilotlar o gün pek uçmazlardı. Zaman zaman bir uçağın kalkıp indiği olurdu ama bunun nedeni de, genellikte Avrupa ya da Afrika'da bir toplantıya gitmek için acele eden önemli birinin uçağının yakıt alması içindi.</p>

  <p class="block3">Kontrol memuru göreve başladığından beri belki onuncu kez önündeki büyük uçuş karatahtasına baktı. Giden uçak yoktu, gelen tek uçağın da geliş saatinin 16:00 olacağı tahmin ediliyordu, yani beş saat sonra.</p>

  <p class="block3">Memur gençti - henüz otuzuna bile gelmemiş - ve sarışın insanların güneşte iyi yanmadıkları söylentisini adeta yalanlıyordu; cildi altın sarısı tüylerle örülü koyu ceviz rengindeydi. Kolundaki dört şerit başçavuş olduğunu gösteriyordu ve ısı otuz derecenin çok üstünde olmasına karşın haki üniformasının koltukaltlarında ter lekesi yoktu. Gömlek yakası açıktı ve kravatsızdı. Hava Kuvvetleri personeline sıcak iklimlerde tanınan bir ayrıcalıktı bu.</p>

  <p class="block3">Adam öne eğildi. Klima cihazının kanallarını serin havanın bacaklarından içeri girecek şekilde ayarladı. Bu yeni durumdan hoşlanmışçasına gülümsedi sonra. Ellerini ensesinde kavuşturdu, arkasına yaslanıp tavana baktı.</p>

  <p class="block3">Yine Minneapolis'i ve Nicollet Caddesinde salına salına yürüyen kızları düşünüyordu. Birleşik Devletler'e dönmesine elli dört gün kalmıştı. Her günü büyük bir törenle cebindeki küçük siyah kaplı not defterine işaretlerdi. Belki de yirminci kez esneyerek pencere pervazı üstünde duran dürbünü alıp, kontrol kulesinin altından uzanan kara asfaltta park etmiş uzaklara baktı.</p>

  <p class="block3">Pist, Ege Denizinin kuzeyindeki Tasos Adasındaydı. Ada Yunan Makedonyasından on altı mil açıktaydı, kara ile arasındaki denize Tasos Boğazı denirdi. Tasos Adası tümüyle kayalık ve ormanlarla kaplı, yüz yetmiş kare millik bir yerdi. Adada M.Ö. bin yılına ait kalıntılar vardı.</p>

  <p class="block3">Üs personelinin Brady Alanı diye adlandırdığı havaalanı 1960'lı yılların sonunda Birleşik Devletler ve Yunanistan arasında yapılan bir anlaşmaya dayanarak inşa edilmişti. On tane <i class="calibre2">F-105</i> Starfire jeti dışında üste şişko gümüş balinalar gibi oturan iki <i class="calibre2">C-133</i> nakliye uçağı vardı.</p>

  <p class="block3">Çavuş dürbünü uçaklara çevirip bir canlı izi aradı. Havaalanı bomboştu. Askerlerden çoğu ya yakınlardaki Panaghia kasabasına gitmişler bira içiyorlar, ya kumsalda güneşleniyorlar ya da havalandırması olan barakalarında kestiriyorlardı. Ana kapının önünde nöbet tutan bir askeri polis ve beton koruganın tepesinde sürekli dönen radar anteni insan varlığını belirten tek işaretti. Çavuş dürbünü kaldırıp mavi denize doğru çevirdi. Parlak ve bulutsuz bir gündü, Yunan ana kıtasını kolaylıkla görebiliyordu. Dürbünü doğuya çevirip lacivert denizin açık mavi gökle birleştiği ufuk çizgisine baktı. Sıcağın yarattığı titrek buğu dalgaları ötesinde demir atmış bir tekne gördü. Geminin burnunda yazılı adını okuyabilmek için ince ayarını yaptı. Küçük siyah harfleri ancak seçebiliyordu: <i class="calibre2">İlk Girişim</i>.</p>

  <p class="block3">Saçma bir ad, diye düşündü. Adın önemini kavrayamamıştı. Geminin gövdesinde başka işaretler de vardı. Tam ortada uzun ve kalın siyah harflerle NUMA yazıyordu. Çavuş bunun <i class="calibre2">National Underwater Marine Agency</i> (Milli Sualtı Denizcilik Dairesi) demek olduğunu biliyordu.</p>

  <p class="block3">Geminin kıçındaki vinç denizden yuvarlak top gibi bir şey çıkarmaktaydı. Çavuş vincin başında çalışanları görünce pazar günleri sivillerin de çalışmakta oldukları düşüncesiyle keyiflendi.</p>

  <p class="block3">Birden hoparlörden gelen bir ses dalgınlığını kesiverdi.</p>

  <p class="block3">"Kontrol Kulesi, burası Radar... Sizi dinliyorum."</p>

  <p class="block3">Çavuş dürbünü bıraktı, mikrofon düğmesini çevirdi. "Burası Kontrol Kulesi. Radar. Ne oldu? "</p>

  <p class="block3">"Batıya doğru on mil uzakta bir şey var."</p>

  <p class="block3">"On mil batıda mı? Orası kara. Gördüğün şey her neyse tam tepemizde demek." Çavuş büyük karatahtaya bir kere daha bakıp gelmesi beklenen bir uçak olup olmadığını kontrol etti. "Bir daha sefere bana daha önceden haber ver. "</p>

  <p class="block3">Radar koruganındaki ses, "Nereden çıktığını anlayamadım, " diye devam etti. "Son altı saattir yüz millik alanda herhangi bir görüntü yoktu."</p>

  <p class="block3">"Öyleyse ya uyanık kalmaya bak ya da lanet aletlerini kontrol ettir." çavuş mikrofonu kapatıp dürbünü aldı, ayağa kalkıp batıya baktı.</p>

  <p class="block3">Oradaydı işte... Tepenin üzerinde hemen hemen ağaçlara sürünerek uçan küçük kara bir leke. Yavaştı da; saatte doksan milden fazla hız yapmıyordu. Leke bir an havada asılı durur gibi oldu, sonra bir anda biçimlenmeye başladı. Dürbünü, kanatları ve gövdesi insanı yanıltmayacak kadar açıkça görülüyordu artık. Çavuş eski iki kanatlı, sabit iniş takımlı, araba gibi çubuk tekerlekli uçağa şaşkınlıkla baktı.</p>

  <p class="block3">Silindir kafasının dışında gövde açık kokpitin iki yanında düzleşerek geriye doğru inceliyordu. Büyük tahta pervane havayı eski bir yel değirmeni gibi savurarak antika uçağı kaplumbağa hızıyla uçurmaktaydı. Uçak baştan aşağı parlak ve göz alıcı sarı bir renge boyanmıştı. Yan tarafında Birinci Dünya Savaş Almanya'sının Malta Haçı işareti olan uçak, kontrol kulesinin yanından geçerken çavuş dürbünü indirdi.</p>

  <p class="block3">Başka koşullar altında olsaydı uçak kontrol kulesinin iki metre açığından geçerken kendini yere atardı. Ama Batı Cephesinin o karanlık semalarında bir hayal görmenin verdiği şaşkınlıkla olduğu yerde kalakaldı. Uçak geçerken pilot el salladı. O kadar yakındı ki, çavuş solgun meşin başlık ve gözlüğü altında pilotun yüzünü görebiliyordu. Geçmişten gelen hayalet sırıtıyor ve buruna monte edilmiş olan çifte makineli tüfeğin kabzalarını okşuyordu.</p>

  <p class="block3">Bir şaka mıydı bu? Pilot bir sirkten havalanmış hafif kaçık bir Yunanlı mıydı? Nereden geliyordu? Sorular çavuşun kalasının içinde dolanıyor ama ortaya bir tek Yanıt bile çıkmıyordu. Birden uçağın pervanesinin ardından bir çift yanıp sönen ışık gürdü. Ve aynı anda kontrol kulesinin camlar parçalanarak başından aşağı yağdı.</p>

  <p class="block3">Zaman birden donmuş ve Brady Havaalanına savaş gelivermişti. Birinci Dünya Savaş uçağının pilotu kontrol kulesinin çevresinde bir kere döndükten sonra pistte sıralanmış olan model jetleri taradı. <i class="calibre2">F-105</i> Starfire'ları ince alüminyum gövdelerine yağan eski sekiz milimetrelik mermilerle delik deşik oldular. Yakıt dolu depoları isabet alan üç tanesi yanmaya başladı. Uçaklar yanarken yumuşak asfalt eriyerek dumanları tüten zift birikintilerine dönüştü. Uçan antika alanın üzerinden tekrar tekrar geçiyor ve kurşun yağdırıyordu.</p>

  <p class="block3"><i class="calibre2">C-133</i> Cargomaster'lerden biri isabet alınca yüzlerce metre yükselen bir ateş topuna dönüştü.</p>

  <p class="block3">Çavuş kulede yattığı yerde göğsünden sızan kana bakıyordu. Göğüs cebinden siyah not defterini çıkarıp şaşkın Şaşkın kabındaki küçük deliğe baktı. Gözleri kararıyordu. Sonra güçlükle dizleri üstünde doğrulup çevresine bakındı.</p>

  <p class="block3">Yer kırık camlar, parçalanmış telsiz ve mobilya parçalarıyla kaplıydı. Odanın ortasında klima cihazı ölü bir mekanik hayvan gibi tersine dönmüş yatıyor, üzerindeki deliklerinden soğutucu sıvı fışkırıyordu. Çavuş telsize baktı. Bir mucize olmuş, cihaz isabet almamıştı. Yerde sürünerek o yana gitti. Kanlı elleriyle mikrofonu kavradı.</p>

  <p class="block3">Çavuşun kafasının içinde kara bulutlar dolanıyordu. Yapması gereken ne, diye düşündü. Böyle bir anda ne söylenirdi. Kafası bir şey söyle, ne olursa olsun, bir şey söyle diye emrediyordu.</p>

  <p class="block3">"Beni duyan herkese sesleniyorum. İmdat! İmdat! Burası Brady Havaalanı. Bilinmeyen bir uçağın saldırısına uğradık. Bu bir talim değildir. Tekrar ediyorum, Brady Havaalanı saldırıya uğradı... "</p>

  <p class="block"><br class="calibre1" id="calibre_pb_2" /></p>
</body>
</html>
