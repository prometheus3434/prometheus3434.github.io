<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <p><br /></p>

  <h3><a id="bookmark3"></a><span style="font-weight:bold;">Birinci Bölüm</span></h3>

  <p><span style="font-style:italic;">“Yine</span> bekleriz” dedi Julia. Merdivenlerin başında onları durdurup gülümseyerek üsteledi. “Çok seviniriz. Mutlaka gelin.” Kapının önünde bir arada duruyorlardı. Dışarıdaki soğuğa karşı kaldırdıkları yakalarının üstünde yuvarlak yüzleri solgundu. <span style="font-style:italic;">“Söz mü?’</span> dedi Julia. Söz verdiler ve döne döne merdivenlerden inmeye başladılar. Julia trabzandan eğilip gözlerinde sevecen bir bakışla onların esmer başlarını üç kat boyunca izledi; ayak seslerinin uzaklaşması ona hüzün verdi. Aşağıda durup yusyuvarlak yüzlerini kaldırarak yukarıya baktılar. “Teşekkür ederiz” diye seslendiler. Julia da seslendi: “Biz teşekkür ederiz.”</p>

  <p>Bir an durup parmaklarındaki yüzüklerle oynadı. Hepsi de gösterişli biçimlerde, oymalı ve işlemeli bir sürü gümüş ve bronz yüzüğü vardı. Elleri bunlardan dolayı sanki biraz ağırlaşmıştı. Sonra dönüp eve girdi.</p>

  <p>Çatı katındaki salonda her şey sıcak görünüşlüydü. Şöminedeki odunlar hâlâ yanıyordu; odaya hafif bir duman çökmüştü. Yer cilalı tahtayla kaplıydı, üzerine tüylü halılar serilmişti; şöminenin önünde, Julia’nın çenesini dizlerine dayayarak oturduğu bir iki alçak puf vardı. Alçak bir sehpanın üstünde toprak rengi kahve fincanları, paslanmaz çelikten iki meyve kâsesi ve üzerinde likör kadehleriyle kırmızı bir cam tepsi duruyordu. Julia’nın burnuna duman ve şarap kokusu geldi. İçinde bir sıkıntı vardı. Bir yerde tabaklar şangırdadı.</p>

  <p>Salonu geçip mutfağa girdi. Kocası, üzerinde gömleği, açık duman mavisi rengindeki bulaşık çukurunun önünde, floresan ışığının altında, suyla parlayan tabakları birbiri ardı sıra, paslanmaz, çelikten bulaşıklığa diziyordu.</p>

  <p>“Bulaşığın acelesi yoktu.”</p>

  <p>“Şimdi biter. Her şey yerli yerinde olmazsa içim rahat etmiyor.” Teselli edercesine baktı karısına. “Yardım etmek zorunda değilsin.” Julia eline bir bez aldı.</p>

  <p>“Thor” dedi, “iyi geçti, değil mi? Memnun kaldılar, değil mi? Yani, şu bal sosunu denemem iyi oldu mu dersin?” Birkaç tabak kuruladı. “Benden hoşlandılar, değil mi? insan birisinin kendisinden hoşlanıp hoşlanmadığını anlar. Ben onlardan çok hoşlandım. Tam <span style="font-style:italic;">dost</span> olunacak insanlar…”</p>

  <p>“Evet” dedi Thor. Eline koyu mavi bir bez alıp bıçakları parlatmaya koyuldu. Kısa sarı saçları ışıkta büsbütün açık bir renge bürünmüştü. “Sanırım seni programına çıkarmayı önerecek” dedi biraz sonra.</p>

  <p>Julia ellerini inceliyordu. “Ben böyle bir istekte bulunmadım ondan.”</p>

  <p>“Biliyorum, istekte bulunduğunu düşünmüyoıdur zaten. Senden hoşlandı. Capcanlı bir kişiliğin olduğunu söyledi.”</p>

  <p>“Öyle mi dedi?” Julia yine oturma odasına döndü. “Sahi öyle mi dedi? Thor? Bence asıl o capcanlı, öyle değil mi? Onu görür görmez bunu düşündüm. Öylesine enerji dolu ki. Her şeyle yakından ilgili. Bu da kolay kolay rastlanacak bir özellik değil. Sonra çok da zeki, ikisi de çok zeki…”</p>

  <p>Şöminenin önündeki deri pufa oturdu.</p>

  <p>“Acaba çok mu konuştum? Hep çok konuşurum, kendimi kaptırırım. Senin ne düşündüğünü biliyorum… İnsan onunla her konuda konuşabilir. Aşağı yukarı her konuda. Eminim çok konuştuğumu düşünmüştür.”</p>

  <p>“Niye öyle düşünsün? İlgi gösterdi.” Bir an durup düşündü. “Her konuda konuşabileceğin bir sürü insan var, Julia.”</p>

  <p>Bu cümlede hangi sözcüğün vurgulu olduğuna Julia karar veremedi. Kocasının Norveç kökenli olduğunu gösteren belirtilerden biri de cümlelerindeki tekdüze tınıydı. Dolayısıyla Julia, onun kendisine sitem edip etmediğini anlayamıyordu. Kocasının bu özelliği Julia’da, neyin doğru, neyin yanlış olduğu konusunda bir kararsızlık yaratıyordu.</p>

  <p><span style="font-style:italic;">“Geveze</span> olduğumu düşündüyse çok üzülürüm.” “Böyle düşündüğünü sanmıyorum.”</p>

  <p>“Sahi mi?”</p>

  <p>“Sahi.”</p>

  <p>Bir sessizlik oldu. “Keşke hep böyle kendimi kaptırmasam.”</p>

  <p>Thor kocaman elini onun omzuna koyarak beyaz krep giysisinin üzerinden okşadı onu.</p>

  <p>“Julia… arada sırada kendini bir bırak. Her şeyi bu kadar ciddiye alma. Bu iyi bir şey değil.”</p>

  <p>Julia hemen omuzlarını silkti, sonra gevşedi. “Ciddiye almak <span style="font-style:italic;">gerek.</span> Önemsemek gerek. Ben yeni yeni insanlar tanımayı seviyorum, gerçekten…”</p>

  <p>“Ben bunu demek istemiyorum. Sana verileni, karşına çıkanı almıyorsun.”</p>

  <p>“Bense öyle <span style="font-style:italic;">yaptığımı</span> sanıyorum. Sen de bundan yakınmıyor muydun? Alıyorum, alıyorum, alıyorum. <span style="font-style:italic;">Her şey</span> veriliyor. Altından kalkamayacağım kadar çok şey.”</p>

  <p>“Her şey veriliyor derken ne demek istediğini bilmiyorum” dedi Thor, kuzeyli bir yabancı oluşu biraz daha belirginleşerek. “Her şey veriliyor olamaz. Her şey… sanki elde edilebilirmiş gibi davranmanı kabul ediyorum. Ama bu seni yoruyor. Ayrıca kendini tanıyorsun, bir tür yoksunluğa karşı sağlama alıyorsun kendini, Julia.” “Sakın” dedi Julia. “Sakın söyleme bunu. Sen pek çok şeyi biliyorsun, ama bana <span style="font-style:italic;">söylemen</span> gerekmez.”</p>

  <p>Thor burularak sustu. Julia başını onun dizlerine dayadı. “Beni tanıyorsun. Çok iyi tanıyorsun. Seni seviyorum. Ama gözümü korkutma benim…”</p>

  <p>“Çabucak korku veriyorsun” dedi Thor aynı rahat, ifadesiz sesle. Onun yanına çömeldi. Julia hemen: “Zaten ben de bunu mesele yapmıyorum. İyi bir partiydi, iyi geçti” dedi.</p>

  <p>“Evet, iyi geçti. Senden de hoşlandılar. Senden hoşlanmalarına sevindim.” Julia ona doğru eğildi. Dudakları hafifçe birleşti.</p>

  <p>“Thor” dedi Julia.</p>

  <p>“Yarına kadar yapılacak bir sürü işim var” dedi Thor. “Yardımseverliğin… Hıristiyanlığın… niçin katı gerçekleri hesaba katmayan bir tutumla yürütüldüğünü hiç anlamıyorum. inançları sağlam, çünkü tahıl göndermeye söz verdiler; tahıl gelecek. Sevkiyat ve ödeme bakımından çıkacak güçlüklerin aşılacağına da inanıyorlar. Bazıları aşılmasına aşılabilir, ama ancak ben uğraşırsam. Üstelik, Tanrı’ya duymaları gereken inancı bana yöneltiyor, sonra da bunu göz ardı ediyorlar. Neredeyse mucizeler yaratmak bütün zamanımı alıyor. Bu farklı bir şey. Bugün de, iyi çalışmadığımızı ve büyük bir cömertlikle teneke kutuya attıkları iki buçuk şilinleri boşa harcadığımızı ileri süren üç mektup geldi.”</p>

  <p>Thor, birkaç dinsel kuruluşla birlikte Quaker’ların yönettiği büyükçe bir yardım örgütünün ücretli yöneticisiydi. Çoğu zaman, evdeki partilerden sonra, vakit gece yarısını geçinceye kadar çalışır, bu da Julia’da suçluluk duygusu yaratırdı, çünkü gelen konuklar çoğunlukla Julia’nın iş çevresinden olurdu. Thor yorulmak bilmezdi. Ama Julia, onun dalgın yüzüne yemekte bir kez bakmış -Thor içki içmezdi- kocasının bir kurtuluş olduğunu düşünmüştü. Sohbeti sürdürme isteği ile Thor çalışabilsin diye sohbetin tavsamasını ve konukların gitmesini sağlama düşüncesi arasında bocalamaktan yorgun düşmüştü. Julia onu öptü. “Bence inanmakta haksız değiller. Yani, sana inanmakta. Yapmayacağın bir şey için söz vermezsin sen.”</p>

  <p>“Öyle” dedi Thor ayağa kalkarak. Kapının önünde öylesine sordu: “Teklifini kabul edecek misin?”</p>

  <p>“Teklifte bulunmadı. Ben de bunu düşünmedim.” Thor gülümsedi ve kapıyı arkasından kapattı.</p>

  <p>Julia biraz hayal kırıklığına uğramış olarak yalnız kalınca, salonda huzursuzca bir aşağı bir yukarı dolaşmaya başladı. Biraz önce çıkıp giden ve onu televizyon programına çıkarabilecek olan Ivan’ı düşündü. Kadın yazarlıktan, roman sanatı konusunda -bir anlamda- uzmanlığa yükselme fikri hoşuna gidiyordu. Kendi sesi geldi kulağına, canlı, coşkun. Yeni yeni kimseler tanıyacaktı. Umut içinde, katılacağı yeni dünyayı görmeye hazırlanarak televizyonu açtı.</p>

  <p>Ekran aydınlandı. Julia bir anda, bir sıcaklık bulutu içinde engin bir deniz görüntüsünün önünde konuşan, son derece sıradan, yuvarlak yüzlü bir kızın, boynundaki kültür incileri kadar kültürlü sesini önce cızırtılı, sonra tane tane duydu: “… Gece programları arasında yer alacak ve genellikle bilimsel ağırlıklı olmasına karşın size bol bol egzotik ve tehlike dolu görüntüler sunacağımız bu dizinin birinci bölümünü izlemek üzeresiniz. Her çeşit izleyiciye sesleneceğiz: Bilim adamlarına, coğrafya uzmanlarına, hayvanseverlere, oturdukları yerde yolculuk yapmak isteyenlere…”</p>

  <p>Julia sinirlendi; kendisi televizyona önem vermeye karar vermişken bu kız kalkmış milyonlarca izleyiciye -sanki hepsi de geri zekâlıymış gibi- takınılmış bir kibarlık içinde tepeden bakarak sesleniyordu. Hem zaten Julia belgesel programlardan hoşlanmazdı. Taşra kökenli benliğinin derinliklerine kadar kentliydi ve Londra dışında hiçbir yerde yaşamayı ya da böyle bir yerde yaşayan birisiyle iletişim kurmayı aklından bile geçirmezdi. Gezginlerin gezi öyküleri, çöller, cengeller iyiydi hoştu da sanki stüdyoda yaratılmış, ya da hiç değilse kurgulanmış gibiydi. Bir kamyon dolusu kum, bir iki plastik bitki, bir düzine kadar siyah figüran… Ekrandaki genç kadın, başını sallayarak parlak sarı saçlarını geriye attı, boynundaki incilere elini götürmekten kendini alıkoydu, gülümseyerek bu programı Peder William Borran’ın kısa bir konuşmasının izleyeceğini bildirdi ve bir cengel görüntüsünün arkasında ansızın ekrandan silindi. Ağaçlar, sonra akarsular. Fersah fersah sular, göz alabildiğine sular, sayısız ufacık kollara ayrılan, uçsuz bucaksız büyük ırmağın uçaktan görüntüsü, çalılıklarla kaplı adalar, yoğun bitki kümeleri, derken yine bir şu yana, bir bu yana çarpıp duran, koylara doğru süzülüp geri dönen, yayılan, kabaran sular.</p>

  <p>“Amazon havzası” dedi sunucu. “1500 yılında bu ırmağı ilk bulan Vincent Yanez Pinzon ona Maranon adını verdi — bugün bu ad genellikle Yukarı Amazon için kullanılmakla birlikte, coğrafya uzmanları Maranon’un nerede bitip Amazon’un nerede başladığı, ya da bunların aslında aynı ırmağın iki ayrı adı olup olmadığı konusunda farklı görüşlere sahipler. Brezilyalı tarihçi Costancio, <span style="font-style:italic;">Maranon</span> sözcüğünün İspanyolca ‘ağ’ anlamına gelen <span style="font-style:italic;">marana</span> sözcüğünden türediğini ileri sürmektedir…” Sunucunun sesi iddialı değildi; bir duraklama oldu; bu basit gerçekleri belki de yanlış anlayan ya da inanmayan olur diye bir çeşit üstü örtülü ivedilik vardı sanki bu duraklamada.</p>

  <p>“Yağmur mevsiminde ortalama 120 fit olan derinliğin birdenbire 56 fite çıkmasıyla arazinin görünümü değişebilir. Hiçbir şey olduğu gibi kalmaz: Haritalar ancak tahmini bilgi verir. Bugün, tanımaya ya da incelemeye başladığımız bir şey, bir hafta sonra orada bulunmayabilir. Kamera, gerek hava, gerek büyüme ve çürüme bakımından fiziksel değişkenliğin gücü konusunda yalnızca yüzeysel bir fikir verebilir burada…”</p>

  <p>Kamera hızla ırmaktan yükselerek göğe doğru uzanan iri gövdeli sıra sıra ağaçları görüntülerken, çekim iyi, diye düşündü Julia. Ne var ki, kameranın gösterdiği gibi, bunlar bir sıra oluşturmuyordu, hiçbir düzen yoktu, bir ağaç kümesiydi bu yalnızca. Birbirini izleyen bir dizi yakın çekim görüntü karşısında Julia adeta büyülendi -düğümlenmiş sarmaşıklar, toz haline gelmiş ağaç kabukları, sütunlar arasından yer yer süzülen güneş ışıklarının yapraklar üzerinde uzun, beyaz yıldızlar oluşturduğu uçsuz bucaksız uzanıp giden, gelişigüzel kümelenmiş katedraller- gözün göremediği, kameranın algıladığı bir olguydu bu. Yaban ve etkileyiciydi, güzel değildi.</p>

  <p>“Sessiz sedasız bir büyüme çabası. Aldous Huxley bir zamanlar, eğer Wordsworth tropik ormanları tanısaydı Doğa’yı öylesine iyicil ve öğretici bulmazdı demişti. ‘Yabancı, ürkünç, kendine bir yer edinmek isteyen yaşama karşı bütün bütün düşmanca’ bir şey var burada diyordu. Alman gezgin Burmeister, buradaki bitki örtüsünün ‘huzursuz bir bencillik, taşkın bir çekişme ve bir kurnazlık taşıdığı’ için kendisini kaygılandırdığını söylüyordu. Aslında, gördüğümüz şeylerden, katkıda bulunduğumuz ölçüde yararlanırız. Coleridge’in söylediği gibi: ‘Doğa yalnızca yaşadıklarımızda var olur.’ Ben bu ormanlara daha nesnel yaklaşmak istiyorum. Birazdan sınırsız, dizginsiz bir büyüme ve buna koşut giden yok olmayı izleyeceğiz. Bence bu bizim için öğretici olabilir; uygar ülkelerde, bu süreçleri algılayışımız, bastırılmış ya da katı sınırlar içinde kalmıştır. Oysa, doğumu ve ölümü ne denli kalın perdeler arkasına sıkıştırırsak sıkıştıralım, bu süreçler bizim birer parçamız. Ne olduğumuzu unutuyoruz…”</p>

  <p>Kamera birdenbire zemini taramaya, tek tek biçimleri gösterip bunları ayrıştırmaya başlarken, sitemli bir tını taşıyan ses azalıp sustu.</p>

  <p>“Cengelin zemini. Kırmızımsı, sarımsı, pembemsi, koyu kahverengiye çalan ölü yapraklar; sayısız katmanlar halinde çürüyerek yine toprağa karışıyor. Üzerine basınca vıcık vıcık, çoğu kez tehlikeli. Kameranın seçtiği görüntüler.”</p>

  <p>Ölü yapraklardan oluşan upuzun salkımlar, yere düşüp biçimlerini yitiriyorlardı. Yaprak çürüğü kokusu neredeyse Julia’nın burnuna kadar geldi. Görüntü dengelendi; Julia ormanın zeminindeki bir yolu görüyordu, birbiri üstüne yığılan yapraklar, boz bir küf halindeki mantar oluşumları.</p>

  <p>“Hiç biçim seçilmiyor. Topaklar, yumrular…”</p>

  <p>Ekranın ortasında, bir tümseğin üstünde, bir şey kımıldadı ve yükseldi. Kamera üçgen biçimli, yassı, kaygan, ama boğumlu bir, gözde bir an parlayan siyahlığı yakaladı; bir biçim belirdi, bir yılanın başıydı bu; yılan kameraya bakıyordu. Dilini sokup çıkarıyordu.</p>

  <p>“Kameranın gösterdiği bir yanılsama değil, cengelin zeminine uyum göstermiş bir canlı bu. Bir yılan. <span style="font-style:italic;">Lachesis muta.</span> Çok zehirli. Bu yılanlar üç buçuk metre uzunlukta olabiliyor — gördüğünüz örnek bu kadar uzun değil. Halkaların üzerindeki desen aslında yaprakların karışık deseni arasında kaybolan düzgün bir desen, çizgi çizgi çıkıntılı, pürüzlü, açık renk yüzey üzerinde koyu renk dörtgenler. Güzel bir yaratık.”</p>

  <p>Yılanlardan nefret eden Julia, ölüm ve işkence sahneleri olan, yürek paralayıcı filmleri izlerken yaptığı gibi, kendi kendine çekimin ve görüntülerin benzersiz olduğunu söyleyerek, bu ustaca tasarlanmış dehşet görüntüsünün kendisini uğrattığı şoku atlatmaya çalışıyordu. Şu anda, kullanılan sıfattan duyduğu şaşkınlık yeni bir şey değildi. İnsan nasıl düşünürse düşünsün, diye geçirdi aklından, bu doğru olamazdı; yılan güzel bir yaratık değildi; yumru yumru ve çirkindi; iblis yüzlüydü. Bir adam çirkinse, insan onu böyle tanımladığında nasıl kimse bunu tartışmazsa, bir hayvan da çirkin olabilirdi. İnsanın güzelliğini algılamamızın nedenleri var, diye düşündü. Yılana duyduğumuz geleneksel korkunun bir dayanağı var. Yılanlar tehlikeli ve çirkindir, onlardan tiksinti duymamız <span style="font-style:italic;">beklenir.</span> Bu düşünce, haliyle, çirkin bir adamın da kötü ya da tehlikeli olduğu düşüncesini doğurdu; çirkin yüz hatları, akıllarından geçen güzel düşüncelerle değişime uğrayıp yeni biçimler alan kişiler de vardı; Julia buna inanmaya hazırdı. Her şey, sanıldığından çok daha büyük bir sıklıkla, nasıl görünüyorsa öyleydi. İnsan bilgiçlik taslamamalıydı, hem yılanlara güzel demek de sapıklıktı. Simon — Simon böyle söylemişti. Simon böyle…</p>

  <p>Julia <span style="font-style:italic;">Radio Times</span> dergisine uzandı, başını çevirip yine televizyona baktı ve onu gördü.</p>

  <p>Yılanın yanında, biraz gergin duruyordu, bir Ortaçağ işkence odasından bulunup getirilmiş hissi veren demirden bir aletle yılanı kafatasından tutup kaldırmıştı. Uzun, kederli bir yüzü vardı, uzamaya başlayan sakalı yüzündeki çukurluklarda siyah noktalar halinde görünüyordu. Uzun saçları, başının üzerinde iri bukleler oluşturuyordu. Yüzünde hem azametli, hem de küçümseyen, ama aynı zamanda gizli kapaklı bir ifade vardı; değişmişti, değişmişti, ama Julia bu ifadeyi hatırlıyordu. Boylu poslu bir adamdı, külüstür bir güneş şapkasının altından bakarken, üzerindeki orman kıyafeti hiç de iğreti durmuyordu. Arada bir, sanki fazladan eklemleri varmış gibi, kollarını kendi bedenine sımsıkı doladığını hatırladı Julia. Kendisi görününceye kadar sesini tanımaya olanak yoktu; yeni bir duruluk, otoriterlik, kuru bir dilbazlık gelmişti sesine. Julia’nın yanındayken hep kısık bir sesle mırıldanır, sözlerini öteye bir yere yöneltirdi.</p>

  <p>Adam yılanı çevirince, hayvanın başı ve açık duran ağzı kameraya döndü. Koyu renkli yaprakların önünde ağız dokusu bembeyaz, pırıl pırıl, tertemizdi.</p>

  <p>“Pamukbaş yılanı, adını, ağzının bu beyazlığından alır” diye açıkladı; sonra ciddi bir sesle yaratığın dişlerine, zehrine, damarlarına, nasıl saldırdığı ve soktuğuna ilişkin ayrıntılara geçti.</p>

  <p>“Bu yılan hızlı hareket eder; çıngıraklı yılanlar gibi durup beklemez, ya da çılgın gibi kendini oradan oraya atmaz. Görür görmez saldırır…”</p>

  <p>Sustu, kararsız görünüyordu. “Birçok ölümden çok daha az korkunç bir ölüm. İnsanların niçin bundan öylesine dehşete kapıldıklarını hiç anlayamadım. Sözgelimi, yaban domuzu avıyla karşılaştırılınca. Ya da, hattâ, asılarak idamla karşılaştırılınca. İnsanlar yılan konusunda çok duygusal davranıyorlar. Böyle bir duygusallığı, bence, yaşamın hiçbir alanında taşımamalıyız. Çoğumuz otomobillere hiç de kötü gözle bakmayız. Oysa onlar da aynı derecede ölümcül. Üstelik zaman zaman canice bir hırsla kullanılıyorlar. Zehirli oldukları için mi kötü gözle bakıyorlar, yoksa yılanın kötü olduğunu düşündükleri için mi zehirden -haddinden fazla- korkuyorlar bilmiyorum. Bir süre sonra insanları yılanlara ısındırmayı umuyorum. Isındırmayı. İnsan bağnazca yaşamamalı. Bunları bir canlı türü olarak görmeli yalnızca. Bir <span style="font-style:italic;">canlı türü</span>, evet.” Düşüncelerini söyleyerek içini dökememekten neredeyse umutsuzluğa kapılarak sözcükleri vurguluyordu; bu da Julia’nın hatırladığı bir kurnazlığıydı onun; ama televizyonun kitlesel, genel iletişimi bunu daha da belirginleştirmişti. “Ben bir herpetoloğum, bu yüzden konumuz, yalnızca değilse bile, büyük ölçüde yılanlar olacak.”</p>

  <p>Kamera birdenbire, hiç ilgisi yokken, onu suda yürüyen ve haykıran bir beyaz kuş sürüsü önünde gösterdi. Sonra program bitti. Peder William Borran, yüzünde anlamlı bir gülümsemeyle, yüreğimizin sesini fazla dinlediğimizi anlatmaya koyuldu. Julia kalkıp televizyonu kapattı. Elleri terliydi. Oda nemli ve sıcaktı, bir sera gibiydi. Geriye dönüp bakınca, onun bu noktaya varması, iyilik ve kötülük kavramlarına cengelde bilimsel yoldan yaklaşması mantıklı görünüyordu. Julia, onun davranış nedenlerini hiçbir zaman anlayamamıştı. Onunla hiçbir zaman bir uzlaşmaya varmamıştı. Başı ellerinin arasında, kızıl saçlarını parmaklarına dolayarak, bir süre oturup boş ekrana baktı.</p>

  <p><br /></p>

  <h3 id="uOZSqCRbAMPkzOmXVr8VIBH"><a id="bookmark4"></a><span style="font-weight:bold;">İkinci Bölüm</span></h3>

  <p>“Eğer <span style="font-style:italic;">Morte d’Arthuf</span>da<a id="footnote1"></a><sup><a href="#bookmark5">1</a></sup> Lancelot’un günahının ya da Galahad’ın erdeminin ahlaksal gücünü anlamayı istiyorsak” diye yazdı Cassandra, “iffeti bir saflık, vicdanlı bir saflık olarak düşünmeli ve masumlukla bir tutmalıyız, iffetin en yüksek erdem olması, düşünmeden kabul edilecek bir görüş değildir. Çoğumuz, bir kızın kızlık zarından önce öz kardeşimizin yaşamını koruruz, ya da, yalnızca bir değil, on iki kadının intiharı gibi bir seçenek söz konusuysa, bu koşullarda kendi erdemimizi korumanın belki de biraz bencillik ve biraz tutucu namusçuluk olduğuna karar veririz. ‘Genç kızın bir daha hiç sahip olamayacağı bir şeyi’ ilk masumluk olarak düşünmeli — ve ‘el değmemişliğin’ anlamını lekesiz ve noksansız olan tüm ruhu kapsayacak şekilde anlamalıyız. Gerçek bir Hıristiyan için ölümün korkunç olmadığını hatırlarsak, bunun şeytanın bir aldatmacası olduğunu keşfetmeden bile önce, Lionel’in ölümüne daha büyük bir soğukkanlılıkla yaklaşırız.”</p>

  <p>Kalemini bırakıp bunları geçirdi aklından. Bakirelik konusunda, eğer bu, kendisinde olduğu gibi mesleğe bağlı ve raslantısal bir durumsa, kesin bir görüşe varmak güçtü. Ne saflık, ne de masumluk gibi gelmiyordu ona; daha çok, bilgisizlikti belki. Zaman zaman da çocukken hissettiği ve büyüyünce kurtulacağını umduğu sıcak, açgözlü bir merak kaynağıydı. Ölüme gelince, gittikçe daha ürkütücü gördü onu. Hıristiyan olması ise hayalinde canlandırdığı şeyleri pek değiştirmedi yazık ki. Göz ucuyla saatine baktı. Saat ondu, daha vakit vardı. Malory baskısına ayırdığı zaman dolmuştu; masasındaki not defterinde bunlara kırmızı işaret koyup mektup yazmaya koyuldu.</p>

  <p>“Sayın Peder Rowell, R.S. Thomas okuma günüyle ilgili düzenlemeler konusunda sizinle aynı görüşteyim. Hanımefendiler de gelecekler elbette. Ayrıca bütün öğrencilere de elden geldiğince duyurulmak. Kilise ile toplumun, gerçek ve yararlı bir ilgi alanını paylaştıkları ender durumlardan biri olmalı bu. İrlanda milliyetçiliğinin bir çıban başı olduğu konusunda da sizinle aynı görüşteyim. Ama…”</p>

  <p>Bir süre durakladı, şundan bundan yeterince söz ettiğini, ama öbür konuyu nasıl açacağını kestiremediğini düşünüyordu. Saatine baktı yine. Yazmaya başladı: “Benim kâbuslarım ve korkularımla ilgili yazdıklarınıza teşekkür ederim. Belki tahmin etmişsinizdir, bundan size söz ettiğim için arada bir pişmanlık duyuyordum. Güçsüz bir anımdaydım, ama bana böylesine iyimser bir anlayış içinde yazdıklarınızdan sonra, sonuçta üzüleceğim bir pişmanlık duymuyorum.”</p>

  <p>Bunun pek de doğru olmadığını düşünerek yine durakladı. Peder Rowell sınırlı bir anlayış göstermişti yalnızca, yazdıkları da tümüyle iyimser sayılmazdı. Bundan hiç söz etmemesi gerekirdi. Açık vermiş, küçük düşmüş, onun kendisine duyduğu saygıyı biraz yitirmişti. Yine de, olan olmuştu. “Öğütlediğiniz duayı okudum” diye sürdürdü mektubu, “gerçekten de düzelme var. Şu ya da bu türlü pes etmekten hepimiz korkarız, ama ben bu korkularla birlikte öyle uzun yıllar yaşadım ki, şimdi alışkanlığın verdiği, bir ölçüde rahatlıkla karşılıyorum onları.”</p>

  <p>Bu da doğru değildi. Ya da en azından, alışkanlık her zaman rahatlık vermiyordu. Suya sabuna dokunmayan bir iki semt dedikodusu yazıp mektubu imzaladı. Sonra, bir defterden koparılmış üç sayfa üzerine büyük ölçüde C.S. Lewis’ten çalıntı fikirlerle çalakalem yazıldığı belli olan, <span style="font-style:italic;">Troilus ve Criseyde</span> ile ilgili bir denemeyi aldı eline.</p>

  <p>“Bu deneme daha doğru dürüst yazılsaydı” diye yazdı, “daha dikkatle okumak mümkün olabilirdi. Criseyde’nin duyguları konusunda ikinci sayfada Lewis’ten alıntı yaptığınız, ama dipnot koymadığınız cümle, üçüncü sayfada belirttiğiniz kendi fikrinizle çelişiyor. Ödevleriniz hep böyle baştan savma. Dönem sonunda burs kuruluna olumlu rapor bildirmem neredeyse olanaksızlaşacak.”</p>

  <p>Bir iki dakika baktı buna. Denemenin yazarını çok iyi anımsıyordu. Cassandra’nın itirazlarına karşın, köşede bucakta kalmış bir okulun bu üniversiteye alınan ilk öğrencisi olan, iri yarı, kıllı bacaklı, hantal bir kızdı. Derslerde, kirli bir beyaz tiftik kazağın biçimsiz bolluğu içinde hiç ses çıkarmadan oturur, kuş yuvası gibi darmadağınık renksiz saçlarının altından görünen kocaman bembeyaz suratında özenle koyulaştırılmış kirpiklerinin çerçevelediği gözleriyle bakardı. Cassandra ona bir şey söylediğinde sıkıntı içinde, şişman beyaz ellerini ovuşturur, şeytan tırnaklarını yolardı. Öğretim görevlilerinden biri, Cassandra’ya kızın mutsuz bir aşk ilişkisi olduğunu söylemişti; geçen yılki çalışması çok daha iyiydi. Bu, hepsinin başına geliyor diye düşündü Cassandra, yüzünü buruşturarak, çirkin oldukları için yarışma dışı kalanların bile. Hepsi de aynı beceriksiz, dikkatsiz, bezginliğe kapılıyorlardı. Yatakhanelerden birindeki bir kanepe üzerinde sevişmek -ya da sevişmekten yoksun kalmak- Chaucer’ın, sevginin yitirilmesini uzun uzun anlatırkenki inceliklerine onların duyarlıklarını arttırıyor muydu sanki? Bezginleştiriyordu onları yalnızca. Oysa kendi kuşağı böyle uygunsuz deneyimlerden yoksun kaldığından, tutkunun inceliklerini hayal gücü yoluyla algılamaya zaman bulmuştu.</p>

  <p>Yine saatine bakarak, işte bu noktaya vardım, diye düşündü. Bu noktaya. Hayal gücü falan. Tanrı biliyor. Ağzı kurumuştu; on beş dakika vardı. “Gelip beni görün” diye yazdı ödevin altına. Aslında böyle yazmakla şu biçimsiz Miss Wood’a ödün vermişti, ama bunun bir baskı olarak görüleceğini biliyordu. Kıza karşı alaycı bir tutum göstermekten kendini alamayacağının da belli belirsiz farkındaydı. Şu Miss Wood ise onun “anlamadığı” sonucuna varacaktı. Eh, anlamıyordu işte. Ama Miss Wood da anlamıyordu; üstelik Miss Wood’un doğru dürüst bir bilgi edinme konusundaki başarısızlığı için para, Cassandra’nın vakti ve Oxford seferber olmuştu.</p>

  <p>Ayağa kalkıp pencereye doğru yürüdü, hâlâ korkunun gerilimi altındaydı. Perdeyi çekince, geç bir saatte, kışın, gece vakti, yarım yamalak Oxford’u gördü. Irmak, penceresinin altından akıyordu; birkaç çıplak ağaca sokak lambasının ışığı vurmuştu; alacakaranlıkta tek başına kalmış bir kule, bir kartpostal görüntüsünün görünmeyen bölümünü gelişigüzel çağrıştırıyordu. Cassandra yirmi yıl önce, sıkıntılı savaş günlerinde gelmişti buraya — Tanrı bilir ne çeşit bir yüce ve anlamlı Ortaçağ yaşamı umuyordu.</p>

  <p>Dışarıdan nesnel bir bakışla kendini gördü bir an — hoşlanmadığı, kaçınmak için küçük oyunlara başvurduğu bir duyguydu bu. Perdeyi yeniden indirerek kendini dış dünyaya kapattı. Odasına, çalışmalarına göz gezdirdi. Somut şeylerle çevrelenmişti: Deri ciltli kitaplar, eski küreler ve gökyüzü haritaları, fildişi biblolar, yazı masasının üstündeki haç, kimisi nadide, hiçbiri miras kalmamış, hepsi de edinilmiş, zamanla edinilmiş nesneler. Kadife perdeler, koyu renkli ağır mobilyalar, iki üç tabure ve arkalığı adamakıllı yüksek bir kırmızı kadife koltuk — odaya yoğun bir yaşanmışlık sinmişti. Cassandra her bir nesneye sırayla baktı ve somut olarak orada bulunanların dışında bir şey görmemek rahatlattı onu.</p>

  <p>Otuz sekiz yaşındaydı ve kendini ya çok daha yaşlı, ya da çok daha genç görüyordu; kâbuslarda daha genç oluyordu, ama yanında başkaları varken, yaşlı ve dediği dedik kişilere özgü hırçın bir ses tonuyla akıl hocalığı yapmaya kalkıyordu. Sanki gençliği ta bu yüzyılın başlarına rastlamış gibi bir görünüm takınıyordu; herkesten uzak ve geleneksel bir terbiyeyle yetiştirildiğinden, bu da tam anlamıyla yanlış sayılmazdı. Birçok Ortaçağ uzmanı gibi Cassandra da, Ortaçağ’ın gerek dinsel, gerek din dışı edebiyatındaki yeterince uzak şiddete duyduğu, özünde romantik olan bir ilgiyle seçmişti bu konuyu. Lancelot ile Guenevere’nin, Tristan ile Iseult’un dramlarını çözmek için adeta bir öğrenme hırsı duyarak gelmişti Oxford’a. Bu hırsını da giderek Kutsal Kâse Efsanesi’ndeki simgesel olasılıklarla ilgili bir tutkuya dönüştürmüştü. Bir Ortaçağ uzmanına özgü tuhaflık merakıyla, Ortaçağ uzmanının kılı kırk yarma tutkusunu birleştirmişti. Duvarlarla çevrili bir bahçedeki köklerle güller, yabansı hayvanlar ve meyveler arasındaki ilişkiler onun için varoluşun karmaşasını yansıtıyordu; duvarın dışında da dalgaların tehlikeli boyutlarda yükseldiği bir deniz vardı. Cassandra dış dünyayı, göz kamaştırıcı olsa da anlaşılabilir bir fiziksel olgular burcuna dönüştüren bir simgeler ağı geliştirmiş ve buna inanmıştı; olgular arasındaki tinsel ilişkileri de yorulmak bilmeyen bir akıl ile kavramak ve derlemek mümkündü; güneşler, aylar, yıldızlar, güller, kupalar, mızraklar, aslanlar ve yılanlar, hepsinin de birer yeri ve anlamı vardı. Bu ağın üstünü kaplayan başka bir ağ da öbür kökleri, dipnotları, çapraz-göndermeleri, bibliyografya verilerini, paleografik simgeleri derleyip bir araya getiriyordu. Gerçek, bu ağın altında bir yerde ışıldıyordu. Cassandra, kesin otoriteyi ararken, mantıksal olarak, başka birçok kişi gibi, bunu Kilise’de bulmuştu. Bir simgeydi bu, üstelik de somuttu; bir güvenceydi. Simge tutkusu bazen ilahiyat tutkusunun habercisidir. Cassandra her ikisine de dört elle sarılmıştı.</p>

  <p>Yine de, arada bir, o havaya girdiğinde, bir zamanlar Walter Scott, Tennyson, Morris ve Malory’den ne bulursa okuduktan sonra, kitaplar kadar canlı renkli bir yaşam ararken, Oxford’u ilk gördüğünde kapıldığı romantik duygu selinde bu tutkunun kaynağını buluyordu. O sıralarda <span style="font-style:italic;">Roman de la Rosdâakı</span> şövalye aşkı geleneğine ilgi duymuyordu; Lancelot ile Guenevere’nin duygularıyla ilgileniyor, onların acıklı sonuyla duygulanıyordu. Ritüelden romansa değil, öbür uçtan başlayarak, romanstan ritüele varmıştı. Kusursuzluk duygusu onu, seçmediği bir yaşama biçimine saptırmıştı; akademik yaşam adeta rastlantı sonucu, düşün yaşamının bir parçası olmuştu. Kazanabileceği başka beceriler pahasına kendi duvarla örülü bahçe becerilerini geliştirmişti. Bir dizi istemsiz yarı seçimlerde bulunarak bugün geldiğimiz noktaya varıyoruz, diyordu kendine; bu noktaya varmayı amaçlamadıysa, başka ne yapabilirdi, onu da bilmiyordu.</p>

  <p>Saatine baktı yine. Gidip bir bakabilirdi. Belki de oda boştu.</p>

  <p>iki koridordan geçti, sessizce bir merdivenden inip bir salona geldi, sonra bir koridordan daha geçti. Esintili koridorlarda, gece vakti, uzun bir yün etek ve üzerine uzun kollu, kapüşonlu bir siyah jarse giymekle akıllılık ettiğini düşünüyordu. Ayağında deri bantlı, sivri burunlu siyah kadife terlikler vardı. Bu giysiler ona, başka bir çağdan kalma bir manastır rahibesi zarafeti veriyordu; ince bir vücudu ve biraz fazla dimdik olsa da ağırbaşlı bir duruşu vardı. Öte yandan, boynundan beline kadar birbirine dolanmış, şıngır şıngır bir sürü zincir, madalyon ve haç sallanıyordu; parmaklarında hepsi de taşlı, üç yüzük vardı; en büyüğü de incilerle çevrili, büyük bir lâl taşıydı. Açık kızıl buklelerle kaplı başını dimdik tutuyordu. Arkadan bakılınca cinsiyetsizdi; önden bakılınca, iri burnu ve ağzı, renksiz denecek kadar açık kum rengi kirpiklerinin altındaki derin gözleriyle, korku veren bir görünüşü vardı. Teni bembeyazdı ve benek benek çillerle kaplıydı; sanki çil yalnızca çocukluk dönemine özgü bir şeymiş gibi, bunlar bir yadırgama duygusu yaratıyor, yerli yerinde bir genel çirkinlik izlenimini bulanıklaştırıyor, bozuyordu.</p>

  <p>Son sınıfların odasına gitmemeye karar verdi, ilk programı raslantıyla orada izlemişti, ama yılanlarla ilgili bir belgeseli izlemek isteyecek çok fazla öğretim üyesi bulunacağını düşünemiyordu; kendi ilgi duyduğu konuları da nedense saklardı. Kız öğrenciler, toplu yaşantıya meraklı olmadıklarından ve akşamlarını son dakikasına kadar okul dışında geçirdiklerinden, öğrenci odasının, gecenin bu saatinde genellikle bomboş olduğunu keşfetmişti. Televizyona ilgi duymamaları ise olumlu sayılırdı.</p>

  <p>Usulca içeriye girip kapıyı kapattı. Sırtını kapıya yaslayıp durdu. Hızlı hızlı soluk alıyordu. Oda karanlıktı. Televizyon da açıktı. Cassandra, bir izleyici grubunun en arka sırasını oluşturduğunu fark etti. Hemen önünde üç kız bir divana kıvrılıp uzanmışlar, iki kız da onların ayaklarının dibine çömelip oturmuştu. Televizyondan gelen hafif bir hışırtı dışında oda sessizdi. Cassandra kaçıp gitmeyi düşündü. Ama kimse başını çevirip bakmadı ona. Sonra ekranda onun konuşmasını duydu.</p>

  <p>“Bize gizemli görünen şey, bu hareketin görünüşte hiçbir çaba gerektirmemesi. Anlamadığımız bir şey, doğal olarak bizde korku yaratır.”</p>

  <p>Cassandra kendini, uzun ve iri bir yılanın kumlu bir yüzey üzerindeki ilerleyişini izler buldu. Bu hareketin, böylesine iri bir gövdede bile, gerçekten hiçbir çabayla ilgisi yoktu. Düşsel bir ortamdaki bir yaratık gibi öne doğru kayıyor, sonra birdenbire başını doğrultuyor, dilini sokup çıkararak öylece kalıyor, derken uzanıp yine zahmetsizce süzülüyordu. Altındaki yüzey hareketsiz ve sağlam görünüyordu. Ardında şerit gibi bir iz bırakıyordu.</p>

  <p>“Akarsu ve şimşeği çağrıştırdıkları için yılanlara tapılıyor. Bize can veren bir yaşam simgesi olarak. Oysa bizim kültürümüzde, geleneksel olarak, yılanlara bunun tam tersi bir gözle bakılır.”</p>

  <p>Yılan, karanlık bir su birikintisinin yanına gelmişti, üçgen biçimli küt ağzını hafifçe sallayarak başını eğdi ve suya girip gözden kayboldu. Kamera, yüzüp uzaklaşan yılanın, suyun üzerinde yükselen başıyla gövdesinin oluşturduğu dalgacıkları izledi.</p>

  <p>“Burada yaşayanlar anakondanın, geceleri, beyaz yelkenleri olan kara bir gemiye dönüşüp bataklıkta dolaştığını söylüyorlar. Sanki kanatlıymış gibi söz ediyorlar ondan. Anlattıkları şeylerde bir korku gizli. Kanat ve yelkenlerin, bu yaratığı bir ölüm gemisine mi, yoksa toprağın salıverdiği daha belirsiz bir çeşit simgeye mi dönüştürdüğünü bilmiyorum. Boa yılanlarının zehirli olduğu konusunda da yanlış bir inanç içindeler.”</p>

  <p>Belli ki düşünmek için sözlerini kesip bir an sustu; sonra yüksek sesle düşünür gibi: “Sanırım dinsel bir simge olarak öbür doğa olaylarından çok daha çelişkili bir yer tutuyor” dedi. Arkasından, biraz daha kendinden emin bir sesle sözlerini sürdürdü: “Aslında yılanların nasıl yürüdüğü konusunda bilgimiz az. Üç ana ilerleme yöntemleri var: Yanal dalgalanma hareketi, biraz önce gördüğümüz düz ilerleme ve genellikle çöl yılanlarında görülen <span style="font-style:italic;">‘yana’</span> ilerleme hareketi. Pürüzlü yüzeylerde, kaygan yüzeylerde olduğundan çok daha hızlı ilerleyebilirler. Gördüğümüz yılanın acelesi yoktu. Acele etseydi, yüzeyden yararlanmak için kıvrıla kıvrıla ilerlerdi. Eskiden, yılanın kaburgalarından yararlanarak yol aldığı sanılıyordu. Oysa bugün, sırayla bütün kaslarını kasarak ilerlediği biliniyor…”</p>

  <p>Anakondanın kas hareketlerini gösteren bir temsili resimden sonra ekranda birdenbire, bir çadır ya da çardağın altında, yanında yılan tuzaklarıyla, Buda gibi bağdaş kurup oturmuş, yüzünde kaygılı bir anlamla bakan Simon belirdi. Heyecanlı ve sürükleyici bir dille yılanın kas yapısını açıklarken, eline önce bitişik parçalardan oluşmuş metal bir zincir, sonra da ölü bir yılan alarak, yılanın bedenindeki olağanüstü esnekliği göstermek için bunları eğip büktü, ikiye katladı. Cassandra onun kıllı, kocaman boğumlu ellerine, yoğun bir dikkatle gerilmiş yüzüne bakarken, dizleri biraz titriyordu. Simon bir çuvaldan ufak bir boa yılanı çıkardı, bileğine doladı ve avını boğarken yılanın kaslarını nasıl kullandığını anlatmaya koyuldu.</p>

  <p>“Olağanüstü bir hareket yeteneğine sahip olmayan bir yaratık için yararlı bir güç birikimi. Avlarını hızla kovalayan yılan öyküleri çoğunlukla hayal ürünüdür. Başka yanılgılar da var: Yılanlar isteyerek kemik kırmaz, avlarına dolanıp onları tanınmaz hale getirdikleri söylentisi de yanlıştır — yine de, bir tavuğu ya da maymunu basit bir biçim haline getiren yılanlar da gördüm. Ölüm nedeni, sanıldığı gibi boğulma değil, kalbin sıkışmasıdır. Kalbin sıkışması. Boa yılanları avlarının ne zaman öldüğünü tam olarak bilirler ve ölünceye kadar bırakmazlar onu. Avın yalnızca bayılması yılanı aldatmaz…”</p>

  <p>Simon’un yüzündeki şaşırmış, biraz endişeli ifadeyi iyi tanıyan Cassandra aniden, kendini korurcasına, ellerini önünde kavuşturdu.</p>

  <p>“Sıkıştırarak öldürme, bir inceleme konusu olduğu zaman, tıpkı zehir gibi, saldığı dehşet duygusunu yitirir” dedi Simon. “Bir şeye -ölümlüler arasındaki ölümlülük olgusuna- yakınlaştığımızda, bu olgu, ona karşı tutumumuz, zihnimizde değişime uğrar, ister kasap olalım, ister doktor ya da yalnızca bilimsel gözlemci. Bir şeyi yakından tanımak, onu daha az gizemli kılmasa da, daha az belirsiz kılar. Gizemsel bir korku yerine, <span style="font-style:italic;">gerçek</span> bir korkuyu öğrenmiş oluruz da diyebiliriz buna. Burada, insanın eline her şeye yeni baştan başlama fırsatı geçebilir de diyebiliriz. Yeryüzünün bu bölümü, gerek doğabilimciler, gerek coğrafya uzmanları ya da toplum bilimcilerce en az belgelenmiş olan bir bölge. Gerçek bir Cennet Bahçesi. Biz de ölümlü olduğumuza göre, kendi konumumuzu bulmak, iyiliği ve kötülüğü değil, ölüm ve yaşamın aslında ne olduğunu saptamak zorundayız. <span style="font-style:italic;">Aslında</span> neden korkmak gerektiğini. Burada korkulacak şey boa yılanları değil, yangın ve sel. Bazı böcekler. Mikroplu sular. Parmağımızda bir yara varken suya girmek. Hattâ çürük dişler. Öncelikle kendi yaşama olasılıklarınızı denetlemek zorundasınız. Evinizdeyken aklınıza bile getirmediğiniz şeylere burada çok yakın yaşamak zorundasınız. Ama, buna karşılık, <span style="font-style:italic;">gerçekle</span> de iç içesiniz.”</p>

  <p>Simon hafifçe gülümsedi. Cassandra’nın, öfke anlarında kendini beğenmiş bir gülümseme dediği, utangaç bir gülümsemeydi bu; Simon’un, bayağı olanı, yavan olanı, ürkütücü gerçeği, hepsini aynı kefeye koyup tartarak, her şeyi kendi başına, herkesten önce keşfettiği inancı içinde olduğunu düşünüyordu. Bu uğraş başlı başına yeterince mantıklı bir sonuç oluşturuyordu.</p>

  <p>“Böylece elinde kamerasıyla gelen bilim adamı” dedi ısrarlı bir sesle, “masumluğu sanki yeniden keşfedebilir. Cahil değil, ama eğitilmiş, nesnel, her şeyi olduğu gibi gören, kuruntular edinmemiş, önyargıları çok esnek, masum bir göz. İnsan bir kez kendi duygularıyla baş başa kaldıktan, duyduğu korkular gerçek korkular, gereksinimleri gerçek gereksinimler olduktan sonra, her şeye salt merak duyarak bakabilir. İnsana özgü en üstün değerlerden biri olan bu merakı ben, masumluk olarak adlandırıyorum. Kazanılmış, bilgece bir masumluk.”</p>

  <p>“Kelebekleri düşünün” dedi. Cassandra hafifçe yüzünü buruşturdu. Ekranda titreşen bir sürü kanat belirdi: Açık havada bir tek yaprağa ya da böceğe bakıldığında belli olmayan, yalnızca kameranın durağan gözünün yansıtmasıyla yoğunlaşan düzensiz bir devinim. Düzinelerce kelebek, bir şeyin üzerinde toplanmıştı. Görüntüye yukarıdan giren, çizmeli bir insan ayağı onları dağıtınca, olağanüstü güzellikte bir yığın saydam kanadın uçuşmasıyla ekranda ufak bir domuzun kararmış çiğ eti göründü.</p>

  <p>“Renkleri net ve parlak” dedi Simon. “Oya gibi. Koyu mavi, kükürt sarısı. Çoğu da hafifçe beyaza çalan bir saydamlıkta. Ya da açık mavi, bazen uçuk kırmızı. Kanla besleniyorlar. Güvercin büyüklüğünde olanlarını gördüm.”</p>

  <p>Ekranda bir anda, böceğin yakın çekim kocaman kafasıyla hortumu göründü. Kordon gibi bacaklarıyla hayvanın etine tutunmuştu.</p>

  <p>“Görüntüyü büyüterek yeni bir tuhaflık boyutu elde ediyoruz. Yeni dünyalara ayak basıyoruz. Kendi dünyamız dengesini yitiriyor. Bu kelebeği, doğası konusunda hiçbir ön bilginiz olmaksızın gördüğünüzü bir düşünün. Bir de nasıl beslendiğini, kanat dokusunun yapısını, mikroskopik ayrıntılarına kadar bilerek gördüğünüzü düşünün. Bizim için gerçeklik hiçbir zaman aynı kalmaz, her zaman geliştirilebilir ve daha kesinleştirilebilir. Bu da bizde bir değişim yaratır. Kelebeğin ağırlığıyla demirden bir köprü bükülebilir — çünkü birtakım moleküllerin konumunu az da olsa değiştirir bu. Aynı şekilde, her bir yeni bilgi de dünyamızı genişletir.”</p>

  <p>Ekranda yine Simon’un karamsar ifadeli yüzü göründü; kendi söylediklerinden dehşete kapılmıştı sanki. Bir bilim adamı olarak Simon’un eskiden beri yersiz ölçüde bulanık ve aşırı genellemelere düşkün olduğunu düşündü Cassandra. Hafifçe öksürdü, Simon yine kayboldu. Kızlardan biri ayağa kalkıp televizyonu kapattı. Başka biri de Cassandra’nın durduğu yere gelip ışıkları yaktı. Hepsi gözlerini kırpıştırdılar. Cassandra hepsinin yüzüne birer birer baktı; gözlerinde merak okudu. İyi sayılan öğrencilerinden birini gördü; kendisine R.S. Thomas konusunda uyduruk bir tez hazırlamış olan, ürkek, zeki, dişleri tavşan gibi öne doğru çıkık, öğretim görevine yeni başlamış bir kızdı bu. Divanın köşesinde tembel tembel kıvrılıp oturmuş, tombul, başka bir kız sordu:</p>

  <p>“Sizce nasıl birisi, Miss Corbett?”</p>

  <p>“Kim?”</p>

  <p>“Simon Moffitt. Şu doğabilimci.”</p>

  <p>“Ben ilginç buldum.”</p>

  <p>“Çok iddialı” dedi tavşan dişli olanı.</p>

  <p>“Adamakıllı yakışıklı” dedi tombul kız.</p>

  <p>“Acaba ne diye kalkıp oralara gitti?”</p>

  <p>“Korku” dedi Cassandra. “Merak. Hiç umulmadık bir teşhircilik.”</p>

  <p>“Umulmadık mı?”</p>

  <p>“Bir zamanlar tanırdım onu. Bence umulmadık.” “Tanır mıydınız? O zamanlar da böyle miydi?”</p>

  <p>“Yılan beslerdi. Kavanozlarda, havuzlarda. Bir <span style="font-style:italic;">ideefixe</span> herhalde. Hayır, eskiden de böyle olduğunu pek söyleyemem. İzleyici karşısına çıkmak insanları değiştiriyor galiba.”</p>

  <p>“Eskiden de?..”</p>

  <p>“İyi geceler” dedi Cassandra. Odadan çıkıp kapıyı kapadı, titriyordu. Öğretmen odasına gitmek daha iyi olurdu kuşkusuz. Sanki yatağın arasına saklanmış içki şişelerinin bulunması tehlikesiyle karşı karşıya kalmış, durumunu saklayan bir alkolik gibi hissediyordu kendisini.</p>

  <p>Odasına geri dönünce ortalıkta dolaşıp eşyalara dokundu. Raftaki fildişi satranç taşlarını düzeltti, Maloıy’nin sayfaları arasına özenle renk renk ibrişimler yerleştirdi, bütün tükenmez ve kurşun kalemlerini kurutma kâğıdının üzerine dizdi, uçlarını dikkatle bir hizaya getirdi. Ateşi yaktı, ellerini yatak odasındaki lavaboda yıkadı. Sonra yazı masasına oturdu, çekmeceyi açtı, cilalı bir kutu çıkarıp boynunda asılı bir zincirin ucundan sarkan anahtarla kutuyu açtı.</p>

  <p>Çocukluğundan beri tuttuğu günlüğün son cildi vardı kutuda. Günlüğü açtı, bir kalem seçti ve yazmaya başladı. Gelişigüzel, aklına ne gelirse ayrıntılarıyla yazıyordu; günün bütün olaylarını en ince ayrıntısına kadar anlatıyordu, yemekleri, işini, kumun üzerinde ilerleyen yılanın kas hareketlerini. Miss Wood’un boğum boğum kıllı bacaklarına, Peder Rowell’ın sevecen mektubuna ayırdığı yerden daha çok yer ayırıyordu. Ara sıra, olaylara ve çevresindeki eşyalara yalnızca günlüğünde “dökümünü” yaptığı ölçüde değer verdiğini düşünmek onu rahatsız ediyordu. Yalnızlık duyduğu anlarda kapıldığı, yaşamının sudan ve anlamsız olduğu duygusu giderek artıyordu; yaşamını ve bunun ayrıntılarını sanki gerçekmiş gibi görmek için bu günlüğü ahlaksal bir zorunluk haline getirdiğini düşünüyordu zaman zaman. Oysa günlük, pembe sabahlıklı, şişman kızlara ne kadar somutluk kazandırırsa kazandırsın, hattâ onların pürüzlü, kirli ayak parmağı tırnaklarını ne kadar dikkatle betimlerse betimlesin, içinde bu duygu uyanmıyordu pek.</p>

  <p>Son zamanlarda günlük, gerçek olanla düşleneni ayırt etmek için giderek zorunlu bir işlev yüklenmeye başlamıştı. Bir zamanlar bunun tam tersi bir amaç için kullanıyordu onu; ırza geçme ve savaş olaylarının yanı sıra, papazın evindeki çay davetlerini, sanki Oxford ile geçmiş arasında kurduğu bağ gibi, biri öbürüyle bağdaşıyormuşçasına, aynı kayıtsız el çabukluğuyla günlüğüne geçiriyordu. Günlük olaylar, derindeki senaryonun olaylarını belirlemeye yarayan nirengi noktalarıydı, buzdağlarının tepeleriydi. Boş odalara insanlar dolmuştu. Helen Waddell bir zamanlar bir hastanenin penceresinden bakan Peter Abelard’ı görmüştü. Charlotte Bronte, okuldaki şömine rafına yaslanan Zamorna Dükü’nü görmüş, heyecanlanmış ve baygınlık geçirmişti. Onlar da korku ile oynamaya kalkışmışlardı; gerçekle düşseli ayıran çizgileri bile bile silikleştirmişlerdi. Belki de onlar da sonunda kaçıyorlardı ve hiçbir dönüş umudu olmaksızın dibe inip gömülmekten korkuyorlardı.</p>

  <p>Günlük, bir zamanlar hayal ürünü büyük bir yapıt için gerekli gereçleri içeriyordu yalnızca — bu kopuk kopuk karalamalara, iç içe sığdırılmış halkalar ya da hepsi aynı yöne yatan pösteki tüyleri gibi çekidüzen vermek için bir mıknatıs görevi görecek, tamamlanmış ve dört başı mâmur bir yapıt. Günlük, anlamlı bir iletişim olasılığı için bir güvenceydi hâlâ; elinin altındaydı ve işlekti.</p>

  <p>Bugün gördüğü Simon Moffitt ile eskiden tanıdığı Simon arasındaki fiziksel farkları uzun uzadıya yazdı. Bu, acı verdi ona, ama heyecan da vermedi denemez. “Profesyonel bir iletişim yolu edinmiş, bu da onu değiştirmiş. Daha katılaşmış; bunu tahmin ediyordum. Ama aynı zamanda daha da büyük olmuş. Ya da öyle görünüyor. Bu tedirgin ediyor beni.”</p>

  <p>Bir an düşünüp ekledi: “<span style="font-style:italic;">Kanatlı yılanlarla ilgili notlar.</span> İlginç. Bu konuda sana neredeyse yirmi yıl önce belirttiğim görüşleri, hatırlayıp hatırlamadığını bilmek isterdim. Geçen hafta benim bazı sözlerimi tekrarladığını fark ettim. Yılan, sana söylediğim gibi, bizden bir şey taşıdığı için bize dehşet veren bir simge sayılmış, geleneksel olarak. <span style="font-style:italic;">Bir hayvan o.</span> Ağız ve mideye indirgenmiş bir yaratık. Karnının üzerinde sürüneceksin” vb. Psykhe mitosunda, merakını yenemeyen Psykhe, Eros’un bir yılan biçimine büründüğünü fark eder. Neo-Platonik yoruma göre de bu merak, tinsel sevgiyi bedensel şehvete dönüştürmüştür. Kısıtlayıcı, alçaltıcı hayvansal işlevler. Keats bu duyguyu biliyordu. <span style="font-style:italic;">Yitirilmiş Cennette,</span> Şeytan’ın, yılanın hayvansal yanının ona fiziksel bir hapsolma duygusu verdiğinden söz ettiği yerde, satır aralarında okunan anlam, aslında Milton’un kast ettiğinin ötesindeydi. Şöyle bir şey der: Kapatılmışlık ve hapsolma -istenmeyen durağanlık- <span style="font-style:italic;">‘kapana kısılma’</span> kimin ruhunu sızlatmaz?” <span style="font-style:italic;">Biz bunu biliriz, değil mi Simon?</span> Bu yüzden de yaratığa kanat takıyoruz elbet.</p>

  <p>Kelebek ki eski Yunanlılar onu ruhun Kusursuz simgesi yapıp onun tek adı saydılar — Gündelik hayatta ruhu köle gibi çalışmaktan Kurtardılar! Oysa bu yeryüzü düzeninde Sürüngenlerin yazgısı bizim yazgımız, çok çaba, çok suçlanma</p>

  <p>Durmadan devinmek fazla yol almadan,</p>

  <p>Ve bozup yok etmek beslendiğimiz ne varsa.<a id="footnote2"></a><sup><a href="#bookmark6">2</a></sup></p>

  <p>“Coleridge. Psykhe, hem kelebek hem de ruh. Gerek benim mitosum, gerek bize anlattığın kanla beslenen kelebekler bakımından iyi bir yorum. Tıpkı, hareketler ne denli çeşitli olursa, o denli hızlı ilerleyen senin yılanın gibi. Karman çorman bir Cennet’te, senin alay edercesine bilimsel gözlemci görüntünün ne kadar hoşuma gittiğini sana söyleyebilmeyi isterdim, Simon. Pekâlâ, nesnellik kuruntunla avun bakalım. Yozlaştırmayan ve öldürmeyen hiçbir sevgi yok — bunu ikimiz de biliyoruz. Kelebeği yozlaştırmaksızın, kelebekle yılanı birleştiremeyiz. Yine de, senin çabana, sevgili Simon, hayranlık duymuyorum değil.</p>

  <p>“Eğer, gençliğimizde, sevgi haznelerimizin ne kadar küçük olduğunu ve bir kez tükendiler mi bunların yeniden dolamayacağını bilseydik, mutlaka o kadar savurgan olmazdık.”</p>

  <p>Bundan sonra, defteri kapattı ve yine kilitleyip kaldırdı. Sırtına bir ceket alıp bahçeye çıktı. Burası soğuktu, ırmaktan gelen ağır bir balık ve balçık kokusuna yoğun, diri bir yeşillik kokusu karışıyordu. Cassandra taştan bir banka oturarak rododendron çalılıklarına baktı. Uyumakta zorluk çekmeye başlamıştı giderek; artık, her gece bahçede ve içerlerde dolaşıyor, korkuyla cebelleşiyordu. Bu bazen belli belirsiz bir ağırlık oluyor, bazen kesin biçimlere bürünüyordu. Vücudunu değişik durumlara sokarak, dikkatini zararsız bir nesneye yönelterek yenebiliyordu bunu. Ellerini kucağında kavuşturmayı denedi ve bekledi. Irmak kıyısına gizlenmiş bir ördek, tedirgin tedirgin öttü.</p>

  <p><br /></p>

  <h3 id="uXuoNoETX54WVkmbUgWL57A"><a id="bookmark7"></a><span style="font-weight:bold;">Üçüncü Bölüm</span></h3>

  <p>İki hafta sonra bir akşamüstü Cassandra, Newcastle’da trenden indi. Elinde bir valiz, bir de evrak çantası vardı. Karşılamaya birisinin geleceğini sanmıyordu, yine de şöyle bir bakınıp tanıdık bir yüz aradı. Artık hemen hiç görmediği, çocukluğunu geçirdiği bu yerleri pek düşünmemişti, tuhaf bir gerçekdışılık taşıyan aşinalığına hazırlıklı değildi. Bazen Noel’de görüyordu buraları, o da her Noel’de değil. Cılız ve keyifsiz haliyle, bu platformlarda, onu güneydeki okula götürecek treni beklerken, öbür hattaki vagonlara tıkılmış bağıran sığırlara benzetirdi kendisini. Bir yolunu bulup burada kendi özgür istemini ortaya koyma, kendi başına buyruk olduğunu kanıtlayacak bir şey yapma gereksinimi duyuyordu hâlâ belli belirsiz. Otuz sekiz yaşında, çocukça. Elinden geldiğince az geliyordu buraya.</p>

  <p>Öbür yolcularla birlikte sürüklenerek yaya köprüsüne tırmandı, birden bir kum ve buhar bulutu içinde boğulur gibi oldu ve yine aşağıya, kalabalığın bilet kontrolü için toplanıp doluştuğu yere doğru ilerledi. Burada, bir parmaklığa yaslanıp bekledi. Acelesi yoktu.</p>

  <p>“Cassandra!” Hemen başını çevirip parmaklığın üstünden baktı. “Cassandra! Bavullarını ver bana. Evrak çantasını da. Şu işe bak, anlaşılan aynı trenle gelmişiz! Aklımıza bile gelmedi, ne budalalık.”</p>

  <p>Thor’du bu. Üzerinde lacivert bir palto vardı. Yüzünde candan bir gülümsemeyle kolunu uzatıp Cassandra’nın bavullarını yakaladı.</p>

  <p>“Bir şey demezler, kaçakçılık yapacak halimiz yok ya. Nasıl oldu da aklımıza gelmediğine hâlâ şaşıyorum. Yolculuğun iyi geçti mi?”</p>

  <p>“Çok iyi geçti, teşekkür ederim” dedi Cassandra, biraz boğuk bir sesle. Londra’dan ayrıldığından beri hiç konuşmamıştı. Hafifçe öksürdü.</p>

  <p>“Kontrolden geçtikten sonra, saatin altında buluşalım” dedi Thor. “Biz seni bekleriz.”</p>

  <p>Cassandra yine hafifçe öksürüp bir iki kere başını salladı. Keşke Thor evrak çantasını almasaydı diye düşündü; elinde onun ağırlığı olmayınca kendisini beceriksiz ve boşta hissediyordu. Ellerini ceplerine sokup bilet kontrolüne doğru ilerlemeye başladı. Ağzı da, dili de kurumuştu. Thor çok candan görünüyordu. Cassandra onu yakından tanımıyordu pek. Aslında durmadan da gülümsüyordu, insanın güvenini sarsıyordu bu.</p>

  <p>Saatin altında, Julia ile uzun boylu, ince, ergenlik çağındaki kızı Deborah duruyorlardı. Deborah Jane, bu kuşağa göre fazlasıyla moda bir ad. Cassandra, son karşılaşmalarından bu yana Julia’yı epeyce bir süredir, üç dört Noel’dir görmemişti. Julia’yı çok değişmiş buldu; bakımlı bir görünüşe bürünmüştü. Üzerinde, kolları kanat gibi açılan kırmızı bir pelerin, başında kocaman, beyaz bir kürk şapka vardı. İki kardeş göz göze geldiler ve başlarıyla birbirlerini selamladılar. İlk konuşan Thor oldu.</p>

  <p>“Bak, Cassandra burada. Düşünmemiz gerekirdi. Ona söylerdik. Oxford’dan Newcastle’a gelmek çoğu zaman Londra üzerinden daha kolay oluyor. Birlikte yolculuk ederdik.”</p>

  <p>Bir çeşit suç ortaklığı içinde yine bakıştılar. Onlara kalsa, birlikte yolculuk etmeyi düşünmezlerdi.</p>

  <p>“Elbette. Ne <span style="font-style:italic;">budalalık’</span> dedi Julia. “Aceleden düşünemedik.”</p>

  <p>“Çok iyi görünüyorsun Julia” diyebildi Cassandra, sonra da öksürdü. Bir daha öksürdü. Julia onun öksürük nöbetinin hafifleyerek geçmesini bekledi. Sonra bir sessizlik oldu.</p>

  <p>“Ben gidip bir telefon edeyim” dedi Thor. “Ne yapmamız gerektiğini öğrenirim. İşleri güçleri vardı, bizi düşünmemişlerdir…”</p>

  <p>Julia, Cassandra’nın öksürüğü yenmek için dudaklarını büzmüş duruşuna bakıyor, onun görünüşü konusunda söyleyecek bir iki güzel söz düşünmeye çalışırken dakikaların geçtiğini fark ediyordu. Cassandra’nın, gösterdiği çabadan, gözlerinden yaş geliyordu. Öyleyse ne diye <span style="font-style:italic;">öksürmüyor</span> diye düşündü Julia. Cassandra’nın üzerinde fok derisinden, uzun, çok uzun bir manto ve başında, kabzası sarı bir taşla bezenmiş gümüş bir hançerle saçlarına tutturduğu siyah kadifeden bir bere vardı. Dudaklarının köşesinde belli belirsiz bir mürekkep lekesi görülüyordu. Biçimli bacaklarına zarif bir görünüş veren kalın siyah çoraplar ve kadın öğretim üyelerinin giydiği çeşitten kalın topuklu, maskaretli, bağcıklı, kenarları yüksek pabuçlar giymişti. Bunların görünüşü Julia’ya gülerek geçiştiremeyeceği bir panik duygusu verdi. Bunları giymek <span style="font-style:italic;">zorunda</span> mı, diye düşündü ve bir an kendi diz boyu, konçlarından püskül sallanan siyah çizmelerine baktı. Kendi çocuksu görünüşü ona hem kaygı hem de kıvanç veriyordu.</p>

  <p>“Cassandra, bak Debbie burada” diyerek uzun boylu, zayıf kızını öne doğru iteledi Julia. Kızın üzerinde, beli kemerle sıkılmış gabardin bir pardösü, başında uçuk mavi bir yün başlık ve ayaklarında kürk çizmeler vardı. Cassandra, hoşlanacağını sanmadığı bu kızı önyargısız inceledi. Karşılıklı uzun uzadıya konuşmuşlukları yoktu. Cassandra ona her yıl Noel’de bir kitap gönderir, ama kızın bunları okuduğunu pek sanmazdı. Zaten, kiliseye üye olan bir kadına danışarak seçerdi kitapları. Deborah da ona hep kelimesi kelimesine eksiksiz, kuru, sudan teşekkür mektupları gönderirdi.</p>

  <p>Çilli, kocaman burunlu, yorgun görünüşlü bir kızdı.</p>

  <p>“Nasılsın?” dedi Cassandra, öğretim üyesi sesiyle.</p>

  <p>“Merhaba” dedi Deborah, zayıf bir sesle. Çeneleri birbirine vuruyordu. “Hava çok soğuk” dedi özür dilercesine.</p>

  <p>“Daha da soğuk olacak” dedi Cassandra.</p>

  <p>Bu sözlerin söylendiği ses tonuna karşı, anlaşılan hiçbir cevap bulamayan Deborah, yüzüne biraz yapmacıklı, hınzırca bir uysallık ifadesi vererek başını önüne eğdi. Julia omuzlarını silkti ve ayak parmaklarını oynattı. Cassandra iki adım sağa kaydı, kendini savunacak bir şey bulmuşçasına evrak çantasını eline aldı. İçinde günlüğü vardı. Başını kaldırdığında, Julia’yı kendisini izler buldu. Julia gülümsedi. Rezervasyon ofisine gitmiş olan Thor geri döndü.</p>

  <p>“Mr. Merton bizi bekliyor” dedi. “Bir iş için Newcastle’a gitmiş, geri dönüyor. Bize söylemeyi unuttukları için çok üzüldüler.”</p>

  <p>Papazın adı geçince, Cassandra ile Julia bakıştılar ve ilk kez ikisinin de dudaklarında aynı anda bir gülümseme belirdi. Aynı şeyleri hatırladıklarını ikisi de biliyordu ve bir utanç gülümseyişiydi bu.</p>

  <p>Thor başını kaldırıp hamala seslendi. İki hamal hemen koştu. Yanında hiçbir zaman, kendisiyle ilgilenecek bir erkek olmadan yaşamış olan, sert yaratılışına karşın, istasyonlarda hep şaşkına dönen ve adam yerine konmayan Cassandra, bu durumda nasıl davrandığını görmek için Julia’ya baktı. Julia başını eğmiş, tatlı tatlı gülümsüyordu. Belki de, diye düşündü Cassandra, Julia mutludur.</p>

  <p>Edwin Merton kemerlerin altında, krem renkli Rover arabasının yanında bekliyordu. Durmadan eğilip bükülerek kapıları açtı, arabaya binmelerine yardım etti ve kapıları kapattı. Julia onun yanına oturdu. Pederin tam arkasında oturan Cassandra, onun yakasının üstünde boynunun daha da kalınlaşıp kırmızılaştığını ve kıvırcık kır saçlarının dökülmesiyle başının tepesinin tam anlamıyla saçsız kaldığını fark etti. Çok uzun boylu olduğundan, aslında pek göze çarpmıyordu bu. Çok yakışıklı bir erkekti hâlâ. Omuz kaslarını durmadan hareket ettirerek ve koltuğu gıcırdatarak manevra yapıp arabayı anacaddeye çıkardıktan sonra: “Gelebilmenize sevindim” dedi. “Gerekliydi. Sanırım hiç beklemiyordunuz. Anneniz de şaşırıp kalmıştır herhalde.”</p>

  <p>Julia boz renkli Newcastle’a, tramvay hatlarına ve kararmış kiliselere bakıyordu. İlk sigarasının ve gümüş kadehler içindeki dondurmanın, ileride yaşayacağı gerçek ve züppe kent yaşamını biraz uzaktan da olsa simgelediği, Carrick’in cafe’si. Baştan başa sütunlarla, demir zincirlerin ucunda asılı yuvarlak lambalarla kaplı Kraliyet Tiyatrosu’nda, üzerinde dantel yakalı tarçın rengi kadife giysisi, parmağındaki bir yüzüğe takılı gümüş çantasıyla pandomim gösterisinden çıkarken, kendisini belli belirsiz günahkâr, belli belirsiz tehlikede, bir gece kulübünde dans etmeye giden kürklü ve parfümlü Londralılardan biri gibi düşlemesi. Gece kulüplerini hâlâ pek tanımıyordu, ama on, on bir ya da on iki yaşlarında, üzerinde tarçın renkli giysisi varken hissettiklerini sırf hatırlamak bile, Londra’daki bir tiyatronun önünde, karanlıkta toplanan kalabalığın içinden biri olmaktan canı gönülden zevk duymasına yetiyordu. Yaşamaya susamıştım, diye düşündü, bu caddelerde nereye baksam bir şeyler istediğimi hatırlıyorum; bunlar Londra’nın simgeleriydi. Bu düşü mutlaka paylaşmış olan Cassandra’ya baktı gözucuyla. Ne düşündüğünü merak etti.</p>

  <p>Thor: “Neyle karşılaşacağımızı söyleyebilir misiniz, Mr. Merton? Neyle karşılaşacağımızı bilmeliyiz. Kesin bir şey söylenmedi bize” dedi.</p>

  <p>Cassandra onun, damatlığı daha kolay, kızı olarak kendi için olduğundan daha kolay -daha doğal- bulduğunu düşündü.</p>

  <p>“Bilmem ki…” dedi Papaz, bir köşeyi dönerken.</p>

  <p>“Evet, lütfen, bilmemiz gerekir” dedi Julia tatlı bir sesle. “Kötü bir kriz geçirdi” dedi Papaz. “Mutlaka öleceğini söylemem doğru olmaz. Ama Dr. Moore’un bana söylediğine göre -duruma bakılırsa, duruma bakılırsa- iyileşme olasılığı yok. <span style="font-style:italic;">İyileşse</span> de, eskisi kadar güçlü olmaz. Tam felce uğradığını, konuşamadığını biliyorsunuz, değil mi? Bu bir ölçüde düzelecektir kuşkusuz. Ama fazla umuda kapılmamalısınız.”</p>

  <p>“Anlıyorum” dedi Thor. “Teşekkürler. Ya annem?” “Epeyce metin karşıladı” dedi Papaz. “Epeyce. Çok soğukkanlı. Bana kalırsa, kendisi için zararlı bu. Ama epeyce metin…”</p>

  <p>“Olmak zorunda” dedi Julia. “Başka türlü olmak zaten elinden gelmez.”</p>

  <p>“Bence” dedi Papaz dikkatle, “kendine fazla yükleniyor.”</p>

  <p>İnsanlar konusunda hemen kestirip atmaya bayılıyor diye düşündü Cassandra. Eskiden de böyleydi. Başkalarını anlama ve yargılama hakkına sahip olmak hoşuna giderdi. Yine de, becerirdi bunu. Annesinin yaşamı, büyük ölçüde, usanmak bilmeden, var olmayan bir güce tutunmakla geçmişti, belki beklenti bu gücü var kılar diye. Buna dayanarak her türlü sorumluluğu kabullenen, her türlü talihsizliğe katlanan, sonra da artan bir didinme içinde sırf irade gücüyle bir soğukkanlılık perdesi arkasında kalmayı başaran bir kadındı. Böylece savaşa, göçmenlere, kocasının hapse atılmasına ve Cassandra’nın evi bırakıp gitmesine, bunların başka türlü olamayacağına inanarak katlanmıştı. Bütün bunlar onun güçlülüğünden değilse de, başka bir şeyden kaynaklanıyordu, diye düşündü Cassandra. Yenilgiye karşı metin olmasından. Annesinin dört köşe, tıknaz bedenini, dört köşe korselerini, saplarına zincir takılı bağa çerçeveli gözlüklerini, ağırbaşlı ellerini ve ağırbaşlı pabuçlarını düşündü. Güçlülüğü bir denizkabuğununki gibiydi, sorun da buradaydı. Kat kat sert pullarla kaplı denizkabuğuna özgü bir bağışıklık sağlıyordu ona. Hareketlerini yavaşlatıyordu. Cassandra, tam da şu sırada böyle düşündüğü için kendisine kızarak sessizce omuzlarını silkti ve pencereden dışarı baktı.</p>

  <p>Thor: “Hiç olmazsa şimdi biz onun yükünü biraz azaltabiliriz” dedi.</p>

  <p>Sesinin tonu, her iki kardeşin de bekledikleri şeyin, bir töreni gerçekleştirmek olduğunu hatırlattı. Bu ses tonuyla, ölümün çarşaf yıkama, leğen tutma, ter, pansuman, uyku ilaçları demek olduğunu algıladılar. Cassandra ister istemez ölümü düşünerek, midesi korkuyla kasılarak, huzursuzluk içinde başını çevirdi. Yanında oturan Deborah’nın uzanarak Thor’un dizleri üstünde duran kocaman elini tuttuğunu fark etti. Julia ne diye bu kızı getirdi, diye düşündü sinirlenerek. Kız dayanamaz buna. Onun, durumu nasıl öğrendiğini bilmiyordu.</p>

  <p>Bir sessizlik oldu. Sonra Papaz: “İkinizi, bambaşka koşullarda, bu yoldan götürdüğümü hatırlıyorum” dedi. “Üçümüz de gençtik, evet. Size karşı hâlâ adeta bir sorumluluk duyuyorum. Romanlarını büyük bir ilgiyle okudum Julia. Çok düşündürücü buldum. Onları okumasaydım, bugünkü kuşağı anlayamazdım. Bir kuşağın sözcülüğünü yapıyorsun, kasabadaki kızların bana söylediğine göre…”</p>

  <p>Julia gülümseyerek bir iki kez teşekkür etti. Thor ile Cassandra’nın yanında fikir tartışmalarına girişmekten çekiniyordu.</p>

  <p>“Bence” dedi hevesle, <span style="font-style:italic;">“asıl</span> önemli olan insanın dostlarının görüşleri. <span style="font-style:italic;">Asıl</span> değer verdiğim kişiler, benim ne yapmaya çalıştığımı anlıyorlarsa… önemli olan bu.”</p>

  <p>“Seni daha küçücük bir kızken tanıdığımı söylüyorum onlara” dedi Papaz, hüzünlü, yakışıklı gülümsemesiyle, sanki aslında bambaşka bir şey düşünüyor, sanki sırf iyi niyetinden dolayı yakınlık gösteriyormuşçasına.</p>

  <p>Papaz dönüp Julia’ya bakınca, Cassandra fark etti bu gülümsemeyi. Birçok nedenle, ona Simon’u çağrıştıran bir bakıştı bu. Başını hafifçe pencereye dayayarak hepsinden uzaklaştı. Artık kentin varoşlarından çıkmış, uzun ve sıkıcı Northumberland yolunda ilerliyorlardı. İncecik bir şubat karı yağıyordu. Yüreği şimdiden daralmaya başlamıştı.</p>

  <p>“Evden kaçışlarınızı hatırlıyorum” dedi Papaz. “İkiniz birlikte. Sık sık. Eski Austinimle sizi en olmadık yerlerden alıp gelirdim, hatırlıyor musunuz?”</p>

  <p>Julia güldü.</p>

  <p>“Sen daha delişmendin. Hatırlıyorum, bir sefer kaçtığında, üstünde geceliğinden başka hiçbir şey yoktu. Cassandra…” Sanki artık bu Hıristiyan adını ona yakıştıramıyormuş gibi duraladı: “Cassandra daha hazırlıklı olurdu hep.”</p>

  <p>Elimde bavulum ve biriktirdiğim parayla, diye düşündü Cassandra. Gitmeyi kafama koymuştum. Koymuş olsam gerek. Sonuç başarısızlığa uğramış olabilir, ama yalnızca dikkati çekmek için değildi bu — belli bir hoşnutsuzluktan kaynaklanmayan, güçlü ve kararlı bir kaçma dürtüşüydü. Ön kapıdan çıktığı gibi, güneye yönelip uzun uzadıya düşünerek seçtiği istasyona doğru daracık yollardan kilometrelerce yürüdüğü yaz gecesini hatırladı. Bir süre sonra, çevresine bakınamayacak ya da daha hızlı yürümekten başka hiçbir şey yapamayacak kadar korkmaya başlamıştı. Yüreği göğsünden fırlayacak gibiydi. Çalılıklarda bir şey sürünüyordu, tarlada bir şeyin soluduğunu işitiyordu. Korkudan elleri terlemişti.</p>

  <p>Bir köyün anayolunda Julia yetişmişti ona, koşmaktan yüzü al al, bir oldubitti yaptığını belli ederek Cassandra’nın peşinden koşarken, saklanmayı göze alamayacak kadar uzaktaydılar eve. Açık açık yaklaşmıştı yanına.</p>

  <p>“Ne olur ben de geleyim, Cassandra. <span style="font-style:italic;">Haksızlık</span> bu.”</p>

  <p>Yanına gelinceye kadar onu beklemişti Cassandra.</p>

  <p>Sonra da, gözü dönmüşçesine saldırmıştı ona, bavuluyla, tırnaklarıyla, pabuçlarıyla, içten içe ona zarar vermeye kasıtlı, boğuşurken hayvan gibi hırlayarak. Julia ise, önü açılan mantosunun içinden desenli pazen geceliği görünerek, kıkır kıkır gülmüş, tiz çığlıklar kopararak, sabırla kendisine yöneltilen darbeleri savuşturmuştu. “Beni hep dışlıyorsun. Hiçbir şeyi paylaşmıyorsun, <span style="font-style:italic;">hiçbir zaman.</span> Haksızlık bu, haksızlık bu, haksızlık bu.”</p>

  <p>Evlerden insanlar fırlayıp Cassandra’yı kıskıvrak tutmuşlardı -iş buna varmıştı- Julia’nın kesiklerine, çiziklerine merhemler sürmüşler, bir sürü soru sormuşlar, sonra da telefon etmişlerdi. Derken, Papaz -çünkü babası sık sık evden uzaklarda olurdu- gelmişti. Eve dönmüşlerdi.</p>

  <p>“Her çocuk zaman zaman evden kaçma isteği duyar” diye akıllıca bir yorumda bulundu Julia. “Özellikle de mutlu ailelerin çocukları. Yalnızca çok erken duyulan bir bağımsızlık isteğidir bu. Bilinmeyenleri öğrenme arzusu.” Cassandra, Papaz’la oturma odasında baş başa kalışlarını hatırladı; o sırada Julia başka bir yerde sorguya çekiliyordu.</p>

  <p>“Neden Cassandra?” diye sormuştu.</p>

  <p>“Bilmiyorum. Bilmiyorum. Kaybolmak istiyorum. Böyle olmaya katlanamıyorum.”</p>

  <p>“Seni üzen bir şey mi var?”</p>

  <p>“Hayır, hayır, <span style="font-style:italic;">her şey.”</span></p>

  <p>“Bu olağan. Çözümü bulunabilir. Bir dahaki sefere bana kaçmayı dene, olur mu? Bana ne kadar istersen, o kadarını anlatırsın.” Aynı soyut iyi niyet, kişisel olmayan, dolayısıyla bir bakıma ürküten, bir bakıma güven veren. Papaz kendisine değer verse ne iyi olurdu, diye düşünmüştü o zaman Cassandra. Yine de, Papaz’ın Tanrı’ya özgü dinginliğinde çok güven uyandırıcı bir şey vardı. Buna karşın, sekiz yıl kadar ona kaçmadı.</p>

  <p>“Bilinmeyenin korkusu” dedi umulmadık bir sertlikle. “Ya da bilinenin korkusu. Belki de aynı şeydir.”</p>

  <p>“Tıpkı intihar gibi” dedi Thor. “Genellikle sonuçlandırılması amaçlanmayan bir ilgi çekme çabası, hiçbir şeyin farkında olmayanlara yönelik bir yakınma.”</p>

  <p>Thor’un sözlerini izleyen gergin sessizlik sırasında, Papaz, Cassandra Corbett’i düşündü. Bir ara başına epeyce iş açmıştı — yine de, olaya böyle bakmak pek doğru değildi. Corbett’ler eski bir Quaker<a id="footnote3"></a><sup><a href="#bookmark8">3</a></sup> ailesiydi ve Cassandra’nın on sekiz yaşında Katolikliği seçmesi, kendisi ve dostları kadar kızın ailesini de olabildiğince tedirgin etmişti. Ailesi, hoş görülü olmalarına karşın, onun bu dileğine kendilerini yadsıma gözüyle bakmışlardı. Bunda da haklıydılar, bundan emindi. Yine de, Cassandra’nın neyi yadsıdığını tam olarak hiçbir zaman anlayamamıştı. Katolik Kilisesi’ndeki kadın sayısının nedense çok olduğunu düşündü ve yüzünü buruşturdu. Yıllarca önce, papaz olmaya karar verdiğinde, pek de soylu sayılmayacak gerekçelerinden biri de yasal bir bekârlık yaşantısının ona çekici görünmesiydi, ev barkla ilgili ayrıntılar yok, kadın yok, kendisinden bir beklenti yok. Eh, kendimizi, erdemli davranışlar göstermeyi reddetmenin yakışık almayacağı durumlara sokarak erdemi öğreniyoruz, diye düşündü. Örgü ören, nakış işleyen, çiçek düzenleyen inançlı kadınlar vardı. Ama Papaz’ın kendi deneyimlerine göre, aşırı dinsel eğilimler gösterenler, hiç bilemeyeceği ve söz etmeyi kendisine yakıştıramayacağı bedensel değişimler nedeniyle soyutluklar içinde kaybolmuş, kolu kanadı kırılmış genç kızlardı — bir de Cassandra’nın şimdiki yaşından biraz daha yaşlı, içine kapanık kadınlar. Cassandra gecelerce, onun çalışma odasında oturup kah ağlarken, kah aydınca ateşli konuşmalar yaparken, kendisi otuz kırk yaşlarındaydı. Cassandra’nın mektuplarını okuyor, bir görev duygusu içinde onun yazdıklarının dörtte biri uzunluğunda cevaplar yazıyordu. Cassandra ve Simon Moffitt ile Aziz Augustine’i tartıştıklarını da anımsıyordu. Kare yakalı, mavi bahriyeli giysisi içinde, zeki yüzünde sevinçli bir merakla, daha çok kız konuşuyor, bu arada ara sıra göz göze geldiklerinde Simon’un gözlerinde bir muziplik, utanma, belki de erkekçe bir halden anlama okunuyordu. Aslında, Simon’un duygularını öğrenmek için doğrudan hiçbir girişimde bulunmamıştı. Zaten Cassandra bu toplantılara üçüncü kişi olarak boyuna onu da getirdiği için buna gerek kalmıyordu. Cassandra’nın varlığı, aralarında kendiliğinden oluşan, rahat ve sessiz bir bağ yaratmıştı. Kendimizi, erdemli davranışlar göstermeyi reddedemeyeceğimiz durumlara sokarak erdemi öğreniyoruz. Papaz, parmaklarını direksiyona vurarak gülümsedi. Simon’u yitirdiği, Simon’u papaz olmaktan alıkoyan bir şey çıktığı için üzülüyordu. Ergenlik yaşında kendini geçici bir ateşli dindarlığa kaptıranın Cassandra olması gerekirdi, diye düşünüyordu. Oysa İngiliz Kilisesi’ne bağlı, bilgili, kesinlikle imanlı, ancak, cüppeler ve Cizvitler konusunda biraz bağnazca şakalara meraklı haliyle, kendisi elli yaşındayken, Cassandra’yı hâlâ yitirmemişti. Artık, kadınları yadırgamadığı için de, onu görmek hiç ummadığı kadar hoşuna gitmiş, ama ondan biraz da korkmuştu. On sekiz yaşındayken olduğu gibi, şimdi de içindeki şiddet eğilimleri henüz tükenmemiş bir fanatik izlenimi uyandırıyordu. Acaba yaşama amacı ne, diye düşündü ve yüksek sesle:</p>

  <p>“Ya senin çalışmaların nasıl gidiyor, Cassandra?” diye sordu.</p>

  <p>Cassandra suskundu. Papaz, sorusunu ikinci kez tekrarlamak zorunda kalınca da yalnızca: “İyi gidiyor” dedi.</p>

  <p>Alnwick’ten geçerken sohbet giderek sona erdi. Yalnızca Julia arada bir eski tanıdıklarla ilgili sorular soruyordu. Kar yağışı gittikçe artıyordu. Arabanın içinde kaloriferin üflediği sıcak hava da ağır ve uyku vericiydi. Deborah hâlâ Thor’un elini tutuyordu. Başı dönük olan Cassandra yine de kızın onun elini sımsıkı kavradığının farkındaydı.</p>

  <p>Benstone Köyü’ne vardılar sonunda. Burada yazın, yol kenarında, açıklıkta mor ve beyaz çiçeklerden küçük bahçecikler oluşurdu; denizden esen rüzgârın getirdiği dayanıklı, çalı gibi çiçekler. Kuzeye ve doğuya doğru Swinbume’ün dizeler döktürdüğü plajlar uzanırdı. Köy sarp bir tepenin üstünde kurulmuştu. Tepenin eteklerinde kilise, papaz evi, dükkânlar ve postane, en tepede de, caddenin üstünde, büyüklük sırasına göre dizili taş evlerden en sonuncusu olan Eski Ev vardı. Üç kuşak boyunca Corbett’ler yaşamıştı burada. En eski Quaker ailelerinden biriydiler; köklü, gösterişsiz, uygar bir kentsoylu aile.</p>

  <p>Uzun yolculuğun ve arabanın kaloriferinin verdiği uyuşukluk içinde salona doluştular. Sokaktan doğruca girilen, taş şöminesinde odun ateşi yanan, büyük, alçak tavanlı bir odaydı bu. Tavanı kirişliydi, çıplak tahta döşemenin üzerine, deri koltukların altına, gösterişten çok işlevselliği için birçok büyük hah serilmişti. Sanki halk ozanlarına ayrılmış bir köşe izlenimi veren dar bir sahanlıktan odaya inen ahşap merdivenlere halı döşenmemişti. Sahanlığın altında, sık ağaçlı bir ormanda ilerleyen şövalyelerin, soylu kadınların, av köpeklerinin ve atların bütün ayrıntılarıyla inceden inceye tuvale aktarıldığı, belli belirsiz aydınlatılmış bir Burne-Jones tablosu vardı. Bir zamanlar saygın cemaat üyeleri arasında en saygın olanlarından bazıları, Corbett ailesinin açık fikirli yaşlı üyelerine, can almayı amaçlayan av sporunu görüntüleyen bu tablonun evde duvara asılmasının uygun olmadığını söylemişlerdi, ama Christina Rosetti ile tanışıklığı olan bir Corbett’in aldığı bir tablo, ne de olsa bir ölçüde erdemlilik taşıyordu. Cassandra dalgın dalgın bu tabloya bakıyor, bu arada Julia odadaki bütün eşyayı, piyanoyu, kitapları, yıllarca önce kendi yaptıkları çömlekleri çabuk çabuk gözden geçirirken, birden eve dönmenin alışılmış sevincini duyuyordu içinde.</p>

  <p>Mrs. Corbett aşağıya inerken, merdivenin başına geçerek onu karşılayan, Thor oldu. Mrs. Corbett de kalın, otoriter sesiyle ona seslendi: “Neyse, sonunda…” Thor uzun kollarıyla onu öyle sımsıkı kucakladı ki, kadının boynunda asılı duran gözlükleri çıtırdadı.</p>

  <p>“Babam nasıl?” dedi Thor.</p>

  <p>“Hep aynı. Bilmem. Konuşamıyor.”</p>

  <p>“Konuşmak… istiyor mu?”</p>

  <p>“Bilmem. Korkmuş gibi görünüyor. İşte buna dayanamıyorum. Bunu gidermek için yapabileceğim hiçbir şey yok. Korkmuş görünüyor.”</p>

  <p>Böyle canlı bir sesle özetlenen bu korkunun özünde bir anlamsızlığın bulunduğunu düşündü Cassandra.</p>

  <p>“Bu sizin kendi korkunuz olabilir” diye kestirip attı Thor. “Bilemezsiniz. Şimdi oturun. Hepimiz buradayız. Biraz dinlenmelisiniz. Metin olun.”</p>

  <p>Onun bir koltuğa oturmasına yardım etti. Elizabeth Corbett’e hiç aksatmadan yardımda bulunan tek kişi Thor’du. Julia pelerinini çıkarıp bir koltuğa bıraktı ve hemen koşup annesinin ayaklarının dibine oturdu.</p>

  <p><span style="font-style:italic;">“Keşke</span> burada… senin yanında olsaydık” dedi. Elizabeth Corbett bir an ağlayacakmış gibi buruşan bir yüz ifadesiyle baktı ona.</p>

  <p>“Sizi çağırıp bu kadar uzak yoldan getirttiğim için üzgünüm, Julia. Hiç gereği olmayabilirdi. Ama…”</p>

  <p>“Biliyorum, biliyorum, anneciğim” dedi Julia. Annesinin elini tutup yüzüne bastırdı. “Elimizden geleni yaparız.”</p>

  <p>“Mantonu çıkar” dedi Cassandra, Deborah’ya. Deborah başını salladı, tek kelime etmeden mantosunu çıkarmaya koyuldu. Üzerinde kırmızı beyaz yakalı, şık bir lacivert örgü giysi vardı. Mavi yün başlığı çıkarınca, babasının çıkık kaşlı alnı ve başındaki sapsarı, ince telli bukle yığını göründü. Cassandra şaşkın şaşkın baktı ona. Deborah da bunu sezerek gözlerini indirdi. Evin arkasına doğru giden koridordaki ufak portmantoya yönelen Cassandra’nın peşinden gitti. Cassandra burada kendi kadife beresi dışında her şeyi askıya astı. Sonra Deborah yüksek sesle sordu:</p>

  <p>“Ne olur söyler misiniz, ne yapmamız gerekiyor?” “Bilmiyorum. Susmak. Moral vermek. Baban bu işi iyi biliyor.”</p>

  <p>“Bu onun işi. Moral vermek onun işi. Ben… ben ürküyorum… insanların ölmesinden.”</p>

  <p>Cassandra’ya uzun zamandır hiç kimse kişisel bir yaklaşımda bulunmamıştı. Kızarak, Julia bu kızı getirmemeliydi, diye düşündü yine.</p>

  <p>“Bu hepimizin kabullenmek zorunda olduğu şeylerden biri” dedi.</p>

  <p>“Ama bu hep söylediğimiz bir şey.”</p>

  <p>“Doğrusu bu.”</p>

  <p>“Evet” dedi Deborah. “Yine de… yine de, yalnızca söylediğimiz bir şey bu.”</p>

  <p>“Kabullenmenin bir sürü yolu var.”</p>

  <p>“Evet, insan hep bunu başaramayacağından korkuyor. Sizce böyle değil mi?”</p>

  <p>“Bilmiyorum” dedi Cassandra yavaşça. Deborah’nın saçlarına ve çilli burnuna baktı yine. Daha önceki karşılaşmalarında bunu fark etmemesi çok tuhaftı, “insanın soğukkanlı kalmayı öğrenmesi gerekli” dedi. “Sen okumayı sever misin? Sana bir kitap bulayım.”</p>

  <p>Bunun üzerine Deborah’nın yüzünde beliren tuhaf gülümsemede yalnızca bir suç ortaklığı okunuyordu. O uzun gece boyunca bunu birkaç kez hatırlamak Cassandra’ya huzursuzluk verdi.</p>

  <p><br /></p>

  <h3 id="uyXfvN7ccfybDz7JmDsi2X5"><a id="bookmark9"></a><span style="font-weight:bold;">Dördüncü Bölüm</span></h3>

  <p>Bunu izleyen bir buçuk hafta süresince yalnızca bir değişiklik oldu. Durmadan yağan kar savruldu, evin çevresini ve arkasındaki tepeleri kapladı. Geç gelen, olağandışı bir kıştı bu. Başlangıçta Jonathan Corbett’in durumunun bir düzelme göstermemesi yüzünden burada kalan ailesi de, düzelmeyeceğini anladıklarında, yollar kapandığı için güneye dönmeyi ertelediler.</p>

  <p>Kar yağışı başlamadan önce gelen hemşire, Inge’nin odasında kalıyordu. Inge ergenlik çağındayken bu eve, o zamanlar küçük yaşta olan Cassandra ile Julia’ya bakmak için gelmişti. Uzun ve karanlık gecelerde, buzlu dağlarda geçen İskandinav söylenceleri anlatırdı onlara; otuz yaşını geride bıraktıktan sonra, el yapımı tahta mobilya ve çanak işiyle birdenbire büyük bir servet kazanan bir çocukluk arkadaşıyla evlenmek üzere yurduna dönmüştü. Inge aracılığıyla ve Oslo ile Bergen’in deniz yoluyla yakınlığı dolayısıyla Eski Ev, aralarında Thor da olmak üzere İskandinav Quaker’larının sık sık ziyaret ettikleri bir yer olmuştu. Artık Inge yoktu. Ama Julia kendini bildi bileli burada hizmetkâr olan ve aileden sayılan Elsie hâlâ buradaydı. Elsie yemek pişiriyor, ortalığı temizliyor, Jonathan Corbett’e gereken şeyleri taşımak için durmadan merdivenlerden inip çıkıyordu. Julia mutfağa giderek Elsie ile sohbet edip eski günleri anıyordu. Inge ile Elsie’yi çocukluğunun değişmez bir bölümü olarak hatırlıyordu. Annesi ve babası çoğu zaman uzakta olurlardı, işleri başlarından aşkındı hep; evleri sık sık konuk temsilcilerle dolup taşardı. Daha sonra, savaşta göçmen çocukları doyurmak için depo olarak kullanılmıştı. Inge ile Elsie ise sürekliydi, paylanma ve sevgiyi onlardan görmüştü.</p>

  <p>Thor ile Julia, anneyle babanın odalarını ayırmalarından önceki yatak odasında yattılar. Bu hep Julia’ya, Great Ormond Caddesi’ndeki dairenin sıcak keşmekeşi içinde yaşadığı çeşitten değil de, çocukluğunda gözünde canlandırdığı gibi olgun bir evlilik durumuna zorla itilmiş olma duygusu verirdi. Thor ise, doğal olarak, bundan dolayı öyle dehşete kapılmazdı. Thor çok meşguldü, her şeyi düzenliyor, ne yemek pişirileceğine karar veriyor, birtakım insanlara lastik çizmelerini giyip yiyecek almak için köye gitmelerini söylüyordu. Hemşirenin izinli olduğu pazar günü karısını, kaynanasını ve Deborah’yı alıp Quaker Toplantıevi’ne götürdü. Bu arada, erkenden kalkıp kilisedeki Aşai Rabbani Ayini’ne giden Cassandra da babasının, göğsü belli belirsiz kalkıp inen, upuzun yatan bedeninin başında bekleme görevini üstlendi.</p>

  <p>Toplantı’da aile dışında aşağı yukarı altı kişi vardı yalnızca. Julia, etkin bir Dost ile evli olmasına karşın artık, Toplantı’ya seyrek katılıyor, ovulmuş çıplak tahtadan sıra ve masalarıyla Toplantıevi ona hüzün veriyordu. Evi ya da günlük yaşantıyı, tahmin ettiği kadarıyla, Cassandra gibi iç sıkıcı bulmuyordu. Oysa derin düşüncelere dalmak için yalın bir görünüme büründürülmüş olan Toplantıevi, hem kendi üzüntülü anlarını incelemeye zaman bulduğu hem de yıllar boyu ailesinin zaman zaman utanca vesile olan konuşmalar yaptıkları bir yerdi. Burada, Cassandra’nın katıldığı çeşitten hiçbir ayinle süslenmeksizin dile getirilen felsefe, aslında çoğumuzun çoğu zaman zihin yorduğumuz şeylerden ne kadar da uzak görünüyor, diye düşündü.</p>

  <p>Babasını hatırladı; barışçı olmayıp öldürmenin haklı gerekçelere dayandığını ileri sürenlerin ahlaksal konumunu tanımlamak için, uzun bıyıklarını oynata oynata, tüm iyi niyetiyle dilinde tüy bitene kadar konuşmasını, derken yine aynı iyi niyetle, mutlak bir kesinlik içinde, bu ahlaksal konumu yadsımasını ve bununla da kalmayıp Dostlar’a, öldüren kişileri hoş görmelerini salık verdikten sonra sözlerini gösterişli bir, “Tanrım onları bağışla, ne yaptıklarını bilmiyorlar” seslenişiyle bitirmesini. Julia bu sözlerden sonra dönüp Cassandra’ya bakmış, o da üzüntü içinde gözlerini yumup ağzını büzmüştü. Dostlar’ın dehşetle haşır neşir olmalarını ve bunu rahatlıkla benimsemelerini iki kız kardeş de adamakıllı yadırgıyorlardı. Julia bunun bütün Hıristiyanların kaçınılmaz bir özelliği olduğu kanısındaydı. Cassandra belki biraz daha hoş görü kazanmıştı şimdi; eskiden dehşete kişisel bir ilgi duyardı hep. Kilise, müzik, resim, dua gibi yollardan, dehşet de belki bir uyum yolu olmuştu. Kendisine gelince, ölüm ve acı konusunda uzaktan uzağa kafa yormanın ne işe yaradığından emin değildi. Kendi yaşamının dokusunu derinden etkileyen ufak tefek günlük acılara aldırış etmemesini sağlayabilirdi. Sorunu geçiştirme konusunda kendini hem kararlı hissediyor hem de belli belirsiz bir suçluluk duyuyordu.</p>

  <p>Cassandra’nın, Toplantıevi’ne son gelişini hatırladı. O sırada birbirleriyle konuşmuyorlardı, Cassandra’nın ne düşündüğünden haberi yoktu. Hattâ, Cassandra bembeyaz bir yüzle, tir tir titreyerek ayağa fırladığında, Julia bir an onun, Simon konusunda kendisinin ikiyüzlülüğünü yüzüne haykırmak üzere olduğunu sanarak korkuya kapılmıştı. Oysa Cassandra, Quaker’ların sonradan onun elinde olmadığı için hoş görülebilecek yakışıksız bir davranış olarak nitelendirdikleri ölçülü bir coşkuyla Dostlar Toplumu’ndan ayrılma nedenlerini açıklamıştı. Onların, insan doğası konusunda fazlasıyla basit ve idealist bir görüşe sahip olduklarını söylemişti. Cassandra o zamanlar yirmi yaşında, olağanüstü olgun bir cümle mantığıyla konuşan, oturmamış yüz ifadesiyle içinden geçenlerin olduğu gibi yüzünden okunabildiği bir kızdı. Beş dakika kadar konuştuktan sonra ağlamaya başlamış, akan gözyaşlarını ellerinin kenarıyla beceriksizce silerken aynı uzun, düzgün cümlelerle acele acele konuşmayı sürdürmüştü. Onunla aynı görüşleri paylaşan, bu konudaki görüşlerini Cassandra’nın yönlendirdiği Julia ise yerin dibine geçmişti.</p>

  <p>“Bizim iyi olmamızın mümkün olduğunu hiç sorgulamıyorsunuz” diye haykırmıştı Cassandra. “İyi olmaya çalışırsak olayları etkileyebileceğimize, başka insanların da iyi olmalarını sağlayacağımıza inanıyorsunuz. Kıllarını bile kıpırdatmadıkları için Gotlar’la Vandallar’ın dokunmayı kendilerine yediremedikleri Romalı senatörlerin öyküsünü, barışçılığın zaferi olarak gösteriyorsunuz. Toplantıda konuşulurken duydum. Oysa boş bir gururdan başka bir şey değildi bu; Gotlar o senatörlerin beyinlerini dağıtıp mermer kaldırımlara saçtılar. Sanki eylemsiz direniş, şiddeti sevgiye dönüştürebilirmiş gibi konuşuyorsunuz hep. Dönüştüremez, dönüştüremiyor ve bunu kabul etmek zorundayız. Çevrilen öbür yanağı kana boyayan insanlar <span style="font-style:italic;">her zaman olacaktır.</span> Bu yaşamda sevgi üstün <span style="font-style:italic;">gelmeyecek,</span> boşa harcanacak ve başka türlü vaaz vermenin hiçbir yararı yok. Umutsuz ve kötü olduğumuz için Tanrı’ya gerek duyuyoruz. O’nu yalnızca Kendisi aracılığıyla bulabiliriz. İç Aydınlık her zaman parlamıyor ve fazla aydınlatmıyor. Yalnızca vicdanlarınızı inceleyerek hiçbir <span style="font-style:italic;">anlam</span> bulamayacaksınız belki de, hiçbir zaman. Benim demek istediğim, yiyip yutan, yok eden ve karşılığında hiçbir şey vermeyen bir dünyada <span style="font-style:italic;">yaşamak</span> için bir yol bulmalıyız…”</p>

  <p>Julia, kız kardeşinin gözyaşları yüzünden herkesin kızarıp bozarması dolayısıyla, kendisinden başka kimsenin onu dinlemediği duygusuna kapıldı. Cassandra yine herkesin önünde aileyi küçük düşürmüştü. Kullandığı ateşli sözler de, konusu inanç olan çoğu konuşmada olduğu gibi, savunduğu görüşleri abartmış ve inandırıcılıktan uzaklaştırmıştı. Kendisi olsa bunu daha iyi yapar ve Quaker’ların ruhsal durumlarını yansıtan daha inandırıcı örneklerle onları çok daha fazla tedirgin ederdi. Cassandra’nın Tanrı’dan, O ve Kendisi gibi sözcükler kullanarak söz edişini işitince de, inanmadığını anladı. Hiç değilse, yaşamına anlam verecek bir biçimde inanmıyordu. Cassandra yerine oturunca rahatlama, acıma ve kızgınlık karışımı bir duygu duydu. Quaker’lara kızmıştı, çünkü sırf acıma duyduklarından emindi; Cassandra’ya kızmıştı, çünkü bundan sakınacak kadar kurnaz davranamamıştı. Cassandra insanların tepkilerini hiç hesaba katmazdı. Julia bir özgürlük duygusu da duydu. Cassandra artık hiçbir zaman bu konuda kendisiyle konuşmayacaktı, böylece de küçük düşmüş, yalnız kalmış oluyordu — ama hiç olmazsa bir görüş edinmişti, buna göre bir yaşantı kurabilirdi. Bir süre sonra, Cassandra yüzü iki elinin arasında, başı eğik ayağa kalktı ve Toplantıevi’nden çıkıp gitti. Herkes bunun gereksiz olduğunu düşünmüştü.</p>

  <p>Julia, Thor’u da ilk kez burada görmüştü, 1947’de Benstone’daki Dostlar’a işgal altındaki ülkelerde Quaker’ların yardımlaşma etkinlikleri konusunda konuşma yapmaya geldiğinde. Tümüyle zıt nedenlere bile bağlı olsa, Cassandra gibi, Thor’un da söylemek istediklerini inandırıcı bir biçimde sunamaması yüzünden sözlerinin boşa gittiğini düşünmüştü Julia. Thor hafif boğuk bir sesle, arada bir dili sürçerek, eylemsiz direnişle kazanılan ahlaksal zafere ilişkin, Julia’nın ezbere bildiği, bir dizi acıklı Quaker öyküsü anlatmıştı: Öğretmeni ve seslerini çıkarmadan duran ailesini öldürme emri verilince silahlarını fırlatıp atan asker; toplama kamplarında yaşamaya nefret duymadan katlanan dini bütün insanlar. Thor bunları çabuk çabuk, sanki sırf bir ana fikri kanıtlayan ek olgularmış gibi sayıp dökmüştü. Ancak konuşmasının sonuna doğru, Julia sezgilerini zorlayarak boğuk sesin gerçek bir coşkudan kaynaklandığını, öykülere kendisinin de tanık olduğu olgular gözüyle baktığı için bunları donuk bir sesle anlattığını ve olguların yeterli kanıt oluşturduğuna tutku dolu bir inanç beslediğini anlamıştı. Thor’a bakmış, anlattığı öyküleri bile bile ivediliklerinden arındırdığı için, kendi kişisel tepkilerinin üzerinde durmadan geçtiği için, kendisiyle aynı inancı paylaşanları bireyler değil, örnekler olarak ele aldığı için tutup sarsmak istemişti onu. Thor o günlerde -herhalde yirmi dört yaşındaydı- zayıftı, derisinin altından neredeyse görünen çıkık elmacıkkemiklerinin üzerindeki açık renkli çekik gözleriyle, sanki kafasının derisi tepesinden bir yerden çekiştiriliyormuş gibi bir izlenim veriyordu. Bu yüzden adeta dengesiz, sert bakışlı bir görünüm kazanıyordu. Julia, bunu ve konuşmadan sonra ona nasıl çekine çekine yaklaştığını hatırlayarak, yanında oturan Thor’un ağırbaşlı, duru yüzüne bir göz attı. Yanakları dolmuş, hantal ve son derece dengeli bir ifade edinmişti şimdi. Julia onun aklından neler geçtiğini hiç anlayamıyordu.</p>

  <p>Toplantıevi’nde çoğunlukla tanıdık yüzler vardı hâlâ. Julia sırayla hepsine birer birer göz gezdirdi, sonra başını kaldırıp çatısından kablo sarkan bu yapının yukarıdaki tek penceresine baktı. Dışarıda dumanlı bir gökyüzünde benek benek uçuşan beyaz kar taneleri görünüyordu. Burada yaşamı temel öğelerine indirgeme çabası gösterilmişti, yüzyıllar boyunca giderek ödünler veren bir çaba. Julia burada hiç konuşmamış, yalnızca izlemiş, şimdi de ayıp olmasın diye ve geçmiş özlemiyle gelmişti buraya. Temel öğelerine indirgenmiş bir yaşam istemiyordu. Yalın bir yaşam istemiyordu. Dışarıdaki karmaşık, temel öğelerine indirgenemez toplum dünyasını istiyordu, kendi otomobillerine her şeyden çok değer veren, zamanlarının <span style="font-style:italic;">çoğunu</span> kimin partisinde kimin ne giydiğini, kimin kimi aşağıladığını düşünerek geçiren, Quaker’ların bir iki sözle özetleyerek yargıladıkları, ya da aslında göründükleri gibi olmadıklarını söyleyerek savunacakları çeşitten insanlara inanmanın mümkün olduğu dış dünyayı. Ne yapalım, ahlak kurallarına aykırı bir yaşam sürüyordu bu insanlar. Julia’nın bildiği kadarıyla da, göründükleri gibiydiler, bu da ona yetiyordu. Kendisi için gerekliydiler, onları istiyordu, onları yazıyordu ve geçimini onlardan sağlıyordu. Karşılığında da hiçbir şey beklemiyordu. Bu da Julia için ahlaklı bir tutum göstermenin yegâne yoluydu. Bu düşünce üzerine, adeta meydan okurcasına, oturduğu sırada arkasına yaslanırken, Dostlar’dan biri babasını saygıyla anmak üzere ayağa kalktı: “Çektiği acılara dayanabilmesi için her zaman dua edeceğiz” dedi. Quaker toplantılarından bir öykü çıkar diye düşündü Julia. Ama buna, kaleme alabilecek kadar yabancı gözle bakabileceğinden emin değildi.</p>

  <p>Cassandra hâlâ babasının başında oturuyor, Deborah’ya verdiği öğüde kendi uymaya, duruma yabancı gözle bakmaya, düşünmemeye çalışıyordu. Dizlerinin üstünde açık bir kitap vardı, ama buna bakmıyordu. Her şeyden önemlisi, henüz ölmemiş ve belki de ölmeyecek olan babası konusunda hemen bir yargıya varmaması gerektiğini düşünüyordu. Sarıya çalan derisi, peynir gibi donuktu, ak bıyıkları terden ıslanmıştı. Gözleri açık ve kımıltısızdı. Cassandra onun neyi anladığını ya da hissettiğini, bir iletişim kurmak isteyip istemediğini, yanında olduğunun farkında olup olmadığını anlayamıyordu.</p>

  <p>Cassandra sevmişti onu, başlangıçta tutkuyla, sonra umutsuz bir bağlılıkla. O da kendisini sevmişti, mutlaka. Annesi sık sık: “Çocuklarımız sevildiklerinden kuşku duyamazlar” derdi. Bundan hiç kuşku duymadıklarını, hiçbir zaman kuşku duyacak kadar sağlam bir gerekçe bulunmadığını düşündü Cassandra, zihninde doğan bu çağrışıma şaşarak. Onun sevgisini öyle çok şeyle paylaşmıştı ki — tutuklular, örnek bir köy, göçmenler, cüzamlılar, suçlular, fahişeler…</p>

  <p>Onun sonsuz hoş görülü ve her şeyi olduğu gibi kabul eden bir insan olduğunu düşündü Cassandra. Bu yüzden, haksız yere de olsa, hiçbir zaman güvenmemişti ona — bu kaçınılmaz sevgiyi hayranlığa dönüştürmeye çabalamıştı. Cassandra onun, sırf kendisini yargılamayı reddettiği için, seçtiği uğraşlara -Oxford, Malory, Kilise- sevecen bir hoş görü gösterdiği duygusuna kapılmıştı; bu da ona fikir yönünden yaklaşmak ya da onun duygularına seslenmek için çaba göstermesini engellemişti. Yavan bir yaşam sürdüğünü babasına hiçbir zaman söyleyememişti, çünkü babası onun yaşamının yavan olduğuna karar vermeyi hiçbir zaman kendine yakıştıramazdı. Babasının, Julia’nın dedikodu romanlarında, kendisinin çalışmalarından daha çok insancıl değer bulduğu kuşkusuna kapılmış, buna belli belirsiz gücenmiş, ama hiçbir zaman bu konuda sitem etmemişti ona. Onun Julia’yı da hoş gördüğünün farkındaydı — Julia’nın yeni dostlar edinme hevesini babasının “sevmesini” eğlenerek izlemişti.</p>

  <p>Düşüncelerinin bu yola sürüklenmesine izin verdiği için kendine kızdı, babası için elle tutulur bir şeyler yapabilmeyi isterdi. Yastıklara dokunmaya cesaret edemiyordu. Bu tür işleri beceremezdi. Elini tutmayı da isterdi, ama buna da cesaret edemiyordu. Onun fersiz gözlerine baktıkça, eğer bir şey algılayabiliyorsa, kendisinin saklamaya gerek duymadığı bir merakla ona baktığını da mutlaka algılıyordur duygusuna kapıldı.</p>

  <p>Onun acaba hangi konuda tutkulu duygular besleyebileceğini düşündü. Dıştan görünen en tutkulu eylemleri hep özveriye dayanıyordu. Barışçı eylemler yüzünden uzun süre hapiste kalışı, daha yakın zamanlarda da askeri tesislerin önünde, tüvit elbisesinin içinde 1.85 boyuyla gülünç ve gururlu upuzun yatışı. Sanki kazanma şansı varmış gibi, adaletsizlik ve mantıksızlığa karşı dişiyle tırnağıyla savaşmıştı.</p>

  <p>Çocuk yetiştirmeye gelince, ters yönde bir idealist, yani eylemsiz bir idealistti. Hiçbir kural belirlememiş, hiçbir beklentisi olmamış, kendi seçimlerini yapmada özgür bırakmıştı onları. Daha pek küçük yaşlardan başlayarak çocuklarına, bir davranış ilkesi olarak, değişik seçeneklerin mantıklı bir özetinden başka hiçbir yol göstermemişti ; karar onların olmalıydı. Kendisi içki içmezdi, ama onlar buna kendileri karar vermeliydi. Kendi okullarını, geleceklerini, arkadaşlarını, dinlerini seçmekte özgürdüler. İki kardeş de değişik zamanlarda, bu tutumu böylesine başarıyla sürdürdüğüne göre, onun anlaşılan kendilerine istemdışı çok az duygu beslediğini düşünüp kırgınlık duymuşlardı. Ona hiçbir zaman <span style="font-style:italic;">güven</span> duymuyordum -özellikle ben- diye düşündü Cassandra. Tüm bu özgürlükçülük, ölçüsüzlüğe varır. Aslında bize sunulan, şiddeti keşfedecek kadar geniş bir mekândı. Bizim için çok zor oldu, tüm bu seçimleri yapmak, zayıf anlarımızda mutlak sınır olarak başkaldıracak ya da sığınacak bir şeyin bizi kucaklayacak sıcaklığından yoksunduk. Mezhebi geniş yetiştirilenlerin bunu dengelemek için bağnazlaştığını, hizaya sokulan ve cezalandırılanların ise bohem olup çıktıklarını düşünesi geliyor insanın. Bize gelince, kararlarını kendin ver, mantıklı her şeye izin var demek, her şeye izin var, her karar mümkün demekle aynı kapıya çıkıyor kolayca. İç Aydınlık, sınırsız bir karanlığın kenarlarını gösterebilir. Bunun böyle olmadığına inanarak büyümek daha iyi.</p>

  <p>Babasının eli seğirdi; hafifçe çırpındı ve yutkundu; ağzının kenarından bir şey aktı; sonra gevşedi. Ağır, hırıltılı soluğu artık duyulmuyordu. Cassandra usulcacık onun üzerine doğru eğildi. Babasının yorgun gözleri boş boş bakıyordu. Cassandra titreyen parmağıyla onun yanağına ve eline dokundu. Sağ mı, ölü mü olduğunu bilememek kendisine dehşet veriyordu. İnsan nasıl olur da bilemezdi. Dizleri titremeye başladı. Bir an hiç kımıldamadan öylece durdu; ayna, tüy falan gibi edebiyata özgü yolları aklından geçirdi; onun gözkapaklarını kapamayı düşündü. Titremeye başladı, güç bela ayağa fırlayarak koridora çıktı ve yürek paralayan bir sesle seslendi: “Hemşire, hemşire!”</p>

  <p>Hemşire izinli gününde dışarıya çıkabilse çıkacaktı, ama kar yağışı buna elvermemişti. Cassandra odaya daldığında oturmuş mektup yazıyordu. Bu ani baskını hemşire yıllarca eşine dostuna anlatıp duracaktı. Huysuz ve yaşamasından umut kesilen hastaların başucunda geçirilen uzun saatleri katlanılabilir kılan, korkulan sonucun gerçekleştiği anlardan biriydi bu. Hiç değilse, görünen bir yaşam vardı, diyordu hemşire. Miss Corbett korkmuş görünüyordu; kolyeleri savruluyordu, ağzı açık, soluk soluğa, bakakalmıştı. İnsanların, ölümü nasıl karşılayacakları hiç belli olmaz. Tir tir titriyordu. Zavallı yaşlı bey de orada öylece yatıyordu, öldüğü kesin bile değildi. Yine de, ölmesine ölmüştü, en azından Miss Corbett geldiğinde, mutlaka hiçbir şeyin farkına bile varmayarak.</p>

  <p>Cassandra, hemşirenin koridorda koşturmasını izledikten sonra, banyoya gidip kustu. Orada, burnunu bir mendille silerek, yere oturup bacaklarını uzattı. Ölüm böyle bir gerçekti işte. Oraya dönmeli, gidip hemşireye yardım etmeliydi. Midesi yine kabardı. Bunda bile soğukkanlılığımı koruyamıyorum. Düşünüp durduğum babam, tüm bu sevgi ve sorumluluk ağı, hiçbir şey kalmadı geriye. Olayın düşüncesi ve elle tutulur çirkinliği apayrı şeylerdi nedense. Ya birini, ya da öbürünü becerebiliyordum.</p>

  <p>Bir süre sonra ayağa kalktı, evin arkasındaki yamaçlara doğru uzanan bahçeye çıktı. Bahçeyle yamaçlardaki otları ayıran alçak duvarın üzerine oturdu — bugün her yer karla örtülü olduğundan bir ayrım yapılamıyordu. Dizlerine koyduğu yumruklarını sıktı. Dua etmesi gerektiğini düşündü. Kapana kısılmış gibiydi — artık, geçmişi, yeniden bir biçim verilememecesine değişmez son biçimini almış, kendi davranışı yüzünden olanca dağınıklık ve sevgisizlikle bitivermişti sanki. Onunla konuşmalıydım, diye düşündü; belki de işitirdi. Öfkeyle boğulurcasına, her bir hıçkırığı susturmaya çalışarak ağladı. Yüzü kızarıp, morarıp leke leke oluncaya kadar orada öylece oturdu soğukta.</p>

  <p>Ötekiler Toplantı’dan döndüklerinde, gereken her şeyi yapmış olan hemşire karşıladı onları. Miss Corbett’in son anda orada olduğunu, ama şimdi bir yere gittiğini söyledi. Elizabeth Corbett, hemşireyle birlikte çıkıp ölüye baktı, saygılı bir sessizlik içinde uzunca bir süre onun yanında kaldı. Hemşire, doktora telefon ettikten sonra yatmaya gitti; yatakta bir süre ağladıktan sonra da derin bir uykuya daldı.</p>

  <p>Deborah kendini kaybetti. Katıla katıla, boğulurcasına ağlarken, Thor onu odasına taşıyıp yatırdı. Julia ona: “Ama sen onu <span style="font-style:italic;">tanımazdın</span> bile, şekerim” dedi. Thor da: “Julia, lütfen saçmalama ve sus” dedikten sonra aşağıya inip Elsie’ye, Deborah ile kendisinin yemeklerini yukarı getirmesini söyler söylemez yine yukarı çıktı.</p>

  <p>Julia birdenbire kendisini yalnız buldu. Salonda, şöminenin önüne oturup babasını düşündü. Onu bir tek kendisi güldürebilirdi. Ne söylerse söylesin, babası aldırmazdı. Yalnızca ikisinin paylaştıkları bir yığın şaka yaparlardı birbirlerine. Irmak kıyısında yürüyüşe çıkarlardı; babasına okuldaki kızlarla ilgili üstü kapalı yaramazlık öyküleri, daha sonraları da saygın Dostlar’la ilgili pek de hoş olmayan öyküler anlatarak eğlendirirdi onu. Babasının hoşuna giderdi bu, çünkü tanıdıklarının çoğu ona aşın saygı gösterirler, böyle şeylerden hoşlanmayacak kadar erdemli olduğunu düşünürlerdi. Kendini çevresinden kopuk ya da üstün hissetmek istemiyordu. Sonraları Julia ona bütün romanlarını götürmüş, ne düşündüğünü söylemesi için yalvarmıştı. Bir yandan babasının bunları onayladığından emin olmak için, bir yandan da babasının bir öykünün öykü olduğunu kabul etmekten çekinmeyecek tanıdığı tek tük insandan biri olduğunu bildiği için. Öbür insanlar, eğer kendisini yakından tanıyorlarsa, yanında biraz utana sıkıla dolaşıyorlardı, sanki Julia hiç sır vermemeye yeminliymiş gibi. Babasını ne kadar özleyecekti.</p>

  <p>Olaya yürekli bir tepki gösterdiği için kendini kutladığını, tıpkı bir roman karakteriymiş gibi babasıyla ilgili yarı duygusal bir düşünce silsilesi kurduğunu fark etti. Ne yapalım, dedi içinden, ister bencillikten, ister gerçekçilikten olsun, bu doğal bir tepki, bir an gelecek, acısı içime işleyecek. Olan biteni bir anda kavrayamamış olabilirim. O da benden bunu isterdi…</p>

  <p>Ansızın kendisiyle ecel arasında artık, hiç kimsenin kalmadığı duygusuna kapılmak içini daralttı. Yetişkin kuşak kendisiydi — yaşamının ileri dönemlerinde, gelişmiş bir kızı olan bir kadındı. Buna hazır değildi. Epeydir “hâlâ genç” olduğu varsayımını sürdürüyordu.</p>

  <p>Gidip babasını görse iyi olurdu belki. Bunu aklından geçirince ensesi karıncalandı. Ölüyü yalnızca, Cassandra’nın gösterdiği aşırı tepkiyi anlatan hemşirenin üstü kapalı değinmeleri ölçüsünde gözünün önüne getirebiliyordu. Belli belirsiz bir iğrençlik, çirkinlik taşıyan bir şey… babası, gülüp söyleyen babası olamaz. Kaçıp uzaklaşan, banyoya kapanan Cassandra’yı düşününce birdenbire gerçek ve tüyler ürpertici bir olayla karşı karşıya bulunduğunu anlayarak yalnızlık duygusuna ve korkuya kapıldı. Onu tek başına bırakmışlardı burada, buna dayanamazdı.</p>

  <p>Cassandra bahçede olabilirdi. Üzerine kırmızı şalını alıp arka bahçeden dışarıya çıktı ve karda gittikçe silinmeye yüz tutan ayak izlerini izledi. Cassandra’nın, durumu nasıl karşıladığını görürse, olan biteni daha iyi anlayacaktı.</p>

  <p>Duvarın üzerine, kaskatı olmuş kız kardeşinin yanına oturdu.</p>

  <p>“Üşümüyor musun, Cass?” Cassandra’nın kemikli elleri morarmıştı.</p>

  <p>“Hayır” dedi Cassandra. Sonra ekledi: “Hâlâ yağıyor.” Rüzgâr tepedeki karları bulut halinde savuruyordu.</p>

  <p>“Cass” dedi Julia, “içeriye girsen iyi olur. İçeriye gir.”</p>

  <p>Cassandra omuzlarını silkti.</p>

  <p>“Kusura bakma” dedi Julia umutsuzca. “Yanımda birisi olsun istiyorum, Cassandra.” Hep böyle olmuştu. Beklememeyi çoktan öğrenmiş olması gerekirken, hep bir şeyler istemişti ondan. Cassandra sesini çıkarmadan baktı ona. Yüzünün kasları gergindi. Julia onun gözlerinin şişmiş olduğunu gördü. Cassandra insanın teselli edebileceği birisi değildi.</p>

  <p>“Konuşmak… istemediğini biliyorum.”</p>

  <p>“Konuşacak bir şey yok.”</p>

  <p>Oysa <span style="font-style:italic;">bazı</span> kardeşler bal gibi konuşuyorlar birbirleriyle, diye düşündü Julia hırsla. Sırf paylaşmak için.</p>

  <p>“Annem çok bitkindi, yatıp uyudu. Thor, Deborah’nın yanında. Deborah kendini kaybetti. Belki de onu buraya getirmesem daha iyi olurdu. Ama başka çare yoktu… Thor gelmesi daha iyi olur, dedi…”</p>

  <p>“Thor ne yapılması gerektiğini biliyor” dedi Cassandra konuşmaya katılmak için çaba göstererek. Sonra donuk bir sesle ekledi: “iyi bir insana benziyor.”</p>

  <p>“Bilmem. <span style="font-style:italic;">Fazla</span> iyi galiba.”</p>

  <p>Cassandra ürperdi.</p>

  <p>“Tıpkı babamın da fazla iyi olduğu gibi” diye konuşmayı sürdürdü Julia. “Hep veriyor, veriyor ve her şeyi değiştirebileceğini sanıyor.”</p>

  <p>“En azından buna inanarak yaşamak iyi bir şey” dedi Cassandra. Belli belirsiz, eski akıl hocası sesiyle konuşmuştu. Julia onun konuşmayı sürdürmesini, konuşarak babalarını gerçek kılmasını istiyordu. Oysa Cassandra daha hafif bir sesle: “Deborah için çok üzüldüm” dedi. “Epeyce gergin görünüyor.” Tam bir öğretmen değerlendirmesi, diye düşündü Julia. Hemen ekledi: “Bana <span style="font-style:italic;">seni</span> hatırlatıyor, Cass. Sırf sinir ve irade. Kafası da çalışıyor, bütün derslere aklı eriyor. Onunla <span style="font-style:italic;">konuşsan</span> ne iyi olurdu. Onun için gerekli… Keşke…”</p>

  <p>Cassandra eteğinin ipliklerini yoluyordu. Onun karşısında hep ezilip büzülüyor, ona bir çeşit saygı duyuyorum, diye düşündü Julia. Niye hep yalan söylüyorum? Onun Debbie ile konuşmasını istediğim yok. Hep nasıl bir yolunu bulup da onunla yakınlık kurarım, diye düşündüğüm için söyledim bunu; var olduğumu görmesini, benimle ilgilenmesini sağlamak için. Beni adam yerine koysun istiyorum. Ona iyi davranmak istiyorum. Budala. Boşuna.</p>

  <p>“Cassandra, bize yapacak bir şey bırakmadılar. Şimdi içeriye gel, lütfen. Kâğıt falan oynayabiliriz. Eskiden olduğu gibi, hatırlıyor musun?”</p>

  <p>“Nasıl istersen” dedi Cassandra. Soğuk içine işlemeye başlamıştı.</p>

  <p>Böylece bütün öğleden sonra, Thor kızının elini tutup oraya buraya telefon ederken, iki kardeş salondaki şöminenin karşısında oturup oyun oynadılar. Yılan ve merdiven<a id="footnote4"></a><sup><a href="#bookmark10">4</a></sup>, dama, bezik ve piket oynadılar. Sonra da satranç. Julia üstünü değiştirip sımsıkı siyah kadife bir pantolon ile kırmızı ve mor desenli, yüksek yakalı, kalın bir İsveç kazağı giymişti. Boynunda, Knightsbridge’de, el sanatı takılar satan bir dükkândan alınma, dövme gümüşten zincirli bir kolye vardı. Satranç tahtasının üstüne eğilip yüzüklü parmaklarıyla taşları oynatırken, ikisi birbiriyle şaşırtıcı bir uyum oluşturuyorlardı; sanki bir Burne-Jones ya da Rosetti tablosu için poz veren, Ortaçağ’da yaşamış soylu bir kadınla uşağı gibiydiler. Julia’nın önüne düşen saçları çenesi hizasında uzanan bir kıvrım oluşturuyordu. Yenen oydu, ikisi de iyi oyuncuydu, ama Julia daha gözü pek oynuyordu. Adeta hiç konuşmadan oynuyorlardı.</p>

  <p>Akşam yemeği saatinde Julia gidip kendisinin yardımına gerek duyup duymadıklarına baktı ve gerek duymadıklarını öğrenince de elinde bir tabak jambon ve patatesle Cassandra’nın yanına gelip durumu bildirdi.</p>

  <p>“Bize gerek duymamaları tuhaf, Cass.”</p>

  <p>“Belki yarın…”</p>

  <p>“Biraz ekmek al, Cass… Oyun’u sakladılar mı dersin?”</p>

  <p>“Benim odamda duruyordu. Hâlâ oradadır. Bakmadım.”</p>

  <p>“Bir bakar mısın? Çıkıp oynasak mı? Başka bütün oyunları oynadık. İlginç olurdu, bakalım hatırlayabilecek miyiz?..”</p>

  <p>“Nasıl istersen” dedi Cassandra.</p>

  <p>“Ben de seninle çıkayım.”</p>

  <p>Çocukluklarında, Julia’nın, Cassandra’nın odasına girmesi için uyulması gerekli kurallar vardı — şaşırtıcı bir sıklıkla durmadan değişen parolalar, bir sürü kilitli çekmece ve kilitli kutu. Bunlara ulaşmak için bütün hünerlerini kullanmıştı. Cassandra’nın sırlarını iyi koruyamadığını düşünürdü. Cassandra’nın günlüğünü koyduğu çekmecenin, annesinin dikiş makinesinin anahtarıyla açılabildiğini Julia yıllarca ondan saklamıştı. Cassandra’nın bunu bilip bilmediğini bile bilmiyordu.</p>

  <p>Cassandra’nın ufacık karanlık odasına girerken Julia’nın içinde hâlâ belli belirsiz bir günah işleme korkusu vardı.</p>

  <p>“Cumbadaki sedirin altında duruyordu” dedi Cassandra. “Hatırladığım kadarıyla.” Cumbanın altına doğru eğilip sandığın kapağını kaldırdı. Bir yığın Oyun gereci orada duruyordu. Kocaman bir rulo halinde sarılmış harita, kilden oyuncaklarla dolu bir sürü ayakkabı kutusu, Yasa gibi dökümü yapılmış kurallarla cezaların yazıldığı ufak kartlarla dolu başka kutular, Cassandra ile Julia’nın sırayla kayıt tuttukları kalın, ağır defterler; her hamlenin kayda geçirilmesiyle, yıllar boyu gittikçe çoğalıp karmaşıklaşan tutanaklar. Biri yedi, öbürü dokuz yaşındayken başlamıştı bu. Ellerine geçen bir deste oyun kâğıdını dört orduya bölmüşlerdi. Kırmızılar Julia’nın, siyahlar Cassandra’nındı. Günden güne oyun karakterlerini belirlemişler, hamleler için kurallar saptamışlar, yaptıkları savaşları yazıya dökmüşlerdi — daha sonra, şatoları, ırmakları, evleri ve kiliseleriyle tüm bir yöreyi kapsayan bir de harita tasarlamışlar, bunların yapıştırılması ve boyanması işini de daha çok, bir boya fırçası ve dolmakalemle incecik, düzgün çizgiler çizmede usta olan Cassandra üstlenmişti. Harita açıldığında, salonun aşağı yukarı yarısını kaplıyordu. Aslında bunun üç boyutlusunu yapmak istiyorlardı, ama yer sorunu çıkmıştı.</p>

  <p>Kilden oyuncaklar sonraları ortaya çıktı, ordular başlangıçtaki on üç askeri aştığında ve Cassandra’nın Morris, Tennyson ve <span style="font-style:italic;">Morte d’Arthufu</span> aynı zamanda keşfetmesinden sonra, ilk günlerde hep ikisi birlikte uğraşırlardı ve canlandırdıkları olaylar büyük ölçüde, örgütlü bir askeri çatışmada olabilecek manevralardan ibaretti. Sonradan, harita üzerindeki hareketlerden çok entrikaların, karşılıksız aşk ve sonsuz nefretin yazıya dökülmesi ağır bastı. Cassandra, balad ölçüsüyle Kraliçe Morgan’ın aşklarını anlatan uzun şiirler kaleme aldı. Julia ise Astolatlı Elaine’in umutsuz tutkusunu günü gününe kaydetti. Bu aşamada her biri, harita üzerinde ortadan konuşulduğunda pek ateşli sayılamayacak bir tartışmayla üzerinde durulan konularda, öbürünün yalnızken hayal gücünü tümüyle seferber ettiğinin farkındaydı. Julia’nın, Cassandra’nın günlüğünde okudukları bunu kanıtlamaya yetmişti. Yine de, son derece akıl yorucu bir uğraştı bu. Julia şimdi düşünüyordu da, yedi ve on yedi yaş arasında neredeyse tüm ilgisini buna yöneltmişti: Daha o yaşlarda her çeşit yetişkinlik sorununa karşı takınılacak, kendi hesabına kah duyarlıklı, kah olağanüstü yıldırıcı bulduğu tutumları belirlemişlerdi. İnsan, aklıyla olanaksız gördüğü, ama olan biten başka hiçbir şey yokken, tüm gerçekliği ve ayrıntılarıyla yaşadığı, kişiyi kasıp kavuran bir aşka duyduğu özlemden nasıl kurtulabilirdi? Dudaklarını büzmüş, hiç ses çıkarmadan siyah askerlerini haritaya yerleştiren Cassandra’ya baktı. Onun hayal gücünden doğan şeyler Julia’yı ürkütürdü. Çocukken, gündüzleri Cassandra ile tasarladıkları şeyler yüzünden geceleri kâbuslar görür, çığlık çığlığa, ter içinde uyanır, Inge’nin onu yatıştırması gerekirdi. Cassandra bu kâbuslara, onun kendine acındırmak ve Cassandra’yı haksız duruma düşürmek için başvurduğu basit bir hile gözüyle bakmıştı hep. Oysa Julia günlerce belirsiz korkular ve bir felaket duygusu içinde köy sokaklarında bir aşağı bir yukarı dolaşırdı. Cassandra’nın yarattığı öyküleri mutlu sonlarla ya da temiz duygularla hafifletme çabaları hiç işe yaramazdı — Cassandra bunlara önem vermez, verse bile Julia’nın öykülerini evirip çevirir, kendi tasarladığı korkunç sona uydururdu.</p>

  <p>Bundan kurtulmasına kurtulmuştu, yavaş yavaş, ama zararlı çıkan yine kendisi olmuştu. Kurtulmuştu, aslında bir türlü sonu gelmeyen kâbuslardan başka her şeyden kurtulmuştu. Kendi yöresine Cassandra’nın karakterleri ve olayları üşüşmüştü. Cassandra’nın bütün bunları neye dönüştürdüğünü görmek de zor değildi: Ayrıntılı bir inceleme konusu haline getirmiş, dipnotlarla falan da sterilize etmişti…</p>

  <p>Cassandra’nın kurduğu hayalleri tahmin edebildiğini düşünürdü — hem de yalnızca geceleri değil. Kendisine gelince, oluşturdukları öykülerden nasıl yararlandığını Cassandra’nın anlaması zor değildi. “Miss Julia Corbett’in ilk iki romanı, romantik fantezi öğesiyle, gerçek günlük sorunlara karşı sıcak, insancıl bir yaklaşımın uyumsuz bir bileşiminden oluşuyordu. Sonraki yapıtlarında ise bu ikinci alanda başarısını kanıtladı. Miss Corbett, çamaşır makineleri ve küçük çocuklarla konforlu bir ortamda kapana kısılmış kadınların yaşam ayrıntılarına sevecen bir irdeleme getiren, sayıları gittikçe artan kadın yazarlar arasında belki de en iyisi — oysa fantastik romantik öğelerle, öykülerin canlılığı bir ölçüde kaybolmuştu. Önceki kitapları, yetersiz bir anlatımla bile olsa, ev klostrofobisinin dışındaki birtakım olanaklara ve ilgi odaklarına yöneliyordu. Bazen Miss Corbett’in fantastik duyumunu yeniden işlemesini, ona yeniden canlılık kazandırmasını diliyorum. O zaman çok iyi bir yazar olabilir.” <span style="font-style:italic;">Guardian’</span>dandı bu. Julia ezbere biliyordu. Bu yazı onu bir yandan rahatsız etmiş, bir yandan da belli belirsiz yüreklendirmişti. Romanlarını Cassandra’nın okuyup okumadığını, Cassandra’nın da bir şeyler yazıp yazmadığını merak ediyordu. Onun yaratıcı yanı olmadığını düşündü. Eleştirel yanı vardı. Ama tüm gerçek bu değildi. Şimdi bile, çocuksu biçimsizlikleri içinde ufacık oyuncakların taşıdığı canlılık tuhaftı.</p>

  <p>Oynamaya başladılar, utanarak, oyunun sürekli bir hayal gücü çabasına değil de, hamlelerin düzenlenmesine dayandığı oyun arkadaşlıklarının ilk günlerinde olduğu gibi. Sonraki dönemde, ciddi ciddi oturup ağdalı romantik bir dille, karakterlerinin duygularını aktarırlardı. Julia ikisinin de bazı şeyleri unutmuş gibi davrandığının farkındaydı. Vahşi Orman’da kendi karakterlerinden birkaçını “yitirmişti” ve bunların nasıl kurtarıldığını anımsamıyordu. Cassandra ise Manastır ve çevresinin korunak sayılıp sayılmadığını sormak zorunda kaldı. Cassandra hafifçe gülümsüyordu. Biraz toprak ve birçok askerini yitiren Julia birden: “Hani ağlamaktan oyunu sürdüremediğim gün hepsinin ölümsüz olmasına karar vermiştik, hatırlıyor musun? Ne mızıkçıymışım!” dedi.</p>

  <p>Cassandra güldü ve kırmızı şövalyeleri kendi zindanına yerleştirdi.</p>

  <p>“Neyse ki ölümsüzler” dedi Julia. Ansızın Cassandra’ya, Oyun’a, çocukluğuna ve ölü şövalyelere dertlenip onları dirilten bir çocuk olduğu için, kendine karşı içinde sıcak bir duygunun yükseldiğini hissetti.</p>

  <p>“Ölümsüz mü?” dedi Thor sahanlıktan. “Ölümsüz olan kim?”</p>

  <p>Trabzandan aşağıya doğru eğildi, pırıl pırıl sarı saçlarıyla, kalın beyaz balıkçı kazağının içinde silik soluk bir görünümü vardı. Julia başını kaldırıp baktı ona. “Karakterler” dedi. “Sen anlamazsın.”</p>

  <p>“Evet” dedi Thor. “Anlamam. Uyudular. Ben de yatmaya gidiyorum.”</p>

  <p>“Daha erken. Gelirim. Biraz sonra gelirim.”</p>

  <p>“Sen bilirsin” dedi Thor. Gözden kayboldu.</p>

  <p>Thor gittikten sonra Julia: “Tanrım” dedi. “Bende hep kötü davrandığım duygusunu uyandırıyor. En azından, benim yapmak zorunda olduğum şeyleri ona bırakıyorum. Tanrım, Cassandra, kendimden nefret ediyorum.” “Öyle mi?” dedi Cassandra. Sonra da ekledi: “Hepimiz oturup kara kara düşünmekten kendimizi korumak zorundayız. Bunun için hepimiz farklı yollara başvuruyoruz. Bunu anlar sanırım. Zeki bir insan.”</p>

  <p>“Yalnızca kendimizi korumak değil bu. Bir çeşit bencillik de.” Julia adeta yalvaran gözlerle Cassandra’ya bakıyordu.</p>

  <p>“Bilmem…” dedi Cassandra. Sonra da ekledi: “Zaten ne biliyor? Eğer biliyorsa, bağışlar herhalde. Bağışlayan bir insana benziyor.”</p>

  <p><span style="font-style:italic;">“Bağışlayan mı?’</span> dedi Julia.</p>

  <p>“Bir yargıda bulunmak bana düşmez” dedi Cassandra, siyah Kraliçe’yi avucuna yerleştirerek. Kraliçe’nin yüzünde, iyi bir raslantıyla, sert bir ifade vardı. Etek kıvrımlarına da bir hareket verilmişti. Cassandra onu avucunun içine aldı; hâlâ öylesine yakından tanıdığı bir nesneydi ki, onu tam olarak görmek zordu. Julia, Cassandra ile adeta bir konuşma oldu bu, diye düşündü. Başını halının üzerindeki yol ve ırmak ağının üzerine doğru eğdi, parmağını bunlardan birinin üzerinde gezdirerek bastırdı.</p>

  <p>“Son zamanlarda televizyonu izledin mi, Cass?”</p>

  <p>“Evet.”</p>

  <p>“Şimdi izlesek bir… bir sakıncası var mı?”</p>

  <p>“Sen bilirsin” dedi Cassandra. Julia bu önerinin onun hoşuna gidip gitmediğini anlayamadı. Kendisinin de nasıl bir duyguyla bu öneride bulunduğundan emin değildi. Cassandra, Simon olayında baştan sona çok çirkin davranmıştı; kendi şöminelerinin yanında oturup onu uzaktan, birlikte izlemek, bu kötü duyguyu bir ölçüde etkisiz kılabilir, bir şeyleri silebilirdi. Yine de, çözümlenmesi bunca yıl bekleyen bir şey, herhalde bir televizyon izleme süresinden daha fazlasını gerektirebilirdi. Ayağa kalkıp televizyonu açtı ve ışıkları söndürdü.</p>

  <p>Ekranda beliren karıncalanma görüntüye dönüştü.</p>

  <p>“Sen de bu kıza sinir olmuyor musun?” dedi Julia.</p>

  <p>“Sürekli cilveli ve tekdüze. Böyle durmadan gülümsemek zorunluluğu berbat bir şey. Of, sinir oluyorum ona. Biliyor musun Cass, ben de televizyona çıkacağım. <span style="font-style:italic;">Yaşamla Sanat İç İçe</span> adlı entelektüel çeşitten bir soru-yanıt programına. Yapımcısı Ivan Rostrevor adında <span style="font-style:italic;">çok hoş</span> bir adam; bir sürü yepyeni fikri var, <span style="font-style:italic;">beni</span> de çok beğeniyor, bu da her zaman iyi bir şey sayılır, değil mi? Değişik sanatçılardan oluşan bir tür açık oturum olacak, değişik konulara karşı kendi değişik tepkilerimizi inceleyeceğiz — Ivan günlük yaşamın sanatçıları nasıl etkilediğini ve sanatçı <span style="font-style:italic;">olmanın,</span> sanatçıların günlük yaşamlarını nasıl etkilediğini göstermek istiyor. Yani, belki bir trafik kazası filmi gösterecek bize. Ya da bir roket. Ya da anaokulundaki çocukları. Ya da dinsel uyanıştan söz eden bir vaiz. Bir sürü fikri var. Sanatçının hem sıradan insandan farklı olduğunu hem de tıpkı onun gibi olduğunu söylüyor… Birkaç hafta kendi günlük yaşantımızı inceleyeceğiz…”</p>

  <p>Sinirlerim gergin de ondan, sanki stüdyodakilerle filan konuştuğum gibi konuşuyorum onunla, diye düşündü Julia. Çokbilmiş sunucu, dudaklarında bir gülümsemeyle, son olarak gerçek dinsel törenlerin yayınlanacağı yeni bir dizi programa ilişkin ayrıntılara değindi.</p>

  <p>“Sanırım iyi para ödüyorlar” dedi Cassandra. Julia yüzükleriyle oynadı.</p>

  <p>Uzakta Simon göründü, ağaç kütüğünden oyulmuş bir kanoyu hafif eğimli bir yamaçtan aşağıya doğru itiyordu. Kano, suları sıçratıp dalgalandırarak ırmağa indi. Bir süre sakin sakin kürek çekti. Önce büyük bir su birikintisini geçti, derken sarkan sarmaşıkların oluşturduğu karanlık bir tünele girdi. Sonra çarpık bacaklarına abanarak sudan çıkan ve kıyıda yatıp gözlerini kameraya diken bir kaymanı izlediler. Simon, hayvanın solunumu konusunda ayrıntılı bir bilgi verdi: “Uzun burnunun ucunda yukarıya doğru çıkıntı yapan burun deliklerinden giren hava, damağın üstünden geçerek boğazına gelir. Boğazında bir kapakçık vardır. Böylece suyun altında avını yakalamak için ağzını açtığı zaman, solunum kesintiye uğramaz.” Simon, hayvanın dişleriyle ilgili ayrıntılara geçti. Çenesi boyunca irili ufaklı gelişigüzel dizili görünen küt dişlerden birinin, Simon’un açıklaması üzerine, hayvan ağzını kapattığında öbür çenenin içine gömüldüğü anlaşıldı. “Bu bir düz alınlı kayman. Bu ve aligator familyasının en küçüğü olan cüce kayman, iki çok benzer türün doğada aynı yaşam ortamını paylaşamayacakları kuralını bozuyorlar. Normal olarak, yaşayabilmek için bir çeşit ‘rekabet’ yürütülüyor: Görünüşte benzeyen ve aynı ortamı paylaşan türler üzerinde yürütülen incelemeler, bu türlerin bazı bakımlardan önemli bir ayrılık gösterdiğine işaret ediyor — biri ağaçlarda yaşarken, öbürü yerde yaşıyor; biri öbürünün yediğinden apayrı bir yiyecek yiyebiliyor — yemek zorunda. Buna benzer ayrılıklar. Başka bir deyişle — düz alınlı ve cüce kaymanlar dışında, aynı ortamda yaşayan timsahlar, ya aynı türden oluyorlar ya da bambaşka bir türden oldukları için aralarında bir çıkar kavgası çıkmıyor.”</p>

  <p>Kamera onu ve kaymanı birlikte görüntülerken: “Bir doğabilimci” dedi Simon, “tikel olan ile tür, kural ile kuralı görünüşte bozan arasında sürekli olarak ayrım yapmalıdır — rekabet gibi, birtakım olguları açıklayan genel yasalarla hem yasa hem de bu yasaya uymayan türler konusunda öğretici olabilecek kuraldışı olgular arasındaki ayrımı çizebilmelidir. Bu iki kayman türünün davranışları üzerinde ayrıntılı bir inceleme yürütüyorum. Oysa tek bir kayman bile gerek başlı başına, gerek kendi türü konusunda sağladığı ek bilgiler bakımından ilginçtir. Örneğin, bu kaymanın mide içerikleri öbürlerininkinin <span style="font-style:italic;">tıpatıp</span> aynı olmayabilir. Örneklerin şaşmaz aynılığını, sözgelimi yapraklardaki aynı biçimde damarlanmayı görmek nasıl hoşumuza giderse, iki yaprağın, iki yüzün ve iki timsahın hiçbir zaman birbirinin tıpatıp aynı olmayacağını bilmek de hoşumuza gider. Yüzler konusunda gözümüz ayrımları seçmeye alışıktır — yine de, kendi ırkımızdan olmayan insanlar konusunda bu bakımdan daha başarısız olabiliriz. Öte yandan, ben bu yaratıkların pul oluşumlarındaki ayrımları bile seçecek kadar dikkatli bir gözlemci olmayı öğrenmek istiyorum.”</p>

  <p>Kayman bacakları üstünde doğruluyordu. Deri kıvrımlarının arasından tırnaklı ayağını ağır ağır uzattı, sonra iki hareketin arasında dinlendi. Kamera onun bu hareketsizliği sırasında, boğazındaki derinin üzerinde beliren nabız atışlarını yakaladı. Derken, hayvan ağır bedeniyle oransız incecik bacakları üzerinde, kocaman kuyruğunu bir yük gibi taşıyarak, adeta azametle, yavaş yavaş yürüyüp uzaklaştı. Simon, bu hayvanların kendilerini sürüklediklerini düşünmenin yanlış olduğunu belirtti. Timsahlar eski çağlarda yürüdükleri gibi, şimdi de yürüyorlardı: Yine de, eskiden bazıları iki ayakları üzerinde sıçrayarak gidiyorlardı. “Bunlar yaşayan fosiller sayılır” dedi Simon. “Aslında başka bir iklimde gelişen ve bütünüyle uyum sağlayamayan bir canlı. Oysa yine diyebiliriz ki, yazgı -türün ya da tek bir yaratığın yazgısı- genel değişim ya da evrim yasalarının belirlediğinden farklı oluyor. Sürüngenlerin neden hemen hemen tümüyle öldüklerini bilmiyoruz. Ne de buradakilerin neden ölmediğini.”</p>

  <p>Kamera bir an bir arada yüzen, kocaman gövdeleri birbirinden farksız bir timsah sürüsünü gösterdi.</p>

  <p>“Sürüngenler oldukça iyi sınıflandırılmıştır” dedi Simon. “Ben suyu da inceliyorum.”</p>

  <p>Ekranda, koyun ötesine doğru kürek çekerken kavanozları suya daldırıp daldırıp ölçmesi görüntülendi. Sarkık duran, cüsseli omuzlarının arasından, kayığın kenarına koyduğu kavanozlara kederli kederli bakan, uzamış sakalıyla gölgelenmiş yüzünü gördüler. Simon rahatsızlık içinde homurdandı. Cassandra altın zincirlerinden birine bir düğüm attı. Julia:</p>

  <p>“Cassandra kamera çekimini kim yapıyor?” dedi.</p>

  <p>“Ben de bunu merak ediyordum.”</p>

  <p>“Bence kamerayı bayağı iyi kullanıyor. Kim olduğu belli değil. Ne tuhaf, sanki orada başka <span style="font-style:italic;">hiç kimse</span> yokmuş gibi, değil mi? Yani, bu gibi gezginlerin yanında hep sakallı adamlardan oluşan bir <span style="font-style:italic;">ekip</span> olmaz mı? Sonra yüklerini kafalarının üstünde taşıyan yerliler olur.”</p>

  <p>“Hudson” dedi Cassandra. “Kamera sanki yok gibi. Her kimse, işini iyi biliyor, bence de. Öylesine iyi, öylesine sürükleyici ki, sanki gerçekdışı gibi. Yani, gözlem yapan insan görüntüsü olarak gerçekdışı. Kendi kökenlerini mi arıyor? Hayvansal yanını mı? Yaşamın kökenlerini mi? Ne yapmak istediğini bilmiyorum.”</p>

  <p>“Ben de. Ama biraz da zorlama gibi. Cass, tam üstüne bastın. Biraz <span style="font-style:italic;">yapay.</span> Yani, yalınayak başı kabak bir münzevi pozunda, ama bunun televizyon için olağanüstü bir ustalıkla kurgulandığı <span style="font-style:italic;">besbelli.</span> Bütün o yakın çekimler falan… Yani, yarattığı bunca hayranlık, sonuçta bir çeşit aldatmacaya dayanıyor…”</p>

  <p>“Hayranlık mı yaratıyor?” dedi Cassandra.</p>

  <p>“Hem de nasıl. Simon kentsel yaşamlarımızda yer ayıramadığımız ne varsa hepsinin simgesi olup çıktı. Belli çevrelerde. Oturma odalarının tam ortasında bir doğa imgesi. Ne yazık ki, çiftleşmeyle fazla ilgilenmiyor. Simon moda oldu. Kadınlar onun okşanmak ve evcilleştirilmek istediği düşüncesindeler…”</p>

  <p>“Öğrencilerim onu çok beğeniyor.”</p>

  <p><span style="font-style:italic;">“Simon”</span> dedi Julia ve güldü.</p>

  <p>“Biliyorum.”</p>

  <p>“Doğrusu… orada birisi var… konuştuğu birisi… Her kimse, tüm bunlar onun kafasından çıktı belki de. Kamera karşısında olmadığında Simon ne yapıyor acaba?” “Yılanların gönlünü çeliyordur” dedi Cassandra. “Nereden bilelim?”</p>

  <p>Simon konuştu: “Biraz önce kavanoza koyduğum suyun içeriğini büyütülmüş olarak görüyorsunuz. Normal bilincimizin dışında kalan çeşitten bir etkinlik. Oran duygumuzun dışında kalan. Otların büyüme hızı gibi. Ya da kanserin dokuda yayılması gibi. Bilincine varmak için bizden çaba gerektiren şeyler bunlar.”</p>

  <p>Bir an adeta kaşlarını çatarak baktı bunlara, sanki kendi doğal yetersizliğine canı sıkılmış gibi. Ekranda cam kavanozun içindeki suyun normal bulanıklığının gösterilmesinden sonra, mikroskop altında büyütülmüş görüntüsü belirdi. Silik soluk görünen benekler ansızın kıpırdayan dokungaçları ve açılıp kapanan ağızlarıyla, saydam, ağsı, biçimden yoksun, yüzen, zıplayan, kıvıl kıvıl canlılara dönüştü. Şemsiye biçimli, püsküllü bir şey dalgalanarak balon gibi, ekranın sağ üst köşesinden sol alt köşesine indi. Başka bir yerde uzun bir boncuk dizisini andıran tuhaf bir şey, önce ufalanıp sonra yine birleşti. Jelatinsi bir kabarcık yayılıp upuzun bir ağız oldu, kara bir beneği yutup biraz irileşti, bu arada ağzın kapanma çizgisi gitgide silinip yok oldu. Simon kısa bir süre bu olağandışı yaşamın yabansı devinimlerine, neyin bilindiğine, neyin bilinmediğine ilişkin açıklamalarda bulundu. Kıvançla birkaç ad saydı ve adı belirsiz yaşam kırıntılarına işaret etti. Ekranda bir görünüp bir kaybolarak: “Nerede olduğumuzu unuttuğumuza şaşmaya gerek yok” dedi. “Hiçbir zaman tüm bunlara ilişkin fazla bilgimiz olmayacak: İlgimizi çeken de bu. Ve çekmeli de.” Suyun üzerinden bir kuş uçtu, salına salına, suya değdiği yerlerde beliren ok gibi çizgiler ırmağın kıyısındaki otlara ulaşınca kırıldı. Cassandra tüylerin sık, ipeksi dokusuna adeta dokunur gibi oldu.</p>

  <p>“Televizyonu kapatayım mı?” dedi Julia.</p>

  <p>“Evet.”</p>

  <p>“Din adamlarına <span style="font-style:italic;">katlanamıyorum.</span> Kusura bakma, Cass. Elimde değil.”</p>

  <p>“Katlanmak zorunda değilsin.”</p>

  <p>“Öyle. Tuhaf… tuhaf bir gündü. Oyun oynamamız falan sence de iyi oldu mu?”</p>

  <p>“Elimizden geleni yapıyoruz” dedi Cassandra kuşkulu bir sesle.</p>

  <p>“Yapıyor muyuz?”</p>

  <p>“Galiba. Başka ne yapabilirdik bilmiyorum.”</p>

  <p>“iyi ki…” Julia “…konuştuk” diyecekti, ama aslında konuşmamışlardı pek. “Oyun hoşuma gitti. Umarım… Yarın uzun uzun konuşuruz.”</p>

  <p>“Nasıl istersen. Thor bekliyordun Git yat, Julia. Ben kapıları kilitlerim.”</p>

  <p>Julia’nın içinden elini Cassandra ya uzatmak geldi, ama birbirlerine hiç dokunmamışlardı. “iyi uykular, Cass” dedi candan bir sesle. Sonra merdivenlerden koşarak çıktı. Julia gittikten sonra Cassandra haritayı sardı, oyuncakları kaldırdı. Bu işi bitirdikten sonra evin içinde dolaşıp ışıkları söndürdü, kapıları kapattı. Her karanlık koridorda ya da odada eli ayağı birbirine dolaştı, seslere kulak kabarttı. En sonunda kendi oda kapısını kapayıp sürgüyü çektikten ve kapıyı kilitledikten sonra yıkanmadan soyundu, korkmuş bir çocuk gibi kendini yatağa attı ve kemikli dizlerini çenesine çekip yumruklarını sıkarak kaskatı kesildi. Karanlıkta öyle sakin sakin dolaşabilmek için gösterdiği çaba hoşuna gitmişti, ama bedelini şimdi ödüyordu. Uykuya dalıncaya kadar epeyce zaman geçti.</p>

  <p><a id="bookmark5"></a><a href="#footnote1">1</a></p>

  <p>On beşinci yüzyılda Sir Thomas Malory’nin yazdığı ve Kral Arthur ve Yuvarlak Masa Şövalyeleri’ni konu alan yapıt. (Çev. n.)</p>

  <p><a id="bookmark6"></a><a href="#footnote2">2</a></p>

  <p>** Bu şiirin çevirisi Cevat Çapan tarafından yapılmıştır.</p>

  <p><a id="bookmark8"></a><a href="#footnote3">3</a></p>

  <p><span style="font-style:italic;">Quaker’lar.</span> Onyedinci yüzyıl ortalarında İngiltere’de ve Amerikan kolonilerinde ortaya çıkan ve din adamlarına ya da kilise kuruntuna gerek duymadan Tanrı’yı doğrudan bir içsel deneyimle kavramayı savunan bir Hıristiyan grubu. (Çev. n.)</p>

  <p><a id="bookmark10"></a><a href="#footnote4">4</a></p>

  <p>Yılan ve merdiven: Yılan ya da merdiven resimlerinin, oyuncuların ilerlemesini ya da durmasını belirlediği bir çeşit salon oyunu. (Çev. n.)</p>
</body>
</html>
