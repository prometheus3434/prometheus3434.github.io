<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <p><br /></p>

  <h3><a id="bookmark0"></a><span style="font-weight:bold;">Beşinci Bölüm</span></h3>

  <p>Elizabeth Corbett’e kalsa ölünün yakılmasını isterdi, ama yerdeki karın kalınlığı gittikçe arttığından ve kente giden yollar kapandığından böyle bir şey söz konusu olamazdı. Toplantıevi’nin arkasındaki meyve bahçesini örten buzun sertliği yüzünden cenaze töreni birkaç gün ertelendiyse de, Thor her şeyi yoluna koydu; kürekle karları temizledi, köye gidip geldi ve sonunda bir beton kırıcı ve kazmalarla iş başarıldı. Posta hizmetleri aksıyordu; ailenin uzakta oturan bireyleri gelemedi; yine de sonunda, kürek kürek taşınıp dirsek boyu yığılmış kardan oluşan tünellerden geçerek tabutu izlediler. Kimse siyahlara bürünmemişti. Cassandra’nın giysileri zaten koyu renkliydi. Kırmızı ve beyaz renkli giysileri içinde Julia, geçerken üzerine sürünen karlar dolayısıyla son derecede yersiz bir Noel Baba çağrışımı uyandırdığını düşünüyordu. Mrs. Corbett’in kare biçimli vücudunu, kare biçimli bir gri tüvit manto sarıyordu. Dudakları büzülmüş, gözle görülecek derecede yaşlanmış, ama öbürleri gibi uyuşmuş görünüyor, yalnızca soğuğa tepki gösteriyordu. Deborah kıpkırmızı olmuş gözlerini yumruklarıyla ovuşturup duruyordu. Thor, kuru bir sesle, tane tane konuşarak bilincin sürekliliğine değindi. “O yaşamayı sürdürecek, yalnızca bizlerin ve daha pek çok kişinin bilincinde değil, aynı zamanda bizim bireysel sevgi ve bilgimizi içeren ve aşan daha büyük bir bilinçte de yaşayacak.</p>

  <p>Ölümlü yaşamdan kurtulup sonsuzluğa kavuştu, geçici dünyadan göç edip ebediyete ulaştı…” Bunların benim için hiçbir anlamı yok, diye düşündü Julia. Oysa bu genellemeler Thor için bir anlam taşıyor; bunları içinde hissediyor, bunların çevresinden nasıl dolaşacağını biliyor. Onun aklının nerede olduğunu ancak böyle anlarda, cenaze töreninde, ibadet için toplanma anlarında fark ediyorum.</p>

  <p>Bu Toplantıevi’ndeki kendi nikâh törenini hatırladı. İçeriye girmeden önce, babasıyla ilkbahar güneşinde, bir kiraz ağacının altında durmuşlardı. Yirmi yaşındaydı, duvağı metrelerce uçuşan, uzun, beyaz, süslü püslü bir gelinlik giymek ve kucak dolusu çiçek taşımak istemişti. Annesi buna yanaşmamıştı. “Böyle şeyler giyiliyor, canım. Biliyorum. Ama Toplantıevi’nin yalınlığına biraz aykırı kaçmaz mı?” Beyaz muslinden, kuşaklı, yuvarlak yakalı ve inci düğmeli, kısa bir giysi giymiş, başına Quaker bonesine benzer bir şapka takmış, eline de gonca güller ve unutmabeni çiçeklerinden oluşan bir buket almıştı. Bir gelinden çok, ilk kez komünyona katılan bir genç kıza benzemiş, bu da onu rahatsız etmişti, çünkü aslında duman rengi poplin giysisi ve gösterişli hasır şapkasıyla arkasında adımlarını ayarlayarak isteksiz isteksiz yürüyen Cassandra’nın, ondan önce kadınlığa eriştiğini görmesini istemişti. Babası: “Thor seni çok seviyor, Julia. Biz de onu seviyoruz. Ama sen onu tanıyalı yalnızca iki ay oldu. Daha çok gençsin. Yine de, iyi bir insan” demişti. “Doğru” demişti Julia. “Biliyorum. Öyle şeyler vardır ki, eğer iki ay içinde anlayamazsan, hiçbir zaman anlayamazsın. Anlamayı istiyorsan.” Böylece, söyleyecek bir şey bulmuştu. Babası onu öpmüş, Thor’un ona duyduğu sevgiden emin olduğunu tekrarlamış ve sonra birlikte içeriye girmişlerdi.</p>

  <p>Şimdiyse Thor onun cenaze töreninde konuşuyordu. Babasının Thor’a duyduğu bilinçli bir sevgiydi, ama hiç olmazsa bu sevgiyi geri almamaya karar vermesine yol açacak bir durum da çıkmamıştı. Thor bir oğulda bulunması gereken her şeye sahipti, içinde kutsal ruhun sesini duyarak, acele ve dokunaklı bir sesle-, “Tanrı’nın buyruğuyla ve bu cemaatin huzurunda, Julia Corbett’i eşim olarak kabul ediyorum…” diyerek evliliğini ilan etmişti. Julia bu sözlerle irkilmiş, çiçeklerini Cassandra’ya fırlatmış, o da bunları ne yapacağını bilemeden durmuştu. Cassandra’nın kül rengi gözlerindeki sertliği yakalamıştı. Sonra da, istemediği halde Simon’u düşünmüştü — o yalın döşeli çocuk odasında, şöminenin üstünde pişkin pişkin gülümseyen bir Meryem Ana heykelciğinin durduğu, başucunda bir haç asılı olan ve altındaki karton kutudan bir yılanın sürünürken çıkardığı hışırtının duyulduğu karyolanın kenarına ilişmiş oturan Simon.</p>

  <p>Doğru dürüst yapmamız gereken şeyler var. Deborah artık burnunu çekmese iyi olur, diye düşündü, insan bu soğukta ağlayamazdı; bu soğukta hiçbir şey hissedemezdi. Yanlarında, törende bulunmak için karlara bata çıka gelmiş bir iki saygın Dost’la birlikte yeniden eve doğru yola koyulmaktan memnun oldu. Domates çorbası, nane soslu kuzu rosto ve elmalı tart yediler. Elsie’nin içinden Jonathan Corbett’in en sevdiği yemekleri hazırlamak gelmişti. Julia sonunda bunu somut ve acıklı buldu.</p>

  <p>Ertesi gün mektuplar ulaştı. Ahbap ve akrabalardan Mrs. Corbett’e başsağlığı dileyen bir sürü mektup, Julia’ya bir iki ve Cassandra’ya bir mektup, Thor’a da uzun zarflar içinde birkaç iş mektubu gelmişti. Julia’nın mektuplarından biri Ivan’dandı. Julia okunaksız, köşeli el yazısını görünce birden heyecanlandı.</p>

  <p>“Sevgili Julia, mektubun çok güzeldi, biraz karamsardı ama bu da doğal. Baban için çok üzüldüm, canım. Duyduğuma göre, çok saygın bir insanmış.</p>

  <p>“Mektubunda yazdıklarına gelince… Olayların etkisinde kalıyorsun hemen. Kişisel ilişkiler gibi konularda pireyi deve yapıyorsun. Aslında olaylar karşısında yüreğini biraz geniş tutman çok daha iyi bir yol olur. Hiç görüşmediğin kız kardeşinden uzun uzun söz etmişsin, bir suçluluk duygusu konusunda karamsar bir dille yanıp yakılmışsın. Senin ne kadar vesveseli olduğun, yazdığın o güzel kitaplardan da belli oluyor, hayatım. Ama her şeyi kendine böyle dert edinirsen, sonunda mutlaka <span style="font-style:italic;">yıpranırsın</span>, <span style="font-style:italic;">inan bana.</span> Kendine telkin ederek bilinçli bir bencillik edinmeyi denesene biraz da. Ne de olsa bir sanatçı sayılırsın; sanatçılar nesnel ve acımasız olmak zorundadır. Bunu da içtenlikle kabul etseler daha iyi olmaz mı? Seni programa çıkardığımda, yaşamını satışa çıkarılabilir ve dirlikli bir metaya dönüştürmek için <span style="font-style:italic;">ne denli acımasızlık</span> gerektiği konusunda o kaygılı, çekingen, insanın içine işleyen bakışlarınla öyle bir içten olacaksın ki. Haberin olsun. Nazlı bir çiçek olmaya çalışma. Sen dayanıklı bir kadınsın, şekerim. Bu özelliğini geliştir. Dayanıklılık yararlı bir özellik, kötü bir yanı yok bunun.</p>

  <p>“Simon Moffitt konusundaki üstü kapalı ifadelerini anlayamadım. Bildiğim kadarıyla, genç kızlar ona durmadan duygulu mektuplar gönderiyorlarmış. Kendisiyle tanışmadım, ama o da vesveseli birisine benziyor. Pek sana göre değil. Yine de, zevkler tartışılmaz. Bu S. Moffitt biraz göze çarpan bir adam. Ama sen de öylesin. Bunun da ayrı bir çekiciliği var.</p>

  <p>“Olabildiğince çabuk evine dönüp biraz keyfine baksan iyi olur. Kendine iyi bak. Tahmin edersin, sana söyleyeceğim çok şey var…”</p>

  <p>Cassandra’nın mektubu Gerald Rowell’dandı.</p>

  <p>“Sevgili Cassandra, hiç beklemediğim bir sırada senden mektup almak beni çok duygulandırdı. Babanın öldüğünü öğrenince haliyle çok üzüldüm. Onun çalışmaları hep hatırlanacaktır. Kendisi de, gerçekten iyi bir insan ve sözcüğün tam anlamıyla gerçek bir Hıristiyan olarak hatırlanacaktır. Huzur içinde ve Yaratıcısına kavuşmaya birçoğumuzdan daha hazır bir durumda ölmediğine inanamam.</p>

  <p>“Duyguların konusunda kendini suçlamana üzüldüm. Sana daha önce de belirttiğim gibi, aşırı doğrucu bir insansın ve kendinden çok fazla şey bekliyorsun. Sen babanı sevdin ve şimdi de seviyorsun. Sevgi dolu bir yaşamın yanında bir anlık nefretin ne önemi var? Çözülme korkusu senin sandığından daha olağan bir duygudur ve genellikle uzun sürmez, lütfen bana inan. Sonsuz iyilik olan Tanrı’ya güçsüzlüğünü sunmalı ve O’nda huzur bulmalısın. Senin teselline ve desteğine gereksinim duyan annene karşı da bir görevin var. Daha önce de sana söylediğim gibi, kendinle barışmalısın. Bunun bir yolunu bulacağından eminim.</p>

  <p>“Burada herkes seni özledi. Hanım arkadaşların acını paylaştıklarını sana iletmemi istediler. Dekan da öyle. Ailen ve senin için dua ettim. Sevgiler, Gerald Rowell.” Julia, ben anlayış istedim, oysa bütün bulduğum çapkınca bir kötü niyet, diye düşündü. Yine de gülümsedi ve Ivan gibi yaşama biraz alaycı bir gözle bakan; bayağı, benmerkezci ve kötü niyetli kişilerden hoşlanan; kimseden yetkin olmasını beklemeyen ya da istemeyen insanlarla yeniden birlikte olma düşüncesi onun içini rahatlattı. Quaker’ların ve Cassandra’nın tam tersi. Cassandra değilse bile, Quaker’lar insanlardan yetkin olmalarını beklediklerini öfkeyle yadsırlardı. Oysa Ivan’ın hayranlık duyduğu şeyleri onlar yalnızca hoş görürdü. Öte yandan, Cassandra hiçbir şeyi hoş görmez ve çok az şeye hayranlık duyardı. Duyduğu klostrofobiyi Ivan anlamamıştı; ona yeniden açıklaması gerekiyordu bunu. Ivan’ın çizdiği olası TV kişiliği Julia’yı eğlendirmiş, ama bir yandan da kaygılandırmıştı. Ivan’ın istediklerini başarabileceğinden emin olmak onu rahatsız ediyordu. Mektubu yeniden okumaya koyuldu.</p>

  <p>Cassandra mektubuna biraz içerledi. Edwin Merton ya da Simon ile iletişimi dolayısıyla tanıdığı, kendisine yabancı gelmeyen bir içerlemeydi bu. Erkeklere yalnızca iki yoldan yaklaşabiliyormuş gibi geliyordu ona. Zoraki bir ağırbaşlılık ve bezgin, belirsiz bir yardım çağrısı. Ağırbaşlı olmayan feveranları da, içini döktüğü kişilerde hep mesleki bir savunma tepkisi yaratıyordu. Ben bir kadın değilim, diye düşündü burularak. Bu üslupla teselli edilmekten dolayı kendi yalnızlığının yeniden bilincine varmak aklını başına getirdi. Ama, sanırım bu üslupta cevaplar almak için yine mektuplar yazabilirim. Simon’a yazdıklarım gibi.</p>

  <p>Babasını “sevdiği” ve annesine “teselli ve destek” sağlaması gerektiği konusunda Gerald Rowell’ın ucuz varsayımları hoşuna gitmedi. Adamı güç bir duruma düşürmüştü, elbet; o da kalkıp geleneklere sığınmıştı. Kendi yazdığı mektup ne kadar aptalca olursa olsun, hayal kırıklığına uğramakta haklıydı. Gerald Rowell daha sıcak bir mektup yazabilirdi ve yazmalıydı. Dengesizliğinin sonuçlarından onu koruması gerekirdi. Cassandra, tedirgin olduğu zamanlar, olayları uzaktan ele alan bir dizi değerlendirme yaparak, olan biten her şeyin dışında kalan bir tutuma sığınırdı. Peder Rowell kendisi için bir umut olmuş, oysa bu umut suya düşmüştü. Hırçınlık içinde, böylesi daha güvenli, diye düşündü.</p>

  <p>“Elizabethville yakınlarındaki bir yardım merkezini yönetmek üzere Kongo’ya gitmemi öneren bir mektup yazmışlar” dedi Thor.</p>

  <p>Cassandra mektubunu katlayıp yine zarfa koydu ve üstünkörü bir ilgiyle baktı ona. Thor diken üstündeydi; kaygısız bir sesle konuşmaya özen gösteriyordu. Susup bekledi. Cassandra, Julia’ya baktı. Julia tabağına bakıyordu.</p>

  <p>“Ne zaman?” dedi Deborah. Bu kez dönüp ona bakan Cassandra, kızda bir ilgi sezdi.</p>

  <p>Elizabeth Corbett son zamanlarda çoğunlukla içine düştüğü kederli suskunluktan sıyrılarak: “Senden ne istiyorlar, canım?” dedi.</p>

  <p>“Mucizeler yaratmamı, elbette.” Hafifçe gülümsüyordu. “Fonları düzenlememi. Yönetimi üstlenmemi. Ulaşım, yiyecek ve ilaç sağlamamı. Merkezi örgütle bağlantılar kurmamı. Yardım örgütleri arasındaki uyumu korumamı. Her şeyi.”</p>

  <p>“Ne zaman?” dedi yine Deborah. O da, Cassandra da Julia’ya baktılar. Julia belirgin bir isteksizlikle: “Ne kadar süreyle istiyorlar seni?” dedi.</p>

  <p>“Süresiz. Bu işlerin çözümü kesinlik kazanıncaya kadar. Yani süresiz. Süreklilik istediklerinden, bu iş uzun süre gerektirir. Bu da gidip orada yaşamak demek.” “Hep birlikte gideriz” dedi Deborah. Julia hemen: “Saçmalama, Deb, bu söz konusu bile olamaz. Öğrenimin ne olacak? Sonra ya annem?” dedi.</p>

  <p>“Sen beni düşünme, canım. Ayak bağı olmaya niyetim yok.”</p>

  <p>Bu düşüncesizce destekleme girişimi Julia’nın pek işine yaramadı. Julia’nın ne hissettiği belliydi; Thor’un ne hissettiği ise pek belli değildi. Bir sessizlik oldu. Sonra Deborah konuştu:</p>

  <p>“Öğrenimim bakımından bir sakıncası olmaz. Yeni bir deneyim, değişik bir yaşantı olur benim için.”</p>

  <p>“Anlamadığın konularda konuşmasan daha iyi olur. Oralarda neler olup bittiğinden haberin yok. Irza geçme olayları, cinayetler, her türlü vahşet. Dostlar’ın, Thor gibi sorumlulukları olan birisine nasıl olup da böyle bir öneride bulunduklarını anlayamıyorum. Olacak şey değil. Kendileri acaba orada…”</p>

  <p>“Kendileri de orada bulundular” dedi Thor. Mektubunu katladı, sonra yine açtı. Yüzündeki ifade Cassandra’ya kendi öğrencilerinin, her şeye rağmen vazgeçmeye gönüllü olmadıkları bir görüşü önemli ölçüde çürüten bir kanıt karşısında takındıkları ifadeyi hatırlattı.</p>

  <p>Deborah: “Yine de, <span style="font-style:italic;">bazıları</span> oraya gidiyor. Bazı misyonerler falan. Birisinin gitmesi gerekiyor. Senin için de iyi olur, Julia. Tümüyle değişik kitaplar yazabilirsin” dedi.</p>

  <p>“Saçmalama. Irk ilişkilerini konu alan basmakalıp kitapları ya da cengeldeki yaşam kavgasıyla ilgili dinsel alegorileri kimse istemiyor artık. Golding ile Bellow bunları işlediler. Ben öyle şeyler yazamam zaten. Benim için uygarlık ve toplumsal nüanslar gerek. Benim sonum olur bu.”</p>

  <p>Laf olsun diye konuşma perdesi arkasında gizli birçok söz gibi, bu da yalnızca gerilimi arttırmaya yaradı. Deborah omuzlarını silkti. Julia’yı kışkırtmada uzman olan Cassandra, kızın ne zaman susacağını çok iyi bildiğini düşündü. Oysa sonunda yenilen belki de Deborah oluyordu, tıpkı kendisi gibi. Julia kolayca bozum olurdu, ama bildiğinden de şaşmazdı. Cassandra sert sert yeğenine bakınca, kız sanki sinir bozmak istercesine göz kırptı.</p>

  <p>“Thor” diye haykırdı Julia, “senin durumunda birisine bu işi yüklemeleri çok saçma, öyle değil mi? Yani, hiç değilse önce senin fikrini alabilirlerdi. Ya da…”</p>

  <p>“Benim fikrimi aldılar” dedi Thor, ağır ağır konuşarak. “Gerçekten bir gereksinim var. Büyük bir gereksinim. Bir şey yapılmalı. Yapılabilecek şeyler var…”</p>

  <p>“Ama sen yapmamalısın. Senin durumunda birisi yapmamalı. Senden bunu bekleyemezler.”</p>

  <p>Thor ayağa kalktı. “Öyle anlaşılıyor.” Soğuk bir sesle tekrarladı. “Bunun benim durumumda birisine göre bir iş olmadığı anlaşılıyor.”</p>

  <p>“Thor… eğer gerçekten <span style="font-style:italic;">istiyorsan…</span> Dostlar’a da böyle söylediysen…”</p>

  <p>“Bunu tartışmanın bir anlamı yok” dedi Thor. Sonra da odadan çıkıp gitti. Julia, karşısındaki üç kadından her birinin yüzüne sırayla baktı. Yalnızca Julia’nın yüzü makyajlıydı. Cassandra’nın kurumuş dudaklarıyla kafatasını andıran solgun yüzünün, annesinin kül rengi, hafifçe şişmiş yüzünün, Deborah’nın çilli, tebeşir gibi yüzünün yanında Julia’nın yüzü pırıl pırıl ve abartılı görünüyordu. Üzgün ve hırçındı.</p>

  <p>“Her şeye rağmen ben haklıyım” dedi. <span style="font-style:italic;"><sup>11</sup> Düpedüz</span> olanaksız bir şeye olanaksız dediğim için niye herkesin bana kızdığını anlayamıyorum. Öyle değil mi? Hiçbiriniz gerçekleri görmüyorsunuz.”</p>

  <p>Kimse cevap vermedi.</p>

  <p>“Hepiniz benim hemen eşyamı toplayıp onun peşinden Kongo’ya gitmem gerektiğini düşünüyorsunuz galiba?”</p>

  <p>“Bak canım…” diye söze başladı annesi.</p>

  <p>“Onun istediği şeyi yapmasına göz yummamı mı istiyorsun? Hepiniz beni rahat bıraksanız, o da ne istediğinden <span style="font-style:italic;">emin</span> olduğuna göre, ben de mutlu olurdum.”</p>

  <p>“Babam doğru olanı isteseydi sen mutlu olurdun” dedi Deborah.</p>

  <p>“Sus” diye bağırdı Julia. “Sen karışma. Ama ne yararı var, ne yararı var? Hepiniz bana karşı cephe aldınız. Benim yazarlığımın hiçbir değeri olmadığını düşünüyorsunuz.” Dik dik Cassandra’ya baktı. “Sizler çok soylu duygular taşıyorsunuz.”</p>

  <p>“Thor suçluluk duyuyor” dedi annesi. “Yardım edebilmek istiyor.”</p>

  <p>“Ya <span style="font-style:italic;">ben</span> onun yüzünden ne hissediyorum sizce? Hiçbir şeye yardım etmemi istemiyor. Mükemmel birisiyle yaşamak o kadar kolay değil.”</p>

  <p>“Zaten sen istemediğin için gitmeyecek. Bunu <span style="font-style:italic;">biliyorsun’’</span> dedi Deborah. “Dolayısıyla şu tartışmayı keselim.”</p>

  <p>Julia hıçkırarak odadan kaçtı.</p>

  <p>“Bu sahne” dedi Deborah, “yazılıp yayımlandığında <span style="font-style:italic;">Neıv Yorker</span> yüz sterlin ödeyecek. Annem kavgaları hep sonradan yazar.”</p>

  <p>“Deborah!” dedi Cassandra.</p>

  <p>“Bu bir kavga değildi, canım” dedi Mrs. Corbett onu paylarcasına. Gerçek bir düşmanlığa değinilmesinden hep kaçıyor, hep kaçtı, diye düşündü Cassandra. Deborah’ya sordu: “Demek ki sen Kongo’ya gitmek istiyorsun?”</p>

  <p>“Hayır. Zerre kadar istemiyorum. Ama onun bunu ne kadar istediğini… buna ne kadar gereksinim duyduğunu birisi anlamalı…” Gözlerindeki yalvaran ifadeyi gizlemeye çalışmadan Cassandra’ya baktı. Anlamlı bir sesle: “Ben bazı şeyleri anlayabiliyorum” dedi.</p>

  <p>“Bundan eminim.” Cassandra da bu bakışlara gülümsemeden ve gözlerinde dürüst bir ifadeyle karşılık verdi.</p>

  <p>Julia yatak odasına çıktı. Thor orada değildi. Arada bir aynaya ve pencereden kara bakarak odanın içinde bir aşağı, bir yukarı dolaştı. Gidip onu araması gerekip gerekmediğine karar veremedi. Aslında, bunu yapmaya bir bakıma çekiniyordu. Bütün gün eve kapanıp burun buruna kaldıklarından, Julia bazı şeyleri fark etmeye başlamıştı. Thor’un onun suyuna gitme, onun yüzünden angaryalar yüklenme, kendisine sanki sorumluluk taşıyamazmış gibi davranma eğilimi Julia’yı rahatsız ediyordu. Sanki, diye düşündü, kendisi farkında değilken, Thor çoktandır onu ciddiye almamaya karar vermişti.</p>

  <p>Evlendiklerinde, Thor’un onun büyümesini, unutup durulmasını beklediği belliydi. Thor onu, bir bakıma, bir sorunu üstlenir gibi üstlenmişti. Her ikisi için de özellikle uygun bir ilişkiydi bu. Thor 1947’de, George Fox’un, o öfkeli ve azimli insanın içinde Tanrı çağrısının uyandığı yer olan Pendle Hill’i ziyaret etmek için İngiltere’nin kuzeyinde giriştiği kutsal yolculuk sırasında, o sıcak yaz boyunca onların evinde kalmıştı. Ama o tarihte yolculuğunu tamamlayamamıştı. Julia’yla birlikte sık sık yürüyüşe çıkmışlar, bu arada Julia ona Simon ve Cassandra’yla ilgili bütün sorunlarını sayıp dökmüştü. Öfkeden gözü dönmüştü. Bir yıldır her şeyi anlatabileceği birisini bekliyordu. Kendi davranışlarını açıklama provası yapa yapa sonunda bir budala durumuna düşmüştü. Gerçi iki çiftçiye ve çalıştığı gazeteden tanıdığı bir gazeteciye içini dökmüştü, ama hiçbiri soruna yeterince önem vermemişti. Julia, her şeyi herkese anlatırdı hep; insan ne çok şey anlatırsa anlatsın, yine de söylenemeyen derin bir gizemin mutlaka kalacağı, böylece sırların tümüyle ele verilmiş olmayacağı ilkesine dayanarak hiçbir şeyi saklamazdı.</p>

  <p><span style="font-style:italic;">“Senin</span> anlayacağını biliyorum” diye pervasızca ve umutla haykırmıştı bu ciddi İskandinavyalIya. Çoğu kişi bunu göze almazdı. Julia ona içini dökerken, onun insanlarda doğal olarak güven uyandıran bir insan olmadığını ve Thor’un da böyle bir insan olmak için içi gittiğini biliyordu. Hem karşısındakilerde korku uyandıran hem de olduğu gibi görünen bir adamdı. Julia’nın kendisiyle böylesine önceden tasarlanmamış bir içli dışlılık içinde konuşması gururunu okşamış ve duygulandırmıştı onu. Onun katı içine kapanıklığını kırmayı, kelli felli görünüşünü sarsmayı da Julia gurur okşayıcı ve duygulandırıcı bulmuştu. Thor önemli amaçlara yönelmiş, ama bu konuda suskun kalan, olgun bir adamdı. Julia’ya özgü boşboğazca içini dökme huyunun zerresi yoktu onda; işin kötüsü, Simon’da vardı bu. Ama başlangıçta, Thor’da bilgisizlikten doğan saygın bir masumluk sezmişti; ancak bir gece, Thor’un sessizce ve ansızın, umutsuz bir yüzle, upuzun, solgun bedeninden kıvrım kıvrım sarkan yeşil beyaz çizgili pijamasının altından çıplak ayakları görünerek kendi yatak odasına çıkagelmesinden sonra onunla evlenmeye karar vermişti.</p>

  <p>Bu olay Thor’un ne öyle saygın ne de masum olmadığını gösteren bir kanıt olarak görünmüştü kendisine; annesinin babasının evindeki barış dolu düzende patlak veren gizli bir şiddetti: Pijamaların aptal, saygıdeğer görüntüsü, kendi odasının alışık olduğu ortamı, ahşap döşeme, çivilerle yere çakılmış yuvarlak halı, yüksek ahşap karyola, zaten adamakıllı romantik bulduğu bir durumu belirginleştiriyordu yalnızca.</p>

  <p>Böylece de evleniverdi ve zaman zaman öylesine genç ve toyken acele evlenmekle aptallık edip etmediğini düşünüyordu belli belirsiz. Daha bir yıl geçmeden Deborah dünyaya gelmişti; ansızın, soluk almaya zaman kalmamacasına bir sürü sorumluluk, çok az uyku, yalnız kalamama, konuşacak zaman bulamama gibi durumlar başlamıştı, ikisi de çaba gösterdi; Thor bebekle uğraştı; Julia da elinden geldiğince az yakındı. Ama bir yıl sonra sinirsel çöküntüye uğradı. Deborah Eski Ev’e gelmiş, Julia nekahet döneminde ilk romanını yazmıştı; işin tuhafı, roman kabul edildi. Julia deli gibi sevinmişti. Deborah evine döndü; yoksullara yardım, yazarlık, tuvalet eğitimi, telefon görüşmeleri, diş çıkarma, sınırlı günlük programlar, arada sırada sohbet gibi durumlarla boğuştular. Yine de, gerekli değişiklikler yapılıyordu.</p>

  <p>Julia aslında daha iyi üstesinden gelebileceğini düşünmüyordu; aklı başındaydı, üretkendi ve bunu Thor’a borçluydu. Ona bir şeyler yapma arzusu duyuyordu -onun için her şeyi yapabileceğine inanmak istiyordu- her şeyi, yani gerçekçi olarak yapabileceğine güvendiği her şeyi. Kendi sınırlarımızı bilmeliyiz; sık sık işlediği temalardan biriydi bu. Julia kendi sınırlarını çok iyi tanıyordu. Şu anda keşke gidip onu arama cesaretini gösterebilseydi — ama bu konuda ne diyecekti ki ona? Ivan’ın mektubunu çıkarıp yeniden okudu. Sonra bir kez daha okudu.</p>

  <p>Tam o anda, elinde bir deste mektup ve bir daktilo makinesiyle Thor girdi odaya. Julia’nın annesinin mektuplarıyla ilgilenmeye karar verdiği belliydi. Bu işi Julia da yapabilirdi. Eğer Thor önce davranmamış olsaydı.</p>

  <p>“Ne yapıyorsun Julia?”</p>

  <p>“Mektup okuyorum. Ivan’dan geldi.” Julia ona her zaman doğruyu söylerdi; bu bir onur meselesiydi.</p>

  <p>“Bir sürü mektup yazıyorsunuz.”</p>

  <p>“Biliyorum, gereksiz bir şey. Şuradan bir kurtulabilsek…”</p>

  <p>“Bence böyle konuşmamalıyız.”</p>

  <p>“Haklısın, özür dilerim.” Durdu. “Programla ilgili endişelerim var.”</p>

  <p>“Bu ilk önerildiğinde, hatırladığıma göre, katılmak istememiştin.”</p>

  <p>“Evet” dedi Julia, meselenin ne olduğunu tam anlamadan. “Evet, biliyorum. Ama bir şeyi üstlendiğim zaman, layıkıyla yapmayı isterim. Vicdanım böyle söyler.” Hafifçe gülümsedi.</p>

  <p>“Vicdan!” diye bağırdı Thor. Yumruğunu şiddetle masaya indirince daktilo makinesinin tuşları tıkırdadı. “Vicdan! Tanrı aşkına, Julia…”</p>

  <p>Tanrı’nın adını böyle anması çok enderdi. Julia gürültü üzerine sıçradı ve titremeye başladı. Sonra Thor sustu. Thor’un bir özelliği, Julia’nın başlangıçta değer verdiği ve şimdi yıldırıcı bulduğu bir özelliği de ani bir öfkeyi bir anda içine atabilme yeteneğiydi.</p>

  <p>“Thor” dedi, “özür dilerim, aptalca davrandım. Yani, anlayamadım, senin ne derece önem verdiğini… Bak, sevgilim, eğer gerçekten gitmeyi istiyorsan, o zaman başka. Eğer bu <span style="font-style:italic;">senin</span> gerçekten <span style="font-style:italic;">istediğin</span> bir şeyse, o zaman ben… ben gerçekten sana engel olmak istemem. Dostlar’la görüştüğünü bilmiyordum…” Kendi söylediklerine yarı yarıya inananarak, çekingen bir tavırla yutkundu. Thor’un yüzü gerildi.</p>

  <p>“Benim istediğim? Bunu benim bir isteğim olarak mı görüyorsun? Belki de haklısın.”</p>

  <p>“Senin mutlu olmanı istiyorum.”</p>

  <p>“Ah, evet” dedi, “mutlu.” Yatağa oturdu. “Julia, yardıma gereksinimim var. Seninle daha önce konuşmam gerekirdi. Her şeyi fazlasıyla içimde saklıyorum. Bunun bir hata olduğunu biliyorum. Ben… ben bir gereksinim, bir görev duygusu duyuyorum. Bilmiyorum — işe yaramak istiyorum. Bir şeyi sonuna kadar yapmayı. Anlayabiliyor musun? Tüm gücümü… harcamayı, Julia? Dünya öylesine ağır görevlerle dolu ki… bir kişinin gücü bir katkı sağlayabilir. Oysa biz bunları yerine getirmiyoruz. Çoğu zaman başaramadığımı hissediyorum. Bazen delireceğimi sanıyorum. Ben… ben kahramanlığı, durumun — bir durumun gerektirdiği bir şey olarak görürdüm hep. Bu durumu aramak yanlış olabilir. Bunu düşündüm ben. Çocukça bir kendini kanıtlama arzusundan da ileri gelebilir bu. Ya da şan şeref kazanma gereksiniminden. Ya da çocukça, silkinip kısıtlamalardan kurtulma gereksiniminden. Ahlak, kısıtlamaları kabul etmek demektir. İnsan, edindiği görevler içerisinde yaşamalıdır, biliyorum. Başıma buyruk davranmamı olanaksız kılan sorumluluklarım olduğunu da biliyorum. Belki de Tanrı, benim başıma buyruk yaşamamı istemiyor. Görevlendirilmiş birisi olmadığımı anlamak zorundayım. Görevlendirilmiş birisi olmadığımı anlıyorum. Ama Julia, aklım bunda. Hoş bir şey değil bu. Ama…”</p>

  <p>Julia’nın cesaretini kıran bir ifadeyle pencereden dışarıya baktı. Tanrı’nın onu anlamlı bir amaçla belli bir yerde konumlandırdığı varsayımıyla ortaya çıkan bir sürü ahlaksal sorun yüzünden, dindar kişiyle dindar olmayan kişi birbirinden sonsuza dek ne kadar uzakta, diye düşündü Julia.</p>

  <p>“Beni ve Deborah’yı kısıtlama olarak görmen beni korkutuyor. Böyle hissettiğini bilmiyordum.”</p>

  <p>“Beni ve Deborah’yı kısıtlama olarak gören sensin. Bunu yazıyorsun.”</p>

  <p>“Ah, evet, sevgilim. Ama ben bir kadınım ve kadınlar kısıtlanır. Erkekler için bir sürü seçenek vardır. Her türlü — bu tehlikeli olanı dışında. Benim kitaplarım da bizim birtakım şeyleri kabul etmemiz gerektiğini söylemeye çalışıyor, umarım, eninde sonunda kabullenmeyi söylüyorlar. Sevgi bir hapishanedir, böyle olmadığını varsaymak gerçekçilik olmaz. Herkesin olanakları kendi çevrelerinde somutlaşıp sınırlamalar haline gelir. Bu olağan bir durumdur.”</p>

  <p>“Kabullenme mi? Bazen bununla fazla övündüğümüzü düşünüyorum. Bunu psikologlar öğretti bize. ‘Normaller’den falan söz ederek. ‘Uyum’ dediler. Of, boşver. Boşver.”</p>

  <p>“Thor, eğer gerçekten oraya gitmek istiyorsan…” “Hayır, gitmeyeceğim. Gitmeyeceğimi biliyorsun. Deborah ne yapar sonra?” Birdenbire, hiç umulmaksızın, öfkesi kabardı. “Deborah’yı sana nasıl bırakabilirim?”</p>

  <p>“Thor!”</p>

  <p>“Kusura bakma. Dürüst olmayı öğrenmelisin. Önce, ben istersem benimle geleceğini, sonra da bunun dışında bir sürü seçeneğim olduğunu söyleyemezsin. Benimle gelmek aklından bile geçmiyor. Belki de geçmemesi gerekir. Ziyanı yok. Unut gitsin.”</p>

  <p>“Tanrım, kendimi kötü bir insan olarak görüyorum.” “Kendini kötü görmemelisin. Çünkü haklısın. Dolayısıyla gerek yok.”</p>

  <p>Bir an başını ellerinin arasına aldı. Julia tartışmayı yönlendirdiğinin belli olması yüzünden utanç duydu; açlıktan ölenlere yardım ve bir televizyon programı arasındaki çelişkinin adamakıllı farkındaydı.</p>

  <p>“Biliyor musun, burada da işe yarayabilirsin” dedi ürkek bir sesle. Bunun üzerine Thor sessizce ve hızla, kapıyı arkasından sertçe kapatarak çıkıp gitti.</p>

  <p>Oh Tanrım, diye düşündü Julia, ne kadar kötüyüm. Her zaman, olan bitenden sonra, yaptıklarını oldukça açık seçik ve gerçeklerden fazla kaçmayarak görme yeteneği vardı. Bu yüzden kendine hayranlık duyar, kendini aldatmamasını yedek bir güç kaynağı olarak görürdü.</p>

  <p>Bu kez, ne pahasına olursa olsun Ivan’dan uzaklaşmaması gerektiği yolunda yoğun bir duygu içinde olduğunu fark etmek, onu hem rahatsız etti hem de hoşuna gitti. Yaşamı, mükemmel olma olasılığı taşıyan bir dizi arkadaşla bir dizi tutkulu buluşma ve onlardan bir dizi kaçıştan ibaretti. Thor’a, birkaç yıl önce, yalnızca bir kez sadakatsizlik etmişti, çünkü kendisine göre durum bunu mutlaka gerektirmişti ve Julia bir durumun güzelliğine kayıtsız şartsız boyun eğmekten hiç geri kalmazdı. Tam anlamıyla bilinçsiz bir biçimde, durumun tekrarlanmaması için özen gösterdiği doğruydu. Ama genellikle ya biraz âşık olmaya aşırı bir coşkuyla hazır ya da en son âşık oluşunun yarattığı sorunlardan sıyrılmak için yorgun bir çabalama durumu içinde oluyordu. Çok farklı olan Simon’u aklından geçirdi bir an ve sonra bir mektup yazmaya başladı.</p>

  <p>“Sevgili Ivan, bunca zamandır burada karlar altında kalmak gittikçe dayanılmaz oluyor. Kömür ve sütün, hattâ insan için birer hak olan şeylerin ulaşamadığı bir yere ilkel şeylerin nasıl ulaşabileceğine inanamazsın. Biliyor musun, bu ev zaten her zaman biraz böyleydi. Tüm olağan görünüşüne karşın, aslında işler pek yürümezdi. Bence zaruri olan maddeler ulaşamıyor ve insan aslında elinde bulunmayan birtakım gereçlerle yaşamak zorunda kalıyor. Kız kardeşim Cassandra doğal olarak bu düzeyde yaşar — sen ne dersen de, umarım o, benim tersime, ürkütücü ölçüde kendi kendine yeterli ve gerçek bir vesvesecidir. Şu anda iyi bir fıkra, şöyle açık saçık, teklifsiz bir fıkra dinlemek için can atıyorum. Cenaze töreninden sonra olsa bile. Thor, bazılarının uyuşturucuya alıştıkları gibi, benim de fıkralara alıştığımı söylüyor, ama ben başka türlü olamıyorum, insan olduğumu hatırlamak için katıla katıla gülme gereksinimi duyuyorum. Senin gibi, hataya düşebilen iyi insanları fena halde özlüyorum. Ah, niçin burada değilsin?”</p>

  <p>Durakladı ve bu cümleyi karaladı. Yeniden yazmaya başladı: “Aslında bir kavga koptu; belki de okurken eğlenirsin, çünkü ben yine her zamanki gibi kötü davrandım…”</p>

  <p><br /></p>

  <h3 id="udUPNilUQfNCUG7iR9quVY8"><a id="bookmark1"></a><span style="font-weight:bold;">Altıncı Bölüm</span></h3>

  <p>Cassandra yatak odasına çıktı; Julia’nın kapısının önünden geçerken yüksek sesle konuşmalar işitti. Kapıyı içeriden kapattı ve cumbadaki sedirin kapağını kaldırdı. Boş vakitlerinde, adeta yasak bir coşku içinde, günlüğünün bütün eski ciltlerini ve öbür yazıları -serbest koşuk ve epik diyalog alıştırma kitaplarını, yazılmamış bir destan için alınmış notları- okuyordu. Şimdi köhne ve üst üste sıkıştırılmış duran bu tomarlar, bir zamanlar bir yaşam gücüne gebeydi. İçimizdekileri korkunç bir biçimde dile getiriyorduk, diye düşündü. Okumaya başlayınca, nesnel bir bakış açısından duygulardaki acemiliği fark etti; yarım saat sonra, okuduklarına dalıp gitmişti.</p>

  <p>Birisi kapıyı vurdu. Cassandra, sanki bir kabahat işlerken yakalanmış gibi sıçradı, kâğıtları üst üste koyup seslendi: “Girin.”</p>

  <p>Deborah, neredeyse bir suç ortağı gibi içeriye girip kapıyı kapadı ve teyzesine baktı. Cassandra ayağa kalktı: “Evet?” dedi.</p>

  <p>Deborah birkaç adım attı, sedirin kapağını kapattı, üzerine çıkıp oturdu ve dışarıya baktı. Julia’yı orada oturmuş, rahat rahat kitaplarını okur bulduğu, çıkıp gitmesini söylediği zaman onun kızarıp güldüğü zamanları hatırlatan bu teklifsiz davranış Cassandra’yı sinirlendirdi. “Ne istiyorsun?” dedi, öfkeli yetişkin benliği ve üzerine sinen ürkütücü öğretim görevlisi kimliği arasında kalan, hırçın bir sesle.</p>

  <p>“Sizinle konuşmak istiyordum. Ama eğer işiniz yoksa.”</p>

  <p>“Hangi konuda konuşmak istiyordun?”</p>

  <p>“Hangi konu olacağı… kendiliğinden gelişir diye umuyordum… Julia’nın ağlaması hoşuma gitmiyor.”</p>

  <p>“O hep ağlar” dedi Cassandra, kendini tutamayıp. “Sen anneni hep adıyla mı çağırırsın?”</p>

  <p>“Anne diye çağrılma düşüncesinden tiksindiğini söylüyor.” Pencereden dışarıya baktı. Üzerinde hardal renginde balıkçı yakalı bir süveter, pilili bir lacivert etek ve Cassandra’nın çirkin bulduğu kalın yünlü çoraplar vardı. “Bir sigara alır mısın?” dedi.</p>

  <p>Deborah alttan aldı. “Teşekkür ederim. Ben… ben sigara içmiyorum, ama bir tane alırım.”</p>

  <p>Cassandra sigara paketiyle kibrit kutusunu fırlattı ona; Deborah beceriksizce bir sigara yakıp dumanı içine çekti.</p>

  <p>“Ben her zaman konuşabileceğim birisi olarak gördüm sizi.”</p>

  <p>Anlıyorum. Ama büyük bir olasılıkla yanılıyorsun, diye düşündü Cassandra.</p>

  <p>Deborah içini çekti: “Bu aileyle baş edemiyorum.” Sigarasının daha kül uzamamış ucunu silkti. “Hele Julia’nın ağlamasıyla hiç baş edemiyorum.”</p>

  <p>“Baş etmek zorunda mısın?”</p>

  <p>“Kendisine moral verilmesinden hoşlanıyor. Sonunda hep teselli ediyorum onu. Tuhaf olan da bu. Bir keresinde, okuldan bir kız arkadaşımın evinde kalmak üzere çağrılmıştım, <span style="font-style:italic;">bana</span> sık sık olan bir şey değildir bu; ikinci gün telefon edip geri dönmemi, birbirimizi yeterince görmediğimizi, birlikte olmamız gerektiğini düşündüğünü söyledi. <span style="font-style:italic;">Gümüş Kuğu’nun</span> baştan sona iç paralayıcı bir kendine acıma notası çaldığını söyledikleri sıralardaydı bu. Böylece ben de eve döndüm ve her yazarın yaşamında eleştirmenlerin, kendilerini yergi yağdıracak kadar önemli gördükleri bir dönemin olabileceğini söyledim ona…” Gözlerini yere indirip ellerini ovuşturdu. “Ama benden <span style="font-style:italic;">hoşlanmıyor<sup>3</sup>’</span> dedi.</p>

  <p>“Hayır, hiç hoşlanmıyor. Bir bakıma aynı şey… Şimdi ağlamasının nedeni. Keşke… keşke bizim -babamla benim- onun değerini nasıl azalttığımızı, yaşamasına engel olduğumuzu anlatan kitaplar yazmasa hep… Ben onun yaşamasına engel olmak istemiyorum. Ben kendim yaşamak istiyorum. Ama o… Ama o… Onun nasıl birisi olduğunu bilirsiniz, belki beni anlarsınız.”</p>

  <p>“Hepimiz birbirimizin değerini azaltıyoruz. Hepimiz birbirimize ayak bağı oluyoruz. Doğal bir şey bu.”</p>

  <p>“Bir de sizi hatırlatıyorum ona” dedi Deborah. “Elimde değil. Ona -insanlara mektuplar yazıyor- hep böyle söylüyor. Var olmama izin vermiyor. Düşündüm ki… Belki de <span style="font-style:italic;">siz</span> var olduğumu görürsünüz. Eğer sizinle birbirimizi doğru dürüst tanısaydık diye geçiriyordum aklımdan…”</p>

  <p>Hepsi de çok iyi tasarlanmıştı. Cassandra hafifçe ürperdi. “Beni tanımıyorsun. İnsan, tanımadığı kimselerle ilgili olarak hayal gücünü kullanmamalı. Bu bir çeşit hırsızlıktır. Vahşiler fotoğrafların hırsızlık olduğuna inanırlar. Beklentiler de öyledir. Ben ne yapabilirim?” dedi.</p>

  <p>Bu Deborah’yı şaşırttı. Yüzünü buruşturdu ve saldırıyı sürdürdü.</p>

  <p>“O da hırsızlık yapıyor. Ona hiçbir zaman bir şey anlatmadığımı söylüyor, anlatınca da bunu kitaplarına koyuyor. Bana da kitaplarından birer tane veriyor. Böylece düşüncelerim artık benim olmuyor. Bakın… Bir keresinde… bir keresinde ona… bir keresinde okuldaki öğretmenlerden biri, benim açtığım sırlara onun saygı göstermesi gerektiğini bildiren bir mektup yazdı ona. Benim gereğinden fazla ağzı sıkı bir çocuk olduğumu yazdı.” Güldü. “Bunun üzerine Julia bana mektubu gösterdi, hıçkıra hıçkıra ağladı, ben de onu bu konuda teselli etmek zorunda kaldım. Bütün bunların budalaca şeyler olduğunu, bir kitabın yalnızca bir kitap, yaşamın da yaşam olduğunu bildiğimi ona söylemek zorunda kaldım… Pek de aldırmadım…”</p>

  <p>“Ne söylememi istiyorsun? Elbette ki açtığın sırlara saygı duyulmalı.”</p>

  <p>“Elbette.” Deborah’nın kendine güveni birden sarsıldı. Kuşkulu bir sesle: “Kitapları çok iyi elbette. Julia’nın yaratıcı bir yazar olduğunu biliyorum, insanlar bildikleri şeyleri yazmak zorunda…” dedi.</p>

  <p>“Bence hiç kimsenin bildiği şeyleri yazmaya hakkı yok — bunu yazmaları kendileri için ne denli iyi olursa olsun. Ya da hattâ yazdıkları şeyler ne denli iyi olursa olsun. Yazılan bir şeyin iyi olması, başkalarına zarar vermek söz konusu olunca, başka konuların -ahlaksal konuların- üzerinde tutulmamalı. Yayımlanmış söze anlamsız ölçüde değer kazandırılması olur bu.</p>

  <p>“Ve bir Hıristiyan olarak, kullandığın ‘yaratıcı’ sözcüğüne karşı çıkıyorum. Yalnızca Tanrı yaratır. Yapıtlarımız, olsa olsa birer hayal ürünüdür. Eğer bir deneyimimizi <span style="font-style:italic;">düşlüyorsak,</span> onu başka bir biçime dönüştürüyoruz — yeniden düzenliyoruz, üzerinde düşünüyoruz, ona başka bir ışık altında bakıyoruz, onu değiştiriyoruz, dünyanın geri kalan bölümüyle arasında bir ilişki kuruyoruz demektir. Öykülerin başlı başlarına bir hayal gücü değerleri olması gerekmez. Yalnızca yazar açısından tedavi edici bir nitelikleri olabilir. Tam anlamıyla tehlikeli olabilirler — olgulara ışık tutma değil, olguları göğüslemeyi yadsıma, bir çarpıtma biçiminde olabilirler. Çoğunlukla zararlı bir ölçüde olmasa bile, her zaman olur bu. Oysa hayal gücü vahim derecede tehlikeli olabilir. Yeterli olmaması -yalnızca kaydetme- değersizdir. Fazlası ise gerçekten kaçmaktır. Bunu biliyorum.”</p>

  <p>Sert, nutuk verir gibi bir sesle yapılan bu konuşma Deborah’yı çok şaşırtmıştı. Cassandra parmağındaki lâl taşlı yüzüğü çevirdi. “Benim yaptığım çalışmada bile… olguların saptanması yeterli değil. Bunların düşlenmesi, üzerlerinde düşünülmesi, bunlara ışık tutulması gerekli… Sonunda kaçınılmaz olarak insanın kendi kişiliği işe karışıyor. İdeal olan, karışmaması. Olguların başlı başlarına yeterli olması gerekir. Ama hiçbir zaman böyle değildir.” “Sizin çalışmalarınız hoşuma gidiyor. Ben de bu tür bir şey yapmak istiyorum. Nesnel ve özel bir şey. Ben tarihçi olmak istiyorum. Oxford’a gitmek istiyorum.” Teyzesine baktı. “Size bu konuda bir mektup yazacaktım. Öğüt istemek için.” Başını eğdi. Cassandra etkilenmişti, ama tedbirliydi. Deborah’nın kin besleme bakımından sonsuz bir yeteneği olduğunu düşünüyordu; bu mizaç benzerliği de yakın ilişkiler için hiç de iyi bir temel oluşturmazdı; aynı zamanda, bir seslenişi de tanıyabiliyordu.</p>

  <p>“Eğer yardım etmek için elimden bir şey gelirse, bunu yaparım.”</p>

  <p>“Arada sırada mektup yazabilirsem iyi olur.”</p>

  <p>“Elbette.”</p>

  <p>Sustular. Deborah pencereden dışarıya bakmayı sürdürüyordu.</p>

  <p>“Şurada görünen… Simon Moffitt’in evi, değil mi?”</p>

  <p>“O Güney Amerika’da.”</p>

  <p>“Evet, ama bu onun <span style="font-style:italic;">evi,</span> değil mi? Onunla ilgili bir sürü şey biliyorum. Julia ondan çok söz ediyor, babama…’<sup>1</sup></p>

  <p>Cassandra irkildi. “Çok soru sormak doğru değil.”</p>

  <p>“Ama bizim evde nasıl olsa öğrenirsiniz.” Deborah oturduğu yerden indi. “Bir efsane gibi, sizin çocukluğunuz. Size gıpta ettim, öyle çok şeye sahipmişsiniz ki…” Ekledi: “Bakın, anlamıyorsunuz, size anlatamam…Sizi tanıdığımı, sizin <span style="font-style:italic;">bildiğinizi</span> hissediyorum…”</p>

  <p>“Ya baban?”</p>

  <p>“O önemser… Bütün bunlar onun için çok kötü. Sizce de öyle değil mi? Eğer bu onun için bir hakaret sayılmasaydı, onun hesabına kaygı duyardım. Ama sanki orada değil. İstediği, gerçekten istediği şey, süt ve penisilin dağıtmak.”</p>

  <p>Bunu da biliyorum, diye düşündü Cassandra. Deborah’nın ilgisi onu ayartmıştı; ona sigara ikram ederek zaten kendine uymayan bir davranışta bulunmuştu ona karşı. Bildiği şeylere ilgi duyan, bunlardan yararlanacak birisi vardı karşısında. Ondan bir şeyler öğrenecek birisi. Aynı tedbirli bakışla baktılar birbirlerine. Deborah gülümsedi.</p>

  <p>“Ben yalnızca konuşacak birisi olsun istiyorum.”</p>

  <p>“Konuşmaktan bir zarar gelmez” dedi Cassandra. “Madem gerek duyuyorsun.”</p>

  <p>“Sizi fazla rahatsız etmem.”</p>

  <p>Cassandra gülümsedi. Deborah ona, özetle, bir insan olduğu duygusunu vermişti; ne korkulacak bir nesne ne de bir koruyucu. Yine de, bunun korkutucu bir yanı da yok değildi. Anne rolünü oynayabileceği en son çocuk da Julia’nın kızıydı.</p>

  <p>“Şimdi, eğer konuşmak istediğin başka bir şey yoksa, ben de işime dönebilirim… İstediğin zaman yine gel.”</p>

  <p>Deborah, yüzünde Cassandra’nın ‘işiyle’ ilgili soğukkanlı, rahat ve biraz alaylı bir ifadeyle hemen çıkıp gitti.</p>

  <p>Cassandra sayfaları karıştırmayı sürdürdü, sonra sedire tırmandı ve, ilk kez olmamak üzere, karlı yamaçların ötesindeki Moffittler’in evinin bacalarına ve Şato’ya baktı. Deborah’nın varsayımı, zaman içinde, yalnızca kendi kafasında bir anlam taşıyan olayları somutlaştırmıştı sanki. Şu hırsızlık meselesi. Ve buna bağlı olan Simon Moffitt meselesi.</p>

  <p>Julia’nın ilk yayımlanan yapıtını hatırladı. Kendisi on sekiz yaşındaydı, Oxford’a gidiyordu; Julia on altı yaşındaydı. Tıpkı <span style="font-style:italic;">Küçük Kadınlardaki</span> bir karakter gibi, postaneden koşarak gelmişti, diye düşündü Cassandra. “Bakın bakın, ne oldu.” Hepsi bakmışlardı. Saman kâğıdına basılmış, ciddi bir çocuk dergisiydi. Julia, “1943 Kısa Öykü Yarışmamızı Kazanan Öykü. <span style="font-style:italic;">Ormanda Geçen Gece,</span> yazarı Julia Corbett, Benstone, Northumberland” diye yazan sayfayı açmıştı. Julia tutamadığı gülümsemesini gizlemek için ellerini ağzına kapamıştı. Babaları, pek ender yaptığı bir şeyi yapmış, onu şapır şupur öpmüştü. Cassandra ne olup bittiğini hemen anlamıştı. Bunun böyle olacağını hep bildiğini ve bu fikri kafasından uzaklaştırdığını düşündü.</p>

  <p>Sedirin altındaki sandıkta aynı öykünün birkaç yorumu vardı. Eski günlerden kalma efsanede önemli bir olaydı bu; karanlıkta ormanda kalan Sir Lancelot’u dört kraliçe zorla baştan çıkarmaya uğraşmışlardı. “Şimdi dördümüzden birini seçmek zorundasın. Ben Kraliçe Morgan le Fay, Gore ülkesinin kraliçesiyim; Kuzey Galis kraliçesi, Doğu Ülkesi kraliçesi ve Denizaşırı Adalar kraliçesi de buradalar. Şimdi birimizi seç, hangimizi seçersen, o senin sevgilin olacak, yoksa şu zindanda öleceksin.” “Bu çok zor” dedi Sir Lancelot, “aranızdan birini seçmektense, ölmeliyim… Evet, yaşamım pahasına” dedi Sir Lancelot, “sizi reddediyorum.”</p>

  <p>Bu olay tekrar tekrar kurgulanmıştı; söz konusu olan mesele birden fazla açıdan kuşkuluydu. Cassandra’nın, yazıya dökmemiş olduğu, son derece karmaşık ve öznel bir şiddet içeren kendi yorumunun yanı sıra, izlenen yollar ve gerçekleştirilen kaçışların tasarlandığı birkaç halk öyküsü vardı; bir de, on beş yaşındayken, okulda ödev olarak hazırladığı, “Ormanda Bir Yürüyüş” başlıklı bir uyarlama yapmıştı. Bu ödev için İngilizce öğretmeni, “Bu, tam olarak benim istediğim biçimde değil. Sözcük bilgin iyi, ifaden de düzgün, ama etkili yazabilmek için hayal gücünün dehşete doğru yönelmesini dizginlemeyi ve daha disiplinli yazmayı öğrenmelisin” diye bir not düşmüştü. Karanlığın verdiği korku ve boğazlanan yırtıcı kraliçelerle ilgili bu yorumdan Cassandra deneme niteliğinde bir halk öyküsü geliştirmişti. Julia’nın yarışmada başarılı olduğu öykü de bunun bir uyarlamasıydı.</p>

  <p>Cassandra rencide olmuştu. Julia’yı düpedüz hırsızlıkla suçlayamıyordu — öykü herkesin malıydı. Ayrıca Julia’nın öyküsü, kullanılan cümlelerde ve betimleme bölümlerinde bir sürü benzerlik taşımakla birlikte, pek çok bakımdan kendi çalakalem öyküsünden daha iyiydi; daha disiplinliydi ve içindeki <span style="font-style:italic;">art nouveau</span> sayılabilecek resimlerle vurgulanan eğlenceli bir ironi öğesi taşıyordu.</p>

  <p>Oysa Cassandra, düşsel dünyanın tecavüze uğradığı duygusuna kapılmıştı; ortaya çıkması onu cansız bir dünyaya dönüştürmüştü. Uzun süren ortaklığın sonu gelmişti; artık Oyun oynanmadı; Cassandra ise aylarca hiçbir şey yazamadı. Oyun’un özü kapalılıktı; kapalılık da ancak mutlak sessizlikle korunabilirdi. Ama daha derinde, Cassandra, Günlük dışında, eline kâğıt kalem almaktan bir bakıma engellendi.</p>

  <p>Julia’yı sessiz kalarak cezalandırdı. Cassandra, küsüp hiç konuşmama konusunda zaten her zaman yetenekliydi ve Julia da ideal bir kurbandı. Zorba Cassandra, başka her şeyde olduğu gibi, zamanla bunda da kuralları belirlemişti. Çocukluklarında görünüşte birlikte oynamaya çıkarlar, bahçe kapısının önünde ayrılırlar ve öğle yemeği saatine kadar bir araya gelmezlerdi. Julia, sofrada kendisine söylenen hangi sözlerin aileye karşı görünüşü kurtarmak, hangilerinin gerçekten yaklaşım olduğunu anlama konusunda deneyim kazanmıştı. Hep yaralandı; hiçbir zaman öğrenmedi; bu sefer de, daha önceki yaklaşımlarda da hep olduğu gibi, hiçe sayıldı. Bu kez bağımsızlığı denedi ve başka bir öykü yazdı, ama dergi bunu kabul etmedi; Oyun’u tek başına yürütemiyordu ve yapacak başka bir şeyi de yoktu; yoğun ve amaçsız bir umutsuzluk geçirdi.</p>

  <p>Cassandra da umutsuzluk içindeydi; yaşamında ikinci kez kendisini felce uğratan, usdışı, bunaltıcı bir korku duyuyordu. Bu ilk kez okula gönderildiği zaman başına gelmişti; yeleği, buruşuk pamuklu çorapları ve tedbirli davranılarak bir boy daha büyük satın alınmış tüniği içinde, on bir yaşında solgun bir çocuk. Öteki kızlar düşmanlar, okul binası ürkütücü, eşyalar korkutucuydu: Üstüne tehlikeli iğneler saplanmış ilan tahtası, darağacını andıran tahta salıncak, pazar günleri yumurta yedikleri kaşıklar. Bütün gece ağlardı, sonraları ağlama gündüzlere de sarktı; ıslak bir yüzle bankların üzerine oturur, hiç kımıldamaz, gitgide zayıflardı. Duyduğu dehşet giderek azaldı; ertesi yıl Julia gelince, ders aralarında ve akşamları, ikisi özel yaşantılarını sürdürdüler. Cassandra’nın dersleri düzeldi ve sonunda öteki kızlara, aynen Julia’ya gösterdiği lütfedercesine yardımseverliği gösterdi.</p>

  <p>1943 sonbaharında, Oxford’a gittiği zaman, dehşet duygusu geri döndü. Bütün bir yaz boyunca Julia ile konuşmamıştı. Oxford’da, insanlara güvensizlik içinde yaklaştı, kendisinden nefret edilmesini bekledi ve arada bir kendinden emin, çatlak bir sesle edebi bildirilerde bulundu. Tek başına yemek yedi, tek başına derslere girdi, korkuyla penceresindeki çatlakları gözlüyor ve derslerde başkalarının kalemlerinden çıkan cızırtıları dinliyordu. Bir tutku halinde dersleri izliyordu; Malory ile ilgili bilgi edinmeye çalışırken Cloud of Unknowing, Ancrene Riwle ve Dame Julian konularında aydınlandığını fark etti. Unknowing özlem duyduğu şeydi, din ise Oyun’dan daha zor, daha kaçınılmaz ve daha güvenilirdi. Magdalen Kilisesi’ndeki akşam dualarına katıldı, mumların kokusu ve erkek çocukların seslerinde kendini kaybetti, Noel’de umarsızlık ve ilahilerden sarhoş olarak Benstone’a geldi ve soyut korku ve anlamsızlık duygusuna ilişkin umutsuz ve uzun uzadıya itiraflarda bulunmak üzere annesiyle babasının arkadaşı Edwin Merton’ın başına ekşidi. Merton utana sıkıla elinden geleni yaptı. Ayrıca Cassandra’yı Simon Moffitt ile tanıştırdı. Simon da umutsuzluk içindeydi; başlangıçta rastgele, sonraları sözleşerek birçok kez görüşüp konuştular. Simon’un umutsuzluk duyması için daha somut nedenleri vardı ve anlaşıldığı kadarıyla daha fazla manevi ilerleme kaydetmişti. Papaz olmaya niyetliydi.</p>

  <p>Daha o sıralarda bile Simon’da düşsel dünyaya özgü bir göz kamaştıncılık vardı. Aslında Cassandra’nın gözünde onun müthiş aile geçmişi de kısmen bunun bir parçasıydı.</p>

  <p>Baskı altında bile Katolik kalmayı sürdürmekten başka kayda değer özellikleri olmayan eski bir Northumberland ailesinden geliyordu. Bir zamanlar Bevick’in, şimdiyse Simon’un resimlendirdiği <span style="font-style:italic;">Northumberland’de Bitki ve Hayvanlar Âlemi</span> adlı iki ciltlik bir yapıtın sahibi olan bir Robert Moffitt vardı. Moffittler kendi içlerine kapanık yaşamışlardı. Simon’un, Birinci Dünya Savaşı’na katılmış olan ve bu konuda hükümet için çalışan babası, bir yıl önce izinli olarak evine gelmiş ve kendini vurmuştu. Simon’un annesi ise bunun hemen arkasından kendinden epeyce genç bir subayla evlenmişti. Cassandra’nın bildikleri bundan ibaretti; köy dedikodularına kulak kabartmaz ve bunlardan çoğunlukla habersiz kalırdı.</p>

  <p>Mesafeli kibarlığı ve Cassandra’nın perişanlığı konusundaki açık ve doğrudan bilgisi dolayısıyla, bu uzun boylu ve keyifsiz delikanlı, bezgin rahipten daha iyi bir dert ortağı olup çıktı. Cassandra ya âşık olmaya ya da dinsel bir uyanışa uğramaya hazırdı, böylece birkaç ay boyunca bu iki durumla epeyce başarılı bir biçimde becelleşti. Bu ilişki, kendisinin bir çeşit umutsuzluk yaratmasına ve bunu tartışmasına dayanıyordu; Simon’a âşık olmak ise başka bir çeşit umutsuzluk yarattı, böylelikle de dine sığınma zorunlu hale geldi. Simon’un kendisinden hoşlanıp hoşlanmadığını hiçbir zaman bilemedi; yürüyüş ve pikniklerinin, Simon bakımından, bir dinleyici gereksinimi ve yeni keşfedilmiş, üstünkörü bir Hıristiyan iyilikseverliği göstermek için alçakgönüllü bir arzunun karışımından kaynaklandığı kuşkusundaydı. Cassandra onun papazlık mesleğindeki ilk acemilik deneyiydi. Böyle olmaktan da memnundu; başka bir şey yapabilecek duruma gelmeden önce, kendisini değiştirmek için çok zamana gerek duyuyordu. Simon’un, durmadan konuştukları çilecilik ve benliği yadsıma dünyasında kendisini pek rahat hissetmediğini anlayacak kadar da kurnazdı; onun dünyadan elini eteğini çekişini biraz zoraki buluyor, huzura pek ulaşamadığını düşünüyordu. Yine de ona, güvene dayanan bir saygı gösterdi ve inceden inceye tartıştı onunla; Kilise’ye doğru uzanan uzun yolculuğunun hiçbir aşamasında bundan daha belirgin, hattâ daha öfkeli bir kuşkuculuk göstermemişti. Ne düşlediği, kendisini ilgilendirirdi. Düşler konusunda uzmandı. Okulda dönem boyunca ona mektuplar yazdı ve paskalyada yine görüştüler.</p>

  <p><br /></p>

  <p style="text-align: center;"><a id="bookmark2"></a>Cassandra’nın Günlüğü</p>

  <p style="text-align: right;"><span style="font-style:italic;">Paskalya 1944</span></p>

  <p>Bugün bana yılanları gösterdi. Onları çoğu kişiye göstermediğini tahmin ettiğim için, bana göstereceğini umuyordum. “Nedense” onları her zaman bir sır gibi sakladığını söylüyor. Dolayısıyla, benim gururum okşanmış oldu, ama istediğim kadar zekice ve hevesle konuşamadım. Bir şeyi paylaşma duygusu hissetmeyi umuyordum, ama adeta bir öğretmen havasındaydı — orada bulunmamı istemekten çok, buna izin veriyordu sanki. Söyledikleri sayesinde bilgim artıyor. “Benim yapabileceğim bir şey var mı?” dedim. “Sen orada otur, bana arkadaşlık et” dedi. Tuhaf bir biçimde hoşuma gitti bu. (Dikkat etmeliyim, yalan yok, yalan yok.) İnsan kendisine sunulandan fazlasını istememeli — daha erdemli bir davranış olduğundan değil, çünkü böyle yaparsa elindekinden de olur.</p>

  <p>Yılanlar garip şeyler. Daha önce sandığım gibi kötü görünüşlü değiller, hiçbir şeye benzemiyorlar, yalnızca halat kıvrımları ya da insanın yere düşürdüğü bir şey gibiler. Onları bu mağarada saklı tutuyor. Cam kaplar içinde. Bunların dibine toprak ve tuhaf tuhaf taşlar koyuyor, içinde yüzmeleri için de kapları suyla dolduruyor. Hiçbirisi yüzmüyordu. Ben olsam oraya daha güzel bir görünüş verirdim, ama anlaşılan o, görünüşe aldırmıyor. Arka duvardan su akıyor; taşlar gümüş, altın ve zeytin renginde; oyuklarda ufacık eğreltiotları büyümüş. Her yere eğreltiotları ekip duvarlara birkaç raf yerleştirilebilir belki.</p>

  <p>Birisinin bu yılanları sevebileceğini düşünmek bana tuhaf geliyor -onları görmeden önce düşündüğümden de daha tuhaf- ama nedense onun sevdiği belli. On tane kara yılanı, üç tane adi yılanı, iki tane de çalılıkta yakaladığı zehirli yılanı var. Metal bir kutuda, muşambaya sarılı bir yılan derisi koleksiyonu ve gözlem defteri de var. Düşüncelerini hiç yazmamış, yalnızca nasıl dışkıladıkları, nasıl ve ne zaman deri değiştirdikleri, nasıl yuttukları, yiyeceksiz ne kadar zaman yaşadıkları, ne yedikleri ve yemedikleri konusunda notlar almış. Hiçbirinin adı yok, ama her birini ayrı ayrı tanıyor. Onların güzel olduğunu söyledi bana, sanırım bu da bir düşünce biçimi. Ben de onları güzel bulacağımı umuyordum -çünkü benden bu umulur- ama öyle bulmadım. Onlarda bir yavanlık, bir hiçlik vardı. Canlı olmalarına bile şaştım. Gerçekten de, <span style="font-style:italic;">hiçbir şey değillerdi,</span> yalnızca rastgele boru biçimli şeylerdi. İlkbaharın geç kaldığını, bu yüzden uyuşuk olduklarını söylüyor; sanki yaşamdan ölüme atılan adım onlar için önemsizmiş gibi hareketsizler. Yılanların gözkapakları olmadığından insanın gözünün içine bakıyorlar; bu onlara büyüleyici olmaktan çok, aptalca bir görünüm veriyor.</p>

  <p>Onlara bakarken ona bakmak hoşuma gidiyor. Onu tanımanın bir özelliği de, var oldukları dışında hiçbir zaman bir bilgi edinemeyeceğim şeylerle ilgili tüm doğrultuları tasarlamanın verdiği heyecan. (Düzyazı!!) Bana kendi isteğiyle anlattıklarından fazlasını bilmeyi gerçekten istemiyorum, belki de bir bakıma çekingen olduğum için. Çoğu zaman beklentili bir sessizlik içinde öylece duruyorum, ama buna fazla aldırış etmiyor. Umarım beklentim onu sıkmaz. Tanrı bilir böyle olmasını istemiyorum. Geçen hafta, benim durmadan kusur bulan birisi olduğumu söyledi, oysa, ah Simon, sana hiçbir zaman.</p>

  <p>Geçen hafta öğleyin jambon, onun limonluğunda yetiştirilmiş domatesler, yarımşar haşlanmış yumurta ve bir elma yedik.</p>

  <p>Enkarnasyon konusunda yeniden tartıştık. İsa’nın Tanrı olmasına ya da ölmesine <span style="font-style:italic;">gerek</span> olmasını anlamadığımı söylemeye çalışıyordum, ileri sürülenlere oranla, çok az şeyi değiştirdi -yani, tarihsel açıdan- savaşı ya da cinayeti ya da acımasızlığı değiştirmedi, <span style="font-style:italic;">çoğu kişi</span> bu konuda hâlâ hiçbir şey bilmiyor. Tanrı’nın bir bedene bürünmesini istemediğimi, bana kalırsa, eğer Tanrı fikrinin bir anlamı varsa, bunun bir <span style="font-style:italic;">bedene</span> bürünmemiş olması, başka bir şey, değişik bir şey olmasından kaynaklandığını söyledim. O zaman onun ulaşılmaz olduğu duygusuna kapılmaz mıyız dedi, ben de kişisel olarak, kendi açımdan, böyle hissettiğimi söyledim. Burada düşüncemdeki yanlışlığı görüyorum.</p>

  <p>Dünyada bir şeylerin ters gittiğini mutlaka gördüğümü söyledi — “Korkunç bir çarpıklık” diye dile getirdi bunu. Bu çarpıklığı dengelemek için, bizim yapmadığımız geri burkma işlemini yapacak büyük çapta bir güç gerektiğini söyledi.</p>

  <p>Bir şeylerin korkunç derecede ters gittiği kesin, ama bence bunlar <span style="font-style:italic;">her zaman</span> tersti ve belli bir zamanda “ters gitmeye” başlamadı, dedim. Bu geri burkma işleminin sırf biz böyle gerektiğini düşündüğümüz için gerçekleştiğini düşünmeye hakkımız olmadığını söyledim. Çarmıha Gerilme’nin anlamının, bunun tarihte ebedi olanın işe karışması, böylece de etkilerinin de ebedi (artık, sonsuza kadar kurtulmuş durumdayız) ve tarihsel (bunun yorumlanması gerekiyor) olduğunu söyledi. Bunun aşırıya varan bir eğretileme olduğunu söyledim. Öfkeliydim, çünkü eğer “terslik” tarihsel değilse, kefaretin de tarihsel olması gerekmediğini anlayamıyordu. Bana kızdı; benim inanmamı istiyor.</p>

  <p>Kurtarıcı olarak gördüğüm şeyin, insanın eşyada bulduğu, yolunda giden, anlamlı bir düzen ve yapı olduğunu söyledim ona. Bitkilerin büyümesi, kanın dolaşımı, çalışan kas ağları, yapraklardaki damarlar, gezegenlerin hareketi ve balık sürüleri. İnsanın görebildiği bir âhenk. İşte bunun için buradayız, bizi ve trajedilerimizi içinde tutan, tasarımlanmış bu güzel hareket dizgesini fark edelim diye. Acı çekme ve günah işlemenin bu dizgede bir kira verme olduğunu, İsa’nın bunların onarılması, dokunun yamanması için bir güvence olduğunu söyledi. Bence İsa’ya duyuları gereksinimin, niteliksiz, sevgisiz, insana aykırı, insanca olmayan bir şeyi, insanın çektiği acı niteliğine indirgeyerek bunu basitleştirme gereksinimi olduğunu söyledim.</p>

  <p>Birbirimize kızgınlık duyduk. Keşke tartışmaları, özellikle onunla giriştiklerimi kazanmak zorunda olmasaydım. Benim fazla işime yaramıyor. Üstelik, somut acı çekme konusunda da o benden daha çok şey biliyor. Benim bildiklerim yalnızca akıl yoluyla. Ama o biliyor. Hep huzursuz ve tedirgin olduğunu hissediyorum. Nedenini bilmiyorum. O evde nasıl yaşadığını tahmin etmeye çalışıyorum; içeriye girilmesi bile düşünülemez. Olağan şeyler yapıyor olmalı, saçlarını ve dişlerini fırçalıyordur, şöminenin karşısında oturuyordun.. Ailesinden söz etmiyor. Ben de sormuyorum.</p>

  <p>Öğleden sonra, yılanlardan birine yem verdi.</p>

  <p><br /></p>

  <p style="text-align: center;">Cassandra’nın Günlüğü</p>

  <p style="text-align: right;"><span style="font-style:italic;">Şubat 1963</span></p>

  <p>Hepimiz hâlâ Benstone’dayız; şimdiye kadar geri döneriz diye ummuştum. Ziyaretin uzaması herkesin sinirlerini bozuyor. J. her zamanki gibi başkalarının duygularına karşı yanlı ve yüzeysel bir ilgi gösteriyor; tam bir ilgisizlik gösterseydi, daha az incitebilirdi. Üstelik, kendi duygularını da öne çıkarıyor. Gençliğimde, duygusal benlikçiliğin cezasının ilerde ödenmesi gerektiğini düşünürdüm. Orta yaşa gelince, çocuklukta almayı öğrenenlerin, yetişkin olarak da almak için hazırlıklı olduklarını düşünmeye başladım. Katı bir düşünce. Katı gerçekleri kabul etmede, bir olguyu tanımanın onu hiç denecek kadar az değiştirdiğini anlar anlamaz çabucak sönüp giden, yoğun, aydınlık bir estetik zevk var. (İşte psikanalizin beylik umutlarının gerisinde yatan aldatmaca: Yoksulluğu, çirkinliği, korkuyu aklımızdan kovamayız.)</p>

  <p>Olguların bu egemenliğini o anlamıştı ve anlıyor. İnsana ket vuran şeylerin var olduğunu ve bunların ket vurduğunu bilmenin zevki. Ama insanın hayal kurma gereksinimine yeterince önem vermiyor. Aslında, basit bir olguyu kabul edemeyiz ve yaşamak için olgulardan daha fazlasına gereksinim duyarız. Bizi en çok etkileyen şeyler olgusallıkları en iyi olasılıkla kuşku götüren şeyler.</p>

  <p>Bu günlüğün bazı eski bölümlerini okuyordum — acı duyarak. Tıpkı dansçılar gibi, o da, ben de, yerlerimizi değiştirdik. O zamanlar ikimiz de Hıristiyanlık’ın tarihsel gerçeğiyle daha çok ilgiliydik. Şimdi İsa’nın ölümünün bizim için <span style="font-style:italic;">düşsel</span> açıdan gerekli olduğunu anlamaya başladım. Hem olgusal hem de düşsel dünyanın mutlak olayı bu; anlamsız acı çekme demek olan olgusal dünya ile eylemin bir anlamı, sevginin de bir amacının olduğu düşsel dünya arasında bir ilişki kuruyor. Bu ilişkiye <span style="font-style:italic;">gereksinim</span> duyuyoruz. İnsanın nasıl olması gerektiğini düşlüyorsak, çektiğimiz ne kadar olgusal acı varsa, O bunların ta kendisi. O acı çekti — çünkü her bir insanın ölümü O’nun için, dayanılmaz bir acı. İşte burada dünyalarımız buluşuyor.</p>

  <p>Simon sevgi ile acı çekmeyi uzlaştırma çabasından vazgeçmiş olsa bile, olguların düzenine, ulaşılabilecek yegâne gerçek gözüyle bakıyor ve hayal gücünü öncelikle bir bilimsel karşılaştırma aracı olarak kullanıyor. Farklılıklarda benzeşmeler algılıyor ve metafizik eğretilemeler değil, deneysel nitelikte bilimsel yasalar üretiyor. İkimiz de katılaştık, ikimiz de sınırlandık.</p>

  <p>Ayrıca düşünüyorum da, belki biraz hayal olsa bile (bu konuyu uzun zaman, hiç dikkatim dağılmadan irdelediğimi Tanrı biliyor), o öğleden sonra yılanın yemek yemesini izlememizde bugünkü tutumlarımız gizliydi. Acı olguyu dayanılmaz bulan ben değil, oydu. Sanırım onun dindarlığı daha sağlamdı, çabucak teselli bulmak için daha basit bir gereksinimdi. Bu yüzden -buna bir de ergenlik çağının olağan asiliği de eklenince- Katolik Kilisesinden ayrıldı. Onaya gereksinimi yoktu, ama insanların güvenine (anlaşılan hâlâ kavuşamamış ve şimdi vazgeçmiş) gereksinimi vardı. Ah, Simon, nasıl da değişiyoruz. Eğer olup bitenler zamanla silinip gitseydi, seni tanıma olanağından daha kolay, daha onurlu bir biçimde vazgeçerdim.</p>

  <p>Yılana -büyük kara yılanlarından birine- bu amaçla beslediği hayvanlarla dolu bir kaptan, canlı bir kurbağa vermişti.</p>

  <p>Olanları Cassandra’ya açıkladı, sanki onun açıklamalarındaki bilgili şaşmazlık kurbağanın yutulması olgusuna karşı bir savunmaymış gibi göründü.</p>

  <p>Avucuna aldığı kurbağanın ayaklarını nazikçe karnının altına sıkıştırarak hayvanı yılana verirken: “İyice kavrayabilmek için, kendi kafalarından daha büyük bir şeyden hoşlanıyorlar” dedi. Kurbağa sıçradı. “Hadi bakalım” dedi Simon yılana, onu biraz dürtükleyerek. “Bu elden beslenmeye alışık.”</p>

  <p>Yılan birdenbire uzandı ve dişlerini kurbağaya batırdı. “Dişleri çok iyi tasarımlanmış. Tasarımdan söz edecek olursak. Arkaya doğru eğimli olmaları, avı iyi yakalamalarını sağlıyor.” Cassandra hiçbir şey söylemedi. Simon gözucuyla baktı ona, bir an yüzünde duran, sonra omuzunun üzerinde son bulan kaçamak bakışlarından biriydi bu. “Buna ölü yem yediremiyorum daha.”</p>

  <p>Yılan gerilmiş ve hantal kafasını uzatarak kurbağanın üstünde ilerletmeye başladı. Kurbağa biraz debelenince yılan dişlerini daha da batırdı.</p>

  <p>“Her bir çenesinin her bir yarısı bağımsız hareket edebilir. Tıpkı bir çuvalı bir şeyin üstünden çekerken her yandan ayrı ayrı çekiştirmek gibi. Ağzına geniş bir parça geldiği zaman, alt çenesinin iki yarısını tamamıyla birbirinden ayırabilir. Sonra da boğaz kaslarını yana doğru açar. Bu büyük kurbağayı yutması uzunca bir zaman alacak. Salgıladığı tükürük, yutmasına yardım eder. Avlarını yumuşatmak için önce tükürükle ıslattıklarını belki bir yerde okumuşsundur” -Cassandra böyle bir şey okumamıştı- ‘Biraz önce beslenmiş olan bir yılanı ürkütürsen, yuttuğu her şeyi kustuğu için, insanlar böyle bir fikre kapılıyorlar…”</p>

  <p>Yılanın dört parçadan oluşan çenesi ve yemle tıka basa dolu ağzı ilerlemeyi sürdürüyordu.</p>

  <p>“Kurbağanın bir ucunu yutarken, öbür ucunu sindirebilir. Sözgelimi, kurbağa ölmeden ayaklarını sindirebilir. Kurbağalar ölüme karşı çok dirençlidir.”</p>

  <p>Cassandra hareketsiz oturuyor, ne itirazda bulunuyor ne de kıpırdanıyordu. Simon’un bunları yasakladığı duygusu içindeydi. Daha sonra televizyonda, Simon’un gözlemi altında, bir anakondanın ufak bir domuzu yutmasını izlemişti, ama gerek onun açıklamalarının, gerek kendi gözleminin bir uzaklık, bir serinkanlılık kazandığını düşündü. Cengelde içindeki bir şeylerden kurtulmuştu belki de. Ekran, onu ve yılanını kendisi açısından nedense gerçekdışı kılsa da, izlerken acıma duymuyordu. Bu bir kayıp mıydı? insan tüm kurbağalar ve domuzlarla birlikte acı çekemezdi. Çekemezdi. Kara yılanının da, anakondanın da gerilmiş suratlarında katı, adsız bir sırıtış vardı.</p>

  <p><br /></p>

  <h3 id="uvcfUihrf7nm8ZbjgamjYo8"><a id="bookmark3"></a><span style="font-weight:bold;">Yedinci Bölüm</span></h3>

  <p>“Simon Moffitt konusunda üstü kapalı diye nitelendirdiğin ifadelerime gelince” diye yazdı Julia, “benim duygularımın üstü kapalı olması nedeniyle, bunlar da üstü kapalı. Sanırım onun benim ilk aşkım olduğunu söyleyebilirsin. (ilgini çekti mi, Ivan? Eğer çekmediyse, bu mektubu okumayabilirsin — kibarca dinliyor gibi görünmek zorunda değilsin.) O günlerde, Heathcliffe<a id="footnote1"></a><sup><a href="#bookmark4">1</a></sup> ile Sebastian Flyte<a id="footnote2"></a><sup><a href="#bookmark5">2</a></sup> arasında bir kavşak gözüyle bakıyordum ona. Brideshead’e özgü romantik bir çekiciliği vardı -köyde epeyce söylentilere yol açan oldukça düzeysiz bir aile geçmişi- ve aile geleneğinden ayrılmanın verdiği bir çeşit çekicilik — ama ancak köy papazının kişiliğinde (o da cana yakın bir adam) İngiliz Kilisesi’yle flört edecek kadar. Gözünün önüne getir bakalım, işler karıştı, çünkü beni bir kenara bırak, sevdiğim ve korktuğum ablam onunla ilgili -yine üstü kapalı- yoğun duygular besliyordu. Her şey ucuz bir romana döndü. Bu da ablamı sinirlendirdi, basmakalıplığın bir zerresinden bile nefret eder. Aslında benim yaşamım bir roman gibi <span style="font-style:italic;">olsa</span> da, melodramatik değil de, gürültüsüz çeşitten, en yüksek ortak coşku değil, en düşük ortak payda perdesinden olmasından hoşlanıyorum, umarım doğru terimler kullanmışımdır, canım?</p>

  <p>“Simon doğru sözlü bir adam gibi görünmüyor; zaten doğru sözlü bir çocuk da <span style="font-style:italic;">değildi.</span> Bir cinsel düzenbaz ve (bilinçsiz?) bir çapkındı… Kadınlarda, yanlış yere, onu kanıtlamak ya da yola getirmek için bir şeyler yapabilecekleri duygusunu uyandıran bir adam. İşte senin gençlerin, bunu da çok iyi anlıyorum…”</p>

  <p>Postanenin önünde karşılaştılar. Julia madeni paralarını pul makinesine attı ve delikten çıkan pulları izledi. Pulları zarfın üstüne yapıştırdı ve bir yandan kendisini utandıracak bir şey olup olmadığını anlamak, bir yandan da kendi ifade yeteneğinden hoppaca bir zevk aldığı için, mektubu baştan sona okumak üzere zarfından çıkardı.</p>

  <p>“Acaba sizde bir peni var mı? Yani, şu üç peniyi bozabilir misiniz?”</p>

  <p>“Sanırım size bir peni <span style="font-style:italic;">verebilirim.”</span> Julia mendilini, anahtarını, bisküvi kırıntılarını avucunun içinde tutarak ceplerini tersyüz etti. Mektubu kaldırıma düştü, ikisi de beceriksizlik içinde yere eğildiler.</p>

  <p>“Ne rastlantı” dedi delikanlı, bir elinde Julia’nın zarfını, öbür elinde kendi postalamaya geldiği zarfı ona doğru uzatarak. Her iki zarfın da üstünde Miss Cassandra Corbett, Oxford adresi yazılıydı. Delikanlının zarfı düzgün ve inceydi, içinde yalnızca ikiye katlanmış bir sayfa kâğıt olduğu izlenimini veriyordu. Julia, okul defteri karalamalarından oluşan tomarla dolu kendi zarfını uzattı:</p>

  <p>“Ne tuhaf’ dedi. “Benimkilere hemen hemen hiç cevap yazmaz…”</p>

  <p>“Aslında ben de bu bakımdan çok kötü sayılırım. Mektup yazmaktan nefret ederim. Öyle sık sık yazmam…”</p>

  <p>Julia ona bir peniyi verdi. Delikanlı pulu yapıştırıp zarfı kutuya attı.</p>

  <p>“Siz kendinizinkini postalamayacak mısınız? Görünüşüne göre benimkinden çok daha ilginç bir mektup.” Güldü, oldukça sevimsiz bir gülüş diye düşündü Julia.</p>

  <p><span style="font-style:italic;">“Onun</span> böyle düşüneceğini sanmıyorum. Aslında bunları kendim için yazıyorum. İnsan kendi kendine konuşamıyor.”</p>

  <p>“Hadi postalayın onu.”</p>

  <p>“Ama ben hep onun alay etmesinden korkuyorum.”</p>

  <p>“Alay etmesinden mi?”</p>

  <p>Julia zarfı yapıştırıp kutuya attı. “Aferin” dedi delikanlı. Elleri boşalmış olarak birbirlerine baktılar.</p>

  <p>Onun umduğundan çok daha genç olduğunu düşündü Julia hemen. Dolgun, sarkık dudakları yüzüne, sivilcelerden kalan izler olduğu belli olan birkaç açık mor leke ve sanki bütün sakalı bundan ibaretmiş ve sık sık tıraş olması gerekmiyormuş gibi ağzının köşelerinde, çenesinin kenarında çıkmış, sert değil, ipeksi, tutam tutam sakallarla belirlenen biçimlenmemiş bir görünüm veriyordu. Karmakarışık bukleleri alnına düşmüştü. Kendine güvenli bir fiziksellikten yoksun olması Julia’yı yüreklendirdi. Aynı zamanda hayal kırıklığına da uğrattı, onun korkunç görünümlü olduğunu sanmıştı.</p>

  <p>“Cassandra’nın birisiyle <span style="font-style:italic;">alay etmesini</span> düşünemiyorum” dedi. “Öyle ciddi bir kız ki.”</p>

  <p>“Herhalde sizinle alay etmez.” Julia sözlerini yuttu. Bu karşılaşmayı pek çok kez gözünün önüne getirmişti ve şimdi bundan nasıl yararlanacağını ya da süresini nasıl uzatacağını kestiremiyordu. Simon buna itiraz edercesine omuz silkti ve hiçbir şey söylemedi. Julia ona veda etmeden hızla yürümeye başladı. Delikanlı onun arkasından seğirtti, sonra da ona yetiştiğinde uzun bir adım atınca çarpıştılar.</p>

  <p>“Lanet olsun” dedi. “Özür dilerim.”</p>

  <p>Julia eliyle eteğinin tozlarını silkti ve güldü. Simon kızardı.</p>

  <p>“Cassandra Oxford’u seviyor mu?”</p>

  <p>“Hiç bilmiyorum. Ne düşündüğünü bana değil, size anlatması olasılığı daha büyük zaten.”</p>

  <p>“Bek… leyin” dedi delikanlı. “Biz… biz birbirimizi tanımıyoruz, değil mi?”</p>

  <p>“Ben sizin kim olduğunuzu biliyorum. Benim adım Julia.” Simon bekledi. “Julia Corbett.”</p>

  <p>“Ha… Cassandra’nın <span style="font-style:italic;">kız kardeşi.</span> Hatırlıyorum, şey demişti… Niçin sizinle daha önce tanışmadım?”</p>

  <p>“Burada değildim, okuldaydım.”</p>

  <p>“Ama siz benim kim olduğumu biliyorsunuz?”</p>

  <p>“Evet. Sizinle ilgili pek çok şey biliyorum.” Bildiklerini Cassandra’nın günlüğünden öğrendiğini açıklamadı ona. “Her şeyi.”</p>

  <p>“Ne gibi şeyler?”</p>

  <p>“Hoş olmayan bir şey yok. Ne kadar akıllı olduğunuzu. Anlayışlı ve bilgili olduğunuzu. Bu gibi şeyler.”</p>

  <p>Julia bunu biraz alaylı bir sesle söylemişti, delikanlı kuşkuyla baktı ona: “Bunu bilemem” dedi çabucak, kaşlarını çatarak. Julia birden kendini güçlü hissetti. “Cassandra adı tuhaf.”</p>

  <p>“Sanırım öyle. On sekizinci yüzyılın başlarında ailede vardı bu ad. Sonra her kuşakta birer tane daha. Benim adım da bir aile adı. Ben ona Antimacassar diye seslenirdim. Cassowary dediğim de olurdu.”</p>

  <p>Simon güldü.</p>

  <p>“Çocuklar çok kötü ruhlu olurlar” dedi Julia. Delikanlı hiç cevap vermedi; Julia onun ilgisini yitirdiğinden korktu; aklına bir şey takılmış gibi, dalgın dalgın kaldırıma bakıyordu; Julia ise hafifçe gülümseyerek, sakin sakin onun yanında yürüyordu.</p>

  <p>“Bakın” dedi Simon birdenbire. “Size çay ikram edebilir miyim? Galiba biraz yürüyüş yapacağız. Hiç de kötü değil.”</p>

  <p>“Sevinirim” dedi Julia. “Çok sevinirim.”</p>

  <p>“Cassandra’ya anlatacak bir şey çıkar.”</p>

  <p>“Evet” dedi Julia uysal uysal.</p>

  <p>“İkiniz de uzun uzun mektuplar yazıyorsunuz” dedi Simon. “Söyleyecek bu kadar çok şeyi nereden bulduğunuzu bilmiyorum…”</p>

  <p>Julia ona bilgi verdi.</p>

  <p>Bundan sonra Simon birkaç kez Eski Ev’e çay içmeye geldi. Cassandra’dan, sonra da yaşamdan söz ettiler. Onunla ilgili okuduklarından hiç aklına getirmediği dedikoducu bir özelliği ortaya çıktı. Julia onun için giyinip kuşanmamaya dikkat ediyordu. Bu buluşmaların sonuncusunda, oturma odasında, şöminenin karşısında ikisi yalnız otururlarken Julia: “Cassandra gelecek hafta geliyor” dedi.</p>

  <p>“iyi.”</p>

  <p>“Sen ona… bu çay davetlerinden söz ettin mi?”</p>

  <p>“Yok, hayır” dedi. “Söz etmeli miydim?” Uzun bedeniyle koltuğa yan oturmuş, bedeninin bir bölümü yastığa gömülmüş, öbür bölümleri gergin sarkıyordu. Rahat görünmüyordu. “Biz o çeşit mektuplar yazmıyoruz birbirimize.” Bir parmağını ağzının köşesine dayayınca dudakları öne doğru sarktı ve yüzünde çirkin bir somurtkanlık belirdi; sonra parmağını ağzından çekti. Julia onun çekici olmadığını düşündü. Daha sonraları da böyle düşünmüş olduğunu hatırladı. Dahası, ne açık sözlü ne de dürüst, diye geçirdi aklından.</p>

  <p>“Ya sen?”</p>

  <p>“Ben ne?”</p>

  <p>“Cassandra’ya anlattın mı? Bence anlatmışsındır, yazdığın mektuplara bakılırsa.”</p>

  <p>“Anlatacak pek bir şey olmadığını düşündüm.” “Doğru” diye onayladı Simon.</p>

  <p>“Ama sence anlatmamız gerekmez mi? Yani, bu bir sır değil. Sır gibi de görünmemeli.”</p>

  <p>“Sır olmadığına göre, senin yerinde olsam, üzerinde durmazdım.”</p>

  <p>“Ama o bundan <span style="font-style:italic;">hoşlanmayacaktır</span>, Si.”</p>

  <p>Simon derlenip toparlandı ve biraz daha normal bir biçimde oturdu.</p>

  <p>“Niye?”</p>

  <p>“Çünkü… Çünkü sana çok değer veriyor. Seninle konuşmaya. Onun gözünde bir anlam taşıyorsun.” Ona bunun söylenmesine hep sinirlendiğini fark etmişti; yine de, kesin olarak gerekliydi.</p>

  <p>“Bunun ne ilgisi var?”</p>

  <p>“Ah Si, aptal olma. <span style="font-style:italic;">Benden</span> hoşlanmaz, bunu söylemeye çalışıyorum. Hatırladığım kadarıyla, hiçbir zaman da hoşlanmadı. O… O paylaşmaktan hoşlanmaz. Özel arkadaşlarını paylaşmamı da istemeyecektir.”</p>

  <p>“Senden niye hoşlanmıyor?”</p>

  <p>“Çünkü… Bilmem. Ben… Ben ona tapardım. Hep… Hep onun peşindeydim. Ne yaptığını öğrenip aynı şeyi yapmaya çalışırdım. Bunun belki de insanı çileden çıkaracak bir şey olduğunu anlıyorum. Beni hiçe sayar. Orada yokmuşum gibi davranır. Yine de okulda… Aslında birbirimizden başka kimseyi tanımıyorduk. Onunla… Onunla geçinmek kolay değildir. İnsanları küçümser. Bazen düşünüyorum da, eğer bu kadar alıngan ve kibirli olmasaydı, daha çok arkadaş edinirdim ve ona gereksinim duymazdım… Çok zor oldu, aslında. Fazla bir şeyi olmadı. Sanki onun elinden bir şey alıyormuşum gibi görünmek istemiyorum.”</p>

  <p>“Bu beni ilgilendirir” dedi Simon, çocuksu bir sağduyuyla. “Niye ondan bu kadar korkuyorsun?”</p>

  <p>“Çok akıllıdır. Hiç ödün vermez. Olanaksız ölçütler koyar.” Dahası, Oyun’u yönlendirir.</p>

  <p>“Evet, ama bence ona aldırış etmemelisin. Onda olmayan bir sürü üstünlük var sende. Seni kıskanmasını anlayabilirim, bu mantıklı. Nasıl söylesem, sen yaşamla iç içesin. Cassandra, akıllı olsa da, biraz budala sayılır. Cassandra’nın sorunu, hiçbir zaman onun karşında durduğunu hissedemiyorsun, öyle değil mi? Kusura bakma, bunu kötü anlamda söylemedim. Ama sanki var olmuyor.” Julia bunun zevkli ve korkunç bir ihanet olduğunu düşündü. Simon onu görüyordu, onu insan yerine koyuyordu. Simon kıpırdandı ve yine koltuğa gömüldü. Birden sıcak, sorgu dolu bir bakışla gülümsedi. Julia da çekinerek gülümsedi.</p>

  <p>“Eğer bu onu kızdıracaksa, ille de anlatmanın bir anlamı yok. Bir çözüm buluruz.”</p>

  <p>Julia, Cassandra’ya bir şey anlatmak için özel bir arzu duymadığından, konuyu kapattı.</p>

  <p>Cassandra’nın eve dönmesinden bir gün önce Simon, Julia’ya uğrayıp günübirliğine Craster’e götürdü onu. Eski Ev’de bir süre Jonathan Corbett’le konuşup laf olsun diye havadan ve savaştan söz etti. Julia’ya kaygı veren şeylerden biri de, annesinin babasının -ve Inge ile Elsie’nın- açıkça ve anlayışla Simon’u onun ilk flörtü olarak görmeleriydi. Onun hesabına seviniyorlardı; Cassandra için Oxford vardı; yerel gazetecilere çay ikram etmek için okuldan ayrılmakta diretmişti. Inge bir paket sandviç ile şekerli sıcak çay dolu bir termos getirdi. Taşlara ve yosunlardan dolayı kayganlaşmış kayalara basarak kuzeye, Bamburgh’a doğru yürüdükten sonra plajda oturdular ve bunları yiyip içtiler.</p>

  <p>“Babandan hoşlanıyorum Julia. Yaşamın çaba göstermeye değer olduğunu düşünüyor. Bu hoşuma gidiyor. Ona gıpta ediyorum.”</p>

  <p>“Çok severim onu” dedi Julia. “iyi bir insandır. Çok çaba gösteriyor. Bizim yanımızda daha çok kalmadığı için Cass öfkeleniyor. <span style="font-style:italic;">Bu</span> savaş yüzünden, devlet hesabına durmadan hapse girmeye hakkı olmadığını söylüyor. Öfkeleniyor işte. Ama birisinin bir şeye değer vermesi benim çok hoşuma gidiyor. Ona gerçekten hayranlık duyuyorum.”</p>

  <p>“Biliyor musun, benim babam kendini vurdu?”</p>

  <p>“Evet” dedi Julia. Hemen ekledi: “Bütün bildiğim bu kadar. Birisi söyledi. Postanede.”</p>

  <p>“Herkes de sana bir şeyler söylüyor.”</p>

  <p>“Niye vurdu, Si?”</p>

  <p>“Bir sürü nedeni vardı. Senin baban gibi değildi o. Son savaşta, siperlerde zehirli gaza maruz kaldı. Sürekli olarak bununla ilgili kâbuslar görüyordu. Durmadan siperlerde olan biteni anlatırdı. Korkunç ayrıntılarla dolu öyküler. Tahmin edersin. Hayır, belki de edemezsin. O zamandan beri olan biten hiçbir şeyin ona gerçek gibi görünmediğini sanıyorum. Bu savaş korkunç bir darbeydi. Nedense… Nedense bunu, uygar dünyanın sonu olarak gördü. Zaten annemin yanında olmaması onun için yeterince kötüydü. Postanede annemden de söz ettiler mi sana?”</p>

  <p>“Hayır” dedi Julia yalan söyleyerek.</p>

  <p>“Annem çok aptal bir kadındır. Güzeldir, tıpkı bir genç kız gibidir. Önüne gelenle yatar.”</p>

  <p>“Anlıyorum.”</p>

  <p>“Daha çok Londra’da otururduk, bu yüzden seninle hiç rastlaşmadık. Annem bana sırlarını açardı.” Simon omuzlarını silkip gülümsedi: “Sanki onun bir hanım arkadaşıymışım gibi. Durmadan toplumun çöktüğünü, insanların umutsuz olduklarını ve canlarının istediğini yaptıklarını söylerdi. Mektuplarını saklamak falan gibi şeyler yapardım onun için. Dikkatsizdir. Benim bunu romantik bulduğumu sanırdı. Aslında ben her şeyi epeyce iğrenç bulurdum…”</p>

  <p>Julia üzüntü içinde haykırdı: “Bu sana normal bir yetişme fırsatı vermedi, değil mi? Çocukların sahip oldukları -sahip olmaları gereken- şeylere sahip olmak gibi?” “Çok doğru. Ben de tıpatıp böyle…”</p>

  <p>“Bu yüzden babana acıyordun.”</p>

  <p>“Babam bunu kolaylaştırmadı. İkimiz de… annemle ben… ondan korkardık. Kötü huylu bir insandı. Hayal kırıklığına uğramıştı. Yalnızca annem yüzünden değil. Ciddi bir politikacı olmak istiyordu ve hiçbir zaman bunu başaramadı. Çok eski kafalıydı. Benden hoşlanmazdı. Hoşlanmadığının farkında değildi, ama ben biliyordum.</p>

  <p>“Papaz olmaya karar verdiğimde, ona anlatmak için çok uğraştım. Papaz olmam düşüncesinden nefret ediyordu, bunun yarım insanlar için olduğunu söylüyordu. Benim korkum arttıkça… onun kızgınlığı da artıyordu… Bazen beni ağlatırdı, buna da çok öfkelenirdi.”</p>

  <p>“Sanırım papazlık konusunda ben de öyle düşünüyorum bir bakıma. Normal yaşamla becelleşme -her ne pahasına olursa olsun, yaşamdan kopmama- eğilimim dolayısıyla. Papazlık insanı yaşamdan koparır. Kusura bakma, Si…”</p>

  <p>“Hayır.” Simon durdu. Sonra ona bir göz atıp ekledi: “Din tuhaf bir şey. insanın ona umutsuz bir gereksinim duyduğu anlar oluyor. Hepsi bu kadar. Bir düzene -birtakım kurallara, ne yapması gerektiğine ilişkin bir fikre, eylemlerine son vermeye- gereksinim duyduğu anlar. Derken bir sabah uyanıp her şeyin tümüyle anlamsız olduğunu anlıyor. Tümüyle. Artık eskisi gibi olmadığını fark ediyor. Her şey saçma, zoraki ve çirkef görünüyor. Hepsinden önemlisi, zoraki.”</p>

  <p>“Biliyorum.” Hiçbir zaman bir anlık bir dindarlık nöbetinden daha fazla bir şey hissetmemiş ve gönül rahatlığı içinde anlamsızlık duygusuna kapılmanın eninde sonunda, yaşamda değilse bile ölümde, her dindar kişiyi beklediğini düşünen Julia: “Biliyorum” dedi. Bir sessizliği paylaştılar. Zavallı Cassandra, diye düşündü Julia. “Yani babana ne oldu?” diye sordu. Julia’nın merakı onu canlandırdı. Hevesle anlattı: “Annem başını belaya soktu. Eskiden beri bilinen bir belaya. Babamla ben… içeriye girdik… ve onu suçüstü yakaladık” diye gururlu bir sesle bitirdi sözlerini, Julia elinde olmadan kahkaha atmamak için kendini tuttu.</p>

  <p>“Kanıt olması onun bir şeyler yapması gerektiği anlamına geliyordu, anlıyorsun ya. Beni eve getirdi, bir hafta boyunca oturup kara kara düşündük. Mektuplar yazdı, geceleri bağırırdı, ben durmadan kalkıp…</p>

  <p>“Sonra bir gün beni ve köpeği limonluğa götürdü. O sırada durumu çok kötüydü. Köpeğe: ‘Buraya gel bakalım’ dedi… Onu biraz itekledi… Köpek karşı koydu… Sonra… Sonra köpeği vurdu. Derken bana: ‘Buraya gel’ dedi. Ben… Ben damacananın arkasına saklandım, o da biraz bekledi… Aptal aptal duruyordu, sonra bir hırıltı çıkardı ve şaşkın bir sesle: ‘Boşver’ dedi, sonra da… kendini vurdu. Bunun üzerine paramparça olan camlar aşağıya döküldü, saksılar raflardan yere düştü. Bunlardan biri bana çarptı. Omuzuma.”</p>

  <p>Julia elinde olmadan bir kahkaha atmamak için elini yüzüne kapatıp bir kez daha kendini tuttu.</p>

  <p>“Ah, zavallı Simon. Ne alçakça bir şey. Senin önünde… Ne alçaklık.”</p>

  <p>“Evet, ben de öyle düşündüm. Yalnızca öyle değil…” Eğilip yerden iki taş aldı ve bunları rastgele denize doğru, köpük çizgisinin ötesine fırlattı; hiçbiri sekmedi, ikisi de battı. “Sana bütün bunları niye anlattım? Sen herkesin bir şeyler anlattığı birisin, değil mi? Sana anlatılanları kabul ediyorsun.”</p>

  <p>Öyküsü Julia’ya gerçekdışı görünmüştü, Cassandra’nın Byronvari uyduruklarını andırıyordu. Cassandra’nın aynı öyküyü somurtkan bir yüzle ve gergin bir saygıyla, her tabanca sesiyle acı çekerek dinlemesini gözünün önüne getirdi bir an.</p>

  <p>“Seni hiçbir şey sarsmıyor. Nedenlerden biri bu.” “İnsan sarsılmayı göze alamaz. Bence sen bunun alçakça bir şey olduğunu düşünüp kızmalısın. Kendi yaşamını yaşamaya bak, onunkini geri veremezsin.”</p>

  <p>Simon bu basmakalıp sözlere, onun söylediği her şeye gösterdiği aynı sabırlı, biraz dalgın ilgiyi gösterdi. Sonra hafifçe kekeleyerek: “Normal olma gereksinimi konusunda haklısın. Senin normal <span style="font-style:italic;">olduğunu</span> düşünmeliydim. Sana çekicilik kazandıran şeylerden biri de bu” dedi.</p>

  <p>“Ama ne büyük bir çaba göstererek normal” dedi Julia hevesle. “Quaker’lar normal olmakla övünürler, hiçbir yasa yoktur, yalnızca başkalarının olduğu gibi kabul ettikleri konularda her zaman kılı kırk yaran kararlar vermek demek olan bir çeşit <span style="font-style:italic;">bırakınız yapsınlar</span> püritanizmi vardır. Bu bir gerilim. Evimiz de hep darmadağınıktır — evde her zaman göçmenler, işsiz kalmış maden işçileri, şartlı salıverilmiş mahkûmlar ve evlenmemiş anneler vardır. Biz son derece akla yakın davranırız ve bu da büyük bir gerilim yaratır. Biz normal bir aile gibi <span style="font-style:italic;">davranırız.</span> Bu konuda çok şey biliriz, ama böyle <span style="font-style:italic;">olmak</span> için harcayacak zamanımız kalmaz. Zaten Cassandra ile birlikte yaşamak normal sayılamaz.”</p>

  <p>Bu konuşmanın büyük bir bölümü Cassandra’nın bir zamanlar öfkeyle kendisine söyledikleriydi. Ayrıca kendisinin de düşünüp karar verdiği bir fikirdi.</p>

  <p>“Olan bitenden, fazlasıyla haberin var” dedi Simon, içini dökme faslını kapatıp yine sağduyulu, karakter sahibi öğrenci tutumuna bürünerek. “Seninle konuşmak hoşuma gidiyor.”</p>

  <p>Beceriksizce Julia’nın elini tuttu; parmakları kenetlendi. Eli soğuk ve nemliydi; parmaklarının üzerini uzunlamasına kaplayan sık, siyah kıllar Julia’nın derisine batıyordu biraz. Julia bunun önemli bir an olduğunu -bir şeyin değiştiğini- ve Simon’un kendisine dokunmasını istemediği duygusuna kapıldı. Delikanlının elini hafifçe sıktı, okşar gibi yaptı, sonra ayağa kalkıp deniz kenarına koştu. Aralık güneşinin parladığı, bulutsuz, rüzgârsız bir gündü. Kıyıya çarparak kırılan dalgaların sesi ve denizin kokusu Julia’yı, sarhoşluk da böyle bir duygu olmalı, diye düşündürdü. Ailesi dolayısıyla, ağzına içki koymamıştı.</p>

  <p>Bir tahta parçasıyla karaya vuran nesneleri yokladı. “Bazen burada çok güzel taşlar buluruz” dedi. Çamurlaşmış kumla karışarak ağ gibi dolaşmış bir deniz yosunu topağını kenara itince altından bir küme ıslak ve kopuk kuştüyü ile boş göz yuvalarıyla ve oval çene kemiğinde dizili iğne gibi ince dişleriyle ağzı açık bakan, bağırsakları kuma dağılmış, yarım bir morina balığı leşi göründü. Tüylerle pulların üstünde ufak yaratıklar sıçrayıp kaçıştı. Bir koku vardı; yumuşak bir çürüme kokusu değil, soğuk, tuzlu ve pis bir koku.</p>

  <p>“Tanrım” dedi Julia, “ne iğrenç.” Deniz kabukları ve yosunların oluşturduğu siyah çizgi boyunca hızla yürüdü. “Neler de bulunuyor.” Yerden iki yassı taş toplayıp denizde sektirdi. Geride kalan Simon, yere çömelip omuzlarını dizlerine yaklaştırarak balığı yavaş yavaş ters çevirdi, içini dökmüş olması Julia’nın değerini arttırmıştı; kendisini güçlü hissederek plaj boyunca şarkılar mırıldanarak koştu.</p>

  <p>Julia bunların hepsini değilse bile bir bölümünü mektubuna yazdı. Sözlerini şöyle bitirdi: “Yine de, Ivan, bir yandan onun, öbür yandan ablamın istekleri yüzünden hep öyle itilip kakılıyordum ki, hiç şansım yok gibi geliyordu. Gerçekdışı görünen yalnızca ablam değildi — Simon da öyleydi, ne kadar çok şeyi anlamadığımı hiçbir zaman bilmedi. Bana bir şeyler anlatması bende bir heyecan uyandırıyordu elbet -başlangıçta ona tabu gözüyle bakıyordum- hattâ sonunda her şey olup bittikten çok sonra bile, bu bana zevk veren bir günah işleme duygusuydu. Sanırım sevdim onu. Eğer, bir anlamda, çırılçıplak karşılaşsaydık, sanırım sevebilirdim onu. Ama Cassandra <span style="font-style:italic;">gözetlerken</span> — bir gün uyanıp Cassandra’nın zihnindeki bir düşünceden başka hiçbir şey olmadığımı anlayacağım diye ödüm kopardı.</p>

  <p>“Oturup konuşurken, ‘Ne diye Cassandra’dan söz etmekten vazgeçmiyorsun?’ derdik birbirimize. O daha sık söylerdi bu sözü. Herhalde ben daha çok söz ederdim.</p>

  <p>“Sen iyisi mi yazılmamış bir romanın ilk bölümü olarak oku bunu. Julia Corbett’in yalın, gösterişsiz ruhu. Tanrım, eğer bu eve kapanıp kalmasaydık, bunu düşünmezdim, inan bana. Biliyor musun, hattâ yan yana oturup televizyonda onu izledik. Ablamın tüm duyguları gerçekdışı, gerçekdışı şeylere bağlı, buna karşın başkalarının yaşamlarını etkiliyor…”</p>

  <p><a id="bookmark4"></a><a href="#footnote1">1</a></p>

  <p>Heathcliff: Emily Bronte’nin <span style="font-style:italic;">Wuthering Heights</span> <span style="font-style:italic;">(Uğultulu Tepeler)</span> adlı romanındaki erkek karakter. (Çev. n.)</p>

  <p><a id="bookmark5"></a><a href="#footnote2">2</a></p>

  <p>Sebastian Flyte: Evelyn Waugh’nun <span style="font-style:italic;">Briclesbead Revisited</span> (<span style="font-style:italic;">Bridesbeud’e Son Gidiş)</span> adlı romanındaki erkek karakter. (Çev. n.)</p>
</body>
</html>
