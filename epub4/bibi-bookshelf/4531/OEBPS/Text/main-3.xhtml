<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <p><br /></p>

  <h3><a id="bookmark0"></a><span style="font-weight:bold;">Sekizinci Bölüm</span></h3>

  <p>Cassandra televizyonu açtı. Julia orada değildi. Ekran yine karlıydı ve görüntü iyi değildi. Güzel kızın aptal yüzünde metal pırıltılar yanıp sönüyordu. Simon göründüğünde, durağan, nemli cengelinin içinde, arkasında şimşek çalıları ve gök gürültüsü gümbürtüleriyle, sesi doğanın uğultusunu ancak zaman zaman bastırarak, kayıtsızca dolaşıp durdu. Cassandra şömineye bir odun daha koyarak televizyonun sesini açtı.</p>

  <p>“Bu insanlara ateşli silahlar ve viski yoluyla ölüm getiriyoruz” dedi birdenbire, işitilir bir sesle. Birçoğu çıplak, kimi gebe, kimi kucaklarında bebek taşıyan, pek azı boyu onun dirsek hizasını geçen boyda, hepsinin de burunları basık ve bakışları karanlık, ifadesiz kadınlardan oluşan bir yarım dairenin ortasındaydı şimdi. “Onları zührevi hastalıklar ve griple öldürüyoruz.” Cassandra’nın açık seçik hatırladığı, belirsiz, küstah bir utangaçlıkla kendi ayaklarına bakıyordu. “Onlardan yararlanıyoruz. Buraya gelip fotoğraf çekiyoruz. Kişilik hırsızlığı olarak görüyorlar bunu. Oysa bunlara” -eliyle çevresindekileri gösterdi- “karşılık olarak sık sık boncuklar veriliyor, çıkıp geliyorlar ve fotoğrafları çekilsin diye bağırıp çağırıyorlar.” Gülümsedi.</p>

  <p>“Onların cinsel ve dinsel davranışlarını sınıflandırıp kendimizinkileri onlara göre yorumluyoruz. Endişeyle başını kaldırdı. “Onların yaşamlarının ritmini altüst edip karşılığında hiçbir iyilikte bulunmuyoruz onlara. Aslında iyilikte <span style="font-style:italic;">bulunabilirdik,</span> ama şu andaki durumlarında değil, ancak o kadar çok değişikliğe uğratarak ki, sonunda bu süreç onlardan bir şeyleri kaybettirirdi. Şu anda yalnızca kendilerini fark etmelerine yol açıyoruz -bizim gözümüzle kendilerini fark etmelerine- ve temel özsaygılarını, <span style="font-style:italic;">kendi</span> yaşamları içinde kendilerini algılamalarını yıpratıyoruz. Duygusal davranmıyorum. Farklılıkları görmezden geliyoruz — köklü farklılıkları.” Umutsuzca ekledi: “insanların kardeşliği daha ziyade bir söylence. Ben bu insanları hiçbir zaman tanıyamayacağım. Önemli bakımlardan -önemli bakımlardan- onlar gibi <span style="font-style:italic;">değilim.”</span></p>

  <p>Basık suratlar belirsizleşti, ekranda kara bir delik belirip Simon’un yüzünün ortasını kapladı. Görüntüye hücum eden ufak gümüş renkli çizgiler, mızrak uçları, su serpintileri Simon’un kollarını, bacaklarını biçti. Düşük perdeden başlayan bir vızıltı giderek arttı. Simon’un korkunç derece biçimsizleşmiş kafasında dudakları kıpırdıyor, ama sesi duyulmuyordu — büyük bir olasılıkla insan iletişiminin sınırlarından söz ediyordu. Kara delik yayılarak ağzını kapladı, bedeni büyüdü, alabildiğine titreşime uğradı. Cassandra hiç kımıldamadan ona bakmayı sürdürüyordu.</p>

  <p>Farkına varılmadan aşağıya inen Thor onun yanındaki koltukta oturuyordu.</p>

  <p>“Kopuk görüntüleri bile izlemeyi sürdürüyorsun.” Hafifçe gülümsedi. “Ne dersin, kapatayım mı?”</p>

  <p>Cassandra ayağa kalkıp televizyonun düğmesini çevirince Simon önce bir çizgiye dönüşüp sonra yok oldu.</p>

  <p>“Uyandırdığı hayranlığı bir türlü anlayamıyorum. Bütün güncel klişelerimizi üretiyor, ilkel ve hayvansal olana abartılı bir saygı. Bunun yanı sıra günümüzde moda olan umutsuzluk. Köklerimizi buluyoruz ve bunların vahşi ve yabanıl olduğunu anlıyoruz, ama bunlara saygı duyuyoruz. Böylece her şeyden vazgeçiyoruz. Dünya savaşları ve yılanlar her zaman akıl ve yardımseverliğin ötesinde olacaktır. Basit fikirli bir adam bu.”</p>

  <p>“Basit fikirlilik doğru fikirlilik de olabilir” dedi Cassandra usulca. “Öyle derler.”</p>

  <p>“Uyandırdığı hayranlığı bir türlü anlayamıyorum” diye, inatla tekrarladı kayınbiraderi, sanki bu cümle hoşuna gitmiş gibi.</p>

  <p>“Sanırım biraz önce uyandırdığı hayranlığı tam anlamıyla tanımladın” dedi Cassandra. “Simon Moffitt hiçbir zaman özgün bir düşünür değildi. Bu onun kendi <span style="font-style:italic;">kişiliği</span> — bu gibi şeylerin onu düpedüz etkilemesi. Fiziksel olgular konusundaki manevi yorumları bu yoldan kamuoyuna duyurma girişiminde bulunacağı aklıma gelmezdi. Ama şimdi bu girişimde bulunduğuna göre, onda her zaman böyle bir eğilim bulunduğunu anlıyorum.” Konu onu giderek sarıyordu. “Aslında Simon, günümüzde yavaş yavaş bilincimizi yüzeyden sarmaya başlayan bir gereksinimi karşılıyor. Akıl ile beden arasında bir ilişki kurma gereksinimini, ilkel canlılar, kan ve yiyecek, öncesiz sonrasız ritimler, kaçınılmaz yokoluş gibi açılardan kendimizi bir bütünün parçası olarak görme gereksinimini. Ölümcül bir kopukluk duygusu içindeyiz, öyle değil mi?” Ürperdi. “Ve nasıl toplum bir bütün olarak bu gereksinimin farkına vardıysa -anladığım kadarıyla herkesin dinlediği şu cengel müziği gibi şeyler yoluyla- bunu yaşayan bir adam var karşımızda. Bence bu işi çok iyi yapıyor.”</p>

  <p>“Evet, doğru” dedi Thor. “Bu adam bir <span style="font-style:italic;">kişilik.</span> Başkalarına ruhunu açıyor. Tıpkı o vahşilerin onun kamerasına bedenlerini açtıkları gibi. Simon da onları hor görüyor. Albert Schweitzer’i anlayabiliyorum ve hayranlık duyabiliyorum ona. Ama bu, kendini beğenmişlik.”</p>

  <p>“Hayır, kendini beğenmişlik olduğunu sanmıyorum” diye söze başladı Cassandra, sağduyusuna dayanarak. Simon’a duyduğu sevgi her zaman onun basitliklerine karşı bir ölçüde de küçümsemeyi içermişti. İlk günlerde, tapma gereksinimi duyduğu zamanlarda, bu küçümseme kendisine özel ve üzerinde durmadığı bir zevk vermişti. Sonraları, kendisini teselli etmek için buna gereksinim duymuş, bunu geliştirmiş ve irdelemişti. “Kendini beğenmişlik değil. Bence yaptığı şeyin kamuoyu bakımından ne anlam taşıdığının farkında değil. Simon doğal, çünkü izleyicilere seslenme amacı gütmüyor. Ama seslenmediği anlamını da taşımaz bu…”</p>

  <p>Thor bunun üzerine, Cassandra’nın sonradan onun sırf bu amaçla aşağıya indiğine karar verdiği bir sözle onun konuşmasını kesti:</p>

  <p>“Ama bütün bunların sana ve Julia’ya ne yararı var? Sence deşmesen daha iyi değil mi?”</p>

  <p>Cassandra, derisinde bir karıncalanma hissetti. Sert sert baktı ve onun terbiyeli, biraz kızarmış yüzünde bir yardım etme isteği, kararlı bir iyi niyet görerek şaşırdı.</p>

  <p>“Julia’nın ne düşündüğünü bilemem. Bu onu ilgilendirir.”</p>

  <p>“Bence seni ilgilendirmek.”</p>

  <p>“Birbirimizi çok seyrek görüyoruz.”</p>

  <p>“Sence yeterince zarar vermedin mi?” Cassandra ağzını sımsıkı kapatıp bu sözün anlamını bulmaya çalışarak oturdu. Thor sert, yargılayıcı bir ses tonuyla ekledi: “Niçin peşini bırakmıyorsun? Julia senden korkuyor. Simon’un peşini bırak, Julia’nın da peşini bırak. Julia’ya bir jestte bulun. Julia kadar kendini de özgür bırakmış olursun. Bu Simon’un bununla hiçbir ilgisi yok. Böyle açıkça konuştuğum için bağışla beni, ama birisi konuşmalı. Pireyi deve yapmadığımı sen de biliyorsun.”</p>

  <p>Cassandra ayağa kalktı. “Anlaşılan Julia ile benden söz etmişsiniz. Tahmin etmeliydim. Ama bunu düşünmekten nefret ediyorum.” Sustu. “Sana bir ölçüde hak veriyorum. Julia’nın anlattıklarını tekrar tekrar dinlemek insanı bezdirebilir. Ama bunun sonucunda başkalarına ne söylediğine de daha dikkat etmelisin.”</p>

  <p>Merdivenlere doğru yürüdü, sonra dönüp baktı. “İkiniz de gerçekleri kabul etmeyeceksiniz” dedi Thor, onu alıkoymak için hiçbir girişimde bulunmaksızın. Şömineden vuran ışıkta, yüzünde Julia’nın Kongo’ya gitmeyi reddettiği zaman beliren aynı sinirli ve öfkeli yargı ifadesi vardı. Cassandra hafifçe titreyerek sessizce merdivenlerden çıkıp odasına girdi.</p>

  <p>Perdeleri çekti, ateşi yaktı, ellerini kavuşturarak dizlerinin üstüne koyup bir iki dakika oturdu, sonra bir sigara yaktı ve yatağın ayakucunda adeta askerce bir şaşmazlıkla topuğunun üzerinde dönerek gidip gelmeye başladı.</p>

  <p>“Sence yeterince zarar vermedin mi?”</p>

  <p>Zarar derken ne demek istemişti? Oysa yalnızca kendisini korumuş ve meydanı Julia’ya bırakmıştı, iyilikte bulunmak için Afrika cengeline gitmeye heveslenirken, eşinin, Amerika cengelinde para ve teşhircilik peşinde koşan bir şarlatanı can kulağıyla dinleyerek heyecanlanması gücüne gidiyor olsa gerek, diye düşündü Cassandra, uzaktan uzağa kötü duygular besleyerek. Ona neler anlatıldığını merak etti ve geçmişteki utançları hatırlayınca içini öyle keskin ve boşuna bir acı kapladı ki, soluğu kesildi, başını salladı ve yüksek sesle-. “Hayır” dedi bir iki kez. Zamanla aşacağını sanarak yanıldığı bir acıydı bu. Tıpkı Simon’u ve Simon yüzünden uğradığı küçük düşmeyi aşacağını sandığı gibi. Sözlerine yanıltıcı bir kişisellik ve içlidışlılık izlenimi veren televizyonda görüneli beri, Simon’un yine hayal gücüne, tartışmaya, düşünceye ve düşlere girmesi olasılığı belirmişti. Onu düşünmenin dayanılmaz olmadığı bir alan yaratmıştı. Oysa ev, Deborah ve Thor, kendisinin her zamanki gibi Julia’nın kurgu ve masallarında yer aldığını anlamasına yol açmışlardı. Tanrı bilir, bundan kaçınmak için çok çaba göstermişti. Ne pahasına olursa olsun. Topuğunun üzerinde döndü ve sigarasının ucunda uzayan külü çöp sepetine silkti.</p>

  <p>“Cass, seninle dost olmak, uzun vadede Simon’un benim için taşıyabileceği bir anlamdan çok daha önemli.”</p>

  <p>Ona kalsa bu doğru değildi. Ama doğru olması gerekiyordu. Yavaş yavaş başka bağlamlarda söylediği kendi cümleleri geldi aklına geçmişten. “Julia’nın anlattıklarını dinlemek insanı bezdirebilir (…) Julia ile benden söz etmişsiniz-, buna dayanamam (…) Simon’un benim için taşıyabileceği bir anlamdan çok daha önemli…” Yo, hayır.</p>

  <p>Oxford’dan döndüğü gün, Julia ile birlikte mutfakta oturup çay içtiler. Evde ikisinden başka kimse yoktu; Inge, Nelly ve bir grup göçmen çocuk, Batı Hint Adaları Noel Kermesi’ne gitmişlerdi. Cassandra içeriye girdi, bütün kâğıtlarının kendisine güvenlik verecek derecede soğuk ve tozlu olup olmadığına baktı, günlüğünü yazı masasına kilitledi, holde Simon’dan gelen mektubu buldu ve daha sonra okumak üzere cebine soktu. Cassandra her şeyin zamanını beklemesini bilirdi.</p>

  <p>Julia çaydanlığı ocağa koyuyordu. Çok genç görünüyordu; üzerinde sarı renkte polo yakalı bir kazakla Black Watch ekose etek vardı. İçeriye girince dönüp bakmaması Cassandra’yı belli belirsiz sinirlendirdi; bu kez, kim olduğundan oldukça emin olan Cassandra, onu gördüğüne seviniyordu. Yardım etmeyi önerdi; üzgün gözlerle bakan Julia, hayır dedi, her şey hemen hemen hazırdı zaten; Cassandra mutfak masasına oturup Julia’ya Oxford’dan, Sir Gawaine ile Grene Knight’tan, Ortaçağ İngilizcesinin telaffuzundan, ırmaklardan, çanlardan, üniversite âdetlerinden, yemek porsiyonlarından söz etti. Aralarında en kolay ilişkinin kurulduğu anlar her zaman Cassandra’nın bilgiler sayıp döktüğü anlar olurdu; Cassandra oldukça neşelendi. Julia ekmeği kesti, tost dilimlerini ekmek kızartıcısına yerleştirdi; arada bir, “Ne aksilik” ve “Ah, Cass” gibi sözler ediyordu. Cassandra durakladığında:</p>

  <p>“Sana söylemem gereken bir şey var” dedi.</p>

  <p>“Evet?”</p>

  <p>“Ben… Ben sık sık Simon ile görüşüyorum.”</p>

  <p>“Evet?” dedi Cassandra daha sert bir sesle.</p>

  <p>“Beni çaya çağırdı. Bir iki kez. Buraya da geldi.”</p>

  <p>Cassandra hiçbir şey söylemedi.</p>

  <p>“Özür dilerim, Cass.”</p>

  <p>“Tostu yakacaksın, Tanrı aşkına dikkat et.”</p>

  <p>“Aslında tuhaftı, ikimiz de sana mektup postaladığımız için tanıştık.”</p>

  <p>Cassandra, dış çevresini kapatarak bunun var olmadığı yanılsamasını edinmek isteyen bir çocuk gibi, gözlerini yumdu. Gözlerini açtığında, Julia yüzünde sevecen bir kaygıyla kendisine bakıyordu.</p>

  <p>“Buraya senden söz etmek hoşuna gittiği için geldi yalnızca. Seni tanıdığı için.”</p>

  <p>“Benden söz edilmesinden hoşlanmam. Düşünülmekten hoşlanmam, insanın kendisinden söz edilmemesi gereğinin insan haklarından biri olmadığını biliyorum.” Cassandra ayağa kalktı ve odasına gitmek üzere yöneldi.</p>

  <p>“Cass… Dur bekle… Cass… dinle… Yarın birlikte ona çay içmeye gidip gidemeyeceğimizi sana sormamı istedi. Seni görmek istiyor.”</p>

  <p>Cassandra kendini topladı. “Öyleyse, gitmek zorundayız.” Nasıl olduysa, mutfaktan çıktı. Arkasında Julia hıçkıra hıçkıra ağlamaya başlamıştı, durumun önemini somutlaştırmak için, diye düşündü Cassandra.</p>

  <p>Simon mektubunda kendisinin ona yazdığı son iki mektup için teşekkür ediyor, cevap vermekte geciktiği için özür diliyor, erkek çocukların davranışlarındaki yıkıcılığın, ilk günah konusunda açık bir kanıt olduğuna değiniyor ve mektubunu şöyle bitiriyordu: “Julia’yı da çağırdım. Sevgiler, Simon.”</p>

  <p>Cassandra Oxford’da bütün dönem boyunca tekrar tekrar aynı kâbusu gördü. Hâlâ görüyordu bunu. Parlak renklerle siyah ve beyaz karışıktı. Yalnızca kilim renkliydi — pembe ve gümüş renkli güller ve kafes deseniyle bezenmiş çimen yeşili, geniş bir kilimin serili olduğu odanın uzak köşesinde, siyah beyaz renkte, yanlarında servis masaları, ortalıkta sehpalarla, divanlarda, koltuklarda, fotoğraf gibi hiç kımıldamadan ailesi oturuyordu.</p>

  <p>Kapı yavaş yavaş açılıyor ve içeriye çekingen, zarif haliyle Simon giriyordu. Bu aşamada Cassandra onu bunca somut bir buyurganlıkla anımsadığı için kendine şaşacak kadar, adeta uyanıklığa varan bir çabada bulunuyordu hep; sanki daha hayal meyal ya da daha yamuk olması gerekirdi gibi geliyordu ona. Simon nesnel bir dostlukla ona gülümsüyor, ellerini sıkıyor, Julia’yı, annesini, Inge’yi öpüyor ve dönüp kendisine bakıyordu. Cassandra da parlak renkli kilimde, ellerinin ve dizlerinin üzerinde sürünüp, soluk soluğa ve yılgınlık içinde, divanın arkasına geçip yüzünü yere gömecek kadar alçalıyordu. Sesler işitiyordu; kopuk kopuk mırıltılar, divanın yaylarının gıcırtısı, oynayan, sandviçleri çiğneyen çenelerin, çabucak yudumlanan çayı yutkunma sesleri. Bu dehşetin, bilincinin baskı altına aldığı, çocukluğundaki bir huysuzluk nöbetinden kaynaklandığını düşünüyordu şimdi. Düşün bir yerinde her zaman, yüzünün tümüyle, Simon’u görüyordu, yemek yerken ve kibarca gülümserken, boynundaki âdemelması aşağı yukarı oynayarak.</p>

  <p>Cassandra en yolunda giden çay davetlerinden bile hoşlanmazdı. Simon’un çay davetini de şimdi elinden geldiğince aklına getirmiyordu; sırf niçin gitmediği sorulmasın diye gitmişti oraya; gelecekte kendisine bu çeşit bir soru sorulmamasını sağlama alsın diye. Üzerlerinde pazar günü giysileri, kendisi iki adım geriden yürüyen Julia’ya tembihlerde bulunmak üzere arada bir duraklayarak yürümüşlerdi oraya kadar. Sürekli olarak hızını değiştirmekten, Cassandra’ya sanki diyaframı patlayacakmış gibi geliyordu.</p>

  <p>“İnan bana Cass, eğer sen istemiyorsan gelmek istemiyorum. Onunla baş başa konuşmak falan istiyorsan, anlayış göstermeyeceğimi düşünme. Cass, bilirsin senin canını sıkmamak için elimden ne gelirse yaparım.”</p>

  <p>“Seni o çağırdı” dedi Cassandra. “Öyle değil mi?”</p>

  <p>Çay davetleri Cassandra için, ürktüğü ve kaçındığı birer beylik davranış gösterisiydi. Normal ve küçülmüş görünen Simon, Cassandra’nın hiçbir zaman kapısından içeriye girmeyeceğini belli belirsiz umduğu iyi döşenmiş, kasvetli eve aldı onları. Julia, ceketlerini nereye asacaklarını ve ekmek bıçağıyla nihalenin yerini bildiğini girişken bir biçimde belli etti. Julia’nın Cassandra’ya söylediğine göre, eskiden Simon’un babasının çalışma odası olan odada çaylarını içtiler; duvarlarda kitap rafları olan, kasvetli, kırmızı deri koltuklar ve pirinç kulplu çekmeceleri olan ve üzerine Simon’un irili ufaklı esmer ekmek dilimleri ve evde yapılmış reçel kavanozunu koyduğu bir maun yazıhanenin bulunduğu bir odaydı bu. Şöminenin üzerinde çok büyük bir Aziz Sebastiao’nun Ölümü tablosu asılıydı; azizin kollarıyla bacakları upuzun ve kadınsıydı; somurtmayla için için gülümseme arasında bir izlenim veren bir ağzı vardı; okların deldiği tenindeki yaralar, lastik emziklerin kabarık kırmızı ağızlarını hatırlatıyordu. Acıdan duyulan zevk, ama ortada acı yok, diye düşünmüştü Cassandra. Bu düşünceyi iletmek için hiçbir girişimde bulunmadı. Hiç aksamadan sürüp gitmesine karşın konuşmayı pek hatırlamıyordu; konuşma niyetiyle gitmemişti oraya. Öbür ikisi, büyük bir hevesle sözlerini ona yöneltiyorlar, onun görüşlerine saygı gösteriyorlardı; onlara kısa, yarım yamalak cevaplar veriyor, dimdik oturup pencereden uzaklara bakıyordu.</p>

  <p>Şimdi Simon’un bu çay davetine ne anlam verdiğini ya da bununla ne amaçladığını merak ediyordu. Simon, başından sonuna kadar durmadan gülümsemiş, rahat ve canlı bir tavırla oturmuş, ikisinin karşısında, en azından kendisiyle yalnızken olduğundan daha belirgin bir açıklıkla konuşmuştu. Kendi yarattığı durumu hem rahat hem de doyurucu buluyor gibiydi. Cassandra, uzun ve özenle geliştirilen bir karşılıklı birbirini tanıma döneminden sonra -her ikisinin de değişime uğramasından sonra- sonunda onunla birtakım normal şeyleri paylaşabileceğini ummuştu bir zamanlar; o zaman çay davetleri, kendi öteki dünyasının serüveni, kaçınılmazlığı, güzelliği, özgürlüğü olacaktı. Ama onunla bu koşullarda görüşmek, başka türlü görüşmeyi sonsuza kadar olanaksız kılıyordu. Onun Julia’yla birlikte gülmesini izledi ve onu tanıyamayacağını ve tanımamış olduğunu düşündü. Ne kadar usturuplu, ne kadar ateşli olursa olsun, iyi bir gözlemde bulunma, Simon için hiçbir zaman görüşlerini iletme arzusunun yerini tutamazdı. Cassandra kendini soyutlayarak, duyduğu küçümsemenin gelişmesine izin verdi sonunda; daha önce görmezlikten geldiği şeyleri, beceriksizlikleri, kusurları, ufak acımasızlıkları, Peder’e karşı gereksiz yaltaklanmaları hatırladı. Bunlara tutundu. Simon’u bir daha hiç görmemeye gereğinden çabuk karar vermiş, hattâ neredeyse yakışık almayacak kadar aklına koymuştu. Acımasız ve kesin bir biçimde caymıştı.</p>

  <p>O öğleden sonradan beri, kibarlık gereği kendisinden beklenenin ötesinde, ne Simon’la ne de kız kardeşiyle konuşmamıştı. Kibarca ve açık bahaneler uydurarak daha sonraki davetlerden yan çizmiş, kaçınılmaz olarak Simon onların evine geldiği zaman da ondan kaçmıştı. Platon konusundaki bir kitapla ilgili mektubunu da cevapsız bırakmıştı. Çay daveti, onurundan verdiği bir ödündü. Bundan başka yapabileceği bir şey yoktu. Bir kez, birkaç hafta sonra, kazara ona kapıyı açmıştı.</p>

  <p>“A, Cassandra” dedi Simon. “Gelip yılanları görmek ister misin?”</p>

  <p>“İşim var.”</p>

  <p>“Bunu söyleme. Kendini hapsediyorsun. Senin için iyi değil.” Bunu cevaplamadı; Simon’un, kendisinden Julia’ya söz ettiğinden beri, gösterdiği sevecenlik bir hakaretti. Hep öyle olmuştu. Cassandra farkına varmamayı seçmişti. Simon hiç olmazsa doğrudan doğruya bir soru soramıyordu.</p>

  <p>“Kendini hapsetmemelisin. İnsanlarla ilişki kurmalısın.”</p>

  <p>“Kendime göre kuruyorum. Ne yaptığımı biliyorum.” “Emin değilim. Ne sen ne de ben, bunu bilmiyoruz.” Cassandra hafifçe ilgi duyarak baktı ona. “Yaptıklarımızın önemli olmadığını düşünüyoruz. Ama önemli. Bak Julia” dedi, “Julia…”</p>

  <p>“Julia bahçede.”</p>

  <p>“Dur, bekle. Cassandra…”</p>

  <p>Kendisine olanlar pahasına, Simon’un nasıl hâlâ kendine olumlu gözle baktığını anlayamıyordu. Cassandra’yı yiyip bitiren, bu kısa karşılaşmaları reddetmekti; bir de, Julia’nın içini dökme, tartışma ya da gerginliği yatıştırma girişimlerini geçiştirmek. Yürüyüp uzaklaştı ondan. Simon’un bunu beklediğini sanmıyordu; ama kendisine kalırsa, artık yapılacak tek şey onu aklında yok etmekti. Eğer ilişkiyi engellenmeksizin yürütebilseydi, eğer onu başından atıp artık birbirlerine söyleyecek bir şeyleri kalmayınca ilginç bir anı olarak saklayabilseydi, şimdi onun kendisiyle ilgili, Julia’yla paylaştığı ve değiştirdiği görüşlerinde böyle güdükleşmiş, tuzağa düşmüş hissetmeyecekti kendini. Simon sanki hiç var olmamış gibi davranmaktan başka yapacak bir şey yoktu.</p>

  <p>Öte yandan, Julia gerçekti ve tehlikeliydi. Başlangıçta yalnızca kilitli kapının ötesindeki sorgu dolu bir çift göz, ayak hışırtısı ve sahip çıkan bir meraklılıktı. Ama son zamanlarda onu hemen hemen kişisel olmayan bir tehlike, hiç şaşmadan kendisinin, Cassandra’nın, istediği bir şeyi elinden alacak, çünkü tek amacı ille de bunu istemek olan bir şey olarak görmeye başlamıştı. Öyküyü almıştı. Ama onu bir kenara bırakabilirdi. Simon’u da almıştı. Onu da unutabilirdi. Önemli olan, şimdi ne istediğini ondan saklamaktı — bu ne olursa olsun. O zamanlar, davranışlarına bir kılavuz olarak, bundaki acımasız mantık hoşuna gitmişti, ikisinin bir aradayken ne yaptıklarını umursamadan Oxford’a geri döndü.</p>

  <p>Bir dönem ve bir tatil daha geçtikten sonra Julia onu bahçenin ucunda, elinde bahçe makasıyla leylak dallarına uzanmış, Toplantıevi’ndeki masaya ve mihraba koyulacak paskalya vazoları için dalları keserken kıstırdı. Julia kasıtlı olarak patikanın sonunda göründü. Son zamanlarda tam anlamıyla bir muhabir olmuştu ve pek evde bulunmuyordu. Yüzü ve açık renk gözleri her zamankinden daha renksiz görünüyordu; yaklaştıkça Cassandra onun yüzünde her zamanki alttan alan gülümsemeden oldukça farklı, sert bir ifade gördü. Cassandra’ya karşı çok sabırlı davranmış, sayısız kez azarlanmayı göze almış, ısrarla ve tatlılıkla konuşmak için konu açmış ve karşılığında suskunlukla aşağılanmaya razı olmuştu.</p>

  <p>Cassandra görme alanının dallar ve birbirine bitişik beyaz çiçeklerle engellenmesi için başını ağacın içine doğru soktu.</p>

  <p>“Seninle konuşmak istiyorum. Senden başka kimse yok.” Cassandra iki ince dalı kesti ve başını eğdi.</p>

  <p>“Simon’un gittiğini biliyor muydun?” diye birdenbire durumu ona haber verdi Julia. Cassandra yutkundu ve ses çıkarmadı. “Bir hafta önce Londra’ya gitti. Şimdi bir zooloji ekibiyle Malaya yolunda olduğunu yazıyor. Haftalardır… aylardır gideceğini biliyordu herhalde. Sinsi sinsi hazırlık yapıyordu. Bana adeta özür diler gibi bir mektup yazmış. Bir veda mektubu, ilişkiyi kesiyor.” Ekledi: “Biliyor musun Cass, son derece uçarı gönüllü bir adam o.”</p>

  <p>“Kendini adamaktan korkuyor. Ve hissetmekten korkuyor” dedi Cassandra. “Başkalarının duygularını yarı yarıya kendisinde duygu olup olmadığını anlamak için yokluyor -kendisinde duygu olmayabileceğinden korkuyor- yarı yarıya da başkalarını kendinden uzakta tutmak için. Araya mesafe koymak için.”</p>

  <p>Küçümsemesini inceden inceye dile getiriyordu. Cassandra’nın Simon’la ilgili olarak Julia’ya söylediği ilk şeydi bu. Julia’nın da bundan cesaret aldığı belliydi.</p>

  <p>“Evet” diye haykırdı, “ben de tıpatıp böyle hissediyorum.” Üzüntüyle ekledi: “Bilmene çok sevindim. Bilmediğini sanıyordum.”</p>

  <p>Cassandra yeniden başını dalların arasına soktu ve bahçe makasını doğrultarak birkaç dal kesti; leylak demetleri yere düşüp ayaklarının dibine yığıldı.</p>

  <p>“Çok zor günler geçirdim Cass. Ona karşı ne hissettiğimi hiç mi hiç bilmiyorum… Gerçekten bilmiyorum.</p>

  <p>Öyle tuhaf bir insan ki. Çoğu zaman ne dediğini anlamıyorum. Ya da niçin… Bazen öylesine umutsuz ve ısrarlı bazen de öylesine ilgisiz ve kibar. Hayatımda kendimi hiç bu kadar kararsız hissetmemiştim. Yalvardı, yalvardı … derken tam sen boyun eğince, kalkıp <span style="font-style:italic;">gidiyor…”</span></p>

  <p>Sesini yükseltti. “Cass, dinlemelisin, tanıdığım tek kişi sensin, anlayabilecek tek kişi sensin.”</p>

  <p>“Ben anlayamam. Kesin olan tek şey bu gibi geliyor bana.”</p>

  <p>“Hayır, bu kez bırak konuşayım. Bunu çözümlemek zorundayız. Yaşadığımız sürece birbirimizi tanımayı sürdürmek zorundayız. Cass, seninle dost olmak, uzun vadede, Simon’un benim için ifade ettiği her şeyden daha önemli.”</p>

  <p>“Konuşmanın bir yararı olmaz.”</p>

  <p>“Olur, olur. Cassandra, biliyorum… Simon’la… Sen sanıyorsun ki ben… Sırf sen…”</p>

  <p>“Evet” dedi Cassandra. Kollarından sarkan leylak salkımlarıyla, duygularının yüzünden okunmasına olanak vermeden duruyordu.</p>

  <p>“Ama bunun haksızlık olduğunu biliyorsun. Ya <span style="font-style:italic;">ona</span> ne demeli? Ona ne demeli? O da birisi değil mi, birtakım şeyleri istiyor, birtakım şeyler yapıyor değil mi, her şeyi başlatan o değil mi? Arada sen olduğun için yapamayacağımı söyledim ona. Sen olmasaydın… Ama o var, onu <span style="font-style:italic;">fark etmemek</span> elimden gelmez.”</p>

  <p>Cassandra’nın yüzü değişti.</p>

  <p>“Neden her şeyden ben suçlu oluyorum hep?” Suçluydu da ondan, diye düşünmüştü Cassandra. Julia’nın, kendisine ayrıntıları anlatmak zorunda olduğunu da düşünmüştü, çünkü kendisi izleyici konumuna sokulup her şeyi öğreninceye kadar onların yaptıkları ne olursa olsun, bir gerçeklik ya da tamamlanmışlık kazanmıyordu. Onlar sanki yalnızca onun kendi yazgısında, kendi öyküsünde, paylarına düşen rolü oynuyorlardı; aralarındaki sevgi, ya da bu her neyse, yalnızca onun kendi korkusunun bir izdüşümüydü. Böylece kalmalıydı öyleyse; bir oyuncu sıfatıyla karışarak ya da Julia’yla birlikte acı çekerek, elindeki gücü yitirmeyecekti. Son kısıtlama, son sınır olacaktı bu. Özgürlüğün, nesnelliğin ya da bilmezliğin sağlayacağı şeyi elinde tutacaktı.</p>

  <p>“Sana anlatmama izin vermelisin.”</p>

  <p>“Her şeyin bir arada olamayacağını öğrendiğin zaman” dedi Cassandra, “büyümeye başlayacaksın. Öğrenmek istemiyorum.”</p>

  <p>Başı yukarıda, elleri kolları dallar ve çiçeklerle dolu, kız kardeşinin yanından yürüyüp geçti. Arkasında Julia’nın öbür yöne doğru koştuğunu, tökezlediğini işitti. Kendisinin en duyarlı yanını Julia’nın bildiğini, ama buna hiçbir zaman inanmadığı için durmadan yoklamak zorunda kaldığını düşündü. Bu ancak kısmen Julia’nın suçuydu. Julia’nın yanından ayrıldıktan hemen sonra hep olduğu gibi, bir çeşit boşuna, kabullenici sevecenlik duygusuna, eylemsiz bir anlayışlılığa kapıldı.</p>

  <p>Ayrıca “tam sen boyun eğince” sözlerinden incinmişti. Belki de, kendisine her şeyin fazlasıyla anlatılmasına göz yummuştu.</p>

  <p>Cassandra bir süre yürüdükten sonra, ellerini yüzünün altında kavuşturup burnunu parmaklarının boğumlarına dayayarak yatağına uzandı. Bunu çocukluğundan beri yapardı. Gevşeme değildi bu; güç harcıyordu; ama bir süre sonra çoğunlukla bilincini, kafasındaki kara bir boşluktan ve ayak bileklerindeki çevresel, belirleyici bir rahatsızlık, soğukluk ya da ağrıdan başka hiçbir şeyi algılamayacak bir biçimde daraltırdı. Karanlıkta, gözkapaklarının arkasında, camgöbeği renginde bitkiler büyür ve parçalanarak ışık yongaları oluştururdu; kızıl bir sıvı kabarır ve bir anlık küresel biçimlere bürünürdü; yeşil camsı ipliklerin oluşturduğu oynaşan bir ağda Simon’un gök mavisi kelebeklerini andıran görüntüler dağılıp cisimsizleşirdi. Cassandra bedenini kastı. Parmak boğumlarındaki basıncı gevşetirse, ışık desenleri önce silikleşir, sonra da durulurdu.</p>

  <p>Julia birbirleri için her şeyden daha gerçek, daha sürekli olmaları gerektiğini varsaymıştı. Eh, bunda bir doğruluk payı vardı. En iyisinde de, en kötüsünde de, aynı düşünceleri paylaşarak, birbirleri için fazlasıyla gerçektiler. Dolayısıyla da, birbirlerinden ayrılmak için tanımlanmayan bir savaşıma girişmişlerdi. İdeal olan, birbirleri için başka birisinden ne daha fazla ne de daha az gerçek olmalarıydı. Sözgelimi, Thor. Ya da Simon.</p>

  <p>Bir panik halinde, yaptığım şey, benim için en çok anlam taşıyan şey, kendi ellerimin gözlerimdeki basıncının yarattığı desenler, diye düşündü. Julia’nın dokunuşunun Simon’u nasıl sonsuza kadar ulaşılamaz kıldığını unutma izni vermişti kendisine. Televizyon ekranı, ötesinde birtakım yasaların geçerli olmadığı, değişik bir mekânın bulunduğu ayna gibiydi. Kendisi bu dünyaya girmiş, sürüngenlerin sırtına binmiş, iz sürmüş, böceklerin vızıltısını ve papağanların çığlığını incelemiş, sineklere ve sıcağa katlanmış, ırmak kıyısındaki taşların üstünde tencere ovmuştu. İncelediği edebiyatta, düş bir bilgi</p>

  <p>yöntemiydi. Simon’un ötesinde, çalılıklar arasında uzak şövalyeler vardı ve diz boyu yükselen, narin, çimen yeşili ormanın esirgeyici duvarları içindeki âşık, yüzünde ciddi, kaygılı ifadesiyle, sonunda gülü koparmak için elini uzatıyordu.</p>

  <p>Cassandra, büyük imgelerin doyum bulmamış arzunun biçimselleşmesiyle, bir kaygı tarzına dönüşmesiyle ilgili imgeler olduğu bir çalışma alanını seçmiş olmam hiç de raslantı değil, diye düşündü.</p>

  <p>Yatakta yer değiştirince, kafasının içindeki ışıkların hepsi beyazlaşıp birleşti.</p>

  <p><br /></p>

  <h3 id="uxiDFlBeiAK5eZSzEY7YMWB"><a id="bookmark1"></a><span style="font-weight:bold;">Dokuzuncu Bölüm</span></h3>

  <p>Sonra, birdenbire buzlar çözüldü. Bütün gece, damdaki karlar parça parça kopup ivme kazandı, oluktan akıp patikalara ve bahçeye yayıldı. Çiçek tarhlarındaki karlar derinleşen bir göl oluşturdu ve sabahleyin çimenler beyaz üstüne siyah beneklerle lekelendi — tıpkı kremalı pasta gibi. Elisabeth Corbett, bu kez de sel yüzünden alıkoyulmamak için hep birlikte oradan ayrılmaları gerektiğini söyledi. Thor aynı fikirde olduğunu söyleyerek istasyona telefon etti. O akşam bavullarını topladılar.</p>

  <p>Julia onu bulduğunda Cassandra bavulunu topluyordu. Yatağının üzerine, uzun rulolar haline getirilmiş birbirinin eşi siyah giysiler yayılmıştı. Tuvalet masasında kâğıt mendil ve güderiyle sarılmaya hazır bir yığın mücevher vardı: Zincirler, broşlar, yüzükler, tek tek taşlardan oluşan bir küme. Yoğun bir deri ve eski kitap kokusu vardı; Julia hafif bir tütsü kokusu duyar gibi oldu. Kendisi, mor tayt ve mor süet çizmeler üstüne siyah ve zeytin yeşili desenli mor renkte kapüşonlu ve püsküllü İskandinav jarsesi içinde görüntüye kayıtsızca uyuyordu. Thor’un bana verdiklerini giydiğimde Cassandra’ya kolayca uyması da işin şakası, diye düşündü. Odaya girip kapıyı kapattı.</p>

  <p>“Girebilir miyim?”</p>

  <p>“Her zamanki gibi, yaptıktan sonra soruyorsun. Bir koltuğun üzerini boşaltıp otur.”</p>

  <p>Julia, Cassandra’nın yuvarlak, oymalı, mor kadife koltuğunun üzerinden hırkaya benzeyen bir giysiyle, bel lastiği kopmuş, iki yerden düğümlü, yünden örme külodu kaldırdı. Bunları elinde katlayarak oturdu: “Senin kolej buz gibi olsa gerek” dedi.</p>

  <p>“Öyle.”</p>

  <p>Cassandra mücevherleri ufak kâğıt mendil parçalarıyla sarmaya başladı.</p>

  <p>“Ama döndüğüne seviniyorsun herhalde?”</p>

  <p>“İnsan kendi alışık olduğu düzeni arıyor.”</p>

  <p>“Eğer Thor istediğini gerçekleştirseydi, bizim düzenimiz de bozulacaktı. Yeni bir yaşam başlayacaktı. Cass, bu konuda haksız olduğumu düşünmüyorsun, değil mi?” Cassandra belirgin bir biçimde duraladı. “Hayır” dedi, sonra da, “Ya Thor?” diye sordu.</p>

  <p>“Doğrusunu istersen onun ne düşündüğünü bilmiyorum. Hattâ bazen bunu benim blöfüme meydan okumak için ortaya attığını bile düşünüyorum.”</p>

  <p>Cassandra’nın dudaklarının büzülmesini ve yüzündeki, “Julia içini döküyor” düşüncesini izledi. Oysa Cassandra şaşırtıcı bir biçimde: “Ne blöfü?” dedi.</p>

  <p>“Ben o kitapları yazıyorum. Evcil bir basınç-hücresine kısılmış insanlarla ilgili. Bir feveran, içlerinden kopup gelen bir davranış, bir çeşit taşkınlık ya da şiddet gereksinimi içinde olan insanlar…”</p>

  <p>Cassandra kitapları okuyup okumadığını söylemedi. “Sence, bu duygular içinde olanın yalnızca sen olmadığını bilmeni istiyor.”</p>

  <p>“Öyle olabilir.”</p>

  <p>“Ya da ev dışı sorunlara gerçekten ilgi duyuyor olabilir.”</p>

  <p>Cassandra yatağın altından bir bavul çekip çıkardı ve okula gitmek için yola çıkacakları zaman yaptığı gibi rulo haline getirilmiş çorap ve mendilleri pabuçlarının içine tıkmaya başladı.</p>

  <p>“Buraya geldiğimizden beri Thor biraz tuhaf. Bilmem farkına vardın mı? Soğuk bir havası var. Son zamanlarda benimle ilgili her şeye <span style="font-style:italic;">içerliyor.</span> Ama benim… nasıl bir insan olduğumu bilmesi gerekirdi.”</p>

  <p>“Belki de değişebileceğini düşünmüştür.”</p>

  <p>Julia bunu algıladı. “Evet, öyle düşündü. Ben de öyle düşündüm. Ama asıl değişen o. O… ben…”</p>

  <p>“Değişti mi?”</p>

  <p>“Onunla evlendiğimde, sağlam görünüyordu. Gerçek şeylerle ilgiliydi. Burada yaşadıktan sonra. Ben kendime ait gerçek bir yaşam istedim. Thor çok <span style="font-style:italic;">normal</span> görünüyordu.”</p>

  <p>“Biraz babama benziyor” dedi Cassandra. “Elbette hiç kimse insanın başlangıçta sandığı kadar bir başkasına benzemez.”</p>

  <p>“Çok akıllıca bir söz. Evet, anlamak istiyor ve kendi iyiliğiyle sınırlanmış durumda. Senin için kötü düşünemez ya da hoş görüşüz olamaz ya da sezgi yoluyla kötücüllüğü anlayamaz. Eskiden bunun harika bir şey olduğunu, zamanla erişeceğim gerçek bir bilgelik olduğunu düşünürdüm.”</p>

  <p>“Ya şimdi?”</p>

  <p>“Şimdi Thor beni korkutuyor. Ve daha iyi anlıyorum. Cinsel bakımdan doğal değil, biliyor musun, ve mesafeli kalarak bunu daha da zorlaştırıyor — daha gençken zorlaştırıyordu. Hiçbir zaman işi oluruna bırakmayı bilemedi. Bu yüzden, tanıştığımızda — insanların üzerine düştüğümü biliyorum, oysa her zaman başıma dert açtığı için böyle yapmamaya da çalışıyorum” -Julia aceleyle konuşmasını sürdürdü- “bana kapıldı ve bunu, âşık olduğu konusunda Tanrı’nın bir işareti saydı. Yok, sırıtma, öyle düşündü, bana söyledi bunu. Lanet olsun” dedi Julia. “Her zaman sanki ne yaptığını biliyor gibi <span style="font-style:italic;">görünüyor”</span></p>

  <p>Evlilikte yatak odasında olup bitenlerin neredeyse tümüyle açığa vurulmasından biraz tedirgin olan Cassandra, daha fazlasını öğrenme konusunda hem cinsel bir merak hem de içgüdüsel bir korku duyarak tarafsız bir ses çıkardı ve bir kavanoz yüz kremi ile bir şişe lavanta suyuyla ilgilendi.</p>

  <p>“Buna layık değildim. Bir sürü nedenden ötürü buna layık değildim. Ben… Ben onu aldatmış oldum. Umduğu gibi çıkmadım. Ben… öyle değilim… Olmadığımı da bilmiyordum. Şimdi de hüsrana uğramış bir aziz gibi davranarak dolaşıyor ortalıkta. Belki de öyledir, ama mesele yalnızca aziz olması değil… Her neyse, bütün suçun <span style="font-style:italic;">bende</span> olduğunu düşünüyor.”</p>

  <p>Cassandra yatağın ayak ucundan kenara doğru geldi ve oradan sargıya benzer bir tomar topladı.</p>

  <p>“Suçun bir bölümünü de bana yüklüyor” dedi Cassandra. “Öyle dedi. Televizyonu izlerken.”</p>

  <p>“Ama ben seni hiçbir zaman ne görüyorum ne de düşünüyorum” dedi Julia kendiliğinden ve apaçık bir gerçeğe aykırılıkla.</p>

  <p>“Yeterince zarar verip vermediğimi sordu bana.” Bunu sessiz kalarak düşündüler ve sonra meraklı bir suç ortaklığı içinde bakıştılar; Cassandra hafif bir sesle sözlerini bitirdi: “Ne kastettiğini tam olarak anlayamadım.”</p>

  <p>“Buraya gelmek ortaya mesele çıkarıyor. Eski korkuları. Herkesin bana karşı olduğu duygusu içindeyim. Herkesin beni aptal sandığı duygusu içindeyim. Her şey fazlasıyla önemli. Bunaltıcı bir şey bu.”</p>

  <p>“Bu doğal bir şey.”</p>

  <p>“Ya, öyle mi düşünüyorsun? Bence o bizim doğal olmadığımızı, bir sorunumuz olduğunu düşünüyor. Anormal <span style="font-style:italic;">olduğumuzu.</span> Kapana kısıldığımızı.”</p>

  <p>“Sen her zaman doğal ya da normal olana aklını taktın. Belki de normalsin. Birçok kişinin beni böyle tanımlayacağını sanmıyorum. Bunun beni kaygılandırdığını da söyleyemem.”</p>

  <p>“İşte yine beni başından savıyorsun.”</p>

  <p>“Seni başımdan savmıyorum.”</p>

  <p>“Hep böyle yaptın. Buna… Buna bir son vermek istedim. Seni şaşırtmak… elimden geldiğini sana göstermek istedim…” Parmaklarındaki yüzüklerden birkaçını çıkardı, birini halının üzerine düşürdü, yere eğildi. Koltuğun altından sesi geliyordu: “Bunu hâlâ istediğim anlamına gelmez bu, ama arada bir aklıma geliyor. Çocukluğum boyunca!” -suçluyor, öneriyor, dizlerinin üstünde doğruluyordu- “Erişip seni sarsacak bir şey yapmak istedim yalnızca, bana hayranlık duymanı sağlayacak bir şey. O zaman seninle dost olabilirdik. Ama işleri karıştırdık. Simon ile bizim aramızda.”</p>

  <p>Cassandra cumbadaki sedire doğru yöneldi. Haritayı kıvırmaya ve kâğıtları desteleyip bağlamaya başladı.</p>

  <p>“Ne yapıyorsun onlarla?”</p>

  <p>“Kaldırıyorum.” Kısaca gülümsedi. “Yeterince zarar verdi.”</p>

  <p>“Sana mı zarar verdi?”</p>

  <p>“Tam olarak değil. Ben onu düşünmüyordum. Bundan bir yaşam yarattım, bir bakıma.”</p>

  <p>“Hayır, ama Cass, sen bunu mu <span style="font-style:italic;">istiyordun</span>? Bütün istediğin bu muydu?”</p>

  <p>“Bütün istediğim değil, hayır.”</p>

  <p>“Yazmalıydın” diye haykırdı Julia, sevgiyle, acımayla, eski hayranlıkla, hırka ve örgü külodun yarattığı alay duygusuna öfke duyarak. Tartışma kabul etmeyen geçmiş zaman kipinden incinen Cassandra. Sedirin altındaki sandığa eğilerek kil oyuncakları koyduğu ayakkabı kutusunun çevresine bir lastik taktı.</p>

  <p>“Ah, o zamanki yaşamımız nereye vardı Cassandra? Şimdi yapabileceğimiz hiçbir şeyin, düşlediğimiz bütün o şeylerin… Bütün o şeylerin düpedüz zorunluluğuna, güzelliğine ve önemine denk düşemeyeceği seni dehşete düşürmüyor mu? Yazdığım türden şeyleri yazmayı istemedim. Sanırım sen de… Bir şeyin dışında kaldığını hissetmiyor musun? Özlem çekmiyor musun? Ben çekiyorum. Çoğu zaman.”</p>

  <p>Soru içtenliksizdi. Julia, buz gibi kolejdeki Cassandra’nın tıpkı kendisini Bramvell ve Zamorna’dan uzak kalan Charlotte Bronte gibi, tıpkı sessizce başka bir dünyayı özleyen Emily gibi hissettiğini biliyordu. Cassandra’nın, tıpkı kendisi gibi, geçmişin büyük bir bölümünü yeniden yaşadığını da biliyordu. Cassandra konuştuğunda yine de şaşırdı.</p>

  <p>“Kapının önündeki alevden kılıçla, Cennet’in dışında kalmak mı? Evet, özlem çekiyorum. Senin sözcüklerinle. Ama bence çekmemeliyiz.” Sesi kum ve ukala çıkıyordu; başladıkları yere dönmüşlerdi ve Cassandra konferans veriyordu. “Sence yasal olmayan bir şekilde, hakkımız olmayan türde ve yoğunlukla bir deneyimi kendimize mal etmiyor muyduk? Bu biraz da bizim aile geçmişimizden dolayıydı bence. Tüm Quaker geleneği, düşsel olan pahasına uygulanabilir olanı vurgular — elbette, Iç Aydınlık deneyimini düşsel deneyim kapsamına almazsan. Böyle olabilirdi, ama değil; gerçek dünyayı aydınlatan ve tecelli ettiren o aydınlık. Ama Quaker’lar -tarihsel olarak- gerçek dünyayla, eylemle, birtakım şeyleri değiştirmekle ilgilenerek katılaştılar. Babam bu geleneğin uç noktasıydı. Biz çöküşe rastlıyoruz. Şimdi vurgulanan liberal eğitim, hizmetçilerin dedikodusu, Inge’nin öyküleri, sürekli dışarıya taşma ve hoş görü kavramının silinip gitmesi — müzik ve resmin kötü, romansların yalan sayıldığı günlerden çok uzaklaşmıştık.</p>

  <p>“Böylece sen ve ben bir dünya yarattık, kendi deneyimimizde yetersiz olan şeyleri hayal gücünde araştırdık. Bu normal bir işlemdi, sanırım, ne var ki, biz bunu normal sayılabilecek noktanın ötesine taşıdık. Yarattığımız yaşamla yaşadığımız yaşam arasında bir uçurum vardı. Zamanla arada bir köprü kurabilmeyi ummuştum.” Durakladı. “Normal olmayı istemekte haklıydın. Seninle alay etmeme hiçbir zaman izin vermemeliydin. Günlük yaşamını gerçek ve yeterince dolu bulmak senin için mümkün olmalı şimdi?”</p>

  <p>“Bütün yaptığım, günlük yaşamımı düşsel kitaplara dönüştürmek.”</p>

  <p>“Biliyor musun, Julia” dedi Cassandra, “bence belki de insanın kendi şöhret duygusu gereksiniminden vazgeçmek için gerçek bir ahlaksal çabada bulunması gerekiyor.”</p>

  <p>Çılgın bir steno dili konuşuyor, diye düşündü Julia, ama ben anlıyorum, çünkü bunu paylaşıyorum.</p>

  <p>“Her şeyi daha donuk, daha sığ, daha yüzeyde görmemiz gerekir.”</p>

  <p>“Ne gibi şeyleri? Hayır Cass, yaşam yüzeyde <span style="font-style:italic;">olmamalı</span> kesinlikle.”</p>

  <p>“Sanırım birbirimizi öyle görmemiz gerektiğini kastettim. Eşinin söylediklerini düşünüyordum.”</p>

  <p>Julia, Simon’dan söz edecek bir gedik bulamadı. “Yani alelade dostlar olmamızın daha iyi olacağını kastediyorsun.”</p>

  <p>“Ben senin dostluk yeteneğinle kutsanmış değilim. Ama evet, bunun gibi bir şey.”</p>

  <p>Sessiz kaldılar. Cassandra’nın böylesine bir iletişim çabasında bulunmuş olması Julia’yı şaşırtmış, duygulandırmıştı. Thor onda Julia’nın umduğundan daha çok etki göstermişti. Cassandra’nın, kendisinden daha kötü durumda olduğunu düşündü; Oyun’a bağlılık Cassandra’yı yeterince korunmasız bir yalnızlığa düşürmüştü. Julia yine de, mantıksız bir kıskançlık kıvılcımı hissetti; Cassandra ortak dünyalarına sahip çıkmış, bunu kendine aktarmış ve içine kapanmıştı. Julia’ya karşı iyi davranmak elinden geliyordu, çünkü sonunda onu dışarıda bırakmayı becermişti. Cassandra kaşlarını çatmış, tozlu elleriyle kâğıtları derliyordu. Sonra bunları birbirlerine sürttü, sandığın kapağını kapattı ve üzerine oturdu.</p>

  <p>“Evet?” dedi.</p>

  <p>“Birbirimizi daha çok görmeliyiz. Birbirimize alışmamız… Alışmamız gerekir, doğru. İkimiz de canavar değiliz. Her şey çok aptalcaydı. Seninle başka hiç kimseyle konuşamadığım kadar iyi konuştuğum hâlâ doğru — biraz önce yaptığımız gerçek bir konuşmaydı, yıllardır yaptığım ilk iyi konuşma. Artık… öbürünü aşmış olmamız gereken bir yaştayız.”</p>

  <p>“Evet.” Cassandra kendini yorgun hissediyordu; karşısındaki Julia’nın korkunç değil, hattâ sevimli olduğu yolunda yeterince bildik bir duygu hissetti kendinde.</p>

  <p>“Niçin Oxford’a gelip sana uğramıyorum? Birlikte kenti gezebiliriz. Oturup normal bir iki fincan çay içebiliriz.” Julia, yaşamını saran ağdaki gediği sonunda örüp kapatıyormuş gibi harika bir duyguya kapıldı. Cassandra da kısaca gülümsedi: “Eğer vakit bulabilirsen, buna sevinirim” dedi. Odaya bakındı. Deborah’ya yaptığı jesti biraz gecikmeli olarak tekrarlayarak. “Bir sigara yak” dedi. Julia gülümseyerek aldı; okulda bıraktıkları yerden sürdürebilirlerdi. Birbirlerinin yüzüne bakıp büyüyebilirlerdi. Birbirlerinin zihinlerinde küçülüp ölçülü oranlara gelebilirlerdi.</p>

  <p>Cassandra, sarışın İskandinavyalIya borcunu ödemek için en azından bir çabada bulunmuş olduğu için kendini kutlayarak yatmaya gitti. Onun söyledikleri yüzünden, bir olguyu cesaretle karşılamaya çalışmıştı ve şimdi bunu oldukça yorucu buluyordu. Tıpkı Julia gibi, birçok bakımdan, hamleleri ve haritaları ondan çok daha önce belirlenmiş Ayna’daki satranç oyununda başka bir piyon olduğunu düşündüğü Simon’dan söz edememişti. Simon’un kendine özgü gerçek bir varlığı vardı, ama Cassandra ne umarsa umsun, ne isterse istesin bu kendisini ilgilendirmiyordu. Yeterince uzaktaydı artık. Oysa Julia elinin altındaydı. İnsan gerçek dünyada yaşamalı, dedi kendi kendine, yatağa girerken.</p>

  <p>O gece yine, Simon’un gitmesinden kısa bir süre sonra, ülkeden ayrıldığının varsayıldığı sırada başlayan ve değişken bir sıklıkla tekrarlayan kâbuslarından birini gördü. Bu düşlerden uyandığında kendini her zaman değişmiş — rahatlamış, bilgilenmiş, duygulanmış, korkmuş, başını yastığa koyan kadından farklı bir kadın bulurdu. Bunları gidermek, hiçbir şeyin olmadığına ya da olmayacağına kendini inandırmak için epeyce manevi ve duygusal çaba gösterirdi. Öylesine canlı ve renkliydiler ki.</p>

  <p>Yabancı bir manzarada — çayırlıkta, çölde, cengel sürüngenleri arasında, tropikal plajlarda, pırıl pırıl güneş ışığında, olanaksız bir duruluk içinde yürürken bulurdu hep kendini. Bu düşlerde, Cassandra’nın bir parçası olan o görsel ayrıntı saplantısı olurdu. Aylar boyunca, yıllar boyunca tüm bir bitki örtüsü ve hayvan türlerini incelemişti. Elinde ufacık kuşlar tutmuştu ve pembe bacaklarının soğuk, ince dallara benzer dokusunu, minicik pençelerinin dokunuşunu, altın gibi gözlerinin çevresindeki mavi, duyarlı deri bölgesini, iğne inceliğindeki kara gagalarını hatırlıyordu. Bir gece, yastık kılıfını andıran iri bedenlerinden mor ve altın renkli tüylerin sarktığı, köpek büyüklüğünde kuşlardan oluşan bir sürünün tünediği bir ormanın kumlu zemininde yürümüş, ağaçların dalları arasından sallanan bu tüyler saçlarına sürünmüştü. Başka bir gece, otların arasına uzun, koşuşan yaratıklar üşüşmüş, kara burunlu, ufacık kan kırmızısı elleri olan farelerle kertenkeleler geçişmişti.</p>

  <p>İlk başlarda, kendisinde bir enginlik duygusu oluyordu. Manzara, yaşam türleri, uçsuz bucaksız uzanıyordu. Bir sıcaklık ve ışık sarıyordu çevresini, tıpkı migren başlamadan önce olduğu gibi.</p>

  <p>Acelesiz yürüyen Simon beliriyordu. Cassandra’yı gördüğüne seviniyor, ellerini uzatıyordu, ama kendisi hiçbir zaman tutmuyordu bu elleri: Olanaksız kucaklamanın kesinlikle gerçekleşeceğini, ama dünyanın sonuna kadar zamanları olduğunu biliyordu. Konuşuyorlardı: Onun ne söylediğini çoğunlukla hatırlardı. Dağ patikalarından tırmanıyorlar, tavşan deliklerini gözetliyorlardı. Simon yaprakları aralayarak kendisine belki, yanardöner camgöbeği renginde sırtları, kıpır kıpır, püskül gibi bacaklı, oval ve dairesel böceklerin yuvasını gösteriyordu. Fiziksel varlığı oturma odası düşündeki gibi otoriterdi, hızlı hızlı hareket ediyordu, gülüyordu: Ona yetişmek için kendisinin çaba göstermesi gerekiyordu. Bazen de tuhaf bir kılıkta oluyordu. Bir kez kızıl bir tayt, kılıç ve kırmalı göğüslükle göründü. Daha sık olarak da, üzerinde kirli gri flanel pantolonu ve canlı renkli spor ceketi oluyordu. Cassandra onun çoraplarındaki kırışıkları sayabilirdi. Son zamanlarda ise, orman kılığındaydı ve tıraş olmamış bir görünümü vardı.</p>

  <p>Yürüyüşten ve gerçekleşmesi kesin bir beklentiyi paylaştıktan sonra her şey hız kazanıyordu, tıpkı yanlış bir hızla çekilmiş bir film gibi. Yapraklar ve çalılar kıpraşmaya başlıyordu. Yaratıklar çoğalıyordu. Gözüne, bir ağaç kütüğünden kaçışan fareler ya da birbirleri üzerinden yürüyen, çabuk çabuk yürüyen, düşen sayısız böceğin üşüştüğü bir patika çarpıyordu. Kendi dikkati başka bir yere yöneldiğinde, Simon’un sıcak varlığı yitiyordu. Tanıdığı şeyleri görüyordu; ağaçlardan soğuk, tüysüz kuş yavruları, ince üçgen kafalı kör sürüngenler düşüyordu. Kahverengileşen bir fare leşinin üzerinde biçimsizce kümeleşen kurtçuklar. Kenarları kanlı bir kapı paspasını andıran yassı bir kirpi. Dişlerini yandan kullanarak bir tavşanın kaburga kafesini kemiren, ağzına gelen bir dişi tükürmek için başını iki yana sallayan, boğazından cızırtılı bir ses çıkaran kedi.</p>

  <p><br /></p>

  <h3 id="u6TkP9SlN3qWO7eZG7IJy2F"><a id="bookmark2"></a><span style="font-weight:bold;">Onuncu Bölüm</span></h3>

  <p>Cassandra, duman rengi ve çamurlu Oxford’a döndüğüne memnundu. Kapısını kapatıp yalnız kaldığına memnundu ve ortak yüzeysel sohbetin oluşturduğu ufak ipliklerle ne kadar çok kişiyle bağlantılı olduğunu görmek onu sevindiriyor ve şaşırtıyordu. Eski Ev ona her zaman sosyal olarak sanki tümüyle soyutlanmışçasına, abartılı bir duygu veriyordu. Ama güç kazanmış olarak geri döndü, kendisi birtakım çabalarda bulundu ve herkeste genellikle yumuşadığı düşüncesini uyandırdı. Bir hafta sonra gidip kendisine bir televizyon kiraladı ve herkese yakında kız kardeşinin televizyona çıkacağını açıkladı. Televizyonun üzerine, Northumberland’den gelirken getirdiği, Morgan’ın ufak kilden yapılmış heykelciğini koydu. Bu nesnelerden ikisi de orada yersiz görünüyordu.</p>

  <p>Daha canlıydı, ama aynı zamanda huzursuzdu da; ırmağın sularının taştığı botanik bahçelerinde öğleden sonraları uzun yürüyüşlere çıkıyordu; çimenler donmuş çamurlu su gölleri halindeydi, kenarlardaki otların üzerinde de çıtır çıtır buzlar vardı. Cassandra, her gün oraya gelerek, suların dünyanın her yerinden oraya getirilmiş tuhaf ağaççık ve çalıların üzerinden yükselişini, sonra altta kalan dalların üzerinde birtakım kökler ve ölü ot kalıntıları bırakarak yeniden alçalışını izliyordu. Yapraksız kalınca hepsi birbirine benziyordu. Kendisine Wellington çizmeleri satın alan Cassandra, bir koleksiyoncuya özgü katalog bilgisi hevesiyle, bu bitkileri ayıran ve etiketleyen ufak metal levhaları okuyarak çamurlara bata çıka yürüyordu. Bu geziler ona canlılık veriyor, yüzünde bir gülümsemeyle koleje dönüyordu.</p>

  <p>Ailesiyle pek teması yoktu. Deborah birkaç kez uzun, düşüncelerini dikkatlice dile getirdiği, daha çok edebiyat konularını içeren hoş mektuplar yazmıştı. Bunlarda Cassandra’nın korktuğu hırçınlık ya da kötücüllükten eser yoktu; kendisi de titizce ve bir ölçüde zevk duyarak cevap yazdı. Sürdürülen bu kişisel olmayan temas, onun da hoşuna gidiyordu.</p>

  <p>Deborah, Julia’dan hiç söz etmiyordu. Cassandra, <span style="font-style:italic;">Canlı Sanatlar’ın</span> ilk programını izledi. Dizinin, adı “Hepsi Bir Günde” olan bu ilk bölümü stüdyo ve konser salonu küpleriyle, kendilerini ve yöntemlerini açıklayan sanatçılarla yapılan söyleşileri birleştiriyordu. Cassandra, Julia’nın, dirseğinin dibinde ses çıkarmadan duran Deborah’yla birlikte, İsveç tipi bir sedire kıvrılıp oturduğu yerden, aslında gerçek olmayan bir şeyi, bir yerlere sıkıştırarak bir kitaba koymayı olanaksız bulduğu yolunda açıklamada bulunmasını izledi. “Ben somut şeylerle temasta olmalıyım.” Cassandra, Julia’nın evine hiç gitmemişti; tıpkı Simon’un karanlık kulübesi gibi orası da, boyutlarının kestirilmek, hayal edilmek üzere orada, geride var olduğu, dünyanın görünebilen bir köşesiydi.</p>

  <p>Bundan üç gün sonra Julia’dan bir mektup aldı.</p>

  <p><br /></p>

  <p><span style="font-style:italic;">Çok sevgili Cass,</span></p>

  <p><span style="font-style:italic;">Tam, anlamıyla bitkinim ve tuhaf bir ruh hali var üzerimde, kendime bir günlük tatil versem iyi olacak. Seninle söz ettiğimiz ziyareti yapmak üzere gelsem mi diye düşünüyorum. Yoksa laf olsun diye mi bundan söz etmiştik? Böyle olmadığını düşünmek isterim. Beni bu hafta sonu için falan davet edebilir misin? Bakalım başarabilecek miyiz? Oxford yılın bu zamanında oldukça yaslı bir görünüm içindedir sanırım. Yapılara ciddi bir göz atma isteği duyuyorum, gereksinim duyduğum şey bu.</span></p>

  <p><span style="font-style:italic;">O televizyon programı iğrençti Cass, izlediğini sanmıyorum. İş o noktaya gelince, düşündüklerimi söylemek bana dehşet duygusu veriyor, açıklamada bulunmak zorunda bırakılmaya gerçekten dayanamıyorum. Herhalde yeterince düşünmüyorum, bu yüzden belirsiz görünüyor. Yine de, galiba iyi başardım, insanlar durmadan mektup yazıp saçımdan bir tel ve pek söz edilemeyecek şeyler istiyorlar benden, bir düşün! Ama ben biraz hafife alınmış ve aşağılanmış hissediyorum kendimi, nedenini tam bilmiyorum, belki sen bilirsin.</span></p>

  <p><span style="font-style:italic;">Anlaşılan Debbie’ye mektuplar yazıyorsun. Aferin sana. Bana söyleyecek pek fazla bir şeyi yok, ama genç kız anneleri için normal sayılır bu. Oysa sen benim bu yönümü pek tanımazsın, değil mi?</span></p>

  <p><span style="font-style:italic;">Thor iyi. Bir sürü sofu hanımı ağırlıyor ve günde en az on sekiz saat çalışıyor, bu da onunla birlikte yaşamayı yorucu kılıyor.</span></p>

  <p><span style="font-style:italic;">Bir sonraki kitabımda fena halde batağa saplandım. Galiba bir duraklama noktasına vardım, nedenini bilmiyorum. Her şeyi</span> <span style="font-style:italic;">-tüm yazma biçimimi, konumu, her şeyi- değiştirmem gerektiği duygusu içindeyim. Daha derinden kazıp daha geniş bir alana yayılmam gerekiyor. Birkaç simge ve bir Mesaj içeren bir şey yazmak istiyorum. Televizyon insanın bir Mesajdan yoksun olduğunun fena halde bilincine varmasına neden oluyor.</span></p>

  <p><span style="font-style:italic;">Benim yansıtacağım kişilik öylesine kaypak, şekilsiz ki, hiç tutulacak yeri yok. Seninkinin olurdu. Seninle gerçekten konuşmak istiyorum. Bak, bu mektuba cevap ver Cass, cevabına gereksinim duyuyorum.</span></p>

  <p style="text-align: right;"><span style="font-style:italic;">Sevgiler, J.</span></p>

  <p><br /></p>

  <p>Cassandra bu mektubu birkaç kez okudu. Tonunu tuhaf bir biçimde tehdit edici buldu. Bu mektubun, Julia’ya karşı duyduğu, geçmişten izi kalan, ama zaman zaman güçlü olan koruyuculuk duygusuna hesaplı bir sesleniş olup olmadığını bilmiyordu. Hesaplı olmayabileceğine, ama mektubu cevaplayıp nazik bir dille çok meşgul olduğunu bildirmeye karar verdi. Sonra mektubu yeniden okudu ve tehdit edici şeyin kendisinin ona katkısı olduğuna ve yegâne onurlu yolun, bu duyguları göz ardı etmek olduğuna karar verdi. Böylece kolejin konuk odasını ayırttı, Julia’ya mektup yazıp onu iki hafta sonra, cuma gününden pazara kadar davet etti, hattâ cumartesi gecesi için bir akşam yemeği ziyafeti bile düzenledi. Son zamanlarda yemeklere, gittikçe daha az davet ediliyordu ve kendisinin davet borcu olan az sayıda kişiyi bir araya getirmek için bu vesileyi yararlı buldu.</p>

  <p>Günü geldiğinde Julia’yı istasyonda karşılamaya gitti ve endişeyle dişlerini gıcırdattığını fark etti. Siyah fitilli kadife pantolonu, mor süveteri, mor çorapları ve yüzünü sımsıkı saran, kürklü kapişonlu, siyah renkli yumuşak deri ceketiyle bir üniversite öğrencisini andıran Julia, tam zamanında gelen trenden indi. Cassandra’nın duyduğu müthiş korku, ufak tefek, ağırbaşlı birisinin geldiğini görünce geçti. Topaz iğneli kadife şapkası öne eğilmiş olarak ilerledi. Julia, buluşmanın sevinciyle bir çığlık attı ve kısa bir duralamadan sonra el sıkıştılar. Sırf birbirleriyle görüşmek amacıyla ilk kez buluşmuşlar ya da buluşmayı tasarlamışlardı.</p>

  <p>Julia hızlı hızlı konuşmaya başladı: “Harika bir şey bu. <span style="font-style:italic;">Oxford.</span> Beni rehberli gerçek bir turistik geziye götürmeni istiyorum. Her şeyi, tam anlamıyla her şeyi görmek istiyorum…”</p>

  <p>Cassandra, Julia’nın valizini küçücük, siyah eldivenli eline aldı ve bir taksi çağırdılar.</p>

  <p>“Bu gece, akşam yemeğini Yemek Salonu’nda yemeyi ilginç bulursun, diye düşündüm. Yoksa bir restorana gitmeyi mi yeğlerdin? Yemek Salonu’ndaki yemeğin çok kötü olduğu söylenir.”</p>

  <p>“Yo, hayır. Yemek Salonu’nda yemeyi çok isterim. Senin nasıl yaşadığını tümüyle görmek istiyorum. Sana söyledim ya. Her şeyi görmek istiyorum…”</p>

  <p>“Öyle çok ilginç değil” dedi Cassandra birden, savunmaya geçerek.</p>

  <p>Yemek Salonu’ndaki akşam yemeği Julia’nın beklediğinden daha büyük bir sıkıntı oldu. Aşağıda, sıra sıra oturmuş kız öğrencilere bakarak, yan yana Büyük Masa’ya oturdular. Cassandra, zaten üzerinde fazlasıyla bol duran siyah giysisinin üstüne giydiği siyah cübbesinin kıvrımlarına gömülmüştü; içinden bileklerinin ve solgun, sopa gibi, çilli, hafifçe parlayan boynunun çıktığı bir top kumaş gibi, diye düşündü Julia. Kendisine kalsa, tokalı kemerleri şişkin göbeklerinin üzerinde kalan ya da büzülmüş kalçalarının üzerine düşen, şarap rengi, zümrüt yeşili, gri giysili bu kadınlardan çok, öğrenciler arasında otursa daha az yabancılık çekerdi. Daha genç yaşta olanların üzerlerinde tüvit etek ve aynı renk süveter ve hırka vardı. İçlerinden biri çatlak bir sesle şükran duasını okudu ve hep birlikte oturdular. Yemek Salonu’nun tümünü kaplayan, miyavlamayla cıyaklama arası gürültü, konuşmayı güçleştirdiğinden, Julia bir iki dakika ablasının düzenli olarak ağzına getirip götürdüğü çorba kaşığını taşıyan mücevherli elini izleyerek sessiz kaldı. Yanı başında oturan, balıketinde, ürkek görünüşlü, saçları Beyaz Kraliçe’yi andıran bir yaratık olan ve Cassandra’nın tanıştırmak için hiçbir girişimde bulunmadığı kadına dönüp kulak tırmalayıcı bir sesle, neredeyse bağırarak, büyük bir coşkuyla, lisansüstü öğrenim yapmadığına ne denli pişman olduğunu söyledi. Bu itiraf, belirsiz bir onay mırıldanmasıyla karşılandı; Julia’nın bundan anladığı kadarıyla, kolej yaşamını arzulamak doğaldı, ama kendisi buraya gelmediğine göre anlaşılan buna uygun değildi. Söylenenleri pek işitemiyordu ve tartışmaya da niyetli değildi. Kabuğuna çekilip gözlemci olarak kaldı.</p>

  <p>Ana yemek, kurutulmuş pirzola, kurutulmuş patates püresi ve domates soslu kurutulmuş konserve spagettiydi. Birisiyle konuşmak için uzanan Cassandra’nın boynundan sarkan haç spagettiye dolandı. Silinip temizlenmesi gerekiyordu. Julia utançtan kaskatı kesildi; haçın kollarına takılan kıpkırmızı makarna halkalarının görünümüyle, ablasını gülünç, hattâ tuhaf gördü; onunla göz göze gelemedi. Bu çeşit, gereğinden fazla sayıda anlamsız olgu anımsadığını düşündü; kitaplarını bunlar oluşturmuştu. Bunlar insanın dikkatini özden uzaklaştırıyordu — oysa insanın başkalarına karşı tutumunu oluşturan da mutlaka bu gibi olgu kırıntıları değil miydi? Mavi damarlı, beceriksiz, narin bir çift elin titreyerek bir ekmek kabuğunu ufalayışını aç gözlerle izledi. Acaba eksikliğini duyduğu bu öz neydi, diye merak etti. Masa boyunca bütün yüzlere teker teker baktı. Cinsiyetsiz, çekingen, yargılayan, kaygılı, bitkin yüzler ne istiyorlardı? Hiç, aşağıdaki çığlık atan, el kol sallayan kızlar gibi olmuşlar mıydı? Cassandra gibi, her şeyin daha yetkin ve daha yoğun gerçekleştiği başka bir dünyaya mı çekilmişlerdi? Masanın karşı kenarında iki kadın, yemek boyunca dikiş makinesi markaları ve dayanıklılıklarıyla ilgili bir sohbet sürdürmüşlerdi. İstedikleri bilgi miydi, güç müydü, gençliklerinde onları ayrıcalıklı kılan akademik övgüye mi açlık duymuşlardı? Yüzlerindeki ifadeyi, sevgiye yakın diyebileceği, düşünceli bir merakla algıladı. Cassandra’ya dönüp bakınca gözlendiğini gördü.</p>

  <p>“Bence kahvemizi benim odamda içelim” dedi Cassandra.</p>

  <p>Daha önce Cassandra’nın kaldığı odalara hiç uğramamışlardı. Cassandra kahve yaparken, Julia her şeye dokunarak, şöminenin üzerindeki nesneleri elleyerek, yazı masasındaki kalemleri sıraya dizerek, yazılmış denemeleri ucundan kenarından okuyarak, parmağıyla dokunup küreyi çevirerek, odada bir aşağı, bir yukarı dolaştı.</p>

  <p>“Otursana” dedi Cassandra.</p>

  <p>Julia elini televizyonun üzerinde gezdirdi. “Bakıyorum Morgan’ı buraya koymuşsun.”</p>

  <p>“Evet” dedi Cassandra. Fincanlarla şekeri koydu sehpaya. “Sütlü mü, sütsüz mü içersin?”</p>

  <p>“Sütsüz. Bunlar ne?”</p>

  <p>“Açıklamalı bir <span style="font-style:italic;">Morte d’Arthur</span> baskısı. Öğrenciler için. Tamamlanmak üzere.” Bir puf çekti, kırmızı koltuğa oturup yerleşti, sedef bir ağızlığın ucuna sigara taktı, fincanına kahve koydu ve yineledi: “Otursana.”</p>

  <p>Julia kahvesini aldı, ablasının karşısına, bir pufa oturdu. Bir saatin tiktakları duyuluyordu.</p>

  <p>“Bu şirin heykelcikleri nereden aldın Cass? Günlük yaşantını anlat bana… Zamanını nasıl geçiriyorsun? Öğretmekten hoşlanıyor musun? Öğrencilerini seviyor musun? Kutsal Kâse öyküsünün aslında bir doğurganlık mitosu olduğuna sen de inanıyor musun? Sence…”</p>

  <p>Cassandra kuru ve eğitici bir sesle anlattı ona. Özel hocalık sisteminden, kendisinin Ravenna’da geçirdiği yazlardan, Balıkçı Kral ile, yazgı öyle gerektirdiği için kardeşi Baldur’u öldüren kör İskandinav Tanrısı Hothur ile mızrağı İsa’nın böğrünü deldiği zaman akan kanla yeniden görmeye başlayan kör savaşçı Longinus arasındaki ilişkiden söz ederek Arimethea’lı Joseph’in kâsesiyle ilgili Kutsal Kâse söylencesine geçti. İkisi de, bunlardan söz ederek, eski ilişkilerinin iyi yönlerini, masum bir biçimde, yeniden oluşturduklarını algılıyorlardı.</p>

  <p>“Tıpkı… <span style="font-style:italic;">Tıpkı</span> bir aynada yalnızca bir köşesini gördüğün bir odada bulunmak gibi” dedi Julia. “Her şeyi çok düşündüm. Bunlar gerçekleştiği için, burada olduğum için seviniyorum.”</p>

  <p>Cassandra, koltuğunun kenarları arasından dik dik baktı ona. Buna vereceği cevap boşlukta kaldı, çünkü kapı vuruldu ve içeriye elinde yarım kalmış bir denemeyle özür dileyen bir kız girdi. Julia ayağa kalkıp Cassandra’nın yatak odasına sıvıştı. Çıkarken, duraksamalı bir açıklamanın başlangıcını işitti.</p>

  <p>Cassandra’nın kapıya asılı sabahlığını elleyerek, karyolanın başucundaki duvarı kaplayan kitapların pırıl pırıl ve el değmemiş görünümlü olmalarına şaşıp başlıklarını okuyarak yatak odasını baştan başa inceledi. <span style="font-style:italic;">Gümüş</span></p>

  <p><span style="font-style:italic;">Kuğu,</span> yazarı Julia Corbett, bir de <span style="font-style:italic;">Sıradan Yaşam.</span> Julia bunları raftan indirdi ve kitabın gömleği üzerindeki, özür dileyen ve çağrıda bulunan kendi gülümsemesini inceledi. “Julia Corbett, yaman bir kesinlikle, sıradan kadınların deneyimlerini ele alan olağanüstü bir kadındır.” Tanrım! Kitapları yerine koydu. Cassandra bunları okumuş muydu? Yoksa bunları ona birisi göndermiş, o da okumadan buraya mı kaldırmıştı? Cassandra’nın günlüğünü içeren birkaç kilitli cilt buldu, yalnızca yılını gösteren düzgün etiketler yapıştırılmıştı üzerlerine. Demek bunu sürdürüyordu. Cassandra’nın yatak örtüsünü açıp yastığın altındaki uzun kollu, lacivert geceliğe ve dantel lizöze baktı. Komodinin üzerinde duran dergileri karıştırdı. <span style="font-style:italic;">Speculum, Ortaçağ İngiliz İncelemeleri Dergisi, Bibliyografya Bilgini, St. Eusebius Cemaati Dergisi, Doğa Dünyası.</span> Bu, bir ay öncekiydi. On ikinci sayfada bir makale vardı: <span style="font-style:italic;">Dünyada en az araştırılmış hayvanlar.</span> “Simon Moffitt, Amazon havzasındaki ufak sürüngenlerle ilgili yeni bulguları anlatıyor. Yeni bir dev kurbağa türü.”</p>

  <p>Demek böyle. Julia üzgün ifadeli, hafif sakallı yüze tırnağıyla bir fiske vurup dergiyi aldığı yere koydu. Demek böyle.</p>

  <p>Yine komodinin üzerinde, ufak bir gümüş vazonun içinde, ufak bir haç ve Gerald Rowell’ın bir mektubu vardı. Rahip mektupta, daveti için Cassandra’ya teşekkür ediyor ve papazın son vaazında dile getirdiği, Tanrı katına ulaşan kilise üyelerine ilişkin görüşlerin yanıltıcı olabileceği konusunda kendisinin de hemfikir olduğunu belirtiyordu. “Pek çok genç gibi, o da koyu inançlı. Doğal olarak, bu konuda kendisiyle görüştüm.” Mektup şöyle sona eriyordu: “Senin açından her şeyin yolunda gittiğini ve duyduğun dehşet duygusunun azaldığını öğrendiğim için ne kadar sevindiğimi bilemezsin. Gerek dehşetin gerçek ve korkunç olduğunu bildiğimi, gerek senin bunu aşabileceğine gerçekten inandığımı söylersem, bu sana güvence verebilir. Büyük bir cesarete sahipsin.”</p>

  <p>Başka bir gizemli Cassandra daha. Julia bir an düşündü. Kapının önünden geçerken ablasının konferans veren, konu ele alındıktan sonra vurgulamak için her suçlamayı bir kez daha yineleyen, kesin, alaycı sesini işitti. Cassandra’nın aynasında kendi canlı ve ürkek yüzüne bakıp kendini bir anlık salt nefret duygusuna kaptırdı. Cassandra’nın, insanları böylesine yıpratmayı, aşağılamayı, incitmeyi nereden öğrendiğini biliyordu.</p>

  <p>Öbür odaya öyle bir anda girdi ki, kapıdan çıkmakta olan öğrencinin kendi giysilerine ya da yüzüne, ya da her ikisine birden yönelttiği hayranlık dolu bakışı yakaladı. Cassandra gömüldüğü koltuktan seslendi: “Bir kadeh brendi içer miydin?” Julia dikkatle baktı ona, kendi başarısızlık ve körelmiş sevgi duygusu aracılığıyla, kat kat giysilerin altında, o sert sesin arkasında, bu odalarda yalnız başına yaşayan insanı görmeye çalıştı. Cassandra gibi olmak nasıl bir şeydi? Bir ağın içindeki bir örümcek gibi, bekleyerek. Hayır, Cassandra ile ilgili kendi duygusuydu bu. “İçmek isterim.”</p>

  <p>Cassandra ayağa kalkıp bir dolabın içini aradı. “Kızlarla aram iyi değil. Fazla sabırsızım. Aldırdıkları yok ya!” Sanırım buradaki kadınların çoğu gibi, onları sevimli bulmuyor. Yalnızca kıskanıyor onları. Beni olduğu gibi.</p>

  <p>Cassandra, bir likör kadehi içinde, kadınlara yakışacak miktarda brendi verdi ona.</p>

  <p>“Sohbetimizden hoşlandım Cass. Geldiğim için çok memnunum. Senin nasıl yaşadığını görmek hoşuma gidiyor; benim açımdan, senin <span style="font-style:italic;">gerçek</span> olmanın zamanı gelmişti. Ne demek istediğimi biliyor musun?”</p>

  <p>“Evet, biliyorum.”</p>

  <p>“Buluşup bundan hoşlanabileceğiz ve birbirimizi düşünüp taşınmayabileceğiz, değil mi? Farklı yoğun yaşamlarımız dışında, buluşan <span style="font-style:italic;">gerçek kişiler”</span></p>

  <p>“Evet” dedi Cassandra gülümseyerek.</p>

  <p>“Benimle dalga geçiyorsun.”</p>

  <p>“Sen her zaman böyle düşünmeye hazırsındır.”</p>

  <p>“Yani, biz yalnızca dünyadaki öbür kişilerdeniz, ancak birbirimizi iyi tanıyoruz, o kadar.”</p>

  <p>“Evet, aynı fikirdeyim” diye gülümsedi Cassandra. “Tümüyle normal bir şey yapıyoruz ve kendimizi akıllı sanıyoruz.”</p>

  <p>“Eh, birbirimizi gerçek yüzlerimizle görmenin zamanı geldi artık” dedi Julia; tuhaf bir nezaketle karşılıklı kadeh kaldırıp içkilerini içtiler.</p>

  <p>Julia konuk odasında yatmaya gidince, Cassandra kendi odasında perdeleri ve koltuk örtülerini çimdikleyerek dolaştı. Biraz düşünüp Kraliçe Morgan’ı bir çekmeceye kaldırdı. Biraz daha düşünüp <span style="font-style:italic;">Doğa Dünyası</span> dergisinin sayfalarını kopararak “Sir Percivale: Çeşitlemeler” etiketli bir dosyanın altına tıktı.</p>

  <p>Cumartesi günü Julia, Cassandra’nın dikkatle tasarlamış olduğundan daha da yoğun bir çevre gezisi yapma konusunda diretti. Ayaklarında uzun konçlu siyah rugan çizmeler ve konçları kürklü botlarla, ıslak Bodleian, Ashmolean, Sheldonian sokaklarını, birkaç kolej şapelini ve kitaplığını birlikte dolaştılar. Julia oymalar ve vitraylarla ilgili zekice sorular sordu ve Deborah -“yakınacak birisi olarak seni bulduğu için talihli”- ve Thor konusunda Cassandra’ya açıldı. “Durum kolaylaştı. Bir sürü ziyaretçisi oluyor. Bana tanıştırmadığı, pis kokan yaşlı kadınlar. Türbanlı Hintliler. İşi başından aşkın. Beni pek umursadığı yok — hiçbir bakımdan. Sanırım her şeyi daha da kolaylaştırıyor bu.”</p>

  <p>“Onun bir şekilde kendini denetleyeceğinden kuşkum yok” dedi Cassandra. “Buna niyetli görünüyor.” Julia ona kuşkuyla baktı ve yine düşünmeye başladı: Cassandra gibi olmak nasıl bir şeydi? Bunu bilebileceğini hissetmeye başlıyordu; bayırdan tırmanarak geri dönerlerken, uzun bir tanışıklığın verdiği kaçınılmaz bilginin zeki bir sevgiye dönüşebildiği noktaya sonunda vardıkları duygusuna kapıldı. Yanındaki kemikli, sert profili inceledi ve bir an, Cassandra’nın katı amaçlarını, Cassandra’nın bahanelerini, Cassandra’nın yalnızlığını paylaştığını hissetti.</p>

  <p>Öğleden sonra Cassandra’nın bir görüşmeyi yönetmesi gerekiyordu. Julia, Deborah için bir şey almak amacıyla High’daki hediyelik eşya dükkânlarını dolaştı. Çay saatinde, elinde bir paketle Cassandra’nın odasına döndü.</p>

  <p>“Sana bir armağan aldım Cass. Uygun göründü. Umarım uygundur. Çok güzel bir şey. Umarım zevksiz bulmazsın. Bunu görür görmez senin olması gerektiğini düşündüm.”</p>

  <p>Cassandra ağır ağır ambalajı yırtmaya koyuldu. Seloteyp ve iki kat koyu yeşil yumuşak kâğıt. Julia’nın armağanı yaklaşık altmış santimetre uzunluğunda, kükürt sarısı camdan yapılmış bir yılandı. Yüzeyine kıvrımlı bir izlenim verilerek biçimlenmiş olmakla birlikte, başından kuyruğuna kadar eğilip bükülmez bir parçaydı; başı, gövdesiyle aynı hizadaydı ve alt yüzeyi, dokununca, gevşek bir kas dağılımı duygusu veriyordu. Başı yassı ve geniş burunluydu, burun deliğinin üzerinde boynuzumsu bir çıkıntı vardı. Çok güzel renklerle bezenmişti, gövde iki ayrı mat yeşil tonu ve bir koyu altın renginde dörtgenler ve pullar arasından geçen siyah bir çizgiyle örülmüştü. içinde, yeşil ve altın renginin arkasından yanıp dönen ve iç organları ya da bir sinir sistemi görüntüsünü anımsatan karmaşık bir kırmızı çizgi ağı görünüyordu. Kızıl, hafifçe dışbükey gözlerinden içeriye doğru uzanan kızıl boruların sivrilen uçları kafatasının içinde birleşiyordu. Yassı dudaklarının arasında, incecik kıvrık dişlerinin gerisindeki siyah çatallı dilinin kökü, gözlerinin bitişme noktasına kadar uzanıyordu. Cassandra soğuk camı elinde evirip çevirdi.</p>

  <p>“Tuhaf derecede gerçekçi” dedi Julia. “Yani, ne denli yapay olduğu düşünülünce, aslında gerçekçi. Hem de üç boyutlu — saydam olduğu için sanırım.”</p>

  <p>“İçselliğin bir boyutu” dedi Cassandra ağır ağır. Cassandra’nın armağanı kabul etmesi Julia için önemliydi, çünkü bir barışmadan sonra iki tarafın da kavganın konusuyla ilgili bir şakayı kabul etmeleri, hattâ paylaşmaları önemlidir. Bu, ikisinin arasında geçen bir şeydi.</p>

  <p>“İnsan buna uzun uzun bakıp bakmayı tamamlayamayabilir” dedi Cassandra. “Teşekkür ederim.”</p>

  <p>Yılanı dikkatle televizyonun üzerine koydu. Julia, Morgan le Fay’in bir gece önce oradan kaldırıldığını o zaman fark etti.</p>

  <p>Yemek davetine ilk gelen konuk olan Peder Rowell’ı, kolejin Havisham salonundaki ürkütücü beyaz mermer şöminenin önünde yan yana durarak karşıladılar. Bu salona aslında, bağışta bulunan kişinin adı verilmişti, ama kuşaklar boyunca saygısız öğrencilerde bu salon, soylu ve örümcek ağı bağlamış bir yer duygusu uyandırmıştı. Julia’nın üzerinde, salon serin olduğu için uzun kollu olmasından memnun olduğu, uzun, sade, alev kırmızısı, yünlü bir giysi vardı. Saçlarını topuz yapıp başının üzerinde gümüş bir tokayla tutturmuştu. Boynuna yassı halkalardan oluşan bir kolye takmıştı. Görünümü, önceden tasarlanmış bir görgüsüzlük izlenimi yaratıyordu. Cassandra’nın üzerinde ise bütün yemek davetlerinde giydiği yegâne gece giysisi vardı; yeşil ve altın renginde, uzun ve genişleyen kolları olan bir giysiydi bu. Giysinin oyuk yaka çizgisinin üzerinde, bir sürü kolyeyle boynunu doldurmuştu ve ince altın zincirlerin aralarından köprücük kemiklerinin yumruları çıkıyordu. Elizabeth Çağı ile Taş Devri arasında bir yerde sahnelenen kötü bir çağdaş prodüksiyonda rol alan Goneril ile Regan’a benziyoruz, diye düşündü Julia. Tek eksiğimiz, bir beyaz ve Yunanlı Cordelia. Cassandra’ya karşı hâlâ büyük bir sevecenlik ve sıcak duygular besliyordu ve ablasının giysisinin kol altı dikişlerinin sökülmek üzere olduğunu görmek onu üzdü. Cassandra bu gibi şeyler konusunda uyarılabilecek bir kadın değildi. Kendisi ise bunlardan fazlasıyla utanan bir kadındı. Peder Rowell eğilip Cassandra’nın elini öptü. “Sevgili Cassandra. Umarım iyisindir.”</p>

  <p>Cassandra gerildi.</p>

  <p>“Sizi kız kardeşim Mrs. Julia Eskelund’la tanıştırabilir miyim?”</p>

  <p>“Memnun oldum.” Rahip bir çırpıda kemiksiz elini uzattı. “Memnun oldum.”</p>

  <p>Bakışları Julian’ınkilerle karşılaştı, burada odaklaştıktan sonra onun başının üzerinde bir noktaya kaydı. Tuhaf, diye düşündü Julia. Erkeklerde eşcinselliği ânında tanıdığını ileri süren kadınlardandı; “Gözlerdeki bir şey” diye açıklardı, bilgece. Peder Rowell’ın gözleri, altın çerçeveli gözlüklerinin arkasında, çok seyreltilmiş bir maviydi. Yüzünde balmumunun koyu pürüzsüzlüğü vardı; kulaklarının üzerindeki çok soluk, sarımtırak iki tutam saç dışında kafası da öyleydi. Üzerindeki, Julia’nın uzun bir siyah etek gözüyle baktığı giysinin altından çizmeleri kocaman ve hantal görünüyordu. Daha çok, kasıtlı bir kabalık izlenimi vermekle birlikte, belki de utangaçlıktan, Julia’yla konuşmayıp ona omzunu dönerek Cassandra’ya: “Galiba bu yıl bizimle birlikte Glastonbury’ye gelmiyorsun, öyle mi?” dedi.</p>

  <p>“Şey…” dedi Cassandra, “yapılacak bir sürü şey var…” “Belki de bir sürü iş” dedi rahip.</p>

  <p>Julia, onların ses tonlarına dikkat ederek çabucak sırayla ikisini de gözledi. Ne birisini Cassandra’yla böylesine hoş görülü bir yetkiyle konuşurken işitmişti ne de Cassandra’nın bu utangaç, yatıştırıcı halini tanımıştı. Sarum ve Roma cüppeleriyle ilgili, Julia’ya bayağı bir komedi gibi gelen, bir konuya geçtiler; ablasının üzerine gelen çekingen ve yapay evcimenlik hali ona son derece dokunaklı geldi. Ulaşabildiği bir rahibe, duygularını mandallayan orta yaşlı kadınlardan biri, diye düşündü; Cassandra’nın, bunun bilincine vararak bir anda ürktüğünün farkına varmadı.</p>

  <p>Öbür konukların hepsi birlikte geldiler. Bunlar, bir Ortaçağ uzmanı olan Profesör Nathaniel Storrin, bir kolejde öğretim üyesi olan Martin Redman, beş yıl önce</p>

  <p>Cassandra’nın öğrencisi olan, onun eşi Sylvia ve Cassandra’nın bölümünde öğretim üyesi ve Huysmans konusunda uzman olan Miss Vanessa Curtess’di. Profesör Storrin, Cassandra’yı, iki kolunu birden ona doğru uzatarak aceleci bir biçimde selamladı. Cassandra da ona doğru uzanınca dikişler iyice söküldü, şimdi epeyce büyük bir solgun ten parçası görünüyordu. Storrin vakur ve bilgili görünen, uzun, kartalı andıran İngiliz suratlı, ağarmış saçları ve uzun boylu olduğundan kambur bir duruşu olan bir adamdı. Martin Redman geniş omuzlu ve tıknazdı; eşi onun ayaklarının dibinden ayrılmıyordu; tombalak, kırmızı yanaklı, saçları küt kesimli bir kızdı; üzerindeki kısa, zümrüt yeşili tafta giysinin kalça bölümüne bir fiyonk iliştirilmişti. Vanessa Curtess şişman, esmer, saçları alagarson kesimli bir kadındı. Üzerindeki kahverengi dantel giysinin dört köşe göğüs kesimi, bir teknenin pruvası gibi öne doğru çıkıntı yaparak, sıkı sutyeninin göğüslerinin kabarıklığını kestiği çizgiyi ortaya çıkarıyordu. Julia’yla tanıştırıldığında, boynundan kaşlarına kadar kızardı. Julia kendini mutlu hissetmeye başlamıştı. Davetlerden anlardı, böyle olanlarından bile. Yazdığı romanların hepsinde davetler olurdu.</p>

  <p>Bir hizmetkâr kız, elinde sek sherry doldurulmuş kadehlerle dolu bir tepsiyle önlerinde eğildi. Cassandra, Gerald Rowell ve Storrin, Kelt Kuramı konusunda bilgili bir sohbete koyulmuşlardı. Julia bir an dönüp Martin Redman’e baktı, ama Miss Curtess ona cahil dar görüşlülük konusunda bir şey söylüyor ve kızgın görünüyordu. Onun dirseğinin dibinde de Sylvia Redman vardı.</p>

  <p>“Siz gerçekten de Julia Corbett olmalısınız. Sizi televizyonda gördüm. Bizim Miss Corbett’le ilişkiniz olduğu hiç aklıma gelmedi. Hiç benzemiyorsunuz.”</p>

  <p>“Hayır, ben <span style="font-style:italic;">aslında</span> Mrs. Eskelund’um. Evde bir kocam ve kocaman bir kızım var. ”</p>

  <p>“Evet, biliyorum. Bunu biliyorum elbette. Ben… Ben sizin kitaplarınızı beğeniyorum. Gerçek… Gerçek bir sorunu ele alıyorlar, hiç kimsenin bir şeyler yapılması gerektiğini düşünmediği bir sorunu. Yani… birdenbire bütün gün eve kapanmaya itilen kadınları, zeki kadınları. Gerçek… sıkıntıyı. Ben… Ben bebeklerimi çok seviyorum… İki bebeğim var. Ama bazı günler oturup bir… bir beyhudelik duygusu içinde ağlayıp duruyorum. Beyhudelik. Bir kadın olmanın onursuzluğu ve beyhudeliği. Biliyorum. Üniversite öğrencisiyken olduğumdan çok daha az ilgi çekiciyim. Bunu umursamadığımı da söyleyemem.” “Ben hiç üniversite öğrencisi olmadım. Ama beyhudelik konusunda haklı olduğunuzdan eminim. Romanın irdeleyebileceği bir şey bu. Roman, sıkıcı olmaktan kurtarıyor bunu.”</p>

  <p>“Şan, şöhret ve dehşet ve sıkıntı” dedi Sylvia Redman, tahmin edileceği gibi. Julia, Cassandra’nın, “İnsan kendi şan şöhret gereksiniminden vazgeçmeli” sözünü anımsadı. Böyle bir gereksinim, insanı tuhaf alışkanlıklara sürükler, diye düşündü ve kırmızı giysiyi kalçaları üzerinden çekiştirdi.</p>

  <p>“Yaşam insanı sarar, tam da siz bunun tersinin olacağını düşündüğünüz zaman” dedi hevesli kız. “Şimdi hiçbir şeyden geri kalmamam gerektiğini söyleyip duruyorum kendime. Sistemli bir okuma uğraşı falan gibi. Ama… sırf geri kalmamak uğruna geri kalmamak… çok sudan geliyor nedense. Yenilgiyi kabul etmemekten öte bir şey değil. Bebeklerin doğumundan beri de çok yoruluyorum. Onlar yormuyor beni, çok çalışıyor değilim, ama yaşam yorucu. Akşamları yataktan fırlama çabası. Ve eğer fırlarsam, onların ağlamaya başlamalarının korkunçluğu.”</p>

  <p>“Evet, bunu biliyorum.” Julia dalgın dalgın inceledi onu. Herkese bunu söylüyorsun, diye düşündü, düşündüğün yegâne düşünce bu. Pek de savaşımda bulunmadan pes ettin gibi geliyor bana. Bu yeşil tafta giysi de, şan, şöhret ve dehşeti gerçekten tanımış olmaya hiç de kanıt oluşturmuyor. Eğer yeterince önem verdiğin bir şey olsaydı, diye düşündü Julia, akşamları hemen yine yataktan fırlardın. Bu düşünce üzerine çabucak kendi kendine gülümsedi, başını kaldırdı ve pederin soğuk ve yargılayıcı bakışlarıyla karşılaştı. Martin Redman, Miss Curtess’den kurtulmaya çalışıyor gibiydi; peşinde onunla, ansızın Julia ile Sylvia’nın yanlarına geldi.</p>

  <p>“Tüm bu kuralcı ahlaksal sağlıklılık” diyordu, “son derece kısıtlayıcı. Bize daha edilgen bir özgürlük gerek — gerçek yozlaşmamızın karmaşıklıklarını araştırabilmemiz için, gücümüzün neye yettiğini nesnel olarak bilebilmemiz için…”</p>

  <p>“O çeşit tiksindirici özgürlüğü istemem, teşekkürler” dedi Martin. “Ben namusa değer veririm. Vicdanlılığa. Sağduyuya.”</p>

  <p>“Lawrence” dedi Vanessa Curtess, “ne vicdanlıydı ne de sağduyulu.”</p>

  <p>“Aman Tanrım” dedi Martin. Yana doğru çekilerek Ortaçağ uzmanlarının da gruba katılması için halkayı genişletti.</p>

  <p>“Sevgilim” dedi Sylvia, “Miss Corbett’in kız kardeşinin aslında roman yazarı Julia Corbett olduğunu biliyor muydun?”</p>

  <p>Martin, Julia’yı süzdü.</p>

  <p>“Sizi televizyonda gördüm” dedi. “Sanatınızdan söz ediyordunuz. Kocanızın karakterine de verip veriştiriyordunuz. Onun yerinde olsam, buna katlanamazdım. Kitaplarınızdan hiçbirini okumadım. Yalnızca o adamın <span style="font-style:italic;">musique concrete</span> konusunda neler söyleyeceğini öğrenmek için televizyonu açmıştım, ama yaptığı tek şey bir laternayla maymun gibi oynamak oldu. Sizce de bu tür bir program, sanatı umutsuzca rezil etmiyor mu? Aynı zamanda hem işinizi ciddiye alıp hem de bu tür bir olaya nasıl karışabiliyorsunuz?”</p>

  <p>“Ben yaptığım işin bu açıdan ciddiye alınacak kadar iyi olduğunu düşünmüyorum” dedi Julia ağır ağır. “Ancak, belki zaman zaman. Halk yığınları için dürüst bir rahatlama aracı, hepsi bu, sosyolog için de yem. Ama dürüst olduğunu söyleyebilirim, önemsenmeye değmez de değil. Sosyologlara bir parça hayal gücü gerekli.”</p>

  <p>Sözlerini sürdürüp televizyonu savunmayı düşündü, ama bundan vazgeçti; o noktada onunla bir duygu birliğine varma olasılığını yitirecekti. Çok gençti ve kabalığı, yalnızca uzlaşmaz ahlak ilkelerini değil, aynı zamanda etki altında kalmayacak bir iradeyi de kapsıyor, diye düşündü; bu da, kolayca âşık olabileceğine işaret ediyordu. Yarı yarıya alaycı bir tutumla, kadınların boyun eğmeleri konusunda bağnaz Lawrence’çı bir görüş taşıdığını söyledi ona. Kendisine gelince, talihi yaver gitmiş ve normal kadın uğraşlarını engellemeksizin bunlarla uyuşan bir yaşam biçimi bulmuştu. O da, bunun kendisine birtakım kısıtlamalar getirdiğini hesaba katmalıydı. Her şeyi, gerçeğe tam uygun biçimde kaydetme erdeminden öte hiçbir amacı yoktu; gösterişçi altyazın kaleme almıyordu. Bir açıdan karşısındakindeki gösteriş ya da yutturmaca korkusunu gideren, başka bir açıdan ise doğrudan doğruya cinsel kışkırtma olan bir tür hevesle, apaçık bir dürüstlükle, çok ciddi bir sesle konuştu. Adam yumuşadı; sanat ve ahlak konusundaki görüşlerini sayıp döktü; dürüst eleştirmene karşı dürüstlük her zaman dost kazandırır. Julia onun kendisi gibi birisiyle başa çıkma duygusunun tadını çıkardığını algılayabiliyordu. “Sizde en azından bir başarı dürtüsü var” dedi Martin, coşkun bir hayranlıkla.</p>

  <p>Cassandra, sevgi beslediği az sayıda öğrenciden biri olan Sylvia’nın sıkıntılı göründüğünü gözledi. Martin’in, kadınların boyun eğmesine ilişkin yararlı görüşlerinden zaten yeterince acı çekti, diye düşündü; üstüne üstlük onun Julia’nın acımasızlığına hayranlığını izlemesi fazlaydı doğrusu.</p>

  <p>“Senin şiirlerin ne oldu, Sylvia” diye sordu birdenbire. Sylvia kızardı. “Oh, pek bir şey olmadı. İyi değillerdi aslında. Korkunç derecede çocukçaydılar.”</p>

  <p>Martin adeta bu görüşü paylaşıyormuş gibi görünüyordu. Cassandra sinirlendi. Sylvia, Meryem Ana’nın, gebe kalmadan önceki imgeleri konusunda iyi bir tez yazmış ve Cassandra’ya, Glastonbury ya da Norwich’li Dame Julian’ı konu alan uzun, uzaktan uzağa Hıristiyan bir içerik taşıyan bir iki şiir getirmişti.</p>

  <p>“Çok umut vericiydi o şiirler” diye üsteledi Cassandra. “Çok fazla sözcükle doluydular, çok fazla Dylan Thotnasvariydiler, ama sen bunları aşmışsındır. Senin şiirlerin imge yüklüydü.”</p>

  <p>Sylvia boynunu büktü, sıkıntı içindeydi.</p>

  <p>“Bana kalırsa, Dylan Thomas’dan çok Charles Williams” diye söze karıştı Martin. Cassandra her şeyi daha da bozduğunu ve küçümsendiğini anladı. Yemek masasına doğru beceriksizce yürüdü. Martin ile Julia birbirlerine dönüp hafifçe omuz silktiler; bu ortaklığın arkasındaki mantıksızlık Cassandra’yı çileden çıkardı. Yemek masasındaki yerleri, Julia’nın Peder Rowell ile Profesör Storrin’in arasında oturacağı ve Martin’in de Vanessa Curtess ile kesintiye uğrayan tartışmasını sürdürebileceği bir biçimde düzenledi.</p>

  <p>Yemek, öğrenci şölenlerinde kolejin ikram ettiği yiyeceklerden oluşuyordu. Greyfurt kokteylleri, piliç rosto ve Brüksel lahanası, çikolata soslu dondurma, peynir tabağı: Camembert, Roquefort, Edam. Julia dikkatini Profesör Storrin’e yöneltti.</p>

  <p>Storrin kendisini bir hayat adamı olarak görüyordu ve hiç değilse bu toplantıda Julia ile birbirlerinin dengi olduklarına çoktan karar vermişti. Ortaçağ uzmanı olmasının nedenleri Cassandra'nınkinden farklıydı. Öğretim görevlisinin soylu yaşamını seviyordu ve Ortaçağ incelemeleri konusunu, akıllı bir adamın çabucak kendini kanıtlamaya yeterli buluşlarda bulunabileceği, geniş çaplı bir sürülmemiş toprak olduğu için seçmişti. Somut ve titiz bir dilbilim çalışması yapmış, Ölüm Dansı konulu zarif ve duygu yüklü bir kitap yazmış ve televizyonda boy göstererek sık sık eğitim, atom bombası, evlilik öncesi cinsel ilişki, günümüzdeki şiddet düşkünlüğünün onur kırıcı yönleri, çocuk yetiştirme ve ineklerin boğazlarını kesme töresiyle ilgili olarak üniversitenin görüşlerini dile getirmişti. Julia’nın tanıdığı tipte birisiydi. Bu çeşit kişilerle Londra’da tanışmıştı ve ona nasıl davranacağını biliyordu. Bir süre, nazik bir vakar içinde Julia’nın gezip gördüğü yapılardan ve ciddi konuların televizyonda bir sorumluluk anlayışı içinde özetlenmesinin gerçek değerinden söz ettiler. Ama herkes, kolejin ikramı olan iyi Riesling şarabından birkaç kadeh içip de Vanessa Curtess’in, Lawrence’ın Karanlık Tanrıları ile Baudelaire’in ışıktan kopmuş olmamızı gerçekten bilmesi arasındaki ayrımları anlatan sesi yükselince, Storrin sır verircesine Julia’ya doğru eğildi ve uzun biçimli, derviş elini hafifçe onun elinin üzerine koyarak, ortak tanıdıklarla, daha sonra da, kahveyi beklerlerken, orada bulunanlarla bile ilgili kişisel eleştirilerini mırıldandı. Perdesi çok iyi ayarlanmış alçak bir ses tonuyla, Martin’in farkına varmadan sofrada yaptığı bir kabalığı ve buna Martin aleyhine verilen yanlış anlamı anlattı. Julia’ya, şişman, kırmızı bir kadın olmanın ve <span style="font-style:italic;">la vie Boheme</span> ya da Baudelaire âşığı olmanın tehlikeleri konusunda bir ders verdi. “Ne gibi bakire yoksunlukları burada besleniyor, Mrs. Eskelund, ne gibi bilinçdışı gereksinimler saygınlaştırılıyor, nasıl bir bilgi -herhalde birtakım fiziksel olumsuzluklar yüzünden- başkası aracılığıyla ediniliyor ve, bağlam dışı olsa da Rimbaud’nun deyimiyle, idealleştiriliyor…” Kül rengi kirpiklerinin gerisindeki duru gözlerinde neşe okunuyordu; her şey gülünçtü. Son derece mutlu olan Julia, bildik bir dansın bildik devinimlerine ayak uyduruyordu. Kahve gelince genel sohbet tavsadı ve Storrin ile Julia duruma el koyarak, az çok tanıdıkları birkaç tanınmış kişinin fiziksel, duygusal, cinsel ve zihinsel tuhaflıklarını konu alan kaçamak bir gösteri sundular. Martin gülmekten katıldı. Vanessa Curtess atmosferi hem itici hem de ilginç buluyordu. Sylvia, Martin’i izliyor, Julia’nın küçümseyici gülümsemesini inceliyordu.</p>

  <p>Cassandra mutlu değildi. Kendisi, Storrin’in şu anda sergilediği taşkın hınca neden olacak bir kadın değildi. Her zaman, bir çeşit masumluk içinde, ondan bir bilim adamına yakışan ağırbaşlılığı beklemiş, o da bunu çaba göstermeksizin yerine getirmişti. Onun çalışmalarını, dolayısıyla kendisini de, biraz sıradan buluyordu. Tıpkı Charlotte Bronte gibi onulmaz bir romantik olan Cassandra, kendisini, destan yazdıktan sonra, tüm dürüstlüğüyle yazın dünyasına katılacak ve biraz geç olsa da o günün Thackeray’ince kutlanacak birisi olarak hayal ediyordu. Bu dünyanın, düşündüğü gibi olmadığını ve kendisi için sonsuza dek kapalı kalacağını görüyordu şimdi, daha da kötüsü, Julia’nın onun kendi dünyasına saldırısı, bunun da, anlamaya gücünün yetmediği boyutları olduğunu açığa vurmuştu ona. Kiremit rengi meslektaşına Storrin ve Julia’nın gözleriyle baktı ve kendisi için duyduğu korkuyla midesi kasıldı. Simon’un çay davetini anımsadı.</p>

  <p>Julia, sanki onun bu düşüncesini okumuşçasına, birdenbire davetlilere Simon Moffitt’in bir parodisi olan bir televizyon programındaki tiplemenin taklidini yaptı.</p>

  <p>“Biz onu tanırdık, değil mi Cass?” diye laf attı ona, meydan okuyarak, paylaşmak için direterek. Simon’un dudak sarkıtışının sevimli, ama başarısız bir taklidini yapmak amacıyla alt dudağını sarkıttı. “Hepimiz acı çekmek zorundayız” diye uğuldadı. “Büyük masraflarla buraya uyku hastalığı, diş ağrısı, nem, atbalığı, piranalar, boğan ve sokan yılanlara kendimi sunmak üzere geldim, sırf bunlardan payıma düşenden yoksun kalmamak için.”</p>

  <p>Herkes güldü, Sylvia bile. Cassandra parmağıyla giysisinin kadifesine dokundu ve ikinci kez kahve ikramında bulunmayı unuttu. Bunun sonucunda, davet erken sona erdi.</p>

  <p>“Eh, akademik yaşantı konulu özgün bir kitap için elinizde epeyce gereç olacak, Mrs. Eskelund” dedi Storrin. Julia onu Londra’ya birlikte bir kadeh içki içmeye ve Ivan’la tanışmaya davet etti; özel bir tanışıklık ve sevgi yansıtan bir sesle arada bir Ivan’ın adını etmekten kendini alıkoyamamıştı. Gerald Rowell’ı uğurlarken bir an kanı dondu.</p>

  <p>“iyi geceler, Peder” dedi canlı bir sesle. Rahip ona solgun, dalgın bir bakış ve bir buyruk yöneltti.</p>

  <p>“İyi geceler, Mrs. Eskelund. Sizi yarın, Aşai Rabbani Ayini’nden sonra görmek isterim, iyi geceler.”</p>

  <p>Herkes gittikten sonra Julia, ablasına döndü.</p>

  <p>“Harika bir davetti” dedi sıcak bir sesle.</p>

  <p>“Böyle düşünmene sevindim” dedi eski, kapanık, kayıtsız Cassandra. “Ben yatmaya gidiyorum, izin verirsen.” Bırakmış olabileceği kötü bir izlenimin izlerini sileceğine inandığı, hafifçe sarhoş, hoş bir abla-kardeş sohbeti için hazırlanmış olan Julia, kendini önce aldatılmış, sonra da incitilmiş hissetti.</p>

  <p>Cassandra pazar günleri kahvaltı yapmıyordu. Julia tek başına kahvaltısını ettikten sonra onunla birlikte kiliseye gidip gitmeyeceğini sordu.</p>

  <p>“Gitmek isteyeceğin aklıma gelmezdi.”</p>

  <p>“Ah, evet, istiyorum.”</p>

  <p>“Beni hoşnut etmek için gelme sakın.”</p>

  <p>“Yo, hayır. Ondan değil. Ben gelmek istiyorum, lütfen. Bir şapka getirdim.”</p>

  <p>Gerçekten de, yola çıkarlarken, yanında getirdiği kenarlı deri şapkayı başına geçirdi. Cassandra hızlı hızlı ve sessiz yürüyordu. Julia kendini kötü hissetti, ağlamak istiyordu. ikisi de dünkü gönül rahatlığını yitirmişler, yeniden kuşkuya düşmüşlerdi. Julia suçu yüklenmeye hazırdı, suçu hep onun yükleneceği aralarında kararlaştırılmıştı. Ama bunun için bile ona hiçbir çıkış noktası tanınmamıştı.</p>

  <p>Kilisede, Cassandra mihrabın önünde eğilince, Julia utancından gerildi; Cassandra başı eğik dururken, kendisi sıralardan birinde oturarak çevresine bakındı. Önlerindeki sıraya kadın diyakozlar oturmuştu; solda ciddi suratlı öğrenciler vardı; geri kalan sıralarda, yer yer yaşlı kadınlar, siyah fötr şapkalar, kurşuni renkte tüylü şapkalar, türbanlar, mırıldanan dudaklar görülüyordu.</p>

  <p>Ayin beklediğinden daha yabancı geldi ona, zaman zaman çoğu da işitilmiyordu. Bir sürü cüppe arasında oradan oraya koşuşan Gerald Rowell’ı az gülünç bulmadı; rahip dua okumaya başlayınca Julia irkildi. Bir koro, tiz ve tatlı bir sesle ilahi okumaya başladı; bu duru ses, yaşlı kadınlardan gelen çatlak, koroya ayak uyduramayan, rahatsız bir derya üzerinde yüzüyor gibiydi. Julia sözcüklerden duygulanmayı isterdi, ama duygulanamadı. Bunlara tepkisi fazlasıyla Noel kartlarındaki kasnaklı giysilere ve mumlara karşı içinden boşalan duyguları andırıyordu. Bunların Cassandra için ne anlama geldiğini düşünmeye çalıştı. Biçim mi, kesinlik mi? Cassandra’nın dua okuyan sesini çocukluklarından hatırlıyordu. Törenlere yatkın olan hep Cassandra olmuştu, oysa kutsal Galahad’a ibadet eden, kendi yalınlığı içinde, asıl kendisiydi. Eza çeken Lancelot’taki dramatik değeri Cassandra çabucak fark etmişti. Kendi kendisine, Cassandra’nın günah çıkarırken ne gibi itiraflarda bulunduğunu sordu.</p>

  <p>Cassandra düşüncelerinin üzerinde Julia’nın dikkatini delici bir ışık gibi hissetti ve bir boş inana kapılarak zihninden geçen dua okunur korkusuyla dua edemedi. Başını kaldırıp tavandaki kıvrım kıvrım, çaprazlama iç içe, dantel gibi oymaların alçalarak sıraların sonunda oluşturduğu bir yığın yaprağa, asma dallarının ucundan sarkan üzümlere baktı. Julia’nın sorgulayan bakışlarına kilisenin nasıl göründüğünü tasarlamaya çalıştı. Biraz bayat, biraz iç bulandırıcı tütsü kokusu. Soğuktan kaçıp ısınmaya gelen bir sürü buruşuk yaşlı kadın. Şapkası ve ellerindeki mücevherlere karşın, kendisi de giderek onlardan biri oluyordu. Julia soğuk soğuk yargılardı bunu, cüppeler, ilahiler, çan sesleri, şanı şöhreti simgeleyen bir cafcaflılık. Kendi şan şöhret kavramımıza uygun böyle simgeler yaratıyoruz. Cassandra, bir an, ilk kez değil, Toplantıevi’ndeki yalınlığa şiddetli bir açlık duydu.</p>

  <p>Daha sonra, Cassandra kadın diyakozların arasına katıldı; Julia da kendisini kilisenin avlu kapısının önünde Gerald Rowell ile baş başa buldu. Rahibin başında, kendi başındakini andıran, yassı, yuvarlak bir şapka vardı.</p>

  <p>“Günaydın, Mrs. Eskelund. Aramızdan ne zaman ayrılıyorsunuz?”</p>

  <p>“Bugün öğleden sonra. Burada iyi vakit geçirdim.” Rahip bir an sustu. “Cassandra’yı nasıl buldunuz?” “Şey” dedi Julia. “iyi değil mi?” Yüzüklerini çekiştirdi. “Size söylemeyi umduğum bir şey vardı da.” Yine bir an sustu. “Bilmem ki.”</p>

  <p>“ Söylemezseniz bilemezsiniz. ”</p>

  <p>“Evet. Dün akşam, Cassandra bakımından pek düşünceli davranmadınız. Beni bağışlayın.”</p>

  <p>Julia kasıldı.</p>

  <p>“Aranızda özel bir dostluk olmadığını biliyorum. Ama bilmem ki başka kime…”</p>

  <p>“Birbirimizi çok az görüyoruz, hepsi bu. Eminim siz onu benden daha iyi tanıyorsunuzdur.”</p>

  <p>“O kendisinin tanınmasına izin veren bir kadın değildir. Ya da sevilmesine. Sizden yardım mı rica ettiğimi, yoksa sizi uyardığımı mı keşke bilseydim, Mrs. Eskelund. Her neyse… Evet… bence bilmeniz gerek. Cassandra… iyi değil. Bir süredir iyi değil.”</p>

  <p>“Ne demek istiyorsunuz?”</p>

  <p>“Psikiyatri konusunda, kuşkusuz, olmam gerektiği kadar bilgili değilim. Bence bir psikiyatrist, bir tür şizofreni tanısı koyabilirdi. Bu da pek çok hastalığı kapsar. Cassandra’nın…” Uygun nitelikte sözcükler bulmaya çalıştı, “gerçeklikle ancak çok zayıf bir bağı var. Bunun bilincinde olması da durumu bazı bakımlardan daha da kötüleştiriyor. Bu elbette, bir bakıma, bir meslek riski. Ama onun dünyası, kolej yaşamının olağan, çevreden kopuk anormalliklerinden epeyce uzak.”</p>

  <p>“Onun her zaman güçlü bir hayal gücü vardı” dedi Julia, pederin gözlerinin içine bakarak.</p>

  <p>“Çok doğru. Onun tehlikede olduğuna gerçekten inanıyorum. Cesur bir kadın. Kendisi için birtakım şeyleri kolaylaştırmıyor. ”</p>

  <p>“Ne yapmam gerekiyor, Peder?”</p>

  <p>“Görüyorum ki, onu bir parça günlük yaşamın içine çekiyorsunuz sanki… Bilmiyorum, ama ben de bunu ummuştum. Acaba çevresindeki olanakları genişletmek olabilir mi? Gerçi yanlış bir tür gerçekliğin… fazlası… çok kararsız bir dengeyi büsbütün de bozabilir. Evet.”</p>

  <p>“Onu gerçekten seviyorum” dedi Julia yalın bir sesle. “Çok kuşkucu bir insan. Sanırım yapabileceğim hemen hemen hiçbir şey yok. Ama onu gerçekten seviyorum ve elimden geleni yaparım, iyiliğini isterim.”</p>

  <p>“Sizinle konuşmam belki de uygunsuzdu. Eminim… ablanız… bunu güveni kötüye kullanmak sayardı. Ama bilmeniz gerektiği duygusuna kapıldım.”</p>

  <p>“Teşekkür ederim” dedi Julia ciddi bir sesle. Başını eğdi. “Kötü davrandığımı söylemekte de haklıydınız. Özür dilerim.”</p>

  <p>“Bundan söz etmem kabalıktı” dedi Peder ve bir kilise cemiyeti üyesini selamlamak üzere döndü.</p>

  <p>Julia trende neredeyse hemen uykuya daldı ve tren hızlanınca dişlerinin ve yüzünü yasladığı cama değen kemiklerinin tıkırtısıyla uyandı. Güç harcayarak doğrulup oturdu. Trenlerde derin düşüncelere dalma alışkanlığı vardı; zorunlu yalnızlık ve kimsesizlik onu düşünüp taşınmaya itiyordu. Böyle sürdüremem, diye düşündü. Oxford’a bu düşünceyle gelmişti; şimdiyse daha da tedirgindi, aklına takılan hiçbir şey durulmamıştı. Son zamanlarda, evindeyken duyduğu korkuları -gerek kendine güvensizliğini, gerek sürdürdüğü yaşamın sudan ve anlamsız olduğu duygusunu- giderek artan bir saplantı halinde Cassandra’ya bağlamıştı. Bunların hepsi, hepsi geriye, Oyun’un üstü örtülü dolambaçlarına uzanıyordu. Tren gürültüyle yol alıyor, onun bedeni sarsılıyordu.</p>

  <p>Rahiple yaptığı konuşmayı ve onun Cassandra’ya yazdığı mektubu düşündü. Cassandra’nın “gerçeklikle ancak çok zayıf bir bağı” vardı, öyle miydi? Peki, ne tür “şanlı” bir gerçeklikte yaşıyordu? <span style="font-style:italic;">Doğa Dünyası</span> dergisini, kendisini de hiç de olumsuz olmayan bir biçimde heyecanlandıran fotoğrafı anımsadı ve bir şey bildiğini düşündü. Ah, Cassandra…</p>

  <p>Ben, diye düşündü, hayal gücümü yeterince kullanmıyorum, o ise kendisininkini fazlasıyla kullanıyor. Wordsworth ve Coleridge gibi, biri ‘günlük şeylere yeniliğin çekiciliğini verir’, bu arada öbürü -Julia’nın belleği yıllarca önce Cassandra’dan dinlediği bir araştırma konusuyla boğuşuyordu- öbürü ‘doğaüstü ya da hiç değilse romantik kişileri ve karakterleri’ sever. Nasıl devam ediyordu? İnsanın ilgisini “iç doğamızdan” uzaklaştırmaya ilişkin bir şey ve “bu hayal gücü gölgelerine bir an için inançsızlığı duraklatma isteği vermeye yeterli bir gerçeklik sureti…” -ah, evet- “bu şiirsel inancı oluşturuyor.” Her ikimiz de çok aşırıyız. Benimle ilgili söyledikleri doğru. Ben olgulardan yakınma düzeyinde kalıyorum.</p>

  <p>İşte sana bir roman konusu, diye düşündü: Hayal gücü ve gerçeklik arasındaki dengesizlik konulu bir roman. “Çok zayıf bir bağ…” Bunu yapabilirim sanıyorum. Oyun’la hesaplaşma anlamına gelebilir bu. Beni korkutan şeyle, anlayabileceğim, ama anlamadığım şeyle hesaplaşmak anlamına gelir bu. Bir yakınmaya değil, gerçek bir fikre dayanan bir roman olur bu. Cassandra’yla hesaplaşmanın, ama aynı zamanda, ikimizi ayrı kılmanın bir yolu olur. Onu ayrı bir birey olarak görmenin bir yolu olur. Hem sonra, bilmek sevmek demek. Başkasına ışık tutmak.</p>

  <p>Storrin’in sesini anımsadı. “Akademik yaşantı konulu özgün bir kitap için elinizde epeyce gereç olacak.” Bu gerçekleşemezdi elbette. Cassandra bunu yalnızca bir saldırı olarak görürdü. Tüm vakarına ve hayal gücüne karşın, hiç kuşkusuz paranoyaktı o. Romanda bunu da irdelemek ilginç olurdu. Gerçekleşememesi çok yazıktı. Geçirdiği hafta sonunun bazı anlarını aklına getirmekten kaçınan Julia birden doğrulup bilinçli olarak her şeyi hatırlamaya, bir anla öbürü arasında, simgesel olarak bir olayla öbürü arasında ilişki kurmaya koyuldu. Hepsi de bir dizgenin aydınlatılmış ve göze çarpan bölümleriydi; insan bunlara egemen oluyor ve aynı çaba içinde kendini bunlardan ayrı kılıyordu. Aşağılanmalar bile değerliydi. Bu gibi hayal gücü görüntüleri ender ve değerliydi — bilgi, her çeşit bilgi, güzeldi; yüzeysel ya da duygusal her olay, kendi açısından sırf görme istemi dışında hiçbir çaba gerektirmeksizin, birbiriyle bağlanıyordu.</p>

  <p>İyi bir roman olurdu bu, çünkü kendisiyle ilgili olmazdı. Gerçekleşememesi çok yazıktı.</p>
</body>
</html>
