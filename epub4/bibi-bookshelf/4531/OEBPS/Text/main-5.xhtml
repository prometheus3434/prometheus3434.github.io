<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <p><br /></p>

  <h3><a id="bookmark0"></a><span style="font-weight:bold;">On Beşinci Bölüm</span></h3>

  <p>Sonraki üç gün boyunca Julia, Simon’dan başka hiçbir şey düşünmedi. Aralarında geçen sonuçsuz konuşmayı aklından birkaç kez geçirdi. Çarpıştıkları dakikanın anısı ve ona dokunma gereksinimi duymuş olduğu fikri aklına takılmıştı. Eskiden, aynı zamanda bir isteksizlik duymaksızın, hiç ona böyle dokunma isteği duymazdı: Simon’a dokunmanın “her şeyi gerçek kılacağı” yorumunu yaptı, iki kez onu düşünde gördü; ayrıntılarını hatırladığı, sıcak bir erotizm taşıyan düşlerdi bunlar -bu da eskiden hiç olmamıştı- ve bir kayıp duygusuyla uyandı. Onunla karşılaşmanın, onunla yeniden görüşmenin kendi yaşamının bir bölümünün tamamlanması ve yeni bir anlayış taşıyan yeni bir bölümünün, yeni bir esinin başlaması olduğu duygusu içindeydi. Onda da bu duyguyu sezdiğini düşünüyordu. Oysa Simon, bir taksi çağırmış, onu eve getirmiş, kapının önünde indirmiş ve kendisi daha başını çevirip bir adres bile soramadan uzaklaşıp gitmişti.</p>

  <p>Son aylarda, babasının ölümünden sonra ve özellikle <span style="font-style:italic;">Zafer Duygusu</span>‘nun bitmesinden sonra, davranışlarını dayandıracağı yeni bir kimlik bilinci edinmişti. Eskiden hep çocuk kalmak gelirdi içinden — eh, büyümeye hazırdı şimdi. Dişleri çıkmıştı artık, suçsuz ve sorumluydu. Simon’a dokunmak bunu bir biçimde kanıtlamak içindi.</p>

  <p>Biraz daha düşündükten sonra, Simon’un olası özel gerçekliği konusundaki yeni duygusunu -o görüşme sırasında- Cassandra’nın kendisini gözlediği duygusunun hiç olmamasına bağladı. Şimdiye dek hep kendi davranışlarını Cassandra’nın korkusunun, Cassandra’nın beklentilerinin, Cassandra’nın Simon konusundaki fikirlerinin “yarattığı” duygusuna kapılırdı. Oysa bu görüşme, kendi görüşmesi gibi gelmişti ona. Kendisine ait şeylere sahip olmaya hazırdı şimdi. Bir kez, Cassandra’nın gözlediği duygusu uyandı mı, bu suçsuzluk duygusunun birazı yitip gidiyordu; ama Simon’u görmemesi ve ısıracak hiçbir şey bulamaması yüzündendi bu, diye geçirdi aklından. Zamanını onun otel odasını hayal ederek, umulmadık görüşmeler hayal ederek, ırmak kıyısındaki konuşmaya açıklayıcı tümceler ekleyerek geçirdi. Ivan’dan kaçıyordu.</p>

  <p>Dördüncü gün telefonun sesiyle uyandı. Telefon birkaç kez çaldıktan sonra, Julia yataktan kalkmaya çabaladı; Thor ortada yoktu ve telefona cevap vermek gerekiyordu. Antreye geldiğinde, Thor alıcıyı eline almıştı.</p>

  <p>“Evet” dedi Thor. “Hayır, tam tersi. Elbette hatırlıyorum, çok iyi.” Dinledi. “Eminim ister. Evet, evet, elbette. Ben de sizi görmeyi çok isterim. Gerçekten.” Telefonu kapadı.</p>

  <p>“Simon Moffitt’ti” dedi. “Hayvanat bahçesine gitmeyi isteyip istemediğini sordu.”</p>

  <p>“Hayvanat bahçesine mi?”</p>

  <p>“Seni almaya buraya geliyor.”</p>

  <p>“Ben onunla konuşmak isterdim. Niçin konuşmama izin vermedin?</p>

  <p>“Seninle konuşmak istemedi” dedi Thor. “Beni görmeyi istediğini söyledi.”</p>

  <p>Şaşırıp kalan Julia telefona bakıyordu.</p>

  <p>“Senin yerinde olsam” dedi Thor, “gidip giyinirdim.”</p>

  <p>Simon’un üzerinde, belden aşağısı bol, modası geçmiş bir spor ceket, ayaklarında da kocaman bir çift <span style="font-style:italic;">*veldtschoen</span> vardı. Ellerinde yağmurluğu, bez bir çanta, bir evrak çantası, bir şemsiye, bir de üzeri etiketli, sıkı sıkı bağlanmış, tıklım tıkış doldurulmuş, uzun bir bez çanta daha taşıyordu. Bunu gelişigüzel bir koltuğa koyup öbürlerini buna dayamaya çalıştı; bununla uğraşırken Thor salondan çıkıp geldi, Baker’lar salonda toplandılar, Deborah da, üzerinde pijamaları ve sabahlığıyla, yalınayak odasından çıktı.</p>

  <p>*Ham deriden yapılan bir spor ayakkabı türü. (Çev. n.)</p>

  <p>“Ah, siz Mr. Moffitt’siniz, değil mi?” Julia bunun rastlantısal bir ifade tarzı mı, yoksa kasıtlı bir şaka mı olduğunu kestiremedi. Simon doğrulup elini uzattı.</p>

  <p>“Biz Julia’yla eski arkadaşız.”</p>

  <p>“Biliyorum. Biliyorum.”</p>

  <p>“Hayvanat bahçesine gitmem gerekiyordu, düşündüm ki…” Susup Deborah’ya baktı.</p>

  <p>“Kızım Deborah” dedi Julia.</p>

  <p>Simon onu inceledi. “Cassandra’ya benziyor. Ama sanırım bunu herkes size söylüyordur.”</p>

  <p>“Cassandra Teyze bile bunu kabul ediyor.”</p>

  <p>“Bence hayvanat bahçesine götürülecek yaşta değilsin.” Deborah gülümsedi.</p>

  <p>“Hayvanat bahçesine gelmek ister miydin?”</p>

  <p>“Yo, hayır. Sanmıyorum. Bugün olmaz, teşekkür ederim. Pek gitmem.”</p>

  <p>“Üzüldüm” dedi Simon. “Başka bir zaman.”</p>

  <p>“Ah, evet. Başka bir zaman, çok sevinirim.”</p>

  <p>Simon ellerini ovuşturdu, sonra da, pabucunun çözülen bir bağını bağlamak için ansızın yere çömeldi.</p>

  <p>“Ceketini al, Julia” dedi Thor. Simon’a döndü: “Akşama döndüğünüzde birlikte yemek yiyebiliriz belki? Güney Afrika’daki durumu birinci ağızdan öğrenmek için sabırsızlanıyorum. Oradaki sağlık öğrenimi kuramlarıyla yazışıyorduk. Şimdiye kadar size sorulan sorulardan daha bıkmadıysanız, size soracak bir sürü sorum var.” “Çok sevinirim” dedi Simon, başını kaldırmadan. “Çok naziksiniz. Mutlaka gelirim.”</p>

  <p>Koltukta duran çanta, yerinden kayar gibi oldu. Thor, Simon’un eşyalarını toplayıp teker teker ona verdi. Evrak çantasını Julia’ya verdi.</p>

  <p>“İyi eğlenceler” dedi. “Deborah ile birlikte akşam yemeğini hazırlarız, sen bize bırak.”</p>

  <p>Simon, Regent’s Park’a gitmek üzere bir taksi çağırdı; sonra da, Julia’yı hayvanat bahçesi binalarına kadar yürüttü. Evrak çantasıyla şemsiyeyi şimdi Julia taşıyordu; bundan dolayı da onun üzerinde bir egemenlik kurduğu duygusu içindeydi. Simon ne akşam yemeği çağrısıyla ne de üç günlük suskunluğuyla ilgili bir açıklamada bulunmadı; bir iki kez durup, yüzünde daha çok kaygılı bir ifadeyle, Julia’ya baktı, ama konuştuğunda da, sanki bir iş arkadaşıyla ya da eğlendirmek zorunda kaldığı bir yeğeniyle konuşuyormuşçasına mesafeli bir sesle konuşuyordu.</p>

  <p>“Benim… Benim burada… biraz işim var. Umarım seni biraz dolaştırırsam… dolaştırırsam kusura bakmazsın.” “Ne münasebet.”</p>

  <p>“iyi. Sonra bir şeyler yeriz diye düşündüm. Bir şeyler yeriz.”</p>

  <p>“ <span style="font-style:italic;">Gerçekten</span> de hayvanat bahçesine gitmek istediğini bilmiyordum” dedi Julia, ifadesiz bir sesle. <span style="font-style:italic;">Woman’s Ovun</span> dergisinde yayımlanan çeşitten bir buluşma gibi gelmişti ona.</p>

  <p>“Hayvanat bahçesinden hoşlanmaz mısın?”</p>

  <p>“Elbette hoşlanırım… ama…”</p>

  <p>“Ben… buraya sık sık gelmek zorundayım. Pek hoşlanmam. Ama… buluşmak için iyi bir yer gibi geldi bana. Bu koşullarda.”</p>

  <p>Binaya girdiler. Julia, Simon’un yağmurluğunu aldı ve evrak çantasını ona verdi. Aslında gerçekten de biraz dolaşmak gerektiğini çabucak anladı; bir bürodan öbürüne, Simon’un peşine takıldı, büyük çantadan çıkardığı daktiloda yazılmış sayfaları, ufak şişeleri ve kutuları görevlilere vermesini, fotoğraflarla raporları incelemesini, sonunda da, Sürüngenler Bölümü’nde bez çantayı olduğu gibi vermesini gözledi. Julia koridorlarda oturdu, kapı önlerinde durdu; kimse ona aldırış etmiyordu, yalnızca bir büroda ona demlenmiş bir fincan çayla kâğıda sarılı çikolatalı, reçelli bir çörek verdiler. Simon başını çevirip ona bakmıyordu pek. Adamakıllı, kadın yerine koyulduğu duygusuna kapılmaya başladı: Refakatçi bir hizmetçi-kız-arkadaş, onun kadını. Eninde sonunda, bu onu aşağılamaktan çok, sevindirdi. Simon’un fiziksel varlığıyla karşılaşmaktan ve tıpkı bir çocuğun uzun süre beklediği bir ödül gibi, bunu gerçekdışı bulmaktan duyduğu akıldışı korkuyu giderdi bu. Bu bürolardaki insanlar için Simon yeterince gerçekti — somut, gerekli, karşılıklı konuşulacak birisi. Simon kendi açısından onlar için gerçekti ve şimdiye kadar hep bunun tersi bir durum olagelmişti. Birtakım imzalar attı durdu ve o da çay içip reçelli çörek yedi.</p>

  <p>Sonunda Sürüngenler Bölümü’nde baş başa kaldılar. Simon başını çevirip ona baktı.</p>

  <p>“Eh, bugünlük bu kadar. Çabucak bir dolaşalım mı?” “Nasıl istersen.” Sürüngenlere duyduğu nefreti biliyordu, ama herhalde bilmezlikten gelmeyi yeğliyordu.</p>

  <p>Doğaüstü bir ışıltısı olan bu bölüm sıcak, nemli, betondan ve karanlıktı. Pırıl pırıl camlı bölmelerinin içinde yılanlar, gelişigüzel birbirlerinin üstüne yığılmış ve hemen hemen kıpırtısız olarak duruyorlardı. Taş renginde, ince, koyu renk gözlü bir yılan, kutuya kendisi için koyulmuş plastikten bir yeşilliğin çevresinde halka olmuş, oynak dilini cam duvarlara sürtüp duruyordu. Amaçsızca yapraklar arasından sürünerek ilerledi, sonra kırılgan bir dal parçası gibi uzandı; bundan sonra hiç kımıldama belirtisi göstermedi. Simon, ayaklarındaki <span style="font-style:italic;">veldtschoen</span>’lerle adımlarını yere iyice bastırarak onun önünden geçti; Julia, topuklarını tıkırdatarak onun iki adım peşinden yürüdü. Çevrelerinde çocuklar bağrışıyorlardı.</p>

  <p>“Bu anakondayı onlara ben gönderdim” dedi Simon. Karanlıkta, parmaklığa yaslanıp birlikte kutuya baktılar. “Bir ağaçta onunla savaştım. Birdenbire üzerime düştü -onun böyle bir şey yapacağını önceden kestirmemiştim doğrusu- sonunda güreştik. Beni kurtarmak zorunda kaldılar. Yine de talihim varmış — bedenimde bir sürü çürük ve ısırılmış bir elle paçayı kurtardım. Yavaş ve huysuzdu; gönderilmesinden sonra dokuz ay hiçbir şey yememiş. Şimdi karnını doyurduğunu söylüyorlar.” “Biraz perişan görünüyor” dedi Julia. Aslında anakondanın durumu daha kötüydü. Kutusunun bir köşesinde, betondan sığ bir havuzun içinde, kıvrılıp kendi üstüne yığılmış kalmıştı. Havuzdaki su pisti ve sanki birisi içine tütün serpmiş gibi görünüyordu. Sırtı boyunca, derisi kabarmış ve saydam deri parçaları, yıpranmış duvar kâğıdı gibi soyulmaya başlamıştı. Başı, halka halindeki gövdesine dayalıydı; küt, sabırlı ağzı hareketsiz duruyordu. Kafasının iki yanında, Julia’nın siyah olacağını düşündüğü gözleri opal gibi, yüzeyleri ince çizgilerle kaplı, pembemsi görünüyordu. Yaratık uzun bir süre kımıldamadı ve Julia adeta büyülenerek onun yavaş yavaş soluk alıp veren gövde çeperinin devinimini gözlüyordu. Derken, başı ve kuyruğu gözle görünür bir devinim göstermeksizin, yılan üzerinde yattığı kaya çıkıntısına halka halindeki gövdesini çekmek için tembelce bir girişimde bulundu. Gövdesinin kıvrımları kasıldı, hafifçe yükseldi ve yılan yeniden yavaş yavaş kayarak ilerlemeye başladı. Anakondanın arkasında, üzerine baştan savma yeşil eğreltiotları ve koyu renkli kök resimleri yapılmış bir kumaş pano vardı. Yılanın zeytin yeşili derisinin üzerindeki siyah ve beyazımsı benekler tıpkı, eskimiş yağlıboya izlenimi veriyordu.</p>

  <p>“Deri değiştiriyor. Tutsak olduklarında, derilerini tümüyle değiştiremiyorlar.”</p>

  <p>“Zavallı. Öylesine korkunç derecede perişan görünüyor ki. Onun için üzülüyor musun? Keşke burada olmasaydı, diye düşünüyor musun hiç?”</p>

  <p>“Bilmem. Evet, sanırım. Rahat görünmüyor. Göründüğü kadarıyla. Yalnızca tutsaklık durumunda üreyen bir sürü de parazit var. Çürümeler de oluyor.” Kaygılı görünüyordu.</p>

  <p>“Si… bir yılanı tanıyabilir misin? Bir yılanı <span style="font-style:italic;">sevebilir misin?”</span></p>

  <p>“Bir ölçüye kadar. Benim beslediğim bazı yılanlarla oynayabiliyordum. Dar bir anlamda oynamayı kastediyorum. Uzun süren bir birliktelik insana bir… bir çabukluk sağlıyor — ne zaman acıktıklarını ya da kızdıklarını ya da hareket etme isteği duyduklarını insan çok daha çabuk anlıyor.”</p>

  <p>“Bu da onları sevmene mi yol açıyor?”</p>

  <p>“Bir bakıma. Bir bakıma da tam tersi bir etkisi oluyor. Daha genç yaşlardayken engerek beslerdim. Onları daha az tanırdım, ama daha çok severdim.” Güldü, “insan onlara kendinden bir şeyler katıyor.”</p>

  <p>“Kedi beslemek gibi. Bir arkadaşımın, adamakıllı karakter sahibi olduğunu düşündüğü bir kedisi vardı. Derken, bir bebeği dünyaya geldi. Kedi de birdenbire yine, hiç de hesaba katılması gereken duyguları olmayan bir kedi oluverdi. Kediyi bu hale onun <span style="font-style:italic;">getirdiğini</span> düşündüm — bir hayvandan öte olan bir şeyi yok ettiğini düşünme zorunluğu duymaksızın, onu yok etmeye kendini hazırladı.”</p>

  <p>“Evet” dedi Simon. Kendi beslediği anakondayı düşündü. “Galiba hayvanların yaşamıyla uğraşan herkes sonunda doktor olup çıkıyor; hayvanların ne yaptıkları, nasıl tepki gösterdikleri konusunda, olgulara dayanan, çok daha fazla bir bilinçliliğe sahip oluyor. Ama onlarla özdeşleşmekten gelen bir bilgi konusunda da çok daha güvensizleşiyor. Ya da o çeşit bilgiye katlanamıyor belki de. Doktorların özdeşleşme gibi bir rahatlıkları olamaz elbette. Yine de, bir şeye… sevgi nedeniyle başlayıp sonunda yalnızca merak duymak tuhaf. Doktorlar için daha kötü. Benim için iyi.”</p>

  <p>“Senin sevgi konusundaki duyguların <span style="font-style:italic;">bu</span> mu? Yani… ya öznel ya da katlanılamaz olduğu için, olanaksız bir şey olarak mı görüyorsun? Söylediğin bu mu? Böyle mi <span style="font-style:italic;">olmalı?</span> Duyguların <span style="font-style:italic;">bu</span> mu?”</p>

  <p>Simon’un yüzü asıldı. “Sevginin merakla başladığı söylenebilir. Bundan daha iyisini yapamayacağımıza göre, birçoğumuzun da o noktada kalması en doğrusu olur.”</p>

  <p>“Ama o noktada kalmanın olanaksız olduğunu düşünmüyor musun?”</p>

  <p>“İnsan başka birisine nasıl katlanabilir?” dedi Simon. “Bunu bilmiyorum.” Ağırlığını öbür ayağına aktardı. Julia soluğunu tutmuştu.</p>

  <p>“Ama hiç istemez misin bunu? Bu zorunluğu duymaz mısın?”</p>

  <p>“Sen ve Cassandra” dedi Simon sert bir sesle, “siz hep benim duygularımın koleksiyonunu yapardınız.” “Meraktan. Sırf meraktan, Si.”</p>

  <p>“Sanmıyorum.”</p>

  <p>Simon adeta öfkeli görünüyordu ve Julia ansızın Cassandra’ya değinilmesinden dolayı sarsılmıştı. Suskun kaldı; hapishanesindeki yılan, sabit ve göz kamaştırıcı ışığın altında, havuzun içine daha da sarktı. Julia, içinde bir sıkıntı hissetti.</p>

  <p>“Öyle korunmasız ki” dedi. “Öylesine korkunç bir korunmasızlığı var ki. Bu ışık altında ve sürekli izleniyor olmak çok korkunç olsa gerek.”</p>

  <p>“Onun bu açıdan rahatsız olduğunu sanmıyorum. Aslında, hareket özgürlüğüne özlem duyduğunu sanırım.” “Bence çok korkunç bir şey.”</p>

  <p>“Biliyor musun, tarihöncesi dönemde yaşayan sürüngenleri düşünmek beni çok etkiliyor” dedi Simon, şaşırtıcı bir biçimde. “Tarihöncesi balçığın içinde üreyen, gelişmiş ilk yaşam biçimi — yani, bizim bilebildiğimiz. Baştan çok küçüklerdi, sıçrayıp zıplıyorlardı, sonra büyüdüler. Çok uzun zaman yaşadılar, çünkü tıpkı bunlar gibi, koşullar yanlış olursa yeme ve hareket etme gibi gereksiz şeylerden vazgeçebiliyorlardı. Pitonlarda ve boa yılanlarında zamanla küçülüp işlevlerini yitiren uzantılar ve leğen kemikleri var, biliyor musun? Yapılacak hiçbir şey kalmadığında pes eden ağır kanlı, basiretli yaratıklarla dolu, tufan öncesi dünyayı gözünde bir canlandır…”</p>

  <p>Julia onun koluna dokundu. “Buradan çıksak olur mu? Bu karanlığa, sıcağa ve çevreye artık dayanamayacağım….”</p>

  <p>“Anakondanın, geceleri kendini beyaz yelkenleri olan bir gemiye dönüştürdüğüne inanan bir kabilenin var olduğunu biliyor muydun? Acaba niye ille de <span style="font-style:italic;">buna?’</span></p>

  <p>“Evet, biliyorum. Sen söyledin. Söylerken izledim seni.”</p>

  <p>Simon düşünceli düşünceli baktı ona. “Bu bir mucize… Ne gibi gereksinimleri karşılamak için, gördüklerimizden zihinlerimizde oluşturduğumuz şeyler. Ne gibi gereksinimler?”</p>

  <p>“Bunu yapmamalı mıyız?”</p>

  <p>“Yapıyoruz.”</p>

  <p>Anakondayı gözlerken Simon’a dokunma arzusu durulmuş olan Julia, yine birdenbire bu arzuyu duydu. Evrak çantasıyla şemsiyeyi, kendi deri çantasını taşıyan eline aktardı. Sonra elini, onun camlı bölmenin önündeki parmaklığa koyduğu elinin üzerinde koydu.</p>

  <p>“Simon…”</p>

  <p>“Belki birer dondurma yeriz” dedi Simon, belli belirsiz. “Bitişik havuzda kirli kahverengi bir boa yılanı, yemeğini yeni bitirmişti: Yer yer bir sürü şişkinlikle, Noel oyuncakları doldurulmuş bir yastık kılıfını andıran bedeni upuzun serilmişti. Anakondadan daha hızlı soluk alıp veriyordu; şişmiş karnı, başıyla kuyruğunu güdükleştirmişti.</p>

  <p>“Yiyip içip uyuyorlar. Yiyip içip uyuyorlar. O filmlerde sen bunları çok önemli göstermiştin. Oysa burada…” “Burada” dedi Simon, “olanaklar biraz sınırlı. Dondurma ister misin?”</p>

  <p>Simon kafeteryanın karanlık bir köşesine doğru yöneldi, Julia’yı bir masaya oturttu ve elinde, içine dikdörtgen biçimli pembe ve beyaz dondurma dilimleri konmuş gümüşi kâselerle geri döndü. Julia’nın içi sıkıldı; ortalık dezenfektan ve nem kokuyordu, masanın üzeri kullanılmış şeker kâğıtları, sigara izmaritleri ve küllerle kaplanmıştı. Bu aykırı ortamlarda, Simon’un görünümü de ancak bir ölçüde estetik zevk verebiliyordu. Simon, ağzına bir kaşık dondurma alıyor, yüzünü buruşturuyor ve yutkunuyor, arada bir de kibrit çöplerini kırıp eşit parçalara bölüyor, sonra da bunları küllüklere dolduruyordu. Julia onun bir damla dondurmayı kaşıkla ceketinin kolundan kazımasını izledi. Bir şey yerken hep üstüne başına döken bir insandı.</p>

  <p>Havada, söylenmemiş önemli şeylerin ağırlığı var, diye düşündü Julia.</p>

  <p>“Simon” dedi, doğrudan saldırıyla geçmeye karar vererek, “beni neden buraya getirdin?”</p>

  <p>Simon gözlerini kırpıştırdı. “Birbirimizi yeniden görmek hoş olur diye düşündüm. Hoşuna gider diye düşündüm.”</p>

  <p>“Neden?”</p>

  <p>“Hoşuna gitmiyor mu?” dedi Simon, gergin bir sesle. “Elbette. Elbette hoşuma gidiyor.”</p>

  <p>“Sevindim. Ben… İnsanların birbirine tümüyle yabancılaşmaması iyi oluyor. İnsanın eski dostlarını görmekten hoşlanması. Yani, benim açımdan, çünkü çok fazla insan tanımıyorum. Senin için durum farklıdır, senin dopdolu bir yaşamın var.”</p>

  <p>“Hiç de yabancı gibi değilsin. Birbirimizi görmekten böylesine hoşlanmamız benim ne kadar hoşuma gidiyor anlatamam. Arada kalan yaşamımın tümüne ayrı bir değer kazandırıyor.”</p>

  <p>“Bu olamaz pek” diye söze başladı Simon. Kibrit çöplerinden biriyle tırnağını temizlemeye koyuldu, başını kaldırıp ona baktıktan sonra yine başını indirdi. Julia böylesine savruk birisine kendisinin nasıl olup da bu kadar yoğun bir arzu duyar hale geldiğini merak etti. Simon bekliyordu.</p>

  <p>“Sanki bir şeyi… bitirebiliriz gibi. Sanki… bunca yıl bir şeyler sürmüş gibi” dedi Julia.</p>

  <p>“Kaç yıl olduğunu biliyor musun?”</p>

  <p>“Evet, biliyorum. Şimdi de… senin için hazırım.” Julia kaşlarını kırıştırdı. Edepli davranamazdı, ya bir atılımda bulunacaktı ya da hiçbir şey yapmayacaktı, Simon da bekliyordu. “Seni seviyorum” dedi Julia, epeyce vurgusuz bir sesle. “Seni hep sevdim biliyor musun, bir biçimde, bu her ne anlama geliyorsa.”</p>

  <p>“Bu olamaz pek” dedi Simon yine.</p>

  <p>“Birbirimizle konuşabilmeyi çok istiyorum.”</p>

  <p>“Evet..” Simon duraladı. “Evet. Ama beni gözünde fazla büyütme.” Yüzünde psikanalizci bir yardımseverlik ifadesi belirdi. “Ben o kadar ilginç değilim. Senin ve Cassandra’nın her şeyi ilginçleştirme yeteneğiniz vardı. Her zaman -ikinizin de- beni gözünüzde büyüttüğünüz duygusu içindeydim. Bunu cesaretle karşılayacak gücüm yoktu.” Neredeyse utangaç denecek bir ifadeyle baktı Julia’ya. “Yine böyle yapmaya başlamayacak mısın? Yani, böyle yapman gerekmez. Öyle çok şeye sahipsin ki.” Sesi umutlu gibiydi. Julia toparlandı. Simon ne söylerse söylesin, ona düşüncelerinde bir yer verdiği belliydi. Üstelik, bir erkek, yakınlık kurmak için bir eğilim hissetmediği bir kadınla, bir sürüngenler bölümünde ya da başka bir yerde, soyut bir sevgi tartışmasına girişmezdi.</p>

  <p>“Bütün söylediğim, seninle yeniden karşılaşmak tüm yaşamımı daha somutlaştırıyor. Daha gerçekleştiriyor. Uzaklara gitmen bana korkunç bir üzüntü verdi. Sarsıldım. Bunu söylemem seni rahatsız ediyor mu?”</p>

  <p>“Hayır, hayır…”</p>

  <p>“Anlayamazsın. Babam… Babam öldüğünden beri ben… Ben ne büyük ölçüde kendi yaşamımda hiçbir yer almadığımı öğreniyorum. Durmadan irdeleyip duruyorum…”</p>

  <p>Simon kaşlarını çatıp acı dolu bir ifade takındı.</p>

  <p>“Julia! Üzgünüm. Üzgünüm. Bak, uğradığın bir sarsıntının seni bu kadar değiştirmesine izin veremezsin. Bu etkiyi yapmasına yapar, ama sen buna izin verme ayrıcalığına sahip değilsin, bildiğim şeylerden biridir bu. Bildiğim çok az şeyden biri.” Elini sevecenlikle Julia’nın elinin üzerine koydu, “işlerinin iyi gitmesine sevindim. Mutlu olmana sevindim. Senin mutlu olman benim için büyük anlam taşıyor. Mutlu olman gerek.”</p>

  <p>Simon iyi davranıyordu. Her zaman böyle olmuştu; görünüşte gerçek bir iletişim ânını harekete geçirir, bundan kaçınmak için kesin hiçbir davranışta bulunmaz, sonra da rahiplere özgü bir iyilik kisvesine bürünürdü. Julia’nın elini sıktı.</p>

  <p>“İyi davranma. Böyle davranacak bir durumda değilsin. Sen benim yaşamımın bir parçasısın, beni değiştirdin.”</p>

  <p>“Ah, evet. Sen de beni.” Çaydanlıklara bakıyordu. “Ama bunu gözünde fazla büyütme. Senin hayal gücün beni hep korkutmuştur.”</p>

  <p>O da, bugünkü karşılaşmadan çok, geçmiş düşüncelerden kaynaklanan soyut bir açıklıkla konuşuyordu. Julia el ele olmalarıyla onun söylediklerini bağdaştıramadı.</p>

  <p>“Ama Si, ne istiyorsun?”</p>

  <p>“Hiçbir şey” dedi. “Ama birbirimizi görmek ikimiz için de güzel.”</p>

  <p>“Öyle mi?”</p>

  <p>Simon onun elini son bir kez sıkıp bıraktı. “Bence öyle.” Julia’ya gergin, sorgulayan, neredeyse gülümseyen bir bakışla baktı. Julia’nın midesi kasıldı. Gerçek olan şu ki, ne hissettiğini bilmiyor, diye düşündü. Demek ki, durum böyleyse, hissetmesi sağlanabilir. Ondan ne istediğini tam olarak hesaplamamıştı, ama birden güçlenmiş, parlak olasılıklar duyumsamıştı.</p>

  <p>“Eh” dedi neşeyle, “biraz daha hayvanlara bakalım mı?” başında da su geçirmez, tepesi basık bir Amerikan şapka vardı; her ikisi de üzerinde iğreti duruyordu.</p>

  <p><br /></p>

  <h3 id="uhgVdIqlKnJxJ3GYfvBqwWG"><a id="bookmark1"></a><span style="font-weight:bold;">On Altıncı Bölüm</span></h3>

  <p>“Peki şimdi ne yapacaksın, Simon?” dedi Deborah. “Yine buralardan gidecek misin?” Bebek, yaygarayı bastı. Mutfakta Julia, gazocağının yarısında Marsala şaraplı dana eti pişirmeye çalışıyordu. Thor evde değildi. Julia, Simon ile hayvanat bahçesine gideli üç hafta geçmişti. Gazocağının öbür yarısında ise Mrs. Baker et kızartıyordu; mutfağı, kızgın yağın keskin kokulu dumanı kaplamıştı. Bu duman arasında Julia’nın burnuna, çocuk bezlerinin sinsi ve artık, her tarafa yayılan tatlı çürük kokusu geliyordu. Baker’larla, çocuk bezleri konusunu yeniden konuşması gerekeceğini düşünüyordu. Baker’ların varlığı onun içinde, romanlarındaki kadın kahramanlar yoluyla, anlayışlı bir biçimde alaya aldığı kadınsı, ev kadınsı bir öfke yaratıyordu.</p>

  <p>Deborah’nın Simon’a, adıyla seslenmemesini diledi. Bunu, kendisine hiçbir zaman anne diye seslenilmemiş olduğu için ödemesi gereken bir ceza olarak sayıyordu, ama bu hoşuna gitmiyordu. Simon’un hoşsohbet amca kişiliği, Deborah için zahmetsizce ürettiği uzun gezgin öyküleri, onun koltuklarına oturup yerleşmesi de hoşuna gitmiyordu.</p>

  <p>“Kısa bir süre gitmeyeceğim” dedi Simon. “Kısa bir süre kalıcıyım. Bu ülkede çeşitli konferanslar için anlaşmalar yaptım — hayvanat bahçeleri, zooloji dernekleri, bunun gibi yerlerle. Avrupa’da da… Uçakla gidip geleceğim. Doktorlar da bir süre beni gözlem altında tutmak istiyorlar. Bağırsaklarımda bir sorun var. Bu da beklenecek bir şey.”</p>

  <p>Kendisiyle ilgili şeylerden <span style="font-style:italic;">bana</span> söz etme zahmetine katlanmıyor, diye düşündü Julia, dondurulmuş bezelyeleri paketten bakır tencereye boşaltırken. Bebeği geçici olarak susturan Mrs. Baker ayaklarını sürüyerek salondan geldi.</p>

  <p>“iyi akşamlar, Mrs. Baker.”</p>

  <p>“iyi akşamlar, Mr. Moffitt.”</p>

  <p>Mrs. Baker’ın geniş kalçaları yüzünden Julia mutfak duvarına sıkışıp kalmıştı.</p>

  <p><span style="font-style:italic;">“Çok</span> özür dilerim, Mrs. Eskelund. Tam şu anda yemek pişirmek istediğinizi bilseydim, beklerdim <span style="font-style:italic;">elbette,</span> ama siz <span style="font-style:italic;">genellikle</span> daha geç yemek yiyorsunuz, eşiniz geldiğinde, ben de o saatlerde ayak altında olmamaya hep özen gösteriyorum…”</p>

  <p>“Lütfen endişelenmeyin. Burası ikimize de yeter.” “Sebzeler yüzünden” dedi Mrs. Baker. Tavasını hışımla salladı ve yeniden özür dilemeye koyuldu.</p>

  <p>“Deborah!” diye seslendi Julia tiz bir sesle. “Orada oturacağına bir şey yapsan iyi edersin! Çatalları bıçakları çıkarabilirsin.”</p>

  <p>Kendi sesi, kulaklarına orta yaşlı ve hırçın geldi. Evin içinde Simon, bekâr ve gezgin olduğu için, sanki kendisinden daha genç bir kuşaktanmış gibiydi, sırf kendisi bir eş ve Deborah’nın annesi olduğundan, içimde hiçbir şey değişmedi, diye düşündü öfkeyle. Ama Simon bundan zevk alıyor. Deborah da bundan zevk alıyor; Simon’un onun için üzüldüğünü hissetmek hoşuna gidiyor.</p>

  <p>“Öff!” dedi Deborah, Mrs. Baker’ın sürekli özür dilemesini keserek. Mrs. Baker, yeniden suskunluğa itilmeye gücenmiş olarak, kalçalarını bir santim çekti; ikisi de suratlarını asmış, pala sallıyorlardı.</p>

  <p>Julia uzun bir süre Simon’un davranışlarını anlamaya çalışmıştı. Hayvanat bahçesine ziyaretlerinin ertesi akşamı, ağır kanlı, hoşsohbet ve çekingen bir biçimde oturup konuşmuş, sonra üç gün ortadan kaybolmuştu. O zamandan beri arada sırada evlerine gelmiş -aslında bir seferinde, bir gün içinde üç kez gelmiş- ve öğle ya da akşam yemeğine kalmasının önerilmesini bekleyerek aylaklık etmişti — başka bir sözcükle dile getirilemezdi bu. Julia’yla tekrar yalnız gezme önerisinde bulunmamış ve, görebildiği kadarıyla, onunla baş başa kalmak ya da ilk iki birlikteliklerinin belirsiz yakınlığına dönmek için hiçbir çaba göstermemişti. Öte yandan, kendilerini baş başa buldukları zamanlarda da, Julia’nın yalnızca beklentili diye tanımlayabileceği bir ifadeyle bakmış ve Julia’yı sessizce gözleyerek, mobilyalara ya da yerde sürünen çocuklara ayağı takılıp tökezlenerek bir odadan öbürüne peşinden dolaşmıştı. Artık Julia’nın sözcük dağarcığında “baş başa”, Baker’ların da varlığını kapsıyordu. Belki de terslik bundaydı. Kendisine gelince, onun varlığının dayanılmaz bir biçimde hâlâ farkındaydı; kahvesini verirken gözlerini ondan kaçırması gerekiyordu, ocağa eğildiğinde onun bakışlarının, ensesini ve sırtını deldiğini duyumsuyordu. Sanki her an eliyle kendisine dokunacak ve bekleme sona erecek gibiydi: Ama dokunmuyordu. Julia hâlâ Ivan’dan kaçıyordu; Thor ise Julia’dan kaçıyor ya da bitkin görünüyordu.</p>

  <p>Simon evlerine geldiğinde gerek Thor, gerek Deborah ile uzun uzun konuşmuştu.</p>

  <p>Thor ile çağdaş uygarlığın niteliği ve değeri konusunda uzun bir tartışmaya koyulmuş ve her karşılaştıklarında bu konuyu ele alıp çene çalmışlardı. Katkıda bulunacak hiçbir fikri olmamasına karşın, bu tartışma Julia’nın adamakıllı sinirine dokunmuştu ve kişisellikten uzak bir erkek sohbetini dinlemek zorunda kalan her kadın gibi o da klostrofobi duygusuna kapılmıştı; aynı şeylerden bile söz etmediklerini ve böylece, kendi görüşlerini ne kadar çok yinelerlerse yinelesinler, hiçbir zaman bir yere varamayacaklarını bildiğini düşünmüştü. Thor, hayalci gibi sözcükleri yerinde ve sık sık kullanıyordu; Simon ise bağdaşıklık ve mekanik tekdüzelikten söz ediyordu; her çeşit zıt akımlar üzerinde değişken bir yol izleyen Julia ise, bir tutuma bağlanmayı reddeden gerçekçiliği dolayısıyla ve onların her ikisinin de, mantıksal gerekçeden epeyce uzak bir biçimde, kendi yaradılışlarının bir parçası nedeniyle sürüklendikleri davranış kalıplarını desteklemek için teolojiler oluşturdukları yorumunu yapmasını sağlayan sezgi yeteneği dolayısıyla, giderek kendine daha da çok hayranlık duyuyordu. Ama bir süre sonra, onların arasında daha önce ayrımına varmadığı bir benzerlikten rahatsızlık duydu; her ikisi de, bir bakıma dinsel aşırı uçlardan oldukları için, birbirlerinin dostluğunu arıyorlardı; bu dünyayı, başka bir dünya açısından haklı kılacak bir yaşam biçimi istiyorlardı. Simon olumsuzdu, hepsi bu; onun <span style="font-style:italic;">emin</span> olduğu yegâne şeyler yemek yemek ve uyumaktı; ama bu nedenle, bu temel etkinliklerin örgütleniş biçimi konusunda Thor’un gündelik ahlaksal görüşleri için bir deney zemini oluşturuyordu. Bazen onlara hayranlık duymakla birlikte, ikisinin de tuhaf bir biçimde zekâdan yoksun olduklarını düşünüyordu; tüm aptallığına karşın Ivan daha akıllıydı.</p>

  <p>Ama Thor çoğu kez evde olmuyordu ve Simon, Deborah ile daha çok çene çalıyordu. Julia, Deborah’nın ona çoğu zaman, kendisinin farkında olduğunu kabul etmediği dertlerini uzun uzun anlattığından kuşkulanıyordu; Simon umursamaz karakteriyle birçok bakımdan ideal bir sırdaştı ve yüzünde tuhaf bir iyi niyet ifadesiyle dinliyordu. Ancak, konuşmanın çoğunu o yapıyor gibiydi -bu da Julia’nın daha da az hoşuna gidiyordu- bugün ise, yayıncısıyla çıktığı bir öğle yemeğinden eve dönünce, Simon ile Deborah’yı divanda büyük bir ciddiyetle yan yana oturmuş, Cassandra’yı -bundan emindi- Cassandra olgusunu tartışırlarken bulmuştu. Julia’nın Cassandra konusunda endişeleri vardı, Simon konusunda da biraz endişeliydi; <span style="font-style:italic;">Zafer Duygusu</span>’ndaki bu iki karakterle ilgili olarak yayıncısının, onları cesaretle “salıverdiği”, “derinliğine incelediği” yolundaki yorumları Julia’yı tasalandırıyordu; ilk kez, bu karakterlerin özgün asıllarından hiçbirinin kitabı okumayacaklarına ne denli bel bağladığının ayrımına vardı.</p>

  <p>Dana etiyle bezelyeleri ısıtmak için fırına koydu ve avokado kokteyllerini çıkardı; Simon “için” hâlâ dikkatle yemek hazırladığını fark etti, oysa o, önüne ne yemek konduğuna hiç aldırış etmiyordu. Deborah çatalları bıçakları sehpanın üzerine gelişigüzel koymuş -tabakları dizlerinin üzerine yerleştirip yemek yiyorlardı- yine oturmak üzereydi.</p>

  <p>“Zor iş, uzun zaman alıyor” dedi Simon, Deborah’ya.</p>

  <p>“Hadi anlat.”</p>

  <p>“Thor’u bekleyeceğimizi sanmıyorum” dedi Julia. “Bügünlerde ne zaman geleceği belli olmuyor.”</p>

  <p>“Yardım merkezinde olduğunu sanıyordum” dedi Simon. “Belki de beklemeliyiz.”</p>

  <p>“Hiç gelmeyebilir” dedi Deborah. “Gelmediği oldu. Çok işi var. Hadi devam et, Simon.”</p>

  <p>Elinde is kokulu kızartmayla tepeleme dolu bir tabak taşıyan Mrs. Baker, Simon’un koltuğunun arkasından geçti.</p>

  <p>“Bağırsaklarımın içeriklerini inceliyorlar, işin aslı bu” dedi Simon. “Kapmış olabileceğim çeşitli parazitler ve başka şeyler olabilir.”</p>

  <p>“Nasıl yapıyorlar <span style="font-style:italic;">bunu?’</span> dedi Deborah.</p>

  <p>Julia, görünüşe göre yemeğe ilgi duyan tek kişi olduğu için, ağzına bir kaşık avokado aldı. Kremalı oluşu onu avunduruyordu; Simon’un bağırsağındakileri işitmek istemiyordu.</p>

  <p>Ön kapı çarptı.</p>

  <p>“Bu odur!” dedi Simon. Sevinmiş görünüyordu. Thor’un içeri girmesi uzun zaman aldı. Sonra da kamburu çıkmış, yüzüne, kolu kanadı kırık, boş boş bakan ifadesi egemen olmuş haliyle kapının ağzında durdu. Soğuk havayı ve bir çeşit gerilimi de birlikte getirmişti. Julia toparlandı.</p>

  <p>“Neredeyse yemeği kaçıracaktın.”</p>

  <p>“Bitkin görünüyorsun” dedi Simon, bir hastayla konuşur gibi.</p>

  <p>“Pantolonumu değiştirmem gerek.”</p>

  <p>“Önce yemeğini yesen olmaz mı?”</p>

  <p>“Birisi pantolonuma kustu.” Julia bir bakınca, birisinin gerçekten de pantolonun her iki paçasının diz yerlerine ve sol paçadan aşağıya kadar yeni kusmuş olduğunu gördü. Thor yatak odasına geçerken, Julia daha da pislik, daha da koku, diye düşündü; son zamanlarda üzerine her çeşit koku sinmiş olarak eve geliyordu: Bayat bira, kötü pipo tütünü, dezenfektan ve birkaç kez de burnuna çürümüş döşeme kokusu gibi gelen gerçekten iğrenç, kokuşmuş hayvan kokusu. Kaşığını yine avokadoya batırıp birkaç lokma aldı; Simon da dalgın dalgın aynı şeyi yaptı. Elinde Julia’nın, içine ekşimiş karnıbahar doldurulmuş, Finlandiya köylü kâsesiyle, Mrs. Baker durmadan gidip geliyordu.</p>

  <p>Thor, üzerinde kot pantolonu ve krem renkli kalın süveteriyle yatak odasından çıktı. Çekyatın üzerine oturup ellerini başının üstüne kaldırdı ve kafatasını ovdu. “Kim kustu, baba?”</p>

  <p>“Biraz avokado al.”</p>

  <p>“Biraz sonra Julia. Biraz sonra” dedi. “Yanlış tahmin ettim. Sanırım beklenecek bir şeydi, ama ben…”</p>

  <p>“Şu senin intihar vakalarından biri miydi?” diye sordu Deborah bilgiççe.</p>

  <p>Thor başını salladı. Parmakları oynuyordu. “Dördüncü girişimdi. Yanlış tahmin ettim. Üçü -öbürleri- ciddi değildi, hiçbir zaman ciddi olmaları amaçlanmamıştı, yalnızca dikkat çekmek içindi. Sanki şey gibi değildi… yani… bana telefon edip tehdit ediyordu, sayısız kez, hiç gerçekleşmeyen şeyler. Baştan, her seferinde gittim, dinlemek için. Sonraları, eh insan iyilikten çok, kötülük yaptığını hissetmeye başlıyor — yani, bir alışkanlık haline getirmiş oluyorsun. Tehditlerle kazanılan bir ilgiye bağımlı oluyor — bunun kimseye bir yararı olmadığı duygusuna kapıldım. Hiçbir yararı yoktu. Bana bağımlı olmasının hiçbir yararı yoktu. İnsan dinleyip ilgi göstermek ya da hiç dinlememek zorunda olduğu duygusuna kapılıyor. Öyle bir duygu ki, bir lüks…”</p>

  <p>“Kadın öldü mü?” dedi Simon.</p>

  <p>“Hayır hayır. En azından, daha değil. Kusturucu verdim ona. Kurtulma şansı var.”</p>

  <p>“Sen elinden geleni yaptın” dedi Simon.</p>

  <p>“En iyisini değil.” Yaralanmış görünüyordu; Deborah ona bir bardak tonik verdi.</p>

  <p><span style="font-style:italic;">“Niye</span> yaptı bunu, baba?”</p>

  <p>“Bu kez” dedi, ağır ağır, başını ellerinin arasına alarak, “uzun bir mektup bıraktı -uzun bir mektup- gitmediğim için yaptığını yazmış.” Ürperdi. “İğrenç bir mektup” dedi, şaşırtıcı bir biçimde, tınısız sesiyle, “son derece kötü bir mektup. Ama kendini öldürmeye yetecek kadar hap yutmuş. Mektup aslında yalnızca bir… bir yakarı değildi. Beni üzmek içindi.”</p>

  <p>“Mektuplar hep öyledir” dedi Simon.</p>

  <p>“Ben de üzgünüm.” Yüzünü buruşturup Simon’a: “işte bunlar senin istemediğin… uygarlığın… hastalıkları” dedi. “Elli yaşlarındaydı galiba, dantel yaka sattığını söyledi — onu gördüğümde hep bir… bir fahişe gibi giyiniyordu.” Sert bir ifadeyle, Julia’ya bir el işareti yaptı. “Boncuk yeşili gözkapakları” dedi, “ve ıslak, kıpkırmızı bir ağız. Uçları pürüzlü, kıpkırmızı tırnaklar. Daracık siyah giysiler, topuklu pabuçlar, varisler, güzel, pahalı ve ağır parfümler. Tek odalı, tek göz ocaklı bir evde oturuyordu. Hiç akrabası yok. Bana söylemeyi kendine yediremediği bir anatomik bozukluğu varmış, ama ‘normal’ olmadığını biliyordu. Onu doktora gitmeye ikna edemedim. Bana bunu ancak son girişiminden <span style="font-style:italic;">sonra</span> söyledi. On yaşından beri ‘normal’ olmadığını biliyormuş. ‘Bütün bu yıllar boyunca bununla yaşadım’ dedi bana. ‘Neyle yaşadın’ dedim. ‘Söyleyemem, ne var ki, pek normal değilim’ dedi ve ellerini… dizlerime koydu. Anlıyor musunuz?”</p>

  <p>“Anlıyorum” dedi Simon sakin sakin. “Yapabileceğin çok fazla bir şey yoktu.”</p>

  <p>Julia, Thor’un betimlemelerinden biraz heyecanlanmıştı; çoğu erkek gibi, herhangi birisinin nasıl göründüğü konusunda kendisine hiçbir zaman bir ayrıntı anlatamazdı, oysa şimdi kendisini teşbih yapacak derecede etkilemiş olan bir görünüm çizmişti.</p>

  <p>“Böyle düşünmek iyi olurdu” dedi Thor, “eğer böyle düşünebilirsem. Eğer böyle düşünebilirsem. Ama kendilerine bunu söyleyen çok kişi gördüm. Sen, örneğin.” Julia’ya baktı. “Ya da sen. Ya da sen. Tüm bu azap — bu yalnızlık… gerçek ıstırap… konusunda her şeyi biliyor olmalısınız…” Üçüne de açıkça düşmanlıkla baktı. “Biriniz -ya da hattâ hepiniz- gidip bunun birazını dindirebilirsiniz, haftada bir gece bile olsa.”</p>

  <p>Julia bunun, çok basit ve açık göründüğü için, aslında bir gerçek olamayacak çeşitten bir pratik gerçek olduğu ve bu dünyada işlerliği olamayacağı duygusuna kapıldı.</p>

  <p>“Ben beceremezdim” dedi. “Sorun burada.” Bir an düşündü. “Çoğumuz beceremezdik. Profesyoneller de bir tuhaf insanlar.”</p>

  <p>“Sakatlar, sakatlara yardım ediyor” dedi Thor. “Son birkaç aydır sık sık bunu düşündüm. Ama sana gelince -tüm dost canlılığın ve hayal gücünle- benim yerimde olsaydın…”</p>

  <p>“Onlar artık orada olmazdı. Onlar rahatlıkla beslenir.” “Bu kadın” dedi Thor, “yeterince rahat.” Başını tümüyle ellerinin arasına bıraktı. “Hiçbir zaman… hiçbir zaman… düşsel küçümsemeler ve hayali hastalıklar konusundaki bütün bu sıkıntılı ve boş karamsarlıklardan hiçbir zaman <span style="font-style:italic;">hoşlanmayacağını.”</span></p>

  <p>“<span style="font-style:italic;">Sen</span>” dedi Julia, adeta kızgınlıkla, “kola kurşun saplandıktan sonra yaranın yok olmasını ya da körlüğün düzelmesini ya da sıska bacakların tombullaşmasını görebilmeyi istiyorsun, bunu <span style="font-style:italic;">görebilirsin…</span> Ama ya <span style="font-style:italic;">bundan</span> sonra? Sonra ne?”</p>

  <p>Telefon çaldı.</p>

  <p>“iyileşmeyi sağladıktan sonra ne olacak?” dedi Julia. Kocası cevap vermeden ayağa kalktı ve bir an sanki dengesini korumaya çalıştı. Sonra antreye geçti.</p>

  <p>“Albert Schweitzer’in yerini almalıydı” dedi Julia öfkeyle Simon’a.</p>

  <p>“Sanırım öyle.”</p>

  <p>“Şimdi bu bir cevap mı, Si?”</p>

  <p>“Hayır, ama senin cevap istediğini düşünmemiştim.” “O bir Albert Schweitzer.”</p>

  <p>“Onun durumunu güçleştirmek zorunda değilsin.” “Senin kadar kaypak karakterli birisini hayatımda tanımadım, Simon Moffitt” dedi Julia. Thor salona döndü. “Evet” dedi, “ölmüş.”</p>

  <p>“Bir içki iç, en iyisi bu” dedi Simon.</p>

  <p>Julia bir an için, uçları pürüzlü, kıpkırmızı tırnakları, sarkmış kırmızı ağzı, buruşuk, elli yaşındaki teniyle ölü kadını bir hastane yatağında gözünün önüne getirdi. Tanıdığım herkes durmadan bir ölü görüyor; bense hep bundan zor kurtuluyorum. “Kaygılanman yersiz, sevgilim. Böyle şeyler olmak zorunda. Sen elinden geleni yaptın. Çok dayanıksızsın.”</p>

  <p>“Gerçekten bir içki içmen gerektiğini düşünüyorum” dedi Simon, mutsuz bir endişeyle. “Ciddi söylüyorum, içmelisin.”</p>

  <p>“Hayır” dedi Thor. “Teşekkürler.”</p>

  <p>Sanki havasız kalmış gibi başını iki yana sallıyordu; Julia onun gözlerinin yaşlarla dolduğunu gördü. Çocuk olsaydı, diye düşündü, tokatlardım, o da boşalıp ağlardı.</p>

  <p>“Neden?” dedi. “Neden?” Simon’a söylüyordu. “Neden sanki yalnızca aşırılıklar yaşamlarımıza anlam veriyormuş gibi davranmak zorunda kalıyoruz?”</p>

  <p>“Çünkü çoğu zaman yalnızca aşırılıklar anlam verir.” “Elindeki o haplarla ve kadehle kendisinin… kendisinin birisi olduğundan emindi. Öyle değil mi? Onu fark edeceğimden emindi, insan, gittiği bir yere neden gidiyor?”</p>

  <p>Simon cevap vermedi.</p>

  <p>“Kahrolasıca bir yalan bu” dedi Thor.</p>

  <p>Julia ayağa kalkıp mutfağa geçti; elinde dana eti, bezelye ve patateslerle dolu, sıcak güveç ve ısıtılmış tabaklarla döndü.</p>

  <p>“Biz iyisi mi, hiç olmazsa yemeğimizi yiyelim” dedi. “Yaşamımızı sürdürmek zorundayız, midemize yemek giderse kendimizi daha iyi hissederiz.”</p>

  <p>Thor ayağa kalktı. Çatık kaşlarıyla şaşkın bir ifade vardı yüzünde; ne yöne doğru hareket edeceğini kimse kestiremedi; derken, Julia’nın yemek kaplarına atıldı ve içindekilerin hepsini masanın üzerine boşalttı. “Bundan yemeyeceğim, bundan da yemeyeceğim” dedi. Julia onun dişlerini gıcırdattığını duyuyordu. Soluğu tıkanmış bir sağduyuyla Simon’a: “Onun boynunu kırmak istiyordum, anlıyorsun ya” dedi.</p>

  <p>Elinin tersiyle lambaya şiddetli bir yumruk indirdi ve lamba sallanırken: “Düşündüğüm tek şey, bu sızlanmalara kesin bir son vermek istiyorum…”</p>

  <p>“Bu anlaşılıyor” dedi Simon dikkatle. Thor ayağıyla sehpayı devirdi. “Anlamsızdı, anlıyor musunuz” dedi, sanki ilahiyat konulu bir tartışma yürütüyormuşçasına, “anlamsızdı. Bütün bunlar gibi.” indirdiği şiddetli tekmeyle savrulan sehpa, üzerinde Julia ile Deborah’nın oturdukları yatağa doğru savruldu. Bunun yarattığı gümbürtü ve şangırtı üzerine, yaşamlarındaki tekdüzelikten kurtulmak için şiddeti yegâne yol olarak gören Baker’lar odalarından fırladılar; sessiz, tetikte, ister istemez sırıtarak, evin bir yanındaki kapının ağzında dolaşıp durdular.</p>

  <p>“Bir şey yok” dedi Julia onlara, “gidin, lütfen.”</p>

  <p>“Hayır, bir şey var” dedi Thor. Hızlı hızlı soluyordu, ama sesi hâlâ buz gibiydi; ansızın yere eğilip Julia’nın duman renkli bardağını aldı ve pencereye fırlattı, hafifçe titreyerek kırılan camın şangırtısını dinledi, sonra dimdik yürüyerek yatak odasına geçti. Julia onun peşinden gitti; Simon ile Deborah ise kapının ağzına kadar onu izlediler; evin öbür yanında, Baker’lar salondan kafalarını uzattılar. Bu aşamada Julia hâlâ sakindi; daha sonra hepimizin yeniden durulmamız gerekeceği için, bu olayı böylesine yaşamak zorunda kalmak biraz gerçekdışı bir durum, ama çare yok, diye düşündü. Thor’a:</p>

  <p>“Bak, sevgilim. Sen ölçüyü kaçırdın. Ölçüyü kaçırdın, böyle sürdüremezsin” dedi.</p>

  <p>“Sen ölçüden ne anlarsın?” dedi Thor. “Senin anladığın bir şey var mı?” Dikkatle söylediği cümlelerin her birinden sonra yine ani, kaslarını kullandığı, şiddetli bir harekette bulunuyordu; bu kez, bacağını kaldırıp ayağıyla Julia’nın tuvalet masası aynasını kırmaya yeltendi; aslında, az kalsın kırıyordu da, bir an kalça kasları gerilmiş, kot pantolonunun dar paçaları ile çoraplarının arasından beyaz tenli eti fırlamış olarak gülünç bir zıplama pozisyonunda kalakaldı. Julia homurdandı. Thor yine Simon’a dönüp yineledi: “Onun boynunu kırmak istiyordum. İşe nereden başlayacağımı biliyordum. İstedim ki…” Yine döndü ve kolunu uzatarak Julia’nın bütün gümüş kapaklı şişelerini, ufak krem kutularını, saç fırçalarını, kâğıt mendillerini, plastik kabı içinde duran takma kirpiklerini, cımbız ve saç tokalarını ve Julia dağınık bir insan olduğundan, saç fırçasından taranmış kızıl saç yumaklarını, ten rengi ve gri lekeli pamuk parçalarını yere indirdi.</p>

  <p>“Ne yapıyorsun?” dedi Julia.</p>

  <p>“Buna katlanmayacağım.” Yere düşenleri ayaklarıyla çiğnemeye, çekmeceleri çıkarıp yatağın üzerine yığmaya başladı; Julia’nın giysileri yatakla tuvalet masasının arasında yerde sürünüyordu.</p>

  <p>“Eşyalarımdan ellerini çek.”</p>

  <p>“Senin eşyaların. Senin eşyaların. Kahrolasıca <span style="font-style:italic;">eşyaların.</span> Ben kendi eşyalarıma ulaşmak istiyorum” dedi çocuksu bir sesle. Simon’a döndü: “Biliyor musun, hiç evlenmemem gerekirdi.” Her zaman sıkışan gardrop kapısını sarsmaya başladı.</p>

  <p>“Evet” dedi Simon. “Herhalde öyle.” Üzgün üzgün yere bakıyordu. “Ama zamanımızda bu bizden bekleniyor galiba, çoğunlukla.”</p>

  <p>Julia, yerinde zangırdayan gardrobun kapağını sökercesine açmakta olan kocasının üzerine atıldı.</p>

  <p>“Sus artık. Niçin durmadan Simon’a bir şeyler söylüyorsun? Evlenmen gerekip gerekmediğini Simon’a söylemenin ne gereği var? Bak, Tanrı aşkına, yarın <span style="font-style:italic;">hepimiz</span> bu olanlara üzüleceğiz. Simon’a söylediğin şeylerin yersiz olduğunu bilmen gerekir.”</p>

  <p>Thor, gardroptan bir çanta çekip aldı, yatak örtüsünü yırtarcasına açıp buruşuk pijamasını aldı ve çantanın içine tıktı.</p>

  <p>“Sen Simon’a yeterince çok şey söylüyorsun” dedi, sanki bu bir cevapmış gibi. Çantaya elektrikli tıraş makinesini, terliklerini ve saç fırçasını tıkıştırdı.</p>

  <p>“Ne yapıyorsun?”</p>

  <p>“Gidiyorum.”</p>

  <p>“Aptallık etme. Aptal olma, gidemezsin, bu bir şey değiştirmez.”</p>

  <p>“Yıllarca önce gitmeliydim.” Ayağına takılan, Julia’nın geceliklerinden birini tekmeleyip banyoya koştu. Elinde ıslak mendil paketiyle geri döndü, bunu da çantaya soktu, Julia’ya dönerek dengeli bir sesle: “Her ne yapsam, sana yakınacak bir şey sağlıyorum. Her ne yapsam. Bu da sana yaramıyor.” Fermuarla uğraştı, sonra çantayı eline alıp: “Ama mesele bu değil, bunu biliyorum. Senin boynunu kırmayı da istiyorum, bu bir gerçek ve bunu yapmadan önce de gidiyorum” dedi. Gülünç, azametli ve on altı yaşlarında görünüyordu. Tanrım, geri döndüğünde bunu söylediği için çok utanacak, haftalarca bunun acısını çekeceğiz, diye düşündü. Eğer ağlayabilseydim, daha mantıklı davranabilirdi. Ona yaklaşıp kollarını onun boynuna doladı. Onun duyacağı utanç ve sıkıntı bir şekilde önlenebilirdi.</p>

  <p>“Dinle sevgilim, bunu konuşabiliriz.”</p>

  <p>Thor kendini ondan kurtardı ve çantasını eline aldı. Sonra evrak çantasına çalışma masasından aldığı birtakım kâğıtları sistemli bir biçimde yerleştirdi ve çantayı kapattı. Daha sonra, peşinde sırayla Deborah, Simon ve Julia olmak üzere, antreye yöneldi.</p>

  <p>“Sırf sinirlerin bozuk olduğu için, beni aşağılaman gerekmez” dedi Julia. Thor, asılı duran paltosunu alıp giydi, yün atkısını taktı. İşte o zaman Julia onun niyetinin gitmek olduğunu anladı. Simon da, nedense, kendi şemsiyesiyle evrak çantasını eline alıp sallayarak öylece duruyordu. Deborah, Simon’un çok yakınındaydı.</p>

  <p>“İşte böyle” dedi Thor, kapıyı açarak. “İşte böyle…” Solgun görünümlü başını onlara doğru salladı, sahanlığa çıktı ve kapıyı arkasından kapattı. Birkaç dakika, hepsi birden durup onun merdivenlerden aşağıya acelesizce koşan ayak seslerini dinlediler.</p>

  <p>Kocasının evden gidişine göstereceği tepki bakımından Julia’nın karşısında kalabalık bir izleyici grubu vardı. Dönüp hepsine baktı; Simon ve Deborah; sıra sıra dizilmiş, kara gözlü, sarı suratlı, suskun, sabırlı, her nedense açgözlü, pasaklı Baker’lar.</p>

  <p>“Eh” dedi, “hiç olmazsa şu dağınıklığı toplayayım.” Halının üzerine bir gazete yayıp dana eti parçalarını, bezelyeleri, cam kırıklarını toplamaya başladı.</p>

  <p>“Umarım bizim yüzümüzden değildir” dedi Mrs. Baker.</p>

  <p>“Hayır hayır. Önemli değil.”</p>

  <p>“Önemli olmadığını sanmıyorum” dedi Deborah.</p>

  <p>Julia nefretle baktı ona.</p>

  <p>“Biz yarın buradan gitsek iyi olur sanıyorum” dedi Mrs. Baker, acıklı bir sesle.</p>

  <p>“Aptallık etmeyin. Sizinle bir ilgisi yok.”</p>

  <p>Mrs. Baker gücenmiş görünüyordu. Simon ise, inanılmaz bir biçimde şemsiyesini doladığı pardösüsünü giymeye çabalıyordu.</p>

  <p>“Simon!” dedi Julia. “Lütfen kal. Lütfen gitme.”</p>

  <p>“Ama gitmek zorundayım…”</p>

  <p><span style="font-style:italic;">“Gidemezsin</span> Si…”</p>

  <p>“Siz iyice bir ağlayın” dedi Mrs. Baker. “Açılırsınız.” “Hemen gitme, Simon” dedi Deborah. Simon kolları ve pardösüsüyle karmaşık bir manevra yaptıktan sonra, her ikisini de göğsüne bastırmış duruyordu. Julia sağlam bir tabağı gazetenin üstüne fırlatıp kırdı. Parmakları etin sosu yüzünden yağlanmıştı ve birini cam kesmişti.</p>

  <p>“Odanıza gitseniz iyi olur” dedi Baker’lara, sert bir sesle. “Yarın her şeyi hallederiz.”</p>

  <p>Mrs. Baker düşünceli bir ifadeyle öbürlerini kendi odalarına yöneltti. Simon, elinde eşyasıyla, divanın kenarına oturdu. Deborah da onun yanına oturdu. Julia gidip kovadaki çocuk bezlerini lavaboya boşalttı. Sonra kovayı getirip gazetenin üzerine topladıklarını kovaya doldurmaya koyuldu. Simon’a bakmıyordu; onu istiyordu; bir çılgın an, kocasının arkasından kapanan kapıyı, onu Simon ile birlikte içeride bırakan bir kapı olarak görmüştü.</p>

  <p>“Keşke” dedi, “bir anda kalkıp bütün bunları bırakabilseydim. Gidebilseydim.”</p>

  <p>“Simon” dedi Deborah, “geri döner mi?”</p>

  <p>“Bilmiyorum. Bilmiyorum.”</p>

  <p>“Nasıl olur da uzakta kalabilir? O normal olmaya inanır. İnsanın kökleri olmasına. Böyle çıkıp gidemez.”</p>

  <p>“İyi bir insan olmayı istiyor” dedi Simon. “Ama sanırım artık, zamanını iyilik yapmaya adar.” Şemsiyesiyle oynadı. “O, ılımlılık geleneğinde yetişmiş aşırılık temsilcisi bir insan. Dolayısıyla, bu konuda da aşırıydı. Makul bir barışçı olmaya çalışan, ama doğasında şiddet olan bir insan, bir fanatik.”</p>

  <p>“O bir aptal” dedi Julia, “ve kendisini tanımıyor.” “Hangimiz tanıyoruz ki?” dedi Simon. “Bunun ne derecede önemli olduğunu hiçbir zaman bilemedim. Elbette, insanın kendisini yeterince iyi tanıması gerekir — kendinden aşırı taleplerde bulunarak kendine zarar vermemeyi. Ayrıca, insanın olanaksızı beklemeyecek kadar başkalarını da yeterince tanıması gerekir. Bundan da şu sonuç çıkar: insan, üzerine basılıp geçilmeye dayanıklı olmayan, ayak basınca göçecek bir insan doğası kuramına uyarak yaşamamalı. Ama sanırım o artık bunu öğrendi. Aslında bu yalnızca onun için geçerli. Geri kalan bizler belki de kendi sınırlarımızın fazlasıyla bilincindeyiz — kendimizden daha çok şey beklememiz ve kendimizi biraz daha az tanımamız iyi olur. Ona gelince -eğer şimdi çıkıp gittiyse, kendisinin bir fanatik olduğunu bilerek gitti- bundaki kibir öğesine de aldırış etmiyor — küçük eylemlerin <span style="font-style:italic;">kendi başlarına</span> bir anlam taşıdıklarını biliyor. Penisilin ve süt, Deborah, bunlar kendi başlarına olgular. Ona hayranlık duyuyorum.”</p>

  <p>“Evet” dedi Deborah. “Ben de.”</p>

  <p>“Eğer sen olmasaydın, Simon Moffitt” dedi Julia, “bunlar hiçbir zaman olmazdı.”</p>

  <p>Simon gözlerini ondan kaçırdı. “Bu olayla senden daha az ilgim var.”</p>

  <p>“Yardım öğütleri ve teselliler önerip duruyorsun. Kendi evinin düzeninden emin misin?”</p>

  <p>“Yaşamım boyunca bir evim olmasından kaçındım” dedi Simon, “sırf bu nedenle.”</p>

  <p>“Simon!” dedi Julia. Bunu ne gibi bir gerekçe ya da itirafın izleyeceğini bilmiyordu; her şeyin ölçüsü kaçmıştı; Thor’un evden gidişini Simon’un varlığı açısından görmemesi gerektiğini biliyordu, ama böyle görüyordu. Ama Simon’u da açıkça göremiyordu; Deborah’nın izleyen gözlerinin fazlasıyla bilincindeydi.</p>

  <p>“Gitmem gerekiyor” dedi Simon. “Korkarım gerçekten gitmem gerekiyor.</p>

  <p>Deborah, giymesi için pardösüsünün bir omuzunu tuttu. Simon, kuşku dolu gözlerle Julia’ya baktı.</p>

  <p>“Yine geleceğim” dedi, “döndüğümde. Birkaç gün kent dışında olacağım. Ne kadar sürer bilmiyorum. Ama geleceğim.”</p>

  <p>Kapıya doğru yürüdü.</p>

  <p>“Sen” dedi Julia’ya, “gerçekten ne istediğini iyice bir düşünmelisin.”</p>

  <p>Julia, bu sözlerin kendisinde yarattığı tehlikeli öfkeyle bir an bir hafiflik duyumsadı; canlı bir sesle: “Madem gitmen gerekiyor, Tanrı aşkına çabuk ol” diyerek mutfağa doğru yürüdü. Mutfakta, kendini mağdur olmuş görme ve bir şeyle uğraşma gereksinimiyle, hırsla çocuk bezlerini yıkamaya koyuldu. Biraz sonra, Deborah yanına geldi.</p>

  <p>“Senin yerinde olsam, bu işi Mrs. Baker’a yaptırırdım. Ne pislik, değil mi? Hiç değilse, babam bize birbirimize iyi bakmamızı söylemedi, değil mi?”</p>

  <p><br /></p>

  <h3 id="uR6UDhXgQAIwsGe8Tv7oRd5"><a id="bookmark2"></a><span style="font-weight:bold;">On Yedinci Bölüm</span></h3>

  <p>Cassandra bahçıvanın musluğu açmasını izledi. Hortum sanki canlıymış gibi zıpladı, bir o yana, bir bu yana savruldu ve su fışkırttı. Bahçıvan musluğu biraz kıstı ve havuza yöneltti; serayı ağır ağır, köpürerek dökülen suyun sesi doldurdu. Buharlaşmanın hafif hışıltısı duyuluyordu. Bahçıvan, varlığına artık alıştığı Cassandra’ya şöyle bir göz atarak, havuzu çevreleyen ızgaralar boyunca yürüdü. Dışarıda sürekli yağmur yağıyordu; cam çatıya vuran yağmurun sesi, hortumdan gelen su şıkırtısıyla karışıyordu. Cassandra bir kâğıda karakalemle, önce belirgin, daha sonra bulanıklaşan kıvrımlı bir resim çizdi; hortumun hareketli ve hareketsiz görünümleri. Yanı başında, havuzun çevresindeki betonun üzerinde, soğumaya yüz tutmuş bir paket balık ve cips ile bez çantası duruyordu.</p>

  <p>Havuzda, otların arasında, küçücük kafalı ve kuyruğa doğru incelen gövdeleri olan ufak balıklar bir arada ve belli bir amaçla dolaşıyorlardı. Cassandra büyük balığı bekliyordu. Bahçıvan gidince, bir karton kutu çıkarıp içindeki kurutulmuş su pirelerini suyun yüzeyine serpti. Ufak balıklar yönlerini değiştirip üşüşürlerken, birbirine dolaşmış kökler ve sıvı çamurun arasından bir yerden, pembe ve soğansı görünümlü büyük balık belirdi. Cassandra onu izledi. Yumruk büyüklüğünde, açık renk ve parlaktı. Toparlak gövdesinden çıkarak dalgalanarak uzayan, tarazlanmış yüzgeçleri ve kuyruğu vardı ve karnında iç organlarının koyu renkli kıvrımları görünüyordu. Başında çıkıntılı gözleri vardı; gözlerinin arasındaki yanardöner beyaz, sarı, pembe lekeli yüzey, çizgi çizgi, çatlak görünümlü ve ufak yarıklarla, kıpkırmızı damarlarla kaplıydı. Son derecede çirkindi ve Cassandra onun gövdesinin her bir çizgisini tanıyordu. Çok yaşlı olduğu belli oluyordu; gereksiz hiçbir hareket yapmıyordu; şimdi ağır ağır, tirfillenmiş uzantılarını dalgalandırarak, boynuzsu diliyle besin zerrelerini emerek ve oradaki seslere bir dizi yutma sesi ekleyerek suyun alt yüzeyini tarıyordu. Cassandra onun alttan görünümünü, yüzeye kenetlenmiş, başının çizgi çizgi görünümü yüzeye yansımış olarak, daha uzun biçimli görünecek şekilde çizmeye karar verdi. Balık, soğuk soğuk bakıyordu ona; gövdesinden siyah, ince bir dışkı şeridi sarkıyordu. Cassandra baş aşağı havuza doğru sarkıp kafasını taşa dayayarak ona baktı. Sonra çizmeye koyuldu.</p>

  <p>Bir süre sonra, kapı açılıp kapandı ve ızgaranın üzerinde ayak sesleri işitildi. Arkasından, kapı yine gıcırdadı. Cassandra içeride başka birisinin olduğunu biliyordu; giysi hışırtılarını ve soluk seslerini algılıyordu. Balık, dünyasının yüzeyinin altından patlak gözleriyle bakıyordu; Cassandra bugünlerde seranın kendisine ait olduğu ve kimsenin oraya izinsiz girme ya da onun balığını rahatsız etme hakkına sahip olmadığı gibi bir duyguya kapılmaya karşı tetikte olmak zorundaydı. Diliyle dişlerine dokundu ve bir an kaşlarını çatarak buğu ve yeşillik perdesinin arasından baktı. Şemsiyesine dayanmış, onu izleyerek orada duruyordu; Cassandra, elleri ve dizlerinin üzerinde, kum rengi saçları yüzüne düşmüş olarak yakalanmıştı; ona baktı. Onu çağırmış olup olmadığı konusunda tam anlamıyla ve gerçekten kararsızdı. Ne olursa olsun, şimdi deliliğin nasıl bir şey olduğunu biliyordu. Babasının da sağ mı, yoksa ölü mü olduğunu bilmediğini anımsadı. Üzerinde beyaz bir pardösü vardı.</p>

  <p>“Cassandra?” dedi kuşkulu bir sesle. “Cassandra!” Sesi cam duvarlarda yankılandı. “Ben… senin bir doğa öğrencisi olduğunu bilmiyordum.” Yürürken adımları aynı sesleri çıkararak, havuzun çevresini dolandı. Cassandra’nın resmi kayıp havuza düştü ve suyun üzerinde yüzmeye başladı. Balık, yüzgeçlerini korkuyla kımıldatarak birkaç santim geriye kaçtı. Cassandra yerinden doğrulmaya çabaladı. Kolunda pardösüsü ve ceketiyle eğilip elini havuza uzatarak: “Bana bırak” dedi. Resmi yakalayıp mendille kurutmaya çalıştı.</p>

  <p>“Zarar veriyor muyum? Daha da mı bozuyorum?”</p>

  <p>Uğradığı şaşkınlıktan sakarlaşan Cassandra’nın doğrulurken çarptığı balık ve cips paketi suya düştü. Paket yavaş yavaş suya gömüldü; birlikte bunu izlediler; gazete kâğıdı açıldı, suyun yüzeyinde bir tane cips ve bir yağ tabakası belirdi.</p>

  <p>“Bak bana neler yaptırdın” diye haykırdı Cassandra, yırtıcı bir sesle. O hafifçe irkildikten sonra sabırla balık ve cips parçalarını avuçlarıyla sudan toplamaya koyuldu. Kol uçları sırılsıklam oldu.</p>

  <p>“Dengeyi bozmamız gerektiğinden eminim. Yoksa bütün balıklar ölebilir.” Doğrulup Cassandra’ya baktı. “Hortum ve balık resimleri çizerek ne yapıyorsun burada? Julia senin bir öğretim üyesi olduğunu söyledi.”</p>

  <p>“Öyleyim” dedi Cassandra, boğulurcasına.</p>

  <p>“Biliyor musun, koltuk altlarıma kadar su girdi. Kaburgalarımdan aşağıya akıyor. Bu balık ve cipsleri istediğini sanmıyorum. Burada bir çöp kutusu var mı?”</p>

  <p>“Bilmiyorum.” Cassandra ürpermeye başlamıştı; ağzı kurumuştu; paniğe kapılmanın bütün belirtilerini duyumsuyordu. Onu çağırmamıştı, ama onda bir tuhaflık, değişik bir şey vardı, göze alınamayacak bir şey. “Neden?..” diye fısıldadı yutkunarak. “Neden?..”</p>

  <p>“Neden mi buradayım? Bir araştırma yaptım da ondan. Kurbağalar üzerine. Lütfedip masraflarımı ödeyen bir zooloji grubu için. Birtakım örnekler de getirdim. Buradakilere yardımcı oluyordum. Liverpool Street’ten geldim, Mitre’da bir oda tuttum. Her şey ayarlandı. Araştırmam iyi, ama ben kötü bir konuşmacıyım.” Cassandra’ya bakmıyordu. Onun anlattıklarıyla ilgilenmek için kendini toparlayan Cassandra, onu, bildiğinden daha geveze buldu. “Bir an önce seni görevli olduğun bölümden arayıp bulacaktım aslında. Deborah seni nerede bulabileceğimi söyledi. Seninle konuşmak istediğim bir şey vardı… Seninle ilgili birtakım şeyler duydum. Düşündüm ki…” Cassandra’ya baktı ve bir cevap bekledi. Cassandra yine yutkundu. Geri kalan balık parçalarının çevresine bir sürü ufak balık toplanmış, bunları yiyorlardı.</p>

  <p>“Evet, sana sormak istediğim bir şey vardı” dedi, aynı canlı, konuşkan ses tonunu sürdürerek. “Balıkların yediği bir adam tanıdım. Bunu gözlerimle gördüm.” ‘Tiranalar mı?”</p>

  <p>“Evet. Gözlerimle gördüm.”</p>

  <p>Cassandra önce havuza, sonra dönüp onun yüzüne baktı. Teninin asıl yumuşaklığında yara izleri, çiçekbozuğu gibi yumrular vardı. Cassandra’yı bir bakımdan inceliyordu ve hâlâ gülümsüyordu. Cassandra, ölü adam ve balıkları hayalinde canlandırdı: Suya yayılan kan, kopuk et parçaları, azgın dişli ağızlar. Sanki kendisinin dışında bir yerden görüntüleniyormuş gibi kesin çizgilerle, suyun içinde dönerek yüzen, etleri sıyrılmış kemikler, yüzen kızılımsı saçlar, parçalanmış lifler gördü; kemikler kurumuş değildi, sedefli ve nemli bir canlılıkları vardı, kırmızı çizgilerle kaplıydı. Cassandra, onun gördüğü şeyi kendisinin de gördüğünü düşündü; yıllar boyunca bunu başarmak için eğitmişti kendisini. Hayır, onu zihninde canlandırmamıştı, kendi yarattığı bir şey değildi o, ama onun gördüklerini paylaşıyordu.</p>

  <p>“Evet” dedi. “Görüyorum. Görüyorum.”</p>

  <p>Simon’un kendi özdenetim sınırına varmış olduğunu da görüyordu; dizlerine koyduğu bileklerinin oynadığını algıladı, sonra da gördü.</p>

  <p>“Lanet olası gülünç bir yazgı. Ah, korkunç derecede gülünç. Bağırsaklar, kamış, her şey, Cassandra, işitiyor musun, saçlar ve dişler dışında her bir zerre, senin hoşlanacağını bildiğim çeşitten kötücül bir şaka…”</p>

  <p>“Sus artık” dedi Cassandra. Onunla konuşmak için ancak eski otoriter azarlama sesini çıkarabilmişti. “Ben şakadan anlamam. Hem de hiç. Ne söylediğini biliyorum.” Simon titreyen ellerine baktı.</p>

  <p>“Islandım. Sırılsıklam oldum.”</p>

  <p>“Kurursun.”</p>

  <p>“Dinle -sana şunu söylemek istiyordum- sen hep aşırılıkla uğraşırdın… açıklamak istiyorum, Cassandra. Hazırlıklı olmadığımdan değil. Ben… Ben düşünmüştüm ki… böyle bir şeye katlanabilirim, bunu göze almıştım. Yoksa, ne diye oradaydım? Cassandra, Cassandra. Katlanabiliyordum, üstesinden gelmiştim. Ne var ki, bilmiyordum. Ben… Ben yaşıyorum, üstesinden gelmiştim, üstesinden gelmiştim” diye yineledi. “Ama şimdi beni bırakmıyor. Oh, anlıyor musun? Bunları durmadan düşünmek zorunda mıyım? Giderek büyüyen bir kâbus gibi -yani, tam anlamıyla- ve kim bilir nerede bitecek? <span style="font-style:italic;">Artık orada değilim.</span> Ama hiç -hiç- Cassandra?” Baktı ona. “Son zamanlarda, burada mıyım, orada mıyım, bilmiyorum. Bir dile getirme biçimi değil, bir gerçek bu. Düşündüm ki, belki sen…” Hem şaşkınlığa uğramış hem de gücenmiş gibi yineledi: “Bilmiyordum.”</p>

  <p>Cassandra onun ne söylediğini biliyordu. “Dinle” dedi. “Bu konuda fazla bilgim yok. Ama katlanmak zorunda kalacağımız çok az şey geliyor başımıza. Biz çoğu zaman iki kişilikliyiz, bir olaya dışarıdan bakabiliyoruz — umutlanıyoruz, korkuyoruz, beklenti besliyoruz, yargılıyoruz. Derken, bir şey oluyor -orada düşünmeye ya da hayal etmeye olanak bulunmuyor- orada olan bitenler gerçek, baştan sona gerçek. Dolu dolu yaşamaktan pek çok söz ediyoruz, ama herhangi bir şeyi sonuna kadar yaşamak, bizim yapmak istediğimiz son şey. Bu çeşit kararlı kederin delilik olduğunu sanıyoruz, oysa yalnızca olgusal bir gerçeğin kabulü. Dayanılamaz bir gerçeğin.”</p>

  <p>“Senin her konuda düşüncelerin vardır. Bakışın bu mu? Elimizden gelmez -ama bazen zorunluyuzdur-” Ekledi: “Bileceğini düşünmüştüm. Sen her şeyi çok ciddiye alırsın.”</p>

  <p>“Basmakalıp sözler.”</p>

  <p>Simon başını yorgun yorgun sallayarak bunu doğruladı. “Yorgunum” dedi yakınarak. Çenesi sarkıyordu. “Mesele şu kâbuslar. Niçin bunlarla birlikte yaşamak zorunda olduğumu bilmiyorum, mademki buradayım. Senin kaldığın yere gidebilir miyiz Cassandra, üstümdekileri kurutmam gerekiyor?”</p>

  <p>Cassandra, dilini kurumuş dudaklarının üzerinde gezdirdi, başını salladı ve çantasını eline aldı. Kendi duyduğu korkuyu onun fark etmediğini düşündü.</p>

  <p>Uzun bir süredir odasına kimseyi almamıştı. Tıklım tıklım dolu görünüyordu; koltukların çoğunun üzerine resimler yığılmıştı, yazı masası baştan başa çizim ve müsveddelerle kaplıydı. Kapının ağzında durup baktı; Simon üzerindeki pardösüyle ceketi çıkararak onun arkasından girdi. Giysiler elinde, orada duruyordu; Cassandra tedirgin bir biçimde yaklaşıp giysileri aldı, yatak odasına götürüp bir havlu askısına astı. Dönüp geldiğinde, Simon yalnızca kapıyı değil, dış kapıyı da kapatmış, böylece içeriye hapsolmuşlardı. Kırmızı kadife koltuğa gömülmüş, başını geriye yaslamış, gözlerini kapatmıştı; ürperiyordu, yaşam, görünür bir biçimde teninden dışarıya akıyordu. Cassandra koltuğun koluna, yıllarca önce annesinin çeyize eklediği ve artık hiç kullanılmayan, lavanta renkli, lavanta kokulu bir misafir havlusu koydu. Simon’un dişleri takırdıyordu.</p>

  <p>“Şömineyi yaksam iyi olacak” dedi Cassandra. Simon cevap vermedi. Cassandra ne yapacağını bilemiyordu; onunla ilgili düşüncelerinde ve tasarılarında ne onu ağırlamak ne de ona ilgi göstermek hiç yer almamıştı; düşünceleri bu yöne kaymamıştı. Kendisini beceriksiz hissetti; onun, içini dökerken söylediklerini kabul etmiş olmakla ne yükümlülük altına girdiğini bilmiyordu; insanların bulunduğu ortamlarda duyduğu hafif dehşet duygusu arttı. “Sana bir kahve yapayım.”</p>

  <p>Simon gözlerini açtı. “İçecek bir şeyin yok mu?” “Hayır, yani, evet, bir şişe brendi.”</p>

  <p>Dizlerinin üzerine çöküp eli titreyerek şömineyi tutuşturdu; gaz hafif bir patlama sesinden sonra büyük bir gürültü çıkararak yandı.</p>

  <p>“Sanırım biraz brendi içsem iyi olacak. Olur mu?” Cassandra ağırdan alarak ona bir kadeh brendi doldurdu; Simon, ateşin çıtırtısını ve uğultusunu dinleyerek, büyük yudumlarla içkiyi içti. Cassandra her zaman, onun bir gün gelip orada oturacağını biliyordu; ve orada hiçbir zaman oturmayacağını da her zaman biliyordu. Simon, kadehini uzatarak yine içki istedi. Bunu da içip bitirdikten sonra: “Çevreden kopuk bir yaşam sürüyorsun, ilk bakışta böyle görünüyor” dedi.</p>

  <p>“ilk bakışta öyle, evet.”</p>

  <p>“Kâğıtlarla sarmalanmış olarak. Ben de hemen hemen gözümde bunu canlandırmıştım. Mutlu olup olmadığını sormayacağım. Düşündükçe, yalnızca sana… söyleyebileceğime daha çok inandım. Bir sakıncası yok, değil mi? O kadar az insan tanıyorum ki. Ben… biraz daha brendi alabilir miyim, var mı? Kadeh çok küçük. Her şeyin en kötüsü olmadıkça, sen hiçbir zaman yer ayırmazdın. Ben… Ben senin bu yanından hoşlanmazdım. Ama şimdi her şey farklı görünüyor. Sen de farklı görünüyorsun. Bunları söylemeyi sürdürmeme neden izin veriyorsun bilmiyorum. Anlıyor musun?”</p>

  <p>Cassandra kadehe yine brendi doldurdu ve: “Evet, anlıyorum” dedi.</p>

  <p>“Sen değişmemişsin. Yoksa değiştin mi?”</p>

  <p>“Hayır, ben fazla değişmem.”</p>

  <p>Simon brendiyi, sanki su içer gibi, dalgın dalgın içiyordu. Cassandra bunun, onun için iyi olup olmadığından emin değildi; ondaki şok ve dehşet duygusunu tanıyabilirdi ve onda bunlara karşı bir tepki gösterebilirdi; ama brendinin bu ruhsal durumlar üzerinde ne gibi bir etki göstereceği konusunda hiçbir fikri yoktu. Simon için neyin iyi olduğunu düşünecek bir durumda kalmak da kendisine şaşırtıcı bir acı veriyordu; ayaklarını bastığı yer kaygandı.</p>

  <p>“Simon” dedi, ilk kez onun adını kullanarak, çekingen bir sesle. “Simon, sence…”</p>

  <p>Simon gözlerinde bir çeşit utangaç kurnazlık ifadesiyle baktı ona.</p>

  <p>“Evet, biliyorum. Ben iyiyim. Ne yaptığımı biliyorum, merak etme.” Ne yaptığını biliyor gibi görünmüyordu. Yüzünde kararsız bir ifade belirdi.</p>

  <p>“Sarsılmış durumdasın” dedi Cassandra. “Dinlenmen gerek.”</p>

  <p>“Evet. Evet, dinlenmem gerek. Haklısın. Uzanabileceğim bir yer var mı?”</p>

  <p>“Yalnızca yatak var.”</p>

  <p>“Sanırım, dinlenmeliyim. Nerede?”</p>

  <p>Cassandra onu yatak odasına götürdü. Simon yatağın ayakucuna tutunarak dengesini buldu ve yatağın çevresinden dolaştı. Sonra yatağın kenarına oturdu. Cassandra onun başında duruyordu. Her an, diye düşündü, benim gerçek yoksunluğumu ve çaresizliğimi anlayabilir.</p>

  <p>“Gerçekten uzanmam gerek Cassandra, üzgünüm.” Ayakkabılarının bağlarını çözdü ve ayağından çıkardı; titriyordu. “Bir sakıncası olmadığından emin misin?” “Hayır. Hayır.” Onun üzerine eğildi, yastığın altında duran geceliğini çekip aldı ve koltuktaki yastığın altına sakladı. Sonra yatak örtüsünü açtı.</p>

  <p>“Yatağın içine girmemin bir sakıncası var mı?”</p>

  <p>“Isınman gerek” dedi Cassandra. O daha da soyunurken, başını çevirdi. Simon üzerinde gömleğiyle yatağa girip battaniyeyi çenesine kadar çekti ve gözlerini yumdu. Cassandra uzaklaştı.</p>

  <p>“Hayır, gitme. Gitme. Yoksa yine düşünmeye başlarım. Akıl yormaya başlarım yani. Kal burada. Niye oturmuyorsun? Bir dakikaya kadar kendimi daha iyi hissederim. Böyle uzanarak, şimdiden iyi hissetmeye başladım bile. Sonra da sohbet ederiz.”</p>

  <p>Cassandra, kendi yatağının ucuna dikkatle tünedi ve yastığının üzerinde duran dağınık yüzü inceledi. Bu yüz çizgileri ona yabancı değildi; gördükleriyle hayal ettikleri arasındaki farkları betimleyecek olsa zorluk çekerdi. Oysa, onun midesinin kaynadığını işitti.</p>

  <p>“Bu davetsiz konukluğumun bir sakıncası olmadığından keşke emin olsaydım. Beni ağırlaman ya da istemen için hiçbir neden yok, bunu anlıyorum. Biraz melodramatik oldu bu, ama bu riski göze alırım diye düşündüm — konuşmama izin verirsin diye düşündüm. Biliyorum, bir zamanlar buna izin vermezdin, ama o zaman çok daha gençtik.”</p>

  <p>“Konuşman iyi oluyor.” Cassandra taşıdığını bilmediği bir sürü düşünce ileri sürüyordu. “Benimle konuşmak istiyorsan, ben… ben buna çok memnun olurum.”</p>

  <p>“Sahi mi?” Elini ona doğru uzattı; Cassandra kendi elini onunkinin üzerine koydu; Simon başparmağını onun yüzükleri üzerinde gezdirdi.</p>

  <p>“Birtakım şeylere katlanma zorunluluğu konusunda söylediklerin hoşuma gitti. Bu gibi şeyleri tanımanın ne kadar uzun zaman aldığını düşünmek gülünç — insanın başından atamayacağı şeyler, insanın gerçekten başına gelen şeyler.”</p>

  <p>“Evet” dedi Cassandra. “Bunun bu denli seyrek olması şaşırtıcı, belki de. Çoğu kişi hemen hemen her şeyi sindirebilir.”</p>

  <p>“Ah, sindirmek, evet. Hattâ… Hattâ ağza alınmayacak gerçekleri. Ama sen ne yapıyorsun -sen ne yapıyorsun Cassandra- yaşayamamaktan ciddi korkular duymana neden olacak bir şey olduğunda?”</p>

  <p>Cassandra bu eğretilemeye akıl yordu; ya reddediyorsun ya da seni zehirliyor, diye düşündü.</p>

  <p>“Yalnızca serinkanlılıkla bekleyip dikkatini yaşamaya verebilirsin. Daha iyisi, olan biteni anlamak.”</p>

  <p>“Öyle mi düşünüyorsun?”</p>

  <p>“Senin durumunda.”</p>

  <p>“Ben o noktayı aştım sanıyordum. Neden kalkıp oralara gittim, diye düşünüp duruyordum. Neden — benim gibi bir adam oralara gitsin?”</p>

  <p>“Korkudan” diye önerdi Cassandra.</p>

  <p>“Bu senin bildiğin bir şey, değil mi? Sen hep korkardın, bu yüzden seninle arkadaşlık etmek zordu.”</p>

  <p>“Kâşifler” diye fikrini sürdürdü Cassandra, “istatistik olarak kazalara olağandışı yatkındırlar. Bazılarımız korktuğumuz şeyleri davet ediyoruz.”</p>

  <p>Simon elini onunkine yapıştırdı, parmaklarını onun parmakları arasından geçirdi ve sıktı. Anlaşılmaz bir şey mırıldandı; sonra sesi belirginleşti.</p>

  <p>“O dindar evreden ikimiz de geçtik. O korkudandı. Değil mi? Ben onu yitirdim, <span style="font-style:italic;">tüm</span> inançlarımı yitirdim. Ama ben… anlamsızlıktan korkuyordum. Şekilsizlikten, biçimsizlikten. Babamın siper öyküleri gibi şeylerden. Amazon… Amazon’a karşı mistik bir duygu besliyordum, en kötü yerdi orası. ‘Hiçbir şeyi umursamıyorum, hepsinden vazgeçmeliyim.’ Beynimde haftalarca bu şiir vardı, belli nedenlerden ötürü. Böylece, her şeye karşın buna inandığımı anlayınca -ve bununla yüzleşmek zorunda olduğumu anlayınca- yalnızca gidip bunu <span style="font-style:italic;">yaşamam</span> gerek, diye düşündüm. Eğer… Eğer insan, yaşamın yalnızca raslantısal bir sağ kalma olmasından korkuyorsa, o zaman bu süreçlerle tanışık olması iyi olur.”</p>

  <p>“Biliyorum.”</p>

  <p>“Bildiğini düşünüyordum. Bir bakıma işe yaradı, biliyor musun, bunu senin anlamanı sağlamak zorundayım. Ben… Ben bu konuda da dindardım. Kendime ufak birtakım zorunluluklar belirledim. Tırtıl ve mantarlarla karnımı doyurdum — insanın giderek ne kadar az besine gereksinim duyduğunu bilemezsin, Cassandra. Durumu kendi içimde etkisiz kılmaya çalıştım. Yani, olgu olgudur. insan ne beklediğini bilirse, sağ kalabiliyordu. Ya da, yanlış şeyler beklerse, yok oluyordu. Bunu kendimde deniyordum, ilk başta, olanaksız güzergâhlar denedim. Bir çeşit dayanıklılık testleri. Yalnızca küçük molalar verdim, bir aşamada iki parmağım kırıldı, bir de ayak parmağım. Sonra kaç kez kaynar suyla haşlandım. Çaydanlıkları durmadan kendi üstüme döküyordum, neden bilmiyorum.”</p>

  <p>Cassandra’nın kırık parmaklardan haberi vardı; başını salladı.</p>

  <p>“Durumla tanışık oldum. Hem de tarafsız, şimdi artık hiçbir şey beni tiksindirmiyor. Eskiden böyle değildim. Çocukken çıtkırıldım olduğumdan sana söz etmiştim.”</p>

  <p>“Hayır.”</p>

  <p>“Julia’ya anlatmış olsam gerek. Özür dilerim. Ve korku — o da değişiyor. Sürekli ve musallat bir hal alıyor.</p>

  <p>Ama kapsamı daralıyor. İvediliği de azalıyor. Yeterince mutluydum. Hiçbir zaman tiksindirici bir şeyi sevme gibi bir sınırı aşmadım. Birtakım tıp misyonerleri gibi değildim. Bir çeşit şehvetle irinli yaralara dokunan rahibeler gördüm. Başka bir gün bu yaraları öpebilirlerdi. Nefsi köreltmek. Ama ben kendi nefsimi yalnızca kayıtsızlaştırmak istedim, köreltmek değil. Bir seferinde, birisi bana, gerçekten iğrenç bir yemek yeme hastalığında öyle aşamalar kaydettik ki, yakında geriye hiç hasta kalmayacak, dedi. Ben de, amaçsız bir üzüntüyle bakıp belki de daha kötü bir şey ortaya çıkar, dedim. Çıkacaktır elbette.” “Niye çıksın?”</p>

  <p>“Doğanın dengesi.”</p>

  <p>“Göründüğü kadarıyla çoğalıyoruz, dengeye karşın.” “Ah, eskiden anlaşıldığı biçimde doğa söz konusu olduğu sürece, insanlık bir hastalık. Tıpkı kanser gibi. Bunun yararsız bir düşünce olduğunu görüyorum. Sana kalsa, değerli derdin, değil mi? Ama bu benim düşüncem.”</p>

  <p>“Ya balıklar?” dedi Cassandra. “Doğadan söz ediyorsak?”</p>

  <p>“Ah, evet, balıklar. Merton’un, hiçbir şeye yersiz bir biçimde bağlanmamamız gerektiğini söylediğini hatırlıyor musun? Onun kendi bastırılmış tensel şehvetleri yüzünden, hiç kuşkum yok; gerçi, daha önemsiz olanlarının tadını çıkarmayı biliyordu. İşin aslı burada.”</p>

  <p>Cassandra suskun kaldı. Simon’un parmakları huzursuzca onunkiler üzerinde geziniyordu. Sonra: “Evet, ama ya balıklar?” dedi.</p>

  <p>“Sen eskiden bana balıklar konusunda ders verirdin. Düzen, amaç, sinir sistemindeki dizgeler, gezegenler, doğal seçim, balık sürülerinin hareketleri. Lanet olası balık sürüleri.”</p>

  <p>“Simon, kimdi o adam?”</p>

  <p>“Bildiğini sanıyordum. Filmleri o çekiyordu. Adı Antony Miller’dı. Aslında, filmleri o çekiyordu dedim ama bir kısım fotoğrafları o, bir kısmını da ben çekiyordum. Bunları bir araya getiren oydu. Konuşmanın da çoğunu o yapıyordu.”</p>

  <p>“Ekranda öyle görünmüyordu.”</p>

  <p>“Görünemezdi, anlıyorum. Yani, durmadan beni düşündürüyordu. Korkunç bir konuşmacıydı. Sessizce birlikte yaşamaya alıştığım bir sürü şeye yaşam kattı. Onun tehlikeli birisi olduğunu biliyordum” dedi Simon, “ama sonra unuttum.”</p>

  <p>“Nasıl birisiydi?”</p>

  <p>“Söyledim sana. Bir konuşmacıydı. Ânında hoşlanmadığımı düşüneceğim çeşitten birisi. Kendisini bana zorla kabul ettirdi. Bir köyün hemen dışında, kendi başıma, oldukça sakin yaşıyordum — koyların haritasını çıkarıyordum. Zahmetli ve boşuna bir uğraştı — çünkü bir gecede ortadan yok oluyorlardı. Sağlık Enstitüsü’nden birtakım kişiler onu ırmaktan getirip benim köyüme bıraktılar. Bir kitap yazarıydı -anlı şanlı bir röportajcı- dinozorların, lafın gelişi bir gecede neden yok oldukları konusunda zırva bir kuram ileri süren çılgın bir Amerikalı ile New Mexico’da kazı yapıyorlarmış. <span style="font-style:italic;">Nesli Tükenmiş Dinozorlardı</span> kitabın adı, hatırlıyorum.” Simon yastığa daha rahat bir biçimde yerleşti. “Mantıksal bakımdan bir sonraki aşama canlı sürüngenlerdi. Evrimin basamaklarından yukarıya. Ne var ki, hiçbir zaman yabani balıklardan öteye gidemedi.” Simon sinirli bir kahkaha attı.</p>

  <p>Cassandra susuyordu; soracak başka bir soru bulamıyordu; hayal gücü Antony Miller’a uzandı.</p>

  <p>“Kocaman bir ağzı vardı. Hep gülümserdi. Düzensizdi. Ama meraklıydı, biliyor musun, gerçek bir meraklı. Elinde kamerayla peşimde dolaşır, tam her şeyi özetlediğini düşündüğün sırada, gaga gibi ağzını açıp bağırırdı: ‘Peki ya sonra? Ya sonra?’ Pek ayrım gözetmezdi. Durmadan: ‘Şuna bak’ diye haykırırdı. Daha önce binlerce kez gördüğün şeyler için. Ama onun gözüyle değil, sanırım” dedi Simon, Cassandra’nın elini acıtırcasına sıkarak. “Onun için her şey öylesine gerçek ve önemliydi ki, öylesine fazla enerjisi ve dikkati vardı ki. Aptal da değildi, gerçi bunu anlamam zaman aldı. Onu bir çeşit sahtekâr sanırdın, ama bir süre sonra onunla nerede olduğuna gerçekten güvenebileceğini görüyordun. Yani, eğer senden hoşlandıysa, hoşlanıyordu, hepsi bu.”</p>

  <p>Bir duraklama noktasına varmıştı. Cassandra onu gözledi. Sonra Simon yine konuşmaya başladı, biraz daha hızlı ve başını başka yana çevirerek.</p>

  <p>“O sıralarda, katlandığımı sanıyordum. Biliyor musun -Cassandra- aptalca bir dinginlik içinde, kendime ‘Buna katlanabilirim’ diyerek bakıp durdum. Bir çeşit… zafer duygusu bile duydum. Ve -biliyor musun- öğrendiğim her şey — bir hazırlıktı, değil mi? Biliyordum — katlanmaktan başka yapacak hiçbir şey yoktu. Bu yüzden — hiçbir şey yapmadım. Yapabileceğim bir şey olduğunu sanmıyorum. Yani, olsaydı yapardım, deneyimimle kendiliğinden gelen… insanın yapabileceği bir şey olsa, değil mi? Cassandra?</p>

  <p>“Evet.”</p>

  <p>“Daha sonra — hatırlama başladı. Ve kâbuslar. Ve onun gözleriyle bakma gibi aptalca bir oyun oynuyordum, sonunda bir oyun olmaktan çıktı bu. Kendimi görebiliyordum. Dışarıdan. Aklını kaçırmak derken bunu mu kastediyorlar? Her şeyden bir sürü vardı, tıpkı bir aynada gibi, gidip gelen şeyler. Ve sonra halüsinasyonlar. Bulunduğum yerde bunun yeniden gerçekleşmesini kollamak zorunda kalıyordum. Ve başka şeylerin. Şimdi de, Tanrı yardımcım olsun, bunun sonsuza dek süreceğini düşünüyorum, ilk başta, sürmeyeceğini biliyordum. Kaçık. Sözcükler giderek nasıl önem kazanır bilirsin. Şimdi, insanların niçin kaçık dediklerini biliyorum. Kendimi kaçık hissediyorum. Gitme.”</p>

  <p>“Hayır, gitmem.”</p>

  <p>“Bir şey söyle.”</p>

  <p>“Bu söz ettiğin hazırlıkta yanlış olan neydi, biliyor musun?” diye yüksek sesle düşündü Cassandra. “Yanlış olan, sen kendi ölümün için hazırlıklıydın. Hattâ bunu davet ediyordun. Ama onunki için değil.”</p>

  <p>“Konuşmaya devam et.”</p>

  <p>“Ben yalnızca soyutlamalarla düşünebilirim. Ama soyutlamaların da yararı vardır, insanın katlanmak zorunda kaldığı şeyler — sanırım insan bunları kendi ölümü açısından düşünüyor, insan buna katlanmak <span style="font-style:italic;">zorunda</span> — insan, kendi yokoluşu için, bedenini ve ruhunu, hayal gücünü ve aklını bir araya getirmek zorunda. Ben bundan korkuyorum. Sanırım sen korkmamayı öğrendin.” Bekledi; Simon susuyordu.</p>

  <p>“Ama buna hayal gücünde katlanılmak. Fiziksel acı gibi değil bu, ne dayanabilirsin ne de son verebilirsin, izlersin, öğrenirsin ve dokunulmamış kalırsın. Ama tam dokunulmamış değil. <span style="font-style:italic;">Aynı zamanda</span> hem camın altındaki acı çeken yaratık hem de mikroskobun üzerinden gözleyen göz olma durumu. Kaçamazsın, ama yaşamının geri kalan bölümünde eylemde bulunma özgürlüğün vardır. Ve sorumlusundur. Gerçek acı çekme daha kolay olurdu: insanın vazgeçip vakarla acı çekme hakkı olurdu. işte buna özlem duyuyoruz — sevgide ya da ölümde. Bütünlüğe. Gözleyen yaratığın devre dışı kalmasını istiyoruz -ne kadar korkarsak korkalım- salt duyguyu, bütünüyle duyguyu istiyoruz. Sanırım bu bütünlük deneyimi bir söylence. Ama sen ve ben bundan acı çekiyoruz. Başka başka bakımlardan, biz aşırılarız; yok olacağız ya da çözüleceğiz, ama yarım-bilgi, yarım-deneyim ve sorumlulukla işimiz olmayacak. Öyle değil mi? Sanırım değişmek için artık biraz yaşlıyız.” Simon’un alnındaki izleri inceleyerek: “Dolayısıyla, kaçınılamayacak darbeler söz konusu olunca, fazla dayanıklı değiliz” dedi. “Ama darbelerden kaçınmakta başarılı mıyız?”</p>

  <p>“Evet, öyle.”</p>

  <p>işte yalnızca Simon ile konuşmakla kalmadığını, ona hep söylemek istediklerini söylediğini düşündü Cassandra. “Gerçi, elbette ben olgulardan kaçınırım, sense hayal kurmaktan. Ya da hatırlamaktan” diye ekledi.</p>

  <p>“Pek de başarılı değilim. Sen tuhaf bir kadınsın, yalnızca belli şeyleri bilmeyi yeğlersin, ama bunları biliyorsun, Cassandra…” Kullanacağı sözcükleri aradı, sonra vazgeçti. “Bok gibiyim.”</p>

  <p>“Evet” dedi Cassandra, daha önce duymadığı bir deyimi doğru yorumlayarak. “Öylesin. Dinlenmen gerekiyor belki de.”</p>

  <p>Simon yatakta yine döndü, sırtüstü yattı, gözlerini açtı ve dosdoğru ona baktı. Cassandra istemsiz bir biçimde kendi gözlerini kapattı. Gözlerini açtığında Simon hâlâ ona bakıyordu. Kendine cesaret vermek için, onun olsa olsa bulanık görebileceğini düşündü.</p>

  <p>“Gitme. Beni bırakma. Birbirimize söylemediğimiz ve söylenmemiş kalmasının daha iyi olacağı çok şey var, sence de öyle değil mi? Birbirimizi daha iyi tanımalıydık.”</p>

  <p>“Bilmiyorum.”</p>

  <p>“Ben öyle düşünüyorum. Ve başka biçimde tanımalıydık.” Onun elini nazikçe kendine doğru çekti. “Hiç düşünmemiştim cesaret bulup da… Senin de bunu istemediğini çok iyi biliyorum… Bu biçimde değil… Ama…” Cassandra elini çekti.</p>

  <p>“Ama buna katlanamadık, değil mi? Katlanamaz mıydık? Senin brendinden yeterince içip bir iki şey… Ama galiba biraz fazla kaçırdım…”</p>

  <p>Onun neden söz ettiğinin az çok farkında olan Cassandra bu son sözlerin anlamını kestiremedi. Simon ondan, kendi açısından olasılıkdışı görmesine karşın, sık sık daha cüretli bir biçimde kendisinden istemesini düşlediği bir şeyi, dolaylı ve olumsuz yollardan istiyordu. Bir rahatlama gereksinimiyle mi? Bir görev duygusuyla mı? Tıpkı kendisinde de olduğu gibi, eski ve tamamlanmamış bir şey adına mı istiyordu? Cassandra, Jane Eyre’in iffet taslamasını her zaman küçümsemişti. “Uyumakla akıllılık edersin” dedi.</p>

  <p>“Evet. Elbette. Gitmeyeceksin, değil mi?” Battaniyeye sarınarak, başını çevirdi. “Bugünlerde, bazen uykumda bağırıyorum. Önceden özür dilerim.”</p>

  <p>Onun uyuduğundan emin oluncaya kadar orada oturdu. Uyuyor olması gerektiğine karar verdiğinde -Simon’un eli ansızın hafifçe seğirdi- herhalde uyuyalı çok olmuştu. O zaman ayağa kalktı. Ellerini kendi bedeninde gezdirdi: Erkek gömleği, kadife pantolon, kemikler: Sonra kararsız, tekrarlı dokunuşlarla yüzünü elledi: Kemikler, dudaklar, kirpiklerinin uçları, gözlerinin çevresindeki gevşemiş kırışık deri. Yatağın çevresinde dolaşıp onun yüzüne baktı. Horluyordu. Cassandra onun ağzının içindeki ıslaklığı görebiliyordu.</p>

  <p>Bunca az şey bilmeseydim, dedi kendi kendine, bunca yaşlı olmazdım. Bunun nasıl olacağını hayal edebilirim, bunları hayal ettim. Ama onurlu bir biçimde öğrenemeyecek kadar yaşlı olduğum bir sürü olağan şey var. Çocukluğunda Julia’nın erdemli, yakman sesini anımsadı: “Cassandra bütünüyle kendi başına yönetemeyeceği hiçbir şeye katılmaz.” Simon’a gelince, diye düşündü, kendini alıştırdığı biçimde sevgiyle küçümsemenin karışımı bir duyguyla, ondan böyle bir istemde bulunsam mutlu olurdu, nerede olduğunu bilirdi. Zaten o her zaman duygusal bakımdan başkalarının işine burnunu sokardı. Onun şu anda aklına gelen bir şey değil bu, ama ileride sanki o anda aklına gelmiş gibi davranabilir. Sanki hiç gerçekleşmemiş gibi davranır. Bu yüzden hiç olmaması daha iyi. Kaçınılmaz bir biçimde hem çok az hem de çok fazla olacak bir şey bu.</p>

  <p>Yastığın altına koyduğu geceliği aldı, katladı ve bir çekmeceye kaldırdı. Simon durmadan mırıldanıyordu. Cassandra durdu ve fısıltıyla ona emretti: “Şşş.” Mırıltısı kesildi. Cassandra, kapıyı aralık bırakarak öbür odaya geçip kırmızı koltuğa oturdu. Odaya göz gezdirdi; burada, ona ilişkin düşüncelerinin tüm parıldayan salyangoz izleri boyunca Simon o karanlık, gözle görülmez, gerçek ayak izlerini bırakmıştı. Gerçekten de, gerçekten de, dedi kendi kendine, hayal edebildiklerimizle gerçekleşenlerin birbirlerine dolandığı anlardan korkuyoruz. Olanaklılık alanı dışında kaldığı için durmaksızın hayalimde kurduklarım, olanaklı oldu — sınırlayıcı, gerçek, sonunda, her şeye karşın, olanaksız. Hiçbir şey aynı kalmayacak. Prens, prensesi öpünce böğürtlen korusu kuruyup yok oldu. Öte yandan kadın, kuleden dışarı bakınca -yalnızca etten kandan bir yığın ve bir parça güneş ışığı gördüğünde- ayna kırıldı ve ağ savruldu.</p>

  <p>Birbirimizi yaratıyoruz. Katı cama bakınca, insan, horlayan ve düş gören Kızıl Kral’a rastlıyor. Onu uyandırıp, gözlerinin içine bakıp, düşlerini bozsa yok oluyor. Anlaşılan bu ölen adam Kızıl Kral’dı: Simon ve programları onundu. Böylece, ya ben? Ya Julia? Yine eğretilemelerden gidiyorum. Hiçbir şey gördüğümüz, hayal ettiğimiz gibi değildir. Ama görmeyi ve hayal etmeyi sürdürmek zorundayız.</p>

  <p>Cassandra başını geriye yaslayıp bekledi.</p>

  <p>Simon yedi saat uyudu; sonra Cassandra oturduğu yerden kımıldamadan yatak odasından gelen ve onun kalkıp giyindiğini gösteren sesler işitti. Simon kravatını bağlayarak odaya geldi; Cassandra ses etmeden oturduğu koltuktan ona baktı; ortalık neredeyse kararmıştı</p>

  <p>“Işığı yakayım mı?” dedi Simon.</p>

  <p>“Evet.”</p>

  <p>Anahtarı buldu. “Amma da uyumuşum. Bağırdım mı<sup>?</sup>”</p>

  <p>“Hayır.”</p>

  <p>Hemen donup baktı. “Yorgun görünüyorsun. Son zamanlarda iyi değilmişsin gibi görünüyorsun.”</p>

  <p>Cassandra başını salladı. Onunla konuşmak zorunda kalmayı istemiyordu. Simon daha hafiflemiş görünüyordu şimdi, ne yaptığını biliyor gibiydi. Cassandra korkuyordu ve kaskatıydı.</p>

  <p>Simon odada dolaştı, resimleri evirip çevirdi, çizim defterinin sayfalarını karıştırdı. Ağacın altındaki pardösülü figürü buldu. Bunu inceledi.</p>

  <p>“Bu ben miyim?”</p>

  <p>“Bir bakıma.”</p>

  <p>“Anlıyorum. Anlıyorum. Gökyüzünün boşalmasını beklediğinden iyice sarınıp sarmalanmış. Aslında boşaldı da, haklıydın. Demek beni düşünüyordun.”</p>

  <p>“Gördüğün gibi.” Cassandra eliyle televizyonu ve resimleri işaret etti. Kendisini, bir hırsızla birlikte hapsolmuş, eşyalarından yoksun kalmış ve <span style="font-style:italic;">öldürücü darbeyi</span> bekleyen yaşlı bir kadına benzetti. “Bu seni ilgilendirmez.”</p>

  <p>“Beni düşündüğün için özür mü diliyorsun?”</p>

  <p>“Açıkça.”</p>

  <p>“Tanrım! Hayır, bunu yapma. Bunu yapma. Ben de seni düşündüm. Seni düşümde bile gördüm.”</p>

  <p>“Sahi mi?” dedi Cassandra. Düşünde ne gördüğünü sormadı. Simon bir deste sürüngen bitki resmi bulup aldı ve Deborah’nın gönderdiği gazete kupürü yere savruldu. Simon bunu inceleyip güldü.</p>

  <p>“Kim çizdi bunu?”</p>

  <p>“Julia’nın bir arkadaşı, televizyonla ilgili bir şey olduğu söylendi bana.”</p>

  <p>“Yattığı adam mı?”</p>

  <p>“Onun ne yaptığını ben bilmiyorum.”</p>

  <p>“Bilmiyor musun? Ben de aslında tam bilmiyorum. Öyle düşündüm, hepsi bu, onunla tanıştığımda böyle düşünmemi istedi.”</p>

  <p>“O adamı tanımıyorum” dedi Cassandra, yorgun bir sesle. Belki de bir şans eseri, Simon’un katıldığı <span style="font-style:italic;">Canlı Sanatlar</span> programını izlememişti; yüzündeki ifade Cassandra’yı şaşırtmıştı. Simon kupürü yerine kaldırıp oturdu — bunu Cassandra’ya kimin gönderdiğini sormadı. “Yığın yığın resim. Bu ne hamaratlık. Bunlar yeni mi?” “Oldukça.” Cassandra onu kendi temalarını, konularını düşünüp taşınırken izlemek zorunda kalmayı istemiyordu; bakışları kendisini kınıyordu.</p>

  <p>“Benimle akşam yemeğine gelir misin, Cassandra?” Cassandra duraksadı. “Buna gereksinim duyuyorum, henüz yalnız kalmak istemiyorum, Sana söylediğim için kendimi çok daha iyi hissediyorum. Hiç şaşmadın. Bunun için sana teşekkür borçluyum. Öylesine ciddi konuştun ki.”</p>

  <p>Cassandra yeniden odada göz gezdirdi, kapana kısılmış hissediyordu kendisini; Simon nasıl olup da gördüklerini görmüş ve kendisinin ondan ne yarattığını anlamamıştı? Onun iyi niyetini kabul edemezdi.</p>

  <p>“Beni düşünmene sevindim. Yok, gerçekten. Böyle… Böyle suskun durma. Birçok şey konusunda -yıllardır-senin ne düşüneceğini merak etme gibi bir alışkanlığım vardı. Örneğin, Antony. Sen Antony’yi sevmezdin. Tehlikeli birisi olduğunu düşünürdün, tıpkı benim düşündüğüm gibi.”</p>

  <p>“Zorunda mıyım?”</p>

  <p>“Gitmemi mi istiyorsun? Gideceğim. Seni kızdırmak istemiyorum.”</p>

  <p>“Sen hiç” dedi Cassandra, “kendinden konuşmazdın.” “Senin de beni cesaretlendirmeye özellikle hevesli olduğunu hatırlamıyorum.” Dosdoğru ve içtenlikle baktı</p>

  <p>Cassandra’ya. “Sinirli ve ürkütücüydün, başka huylarını saymazsak. Oysa, Julia…”</p>

  <p>On beş yıl önce bu tümceye başlamıştı, bugünse, Cassandra onu düşünmekten vazgeçtiği için, bitirmesine izin verecekti.</p>

  <p>“Julia biraz Antony’ye benziyordu sanırım. Sevdiğini rahat bırakırdı; insan Julia’yla her konuda konuşabilirdi; öylesine ilgi gösterirdi ki, insanda bir gerçeklik duygusu doğardı. Bu bir yetenek. Bende olmayan ve hep… hep bayıldığım bir yetenek. Biliyor musun?” Durup düşündü. “O da değişti elbet.”</p>

  <p>“Bu hiçbir zaman gerçeğin tümü değildi. Julia konusunda.”</p>

  <p>“Biliyorum. Siz ikiniz baştan göründüğünüzden daha çok birbirinize benziyorsunuz. Eskiden, yaşamasını <span style="font-style:italic;">bilen</span> insanların bulunduğunu düşünürdüm. Sen ve ben, biz bilmiyorduk, değil mi? Ama o biliyordu. Aslında aptalca — senden çok korkardı ve seni severdi. Senden söz ederdi. Seni ciddiye almaya başladım, o zaman. Ciddiye almak zorundaydım. Sana karşı içimde derin bir merak gelişti. Ama biraz geç.”</p>

  <p>“Bana gerekmeyen bir merak.”</p>

  <p>“Elbette, elbette. Bu bir hakaret. Ama — her ikinizin de beni kullanma biçimi de yeterince hakaret sayılır. Hiç kimse, başlatmadığı bir savaştaki bir mermi olmaktan hoşlanmaz. Hakarete uğrayarak fazla zaman geçirmek insanın elinden gelmez.”</p>

  <p>Cassandra, sessiz ve tükenmiş olarak başını eğdi. Simon’un, kendisiyle birlikte isteyerek bir odada oturup geçmişleri konusunda ne hissettiğini söyleyeceği hiç aklına gelmemişti: Kendisinin bunu dinlemeye katlanacağı ise daha az aklına gelirdi. Romantik itiraf anı gerçekleşmeyecekti -buna, olası sayabileceğinden daha fazla yaklaşmış olmasına karşın- ve bunu geri çevirmişti. Ama şimdi hissettiği, mutlak olmasa bile, yenilginin, salt sınırlayıcı olanaksızlığın boz itirafıydı; romantik itirafın tam tersiydi bu. Geveze, dedikoducu, heyecanlı, iyi niyetli Simon — hangisi? Resimlerinden bir şeyler bulup çıkardıktan sonra — ama ne? Ya kendisinden — ne çıkarmıştı? Ona akşam yemeğine çıkmayı öneriyordu. Cassandra ise ona bütünlüğü olan, mutlak duygunun arzu edilmeyen bir şey olduğu konusunda vaaz vermişti. Simon’un ne düşündüğünü bilmiyordu ve bilmeyecekti. Ama Cassandra, kendisine sunulanı alacaktı. Acı içinde, bilerek ve hâlâ dehşet içinde, yaşamında ilk kez, bir fırsatı yakaladı.</p>

  <p>“Sen bazı şeylerin çok fazla anlam taşımasından hoşlanmazdın. Ben seni çok fazla sevdim.”</p>

  <p>“Ben sıradan bir adam olmayı istedim, bir yazgıyı üstlenmeyi değil, hepsi bu. Sen bir yazgıydın.”</p>

  <p>“Bunu istiyor gibi davranmadın.”</p>

  <p>“Hayır, davranmadım. Umarım bunun bir sürü nedenini biliyorsundur.”</p>

  <p>“Umarım biliyorumdur, evet.” Cassandra kısaca gülümsedi.</p>

  <p>“O zaman, beni yargılama. O akıllıca yapılmış bir resimdi, ama beni yargılama.”</p>

  <p>“Ben yargılamam.” Cassandra durup düşündü. “En azından, seni yargılamam.”</p>

  <p>“Beni yalnızca düşünür müsün?”</p>

  <p>“Evet.”</p>

  <p>“Eh, buna aldırmam, eğer sen de aldırmıyorsan. Kendimi gerçek, tuhaf bir biçimde dışarıda hisetmeme neden olur — sana söz ettiğim duygu.”</p>

  <p>Cassandra, hayal gücünün bu daha da coşkun atılmalarının Simon’un gözünde onun deli olduğu değil de, kendisinin gerçek olduğu duygusunu yaratmasının bir şaka olduğunu düşünerek kendi kendine acı acı gülümsedi. Simon’a baktı; o da gülümsüyordu; göz göze geldiklerinde gülümsemesi yayıldı ve sanki bir anlaşmaya varmışlarcasına başını salladı. Cassandra da, akademisyen tavrıyla, ciddi ciddi başını salladı; içini gerçek bir sıcaklık kaplamıştı.</p>

  <p>“Öyleyse yemeğe geliyorsun?”</p>

  <p>“Elbette.”</p>

  <p>“İyice bir konuşuruz, biraz daha brendi içeriz. İçmek sana da iyi gelecek gibi görünüyorsun. Konuşur anlaşırız. Sana birtakım şeyler anlatmamın bir sakıncası yok, değil mi? Sen dinliyorsun. Sana anlatacak bir sürü şey biriktirdim galiba.”</p>

  <p>“Sevinirim” dedi Cassandra.</p>
</body>
</html>
