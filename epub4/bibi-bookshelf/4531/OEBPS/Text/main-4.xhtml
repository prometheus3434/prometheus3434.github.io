<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <p><br /></p>

  <h3><a id="bookmark0"></a><span style="font-weight:bold;">On Birinci Bölüm</span></h3>

  <p>Julia salona girdiğinde telefon çalıyordu. Merdivenlerden çıkarken zilin sesini duymuştu. Bavulunu yere bırakıp alıcıyı kaldırdı. Telefondaki ses hemen konuşmaya başladı.</p>

  <p>“Mr. Eskelund, Mr. Eskelund.” Ağlamaklı, tiz bir sesti.</p>

  <p>“Ben Mrs. Eskelund” dedi Julia. “Kusura bakmayın” diye ekledi.</p>

  <p>“Peki kendisi orada mı? Onu bulabilir misiniz? Lütfen bir bakın. Onunla konuşmalıyım.”</p>

  <p>“Bakarım” dedi Julia. “Şimdi içeri girdim. Sanırım evde değil.”</p>

  <p>Buna bir cevap gelmedi. Julia alıcıyı rafa koyup dairenin içini dolaştı. Evde hiç kimsenin olmadığını hissedebiliyordu. Salonda sicimle bağlanmış dört büyük torbadan oluşan bir yığın, bir de bebek banyosu vardı. Yatak odasında, yatak düzeltilmemişti. Deborah’nın odasının kapısına raptiyeyle bir not asılmıştı: “İçeriye girmeyin. Çalışıyorum. Yani size söylüyorum.” Julia kapıyı tıklatıp girdi. Deborah’nın yazı masasının üzerindeki kâğıt tomarlarını karıştırdı ve bir anı defterinin kapağını açtı; sayfaları çevirince, ufacık harflerle aralıksız doldurulmuş satırlar gördü. Durup defterin ilk sayfasını okumaya başladı.. “Gerçekten ne hissettiğim konusunda fikir yürütmek için bir günlük tutmaya karar verdim. Sırf olup bitenleri, unutulursa bir şey yitirilmeyecek günlük olayları kaydetme zahmetine girmeyeceğim. Bunu yapsaydım, hu günlük 50 yıl sonra ilginç olur, tarihçi ve romancıları ilgilendirecek ayrıntılar içerirdi. Bu haliyle mutlaka aşırı derecede sıradan olacak. <span style="font-style:italic;">Ama ben bunu kendim için yapıyorum.</span> Kendim için, şimdi. Yazdıklarımı okumayacağıma göre de, utandırıcı olmasına aldırmayacağım.” “Fena değil” diye düşündü Julia ve telefonu hatırladı. “Orada mısınız? Eşim evde değil.”</p>

  <p>“Öyleyse nerede? Ona ulaşabilir misiniz?” “Bilmiyorum. Şimdi geldim eve.”</p>

  <p>“Onunla konuşmam gerekiyor. Eve ne zaman dönecek?”</p>

  <p>“Bilmiyorum.”</p>

  <p>“Erken mi döner, geç mi?”</p>

  <p>“Ben…”</p>

  <p><span style="font-style:italic;">“Çok</span> acil bir durum.”</p>

  <p>“Notunuz varsa alabilir miyim?”</p>

  <p>“Hayır, hayır. Ben sonra yine ararım. En iyisi bu.” “Benim yapabileceğim bir şey var mı?”</p>

  <p>“Ben sonra yine ararım. Teşekkürler.”</p>

  <p>“Aradığınızı ona söylerim.”</p>

  <p>“Hayır, söylemeyin. Ben sonra yine ararım. En iyisi bu.”</p>

  <p>“Acaba siz…” diye söze başladı Julia, ama arayan kişi telefonu kapatmıştı. Biraz meraklanan Julia yeniden salona geçerek yabancı görünüşlü torbaları inceledi. Bebek banyosu epeyce eskiydi, plastikte çizik ve çentikler vardı, tümü biraz bozlaşmıştı. Ayağının ucuyla torbaları hafifçe dürttü. Kumaş türünden bir şeyler vardı içlerinde.</p>

  <p>Ailesinin yokluğunun yarattığı hayal kırıklığı içinde ceketiyle şapkasını çıkardı ve yeniden Deborah’nın odasına yöneldiği sırada ön kapının zili çaldı. Aynı zamanda da telefon yine çınladı. Julia kapıyı açtı, eşikte duran adama içeri girmesi için belli belirsiz bir işaret yapıp telefona koştu.</p>

  <p>“Alo, ben Julia Eskelund.”</p>

  <p>“Mr. Eskelund orada mı?”</p>

  <p>Julia bu sesin deminki olup olmadığını anlayamadı.</p>

  <p>“Hayır. Nerede olduğunu bilmiyorum.”</p>

  <p>“Tanrım” diye bir haykırış. Sonra, adeta kafa tutarcasına: “Hiç anlamıyorum.”</p>

  <p>“Notunuz varsa alabilir miyim?” dedi Julia, ama bağlantı kesildi.</p>

  <p>Arkasında, yün ceketli bir adam antreden içeriye bir battaniye dengi taşıyor, kareli çoraplar giymiş bir kadınla, saçları yer yer bukleli ve üzerinde omuzlarına kepek dökülmüş zeytin yeşili bir süveter olan bir delikanlı da bir beşik, bir oturak, bir de bebek sandalyesi parçası taşıyorlardı salona. Julia kaygıyla izledi onları.</p>

  <p>“Merhaba” dedi. “Ben Julia Eskelund’um.”</p>

  <p>“Ben Bili Terry” dedi adam. Boynu sarkıktı ve çaba harcadığı için terlemişti. Soluk soluğaydı ve ağzından başka söz çıkmadı. Julia öbürlerine döndü.</p>

  <p>“Ben Lorna Terry. Bu da Douglas” dedi kadın, ellerini ovuşturarak. “Beşikleri nereye koyalım, Mrs. Eskelund?”</p>

  <p>“Bilmem… Eşim… Eşimin nerede olduğunu bilmiyorum…”</p>

  <p>Julia işlerinin ne olduğunu sormayı kendine yediremedi. Thor’la bir ilişkileri olduğu yeterince belliydi.</p>

  <p>“Ben gidip şilteleri getireyim” dedi Bili. Julia içeriye getirilebilecek başka şeylere yer açmak için boşuna bir çabayla kendi mobilyalarını duvara doğru çekmeye koyuldu. Dairenin Oxfam için bir eşya deposu haline geldiği düşüncesi geçti aklından. Nedense, soru sorarak bu varsayımın doğruluğunu sınamadı.</p>

  <p>“Kahve içer miydiniz?” dedi, mutfak kapısının eşiğinde bir beşiğin iki kenarını vidalamakta olan Lorna Tery’ye. Telefon çaldı.</p>

  <p>“Bir kadın durmadan telefon edip beni korkutuyor” dedi Lorna’ya derdini dökercesine. Lorna beşiğin parmaklıkları arasından kısaca gülümsedi. Delikanlı, yani Douglas, bir nedenle torbaları çözüyordu. Julia’ya kaygı verdi bu. Telefonu açmaya gitti.</p>

  <p>“Lütfen” dedi Julia, “lütfen siz…”</p>

  <p>“Ah, Ju. Ben Ivan.</p>

  <p>“<span style="font-style:italic;">Sevgilim</span>” dedi Julia. “Sevgilim, öyle bir keşmekeş içindeyim ki.”</p>

  <p>“Her zamanki gibi, güzelim. Bu kez ne oldu?” Julia sesini alçaltıp eliyle ağzını örttü. “Tam olarak bilmiyorum.” “Ne dedin?”</p>

  <p>“Boşver, sonra anlatırım.”</p>

  <p>“Aklının gerçekten karıştığı sesinden anlaşılıyor. Şeytan çıkarma nasıl gitti?”</p>

  <p>“Şeytan çıkarma değildi. Bir ziyaretti.”</p>

  <p>“Sana tapıyorum. Sana bir yararı dokunmadığı belli oluyor. Geleyim mi?”</p>

  <p>“Şu anda gelme. Burada öyle bir keşmekeş var ki.” “Gelip yardım edemez miyim?”</p>

  <p>“Pek edemezsin” dedi Julia. “Gerçi <span style="font-style:italic;">ne olursa olsun</span> bana yardım etmene bayılırım sevgilim, ama senin hoşlanacağın bir şey değil bu. Bir iki dakika sonra ne olduğunu anlamayı umduğum bir şey. Bir tür <span style="font-style:italic;">istila</span>.”</p>

  <p>Bili Terry sırtında bir ikiz şilteyle daire kapısından girdi, şilteyi antredeki dolaba dayadı ve daha da soluk soluğa eşini aramaya gitti.</p>

  <p>“Ben artık kendi yaşamımı anlamıyorum” dedi Julia. “Bir anlam veremiyorum. Yardıma gereksinim duyuyorum. Aklımı başıma getirmen için sana güveniyorum sevgilim.”</p>

  <p>Bu konuşma sırasında Thor, daire kapısından girip antreden geçti.</p>

  <p>“Gelip seni koruyayım mı?”</p>

  <p>“Hayır canım. Hayır, şimdi olmaz.”</p>

  <p>“Senin gerçekten elin ayağın birbirine karışmış.” “Öyleyim, öyleyim. Seni görmem gerek.”</p>

  <p>“Bense senin yepyeni bir kadın olarak döneceğini sanıyordum. Gel yemek yiyelim ve her şeyi anlat.”</p>

  <p>“Çok isterdim.”</p>

  <p>“Ben seni ararım. Bak, Ju…”</p>

  <p>“Efendim?”</p>

  <p>“Soğukkanlı ol. Git her şeyi yaz.”</p>

  <p>Julia telefonu kapadı. Kocasının peşinden odaya geçti. Thor, Lorna Terry’nin beşiğinin öbür yanında diz çökmüş, parçaların vidalanmasına yardım ediyordu. Douglas torbayı açmış, her boyda kız ve erkek çocuk giysilerini şaşkın ama amaçlı bir tavırla halının üzerine diziyordu.</p>

  <p>“Ben eve döndüm” dedi Julia.</p>

  <p>“Görüyorum.” Thor ayağa kalktı ve ona sarıldı.</p>

  <p>“Sana anlatacağım bir sürü şey var. Uzun uzun düşündüm…”</p>

  <p>“Memnuniyetle dinlerim” dedi Thor kibarca.</p>

  <p>Yine telefon çaldı.</p>

  <p>“Debbie nerede?” dedi Julia ve ekledi: “Thor, korkunç bir kadın…”</p>

  <p>“izninle, telefon” dedi Thor ve odadan çıkıp kapıyı arkasından kapattı.</p>

  <p>Julia, Douglas’a yardım etmeyi düşündü.</p>

  <p>“Neye göre ayırıp diziyorsunuz?” diye sordu.</p>

  <p>“Erkek giysileri buraya, kadınlarınki şuraya, bebeklere uygun şeyler şu köşeye, onarılamayacaklar da şu koltuğun üstüne. Sizce bu takım elbisenin pantolonuna düğme dikilebilir mi? Rengi tuhaf, ama iyi onarılmış, düğmeler dışında.”</p>

  <p>“Bakalım neler var?” dedi Julia sıkı sıkı işe sarılarak, her ne olursa olsun. Douglas minnetle gülümsedi ona. Julia kendini daha iyi hissediyordu — kabul görmüştü, uğraşı vardı. Thor geldi. “Bili, Lorna, çay içer miydiniz?” dedi.</p>

  <p>“Çayı ben yaparım” diye seslendi Julia.</p>

  <p>“Çok naziksin” dedi Thor, ciddi bir sesle. Julia, çimen yeşili ve sarı karışımı tüvit bir giysiyi bir koltuğun kenarına bırakıp beşiğin yanından sürünerek mutfağa geçti. Thor ikinci bir beşik monte etmeye koyuldu. Kendi kendine bir ezgi mırıldanıyordu. Ilımlı görünüyordu. Julia onun neler olup bittiğini kendisine niçin anlatmadığını merak etti.</p>

  <p>Julia fincanlarla tabakları dizerken, canlanan bir ilgiyle konukları inceledi. Bill’in dolgun, yumuşak parmakları vardı; çenesinin altındaki balon gibi duran pürüzsüz ikinci çeneyi tanımlamak için sözcükler bulunabilirdi; derisi ışıltılı gibiydi, ama parlamıyordu; bir teravet taşıyacak kadar gergindiyse de, teravet sözcüğünden normalde anlaşılacak görünümde de değildi. Asıl kendisine düğmeler gerekiyordu ve ceketiyle pantolonunun dokusunda göze batmayan tarazlanmış iplikler vardı. Julia onu yumuşak başlı, sevecen, düşüncesi ağır bir adam olarak niteledi. Lorna’nın dişlerinin takma olduğu belliydi; parıltılı plastik bir bütünlükleri vardı, uçlarında hiçbir yeşillik, sarılık, kahverengilik ya da çentik yoktu. Ona bu yapay havayı bu veriyor, diye karar verdi Julia, bukleleri ve dudak rujuyla birlikte. Giysileri yerindeydi, ama onu belli bir sınıfa sokuyordu; gri bir pilili etek, saç örgülü bir süveter, erkek pabuçları. Hiç kuşkusuz, dışarıda püsküllü bir kukuleta takıyordu başına. Douglas’ın elleri yapış yapış, çorapları buruşuktu. Ya amatör bir orkestrada nefesli bir çalgı çaldığına ya da kötü şiirler yazdığına karar verdi Julia. Sürekli bir umutsuz aydın olduğunun göstergesi, yüzüydü. Şakaklarındaki bukleler yağlıydı. Olasılıkla ilkeleri yüzünden hapiste yattığına, sonra da bu sıralarda bir cankurtaran ekibine katıldığına karar verdi Julia. Neşe içinde kaynar suyu demliğe boşalttı ve Thor’a seslendi. “Sevgilim, Debbie nerede?”</p>

  <p>“Bilmiyorum.”</p>

  <p>Julia çay tepsisini eline alarak beşiğin kenarından sürünerek geçmeye başladı. Kapının zili çaldı, uzun uzun, Julia’nın tepsisi kaykılınca dökülen çay, fincan tabaklarının arasına yayıldı.</p>

  <p>“Herhalde Baker’lar geldi” dedi Bili.</p>

  <p>“Ben açarım” dedi Douglas.</p>

  <p>“Hayır” dedi Thor. “Ben açarım.”</p>

  <p>“Kim?..” dedi Julia. “Süt, şeker?” dedi Loma’ya ama cevap alamadı.</p>

  <p>Thor geri döndü. Peşinden, başında yumuşak, gri yünden bir şapka, üzerinde bir işçi ceketi olan uzun boylu bir adam, ilikleri sökülmüş uzun bir mavi keçe manto giymiş bir kadın ve iki ufak çocuk girdi. Julia çocuklarla ilgili hiçbir şey hatırlamıyordu, ama bunların ikisi de, daha boyları büyümemiş tombalak yaştaydı, birinin de eteğinin altından ıslak çocuk bezi sarkıyordu. Kadının kucağında bir bebek vardı. Adamın adamakıllı Siyah olduğu belliydi; karısı beyaz tenliydi, çocukların esmer bukleleri, kocaman kahverengi gözleri vardı ve ciltleri kir ve yapışkanlığın altında, pelür kâğıdına sarılıp kaynatılmış paskalya yumurtaları gibi hafif bir altın rengindeydi. Boş bakışlarla onlar Julia’ya baktılar, Julia da onlara. Daha küçük olanı başparmağını ağzına soktu ve işaret parmağıyla da burnunu düşünceli düşünceli kaşıdı.</p>

  <p>“Oturun” dedi Thor. “Herkese yetecek kadar çay var.”</p>

  <p>“Ceketlerinizi alabilir miyim?” dedi Julia. Thor meraklı bir dikkatle baktı ona. Benden ne bekliyor, diye kendi kendine sordu Julia. Eşikte duran Baker’lar huzursuzluk içinde, ağırlıklarını durmadan bir ayaklarından öbürüne aktarıyorlardı.</p>

  <p>“Sana Fred Baker’ı tanıştırayım” dedi Thor. “Eşi Edna. Çocuklar Trevor ve Rosie, bebeğin adı da Dawn.” Kocasının adları aklında tutmayı pek başaramadığını bilen Julia, bunları öğrenmeyi iyi başarmış, diye düşündü. “Umduğumuz kadar olmadı, ama bence gereksindiğiniz her şeyi bulduğumuzu göreceksiniz. Yatak takımları ve bir miktar da giysi var.”</p>

  <p>“Biz kendi giyeceklerimizi getirdik” dedi Mrs. Baker dobra dobra. “Antreye bıraktık onları.” Douglas’ın yaptığı işe baktı. “Giysilerimiz var” dedi. Bir koltuğa ilişti ve çocuklara yaklaşmalarını işaret etti. Mr. Baker uysal uysal şapkasını çıkarıp önünde tuttu. Gözleri sararmış ve kanlanmıştı. O anda Julia, Thor’un belki de bu insanları evine almaya niyetli olduğunu düşündü; bunun süresini merak etti. Bir hafta süreyle ya da bir geceliğine, salondaki divanda yatırdıkları Afrikalı ve Hintli öğrenciler olmuştu; Devrim’den hemen sonra, İngiltere de hiç görülmeyen çeşitten, öğrenci ve gangster arası aç ve solgun suratlı iki Macar delikanlı kalmıştı evlerinde. Yine kocasına baktı, sonra canlı bir sesle odadaki herkese sordu. “Sırada ne iş var?”</p>

  <p>Thor başını kaldırıp ona baktı, yüzünü buruşturdu -şaşırmış mıydı, yoksa hoşuna mı gitmişti?- ve suskun kaldı. Lorna Terry tatlı bir sesle sordu:</p>

  <p>“Acaba yeriniz var mı? <span style="font-style:italic;">Çok</span> naziksiniz, Mrs. Eskelund. <span style="font-style:italic;">Gerçekten</span> çok cömertsiniz…”</p>

  <p>“Gerçekten çok naziksiniz” dedi tınısız sesiyle, Julia’nın arkasında kalan Edna Baker. Oturmayıp ayakta duran Fred Baker öksürdü.</p>

  <p>Thor, Julia’ya bakmaksızın: “Mr. ve Mrs. Baker’ın bizim fazla odamızda kalabileceklerini düşündüm. Bebekle birlikte. Benim çalışma odamda yer açarız, Trevor ile Rosie de orada yatarlar. Salonla mutfağı paylaşırız” dedi. Julia bir an irkildikten sonra kendini toparladı. “Tamam” dedi, “işe çalışma odasından başlayalım.” Mrs. Baker, kendini savunurcasına: “Yalnızca, Fred bir iş bulup kendimize bir yer edininceye kadar” dedi.</p>

  <p>Julia ona döndü. “Elbette” dedi. “Elbette. Şimdi, <i>lütfen</i> kendinizi evinizde gibi sayın. Bir çırpıda her şeyi ayarlarız. Size mutfağı göstereyim. Çocuklar da banyo yapabilirler…”</p>

  <p>Thor ona bakıp kısaca gülümsedi. Yine telefon çaldı, dönüp antreye yöneldi. Julia, beşiğin öbür ucunu tutması için Lorna Terry’ye işaret etti; beşiği çalışma odasına taşımaya koyuldular. Thor geri döndü, solgun ve gergin görünüyordu.</p>

  <p>“Gitmem gerekiyor” dedi.</p>

  <p>Julia odadakilerin başları arasından ona tatlı ve nazik bir biçimde gülümsedi.</p>

  <p>“Merak etme” dedi. “Ben hallederim. Ben her şeyi ayarlarım, geri döndüğünde her şey düzene girmiş olur.”</p>

  <p>Thor üzgün gözlerle baktı ona. Julia, öfkelenseydim onun için daha kolay olurdu, diye düşündü. Ya da bağırıp çagırsaydım. Sonra da. Böyle yapmayacağım işte. Gülümsemeyi sürdürdü. Thor, paltosunu giydi.</p>

  <p>Ertesi hafta Julia, Ivan’la onun evinde akşam yemeği yedi, ikisi de şöminenin birer yanında, gençler gibi bağdaş kurarak oturup çay kaşıklarıyla avokado yiyorlardı. Aralarında, elektrikli bir tabak ısıtıcısının üzerinde, büyük bir kâse baharatlı pilav vardı. Ivan’ın dairesi siyah ve beyaz deri, tuğla, paslanmaz çelik ve mor camdan lambalarla döşeliydi. Bir aktris olan karısı Merle çalışıyordu. Ivan’ın kendisi ufak tefek, tombalak, gamzeli, Çinlilere özgü siyah saçları yer yer dökülmüş, göz uçları hafifçe aşağıya sarkık bir adamdı. Şaşırtıcı derecede tok bir sesi vardı.</p>

  <p>“Peki sonra neler oldu, meleğim?”</p>

  <p>“Sonra, oldukça korkunç bir biçimde işe ben el koydum, yatakları hazırladık. Oğlana, yani Trevor’a, ikinci yatağı verdik, şilteleri yerleştirdik ve…”</p>

  <p>“Eşya listesine boşver. Görüyorum ki, zihnini epeyce uğraştırmış.”</p>

  <p>“Sonra çocuklara <span style="font-style:italic;">banyo yaptırdım,</span> sevgilim, biri küvete çişini yaptı. Sonra hep birlikte yemek yedik -yemeği ben pişirdim- daha sonra, yaşça daha büyük olan Terry’ler Baker’lara giysi vermeye başladılar, Douglas’la ben de bulaşığı yıkadık, bana olan biteni anlattı. Douglas’ı sevdim” dedi Julia düşünceli düşünceli, Douglas’ın kendisini sevdiğini kastederek. Ivan yumuşak kirpiklerini kıpırdatarak gülümsedi.</p>

  <p>“ <span style="font-style:italic;">Olan biten</span> neymiş?”</p>

  <p>“Bunlar Londra’daki evsiz barksız yoksullardanmış, adam üç kez hapse girmiş — bir kez haneye tecavüzden, iki kez kasten adam yaralamaktan. Çocuklar yataklarını ıslatıyorlar ve ailenin parçalanması istenmiyor. Thor’un onları nereden bulduğunu bilmiyorum -kurul üyesi olarak katıldığı bu hayır kurumlarının sayısı gittikçe artıyor- ama anlaşılan onları Toplantı’ya getirmiş, sonra da ayağa kalkıp kırk beş dakika başkalarının çektikleri acıdan nasıl kaçtığımızdan ve yaşamlarımız karışmasın diye para ödediğimizden, herkesin bir zamanlar Macar Devrimi’nden nasıl romantik bir heyecana kapılıp sığınmacıları barındırdığından, ama şimdi kimsenin muhtaç durumda olanları barındırmayı düşünmediğinden, yaşamımızda başkalarının çektikleri acının da yer almasının bizim görevimiz olduğundan ve kendisine kalırsa çoğu Dost’un, kapladıkları yer kadar yere sahip olmaya ahlaksal bakımdan hakları olmadığından söz etmiş. Onun yerinde başkası olsaydı, on beş dakika sonra kilise mütevelli heyetine üye seçilirdi. Aslında, şakalar falan yaparak Douglas’ın ağzını aradığım için anladığım kadarıyla, değerli Dostlar’ın hepsini iyice kızdırmış ve yatak ıslatma falan filan gibi şeylerden <span style="font-style:italic;">onların önünde</span> söz ederek Baker’ların da gururunu incitmiş.” Bir an durup düşündü. “Biliyor musun, İsa, Aziz Francis ve öbürlerinin hepsi, hattâ Aziz Paul -ki ben, Ivan, tenkitçiliği yüzünden ondan <span style="font-style:italic;">nefret</span> ederim- insanları duygulandırırlardı, onların hayal gücüne seslenirlerdi, insanları yönlendirirlerdi. Ben Thor’u tanırım; konuşurken işittim onu. Apaçık olgular ve ahlaksal zorunluluklarla insanlarla başa çıkabileceğini sanıyor. Hem de, lafı ağzında geveliyor ve çekingen duruyor. Bu yüzden de insanlar biraz suçluluk duygusuna kapılıp ona karşı da biraz düşmanlık duyuyorlar, ama onunla işbirliği kurmak istemiyorlar. Böylece, sonuçta kimse gönüllü olmayınca, Thor onları barındıracağını söylemiş. Ama Dostlar, ne kadar istemedikleri giysi, battaniye, tencere, evde pişirilmiş kek ve işe yarar basma parçası varsa, hepsini bize gönderecek kadar suçluluk duygusuna kapılmışlar. Biz de bunların hepsini sarıp sarmalayıp, Mrs. Baker’ın kendi evleri <span style="font-style:italic;">olduğunda</span> kullanmaktan hoşlanacağı şeyler dışında, kamyonlarla Oxfam’a taşımak zorunda kalıyoruz. Kendi evleriymiş gibi davranmalarını söyledim, onlar da öyle davrandılar, bunun için onlara teşekkür borçlu olmam gerekiyor sanırım. Ne var ki, kahrolası telefon şimdi durmadan çalıyor — bence yalnızca <span style="font-style:italic;">bir</span> kadın değil, dört kadar kadın var ve öylesine… öylesine <span style="font-style:italic;">inatçılar</span> ki. Sanırım Thor kendi hayırseverliğini <span style="font-style:italic;">yaşamına geçirmeye</span> karar verdi. Ama beceremiyor ve hepimizin yaşamı etkileniyor.”</p>

  <p>Ivan gülmeye başladı.</p>

  <p>“Hayır, gülme. Komik değil. Daire zaten çok küçük, bu yüzden sevmiştim orayı. <span style="font-style:italic;">Onlar</span> da küçük buluyorlar, durmadan bunu söylüyorlar bana. Banyo, kurusun diye asılmış çarşaf ve bebek bezleriyle dolu. Thor, çocukları yıkarken kafalarını ovalamamam gerektiğini söylüyor, onurları kırılıyormuş.”</p>

  <p>Ivan yine güldü. Ağzını kapalı tutarak güldü ve siyah süet ayakkabı ve mor çoraplı ayağını zarif bir biçimde kıvırdı.</p>

  <p>“Bu bir karar, Ju. Seni dışarı atmak istiyor. Sana hiç yer bırakmamak istiyor.”</p>

  <p>“Hayır, ondan değil. Bunu düşündüm. Öyle olsa anlardım, <span style="font-style:italic;">o kadar da,</span> anlayışsız değilim. Hayır, o gerçekten de iyilik yapmaya adamış kendini. Bir bakıma haklı da. Birincil ilkelerden başlarsan, insanlar, kadın erkek ayrı yatakhanelerde yatarlarken, bizim bir dairede kalmaya hakkımız olmaması anlam <span style="font-style:italic;">taşıyor.”</span></p>

  <p>“Çağdaş adaletin karmaşıklığını düşünürsen, oldukça uzak ve karanlık bir anlam, canım.”</p>

  <p>“Adaletin daha basit olması gerektiğini söylüyor. Ona hayranım.”</p>

  <p>“Ya onlar? Bu insanlar?”</p>

  <p>“Onları… idare ediyor. Bir işe girmek <span style="font-style:italic;">zorunda</span> olduklarını söylüyor. Onların gurur ve özsaygıları konusunda hep dikkatli. Bunu anlıyorlar, ama onun istediği biçimde değil. Ama ona efendileriymiş gibi davranıyorlar. Ona yalan söylüyorlar. Ufak tefek şeyler konusunda… Kırılan şeyler, telefon konuşmaları. Yalan söylediklerini biliyor, pek aldırmıyor. Bir parça beceriksiz — yanlış zamanlarda onlara saygı gösteriyor, derken biraz göz yumması gerektiği zaman sinirleniyor.”</p>

  <p>“Ama sen sinirlenmiyorsun?”</p>

  <p>“Beni seviyorlar. Onu sevmiyorlar, ama beni seviyorlar. Mrs. Baker, yüzüne dökülen darmadağınık saçlarının arasından gözlerini bana dikip yaşamını anlatarak odadan odaya peşimde dolaşıyor. Onun yaşamıyla ilgili pek çok şey biliyorum. İki kez ölü bebek dünyaya getirmiş ve Mr. Baker dayak atıyor ona. Bir otelde çalışmış, işi çarşafları değiştirmekmiş. Adam da asansörde görevliymiş, kısa bir süre sonra kovulmuş, karısını da işten almış. Yaptığı her şey için benden özür diliyor. Meydan okurcasına. <span style="font-style:italic;">Her şey için.</span> Her sözüne, “Üzgünüm ama…” diye başlıyor ve, “Kusura bakmazsanız…” diye bitiriyor. <span style="font-style:italic;">Konuşma</span> zorunluluğu duyuyor. Oturup yazmaya başlasam, otomatik patates soyma makinesini nasıl çalıştıracağını -onu zaten kırdı- ve komşuların yatak odasını gözetlemelerini önlemek için Terry’lerin getirdikleri dantel perdeleri nasıl asacağı gibi bir soruyla karşıma dikiliyor. Ben dantel perdeden <span style="font-style:italic;">nefret ederim.</span> Sonra… Sonra sürekli olarak benim banyo lifimi kullanıyor ve üzerinde siyah saçlar bırakıyor, hepsi birden banyoya girdiklerinde kim bilir başka neyimi kullanıyor.”</p>

  <p>“Pilavını ye, Ju. Soğuyacak.”</p>

  <p>“Küçücük plastik bardak altlıklarıyla, benim için birtakım şeyleri güzelleştiriyor…”</p>

  <p><span style="font-style:italic;">“Sevgilim.”</span></p>

  <p>“Ah, dinliyorum, dinliyorum. Git başımdan diyecek yapıda değilim ben. ‘Herhalde çok korkunçtu’ diyorum. Ona ‘yaptıklarım’ düşündüğü şeyler yüzünden herkesten nefret ediyor. Farklı bir şey de beklemiyor, hiçbir zaman.”</p>

  <p>“Eh, sen de tüm evcil romanlara son verecek bir evcil roman yazabilirsin, sabun köpükleri ve bebek bezleri arasında.”</p>

  <p>“Debbie de böyle söyledi. Debbie ateş püskürüyor. Kendisini odasına kilitliyor ve eğer Thor evde yoksa sofraya oturmak dışında odadan çıkmıyor. Bana bir şey dedi -Julia buna kırıldığı için sinirli sinirli güldü- şimdi hiç değilse gerçek bir kitaba konu olacak birtakım gerçek zorluklarla karşılaştın, dedi bana.”</p>

  <p>“Şirin bir çocuk. Senin kızını sevmiyorum.” Deborah’yı kimsenin sevemeyeceği bir biçimde tanıtmaya alışık olan Julia, bundan, tersine incindi. Ivan da romanlarla ilgili yargıya karşı çıkmamıştı.</p>

  <p>“Yalnızca duyarlı bir yaşta. Keşke bir erkek arkadaşı olsa.”</p>

  <p>“Olsa da, bunu bilmene izin vermezdi, güzelim.” Ivan bembeyaz bir gülümsemeyle tüm azıdişlerini gösterdi ve çubuklarla tuttuğu pirinç tanelerini ağzına atmaya koyuldu. “Böylece bütün yapabileceğin, Mrs. Baker’ın dertleri konusunda sayfa sayfa notlar tutmak.”</p>

  <p>“Hayır” diye sızlandı Julia. “Bunu yapamam. Çünkü onun yaşamı <span style="font-style:italic;">gerçekten</span> korkunç ve onu bir çeşit acıklı-komik gündelikçi kadına dönüştürürüm. Thor bana ateş püskürür ve haklı da olur.”</p>

  <p>“Aldırma. Hep böyle süremez. Feci bir şey mutlaka olur tatlım, sonra her şey geçer.”</p>

  <p>Julia diretti: “Ben sakinleşip hiçbir çalışma yapamıyorum. Kendimi her şeyden kopuk hissediyorum, yaptığım her şey anlamsız geliyor. Hattâ… Thor’la yatakta bile… Hiçbir yerde konuşamıyorum, çünkü onlar hep ortalıkta dolaşıyorlar ve ben, otelinde her şeyi gören Mrs. Baker’ı hatırlıyorum.</p>

  <p>“Uğraşıp <span style="font-style:italic;">gerçek</span> bir kitap yazmaya niyetliydim — karmaşık bir kitap -kendimle ilgili değil- ve dikkatimi toplayacak zamanım da, yerim de yok.”</p>

  <p>Ivan güldü. “Hepiniz buna özenirsiniz. Bir hata bu.</p>

  <p>Sen son derece normal, oldukça kendi halinde, hiç de gereksiz derecede zeki olmayan bir kadınsın ve akıllı, sınırları belirli, iğneleyici ufak kitaplar yazıyorsun, ama bir kadın peygamber ya da bir zavallı olmaya için gidiyor — kurtul bundan, Julia.”</p>

  <p>“Buna böyle baktığın için üzüldüm.”</p>

  <p>“Aptalsın. Olduğun gibiyken son derece iyisin.” Ivan şöminenin önündeki halının üzerinde çocuk gibi yuvarlanıp onun ayak bileğini yakaladı ve kemiklerini sıktı. Julia buna izin verdi. Ivan birkaç dakika sessizce onun bacağını okşadı. Julia bacaklarını bitiştirip öne doğru uzatmış, dimdik oturuyordu. Ivan eliyle onun bacaklarından yukarıya, eteğinin altına doğru uzanıp baldırını okşadı. Julia, onun yaklaşımlarına değinmeksizin: “Baker’ın bir iş bulacağını sanmıyorum” dedi. “Thor, kamyonlara binip onu iş aramaya götürüyor. Ama onuru yüzünden yapamayacağı çok iş var. Thor istiyor ki…”</p>

  <p>“Sus” dedi Ivan. Ansızın doğrulup Julia’yı sırtüstü yatırdı. Julia yattığı yerden oldukça acıklı gözlerle bakıyordu ona.</p>

  <p>“Bana da, işin sonu buna mı vardı, diye sorar gibi bakma, çünkü hep buraya varıyordu ve sen de bunu biliyorsun. Sen benim tanıdığım en ayartıcı kadınsın, ikinci buluşmada tastamam her şeyi sunuyorsun. Ben de seni deli gibi istiyorum. Onun için, dürüst ol canım, tadını çıkar.”</p>

  <p>“Dalga geçme” dedi Julia. Aklında çeşitli rahatsız hesaplar dönüp dolaşıyordu. Bacaklarını bir milim daha bitiştirdi.</p>

  <p>“Dalga geçmiyorum. Son derece ciddiyim. Hattâ senin kitaplarından birindeki bencil âşık gibi görünmek için kendimi ortaya koyuyorum. Aşkta bundan daha ötesi yoktur, Julia” dedi, ona sokulup kuzguni gözleriyle bakarak. “Seninle konuşmak için başka bir yol bulamıyorum. Hevesin kaçmasın.” Parmağını uzatıp gerçek ya da takınılmış bir çekingenlikle onun dudaklarında gezdirdi. Julia bundan etkilendi; etkilenmeye her zaman hazırdı.</p>

  <p>“Hem zaten Merle nerede? Bu durumlar çok <span style="font-style:italic;">karmaşık,</span> Ivan. Her şeyi berbat ediyor.”</p>

  <p>“Sen cesur değilsin.”</p>

  <p>“Cesurum. Ama ben bir anlamda namusuma <span style="font-style:italic;">düşkünüm.</span> Ben dostluktan hoşlanırım, tutkudan değil. Oysa ablamda kesinlikle Byronvari bir tutku özlemi vardır ve bunu yaşama geçirme fırsatını da pek elde edemez. Ama benim bu tarakta bezim yok.”</p>

  <p>“Şu bir anlık garez sana bir şey kazandırmaz. Kendini savun sevgilim.”</p>

  <p>Julia doğrudan bir saldırı karşısında özsavunmada bulunamazdı ve birisi bacaklarını dürtünce uysalca açardı. Kolay kolay duygularına yenilmezdi ve Simon’un onu ilk öpme girişiminden beri kendisinde nörotik bir izlenme korkusu oluşmuştu; bunun hiç de kibarca bir davranış olmadığını bilmekle birlikte, odaya birdenbire insanların doluşup doluşmadığını görmek için kafasını iki yana oynatmaktan kendini alamamıştı. Daha sonra, bir sıcaklık duymuş ve terlemiş ve Ivan üzerinden çıkardığı giyim eşyalarını kendisine uzatınca da geçici bir rahatlama duymuştu. Bu da, hiç olmazsa, divanda Ivan’ın erkeksi sıcaklığına huzur içinde yaslanabileceği anlamına geliyordu, çünkü zaten ayartılmış durumda bulunan birisini ayartmaktan korkması gerekmiyordu.</p>

  <p>“Bana gerçekten darılmadın, değil mi?” dedi Ivan. “Yo, hayır. Hayır.”</p>

  <p>Bir sessizlik oldu.</p>

  <p>“Arkadaşın Simon Moffitt’in başına işler açıldığını biliyor muydun? Kameramanını bir timsaha kaptırmış falan. Ellerinde bir yığın film var, ama anlaşılan şu anda bunlar son filmler.”</p>

  <p>Julia, Simon’u ve onun sevişmesindeki aşırı duygululuğu düşündü, içi özlemle doldu. Kendini daha çok vermesi gerekirdi. Onun yumru yumru yüzünü, telaşlı halini ve kendi işlerine burnunu sokmasını düşündü. “Zavallı Si.”</p>

  <p>“Nasıl bir insandı?”</p>

  <p>“Hiç anımsamıyorum. Belki de hiçbir zaman onu tanımadım. Onu seviyordum.”</p>

  <p>“Aferin ona” dedi Ivan. İçeriye, beyaz bir yağmurluğa sarınmış olarak Merle girdi, gülümsüyordu.</p>

  <p>“Siz ikiniz çok rahat görünüyorsunuz.”</p>

  <p>“Ben kahve yapacağım” dedi Ivan, Julia’yı öpüp ayağa kalkarak. Karısına döndü: “Simon Moffitt’ten söz ediyorduk. Julia için Moffitt önemli. Gerçek bir genç kızlık tutkusu. Bunun <span style="font-style:italic;">nedeni</span> anlaşılıyor, değil mi?”</p>

  <p>“Pek sağlıklı değil” dedi Merle. “Yani, yaptığı iş, bu işi yaptığı yer. Düşündükçe tüylerim diken diken oluyor, gerçekten, sevgilim.”</p>

  <p>Ertesi gün Julia sabah erkenden evden çıktı, elinde bir evrak çantası ve birkaç defterle. Russell Meydanı’nın çevresinde, süslü püslü çay büfesinin, üzerindeki ince borulardan su fışkıran granit çeşmelerin önünden geçerek birkaç kez dolaştı. Gece, davetkâr davranmayı deneyerek elini Thor’un kocaman kaburga kafesinin üzerinde dolaştırmıştı; Thor tepki göstermemişti. Dışarıda çocuklardan biri öksürüyordu ve Mrs. Baker’ın halı üzerindeki ayak seslerini işitiyordu. Mahremiyetiyle birlikte, kimlik duygusunu da yitiriyordu. Thor onu dışlıyordu ve Ivan’ın, güzelce bir cinsel nesne olarak tanımlayan kucaklayışı küçültüyor ve aşağılıyordu onu. Kendisinin ayartıcı olduğunu söylemişti; mademki öyleydi, orada olduğunu kanıtlaması gerekiyordu; oysa, çelişkili olarak, kanıt onu her zaman daha da belirsiz bir suçluluk ve kendinden iğrenme ıstırabına sürüklüyordu.</p>

  <p>Oldukça metin bir biçimde, yalnız başına kalmak ona iyi geldi. Benim için daha çok <span style="font-style:italic;">olanaklar</span> bulunmalı, dedi kendi kendine. Kısıtlamalar üzerinde çok duruyorum. Olanaklılık duygumu yitirdim. Ne evlilik ne de doğumdu bunun sorumlusu; başarısızlığın kökleri daha eski ve daha derindi. Bu olanak ve kısıtlama fikrini aklında tartıp biçti. Çağdaş romanlar -bu arada kendisininkiler- bu kısıtlamalara aşırı öncelik tanıyordu. Bunları asık bir suratla göz önüne seriyorlardı. Bir roman, ideal olarak, gerçek bir insan olanakları bilinci karşısında gerçek kısıtlanma duygusunu bir jonklör becerisiyle sürekli olarak dengelemeliydi. Örneğin Cassandra, olanaklılığın görkeminin bilincindeydi, ama kendi kısıtlamalarını gerçekçi bir biçimde araştırmayı tümüyle reddetmişti. Hepsi belirsizdi. Cassandra yalnız bir benlikti. Oysa kişi -kişiyi kısıtlayan gerçeklikte- her şeye karşın parıldayan ve uzanan olanaklılığı görebilseydi… Her şeyden önemlisi, yargıya varmak ya da pes etmek değil… Cassandra’nın bir zafer duygusu peşinde koşması bir anlamda doğru ve yerindeydi, keşke bunun gerçek dünyayla bir ilgisi olsaydı.</p>

  <p>Julia’nın birbirini izleyen bunca soyut düşünceyi aklından geçirmesi çok enderdi. Bu düşünceler onu canlandırıyordu — Thor’dan, Ivan’dan, Baker’lardan kurtarıyordu onu. Bu romana <span style="font-style:italic;">Zafer Duygusu</span> adını verirdim, diye düşündü. Cass’ın Simon’a ne gözle baktığını ele alan bir roman olurdu — son derece anlamlı, gerçekdışı. Televizyon da bu etkiyi yapıyor zaten. Simon’u ekranda görünce oluşan duygularımdan biliyorum bunu. Onu kanlı canlı gördüğümde emin olamadığım somut, önemli bir görünüm kazanıyor. Kendisinden kaynaklanan, el değmemiş, değişik, tüm bir gerçeklik taşıyan bir put. Başka bir dünyayı içeren bir dünya.</p>

  <p>Örneğin kendi olanaklarını aşan bir hayal dünyası olan bir kadını konu alan bu romanı yazabilirdim. Bu dünyaya gerçek bir erkeği sokuyor ve bu yoldan onun <span style="font-style:italic;">bir yönünü</span> anlıyor — gerçekten anlıyor. Julia’nın ayağı birisinin velospetine takıldı; gülümsedi, özür diledi ve aceleyle yoluna devam etti. Ve güzel hayal dünyası, uzun bir süre sonra onunla yeniden karşılaştığında yıkılıyor.</p>

  <p>Bir televizyon kahramanı bulmalıyım, bu, zafer duygusu için çok iyi bir imge olur. Bir doğabilimci kullanamam.</p>

  <p>Peder Rowell’ı ve Cassandra’nın ona duyduğu saygıyı, sonra da Simon’un ilk televizyon programını ve bir sonraki programı salık veren rahibi düşündü. Bu erkeği, televizyonda vaaz veren bir din adamı yapabilirim. Şen şakrak bir rahip değil. Tumturaklı -Si gibi- öyle senli benli değil. Hattâ, onu yakından tanıyıncaya dek, Tanrısal. Akıllı olmalı, ama fazla akıllı değil. Cass’ı anlamayacaktır elbette, usturuplu bir biçimde umutlarını kıracaktır onun. Cass için mutlak kısıtlama ve sonsuz olanak olacak.</p>

  <p>Hayır, bu benim, diye düşündü ve meydandan çıkıp Southampton Row’dan aşağı doğru yürümeye koyuldu. Gergin bir zindelik içinde Theobold’s Road’daki halk kitaplığına ulaştı, asansöre binip Referans Kitaplığı’na çıktı. Orada, kalabalık bir Afrikalı ve Asyalı öğrenci grubu arasında makul bir tanınmazlık içinde oturup yaşamındaki en hızlı ve en az değişikliğe uğrayan yapıtı üzerinde çalışmaya başladı. Sonunda, bu neredeyse kendi kendine sürüp giden bir çalışma oldu çıktı; bunun üzerinde, görünüşte daha sıradan ve sohbet türü yapıtlarından daha az çalıştı. Bundan sonraki birkaç haftayı, fırsat bulduğu her dakikada kitaplığa kapanarak çalışmakla geçirdi.</p>

  <p><br /></p>

  <h3 id="uugvaTTHDJmYINyseX3v9TB"><a id="bookmark1"></a><span style="font-weight:bold;">On İkinci Bölüm</span></h3>

  <p style="text-align: center;">Casandra’nın Günlüğü</p>

  <p style="text-align: right;"><span style="font-style:italic;">Nisan</span></p>

  <p>Nesnelerin despotluğu. Birtakım iskemlelerin ya da kâğıt ağırlıklarının görünür düşmanlığının, eğer üzerinde durulursa, gülünç olmaktan çıktığı bir nokta var. Sanki insanı ezebilirler ya da sıkıştırıp yer bırakmayabilirler gibi. İnsanlar için de geçerli olabilir bu. Ben kendim, üst dudağının -azıcık şiş- biçimiyle bağlantılı olarak ağzının köşelerindeki koyu renkli kıllardan dolayı, sözgelimi Miss Barton’da düşmanlık buluyorum. Aslında, tehdit eden şey bu fiziksel olgular değil, açıkça — bunlar yalnızca benim onda bulunduğunu varsaydığım düşmanlığa içerlemem için bir odak oluşturuyor olmalı. Gerçek düşmanlık da var elbette. Dün Gillian Sachur’a göndermede bulunmasını reddetmekle katı davrandığımdan söz etme gereği duydu. Aptal bir kız. Ben uzun uzadıya düşünüp karar vermiştim. Haklı olarak onun da bir görüşü olabilir. Ama bunu düşmanlıkla dile getirdi ve hınç dolu bakışlarını hoşuma gitmeyecek ölçüde ellerime dikti.</p>

  <p>Yine de Miss Barton ile iskemleler ya da kâğıt ağırlıkları arasında bir fark gözetmeliyim.</p>

  <p>İskemle ve kâğıt ağırlığının somut varlığıyla iletilen basit gerçeklik fikrine içerlediğim ileri sürülebilir. Özellikle cam nesneler bana rahatsızlık veriyor -şu yılana sahip olduğumdan beri giderek artan bir biçimde- çünkü saydam olduklarından, yalnızca somut olmadıkları fikrini içeriyorlar.</p>

  <p><br /></p>

  <p>Cama bakan bir adamın</p>

  <p>Camda kalabilir bakışı</p>

  <p>Ya da isterse camı delip</p>

  <p>Semaya ilişebilir gözü</p>

  <p><br /></p>

  <p>İşte tüm görüntüdeki çelişki de burada. Ama bu nesnelerin, saydam oldukları kadar, birer ağırlıklarının da olduğu unutulmamalı. Yalnızca yüzey ve yüzeyin ötesinde sema değil, aynı zamanda hantal bir ağırlık. Bunu açık seçik dile getiremiyorum. Herhangi bir zamanda, tüm nesnelerde algılanacak gerçeklik dereceleri ve kendimizde de bunları algılama yeterliği dereceleri var.</p>

  <p>Tüm nesneler, <span style="font-style:italic;">nesne olarak,</span> özlerinde durağan ve ölüdür.’ Onları düşmanca kılan da işte bu durağan, ölü ağırlıktır.</p>

  <p>Camın biçimleri. Sözgelimi, odamın içinden bahçeyi görmeme olanak veren pencere camı. Dün gece, aydınlatılmış bir odadan baktığımda ayı gördüm. Pencere camı, lamba ışığının sarı parıltısını yansıtıyordu; böylelikle somut görünüyordu. Oysa lambayla cam arasında durduğumda, başımın karanlık, yuvarlak gölgesi ayın solgun gümüşiliğini kapsadı. İşte bir görüntü imgesi — zincirleme bir ışık, yansıyan ışık ve karanlık almaşıklığı. Kişi, kendisinin bir gölgesi olan -kişinin yokluğunun bir yansıması olan- bir karanlık yoluyla bu solgun ışığı görüyor, bu ise aslında hemen her zaman yalnızca karanlıkta, güneşin yaşamsal, görünmeyen ışığının -başka bir ölü, cansız, somut yüzeyde- kısmen yansımasında görülebiliyor. Kişi, parlak lamba ışığıyla, bunu yansıtan, görünüşte somut olan cam yüzey arasına kendi somutluğunu koyarak bir boşluk, bir karanlık yaratıyor, bunu görmek için. Böylelikle de tüm somutluğu yoksuyor. Hepsi kafada, benim kafamda.</p>

  <p>Başka bir cam biçimi. Aynalar elbette saydam değildir; tersine, bir somutluk güvencesidir. Yüzüm bir eşikler dizisinde aptalca tekrarlanarak, aynada yansıyan ayna koridorlarının iç içe uzaklaşan mağaraları ile benim gölgemin, düz camın ötesinde sanki aydınlattığı, uzaklaşan açık mekân arasında mutlak bir fark var. Aynaların güvencesini gereksinmiyorum ya da bundan hoşlanmıyorum; kafatasının içindeki boşluğu yansıtmıyorlar, yolları kapatıyorlar. Aynalar kısmi gerçeklerdir, tıpkı sanat yapıtı sayılan yapıtlar gibi. Hemen hemen tüm sanat yapıtları gibi.</p>

  <p>Televizyon ekranı da bir ayna biçimi. Arzularımızın, görme yollarımızın aynası.</p>

  <p>J. dün gece, sanatla yaşam arasındaki ilişkiden konuştu ekranda. Ben bu konuda yetkili saymıyorum onu. Ekran onun kafatasının kemiklerini belirginleştiriyor; fazlasıyla belirginleştiriyor; daha açık seçik, daha az yumuşak, daha az kanlı canlı görünüyor ve daha kararlı konuşuyor, gerçi arada bir görünmeyen izleyicilere ufak yakarılar gönderiyor. Benim aynadaki görüntüm — ikimizde de olan belli bir kafa sallayış belirginleşiyor, ayrıca zamanla kaybolmayan birtakım konuşma hileleri de. Bunlar görüntünün büyümesiyle daha kolay fark ediliyor.</p>

  <p>“Neden yazıyorsunuz, Miss Corbett?” diye sordular ona. “Hangi dürtüyle?” Biraz cesaretlendikten sonra, gülücükler içinde, anladığım kadarıyla ne “kendini dile getirmek için”, ne okurlarına herhangi bir toplumsal ya da ahlaksal gerçeği aşılamak için ne de “yaşamla ilgili bir görüş ileri sürmek için” yazmadığını söyleyerek cevapladı bunu. Bir zorunluk duygusu içinde, “kendi yaşamındaki ya da başkalarının yaşamlarındaki olayları anlamak için” yazdığını söyledi. “Romanlarınızın özyaşam öyküsel olduğunu söyleyebilir misiniz, Miss Corbett?” diye sordular ona. “Öyleydiler. Şu anda üzerinde çalıştığım kitap ise özyaşam öyküsel değil.” Bu, olağan cevap olabilir sanırım. Kendi yaşamını denetlemeye yarayıp yaramadığını sordular, yaramadığını söyledi. Sormayı sürdürdüler: “Bir kitabı bitirdiğinizde zafer mi, yoksa doyum duygusu mu duyarsınız, yoksa hayal kırıklığına mı uğrarsınız?” Bunların hiçbiri, anlaşılan. Kameraya dürüstçe bakarak, gözleri içten bir ifadeyle parlayarak: “Hayır, hayır, çok daha ılımlı bir duygu. Bir özgürleşme duygusu. Tazelenen bir canlılık. Başka bir şeye yeni baştan başlamaya hazır hissederim kendimi” dedi.</p>

  <p>Deborah’yı düşündüm, baştan savıldığına ilişkin dert yanmasını. Gerekçesi vardı.</p>

  <p>J.’nin televizyon görüntülerinde bir küçülme yansıması duygusuna kapılıyorum. Öte yandan, S.’ninkilerde, çözünen cam, ayna yoluyla sonsuza kadar yayılan bir dünya yanılsamasına kapılıyorum. Bu gerçekdışı olsa gerek, ve tehlikeli. Bir yerlerde, bir okyanus ve bir kıta ötesinde, görünmeyen bir cengelde, gerçek bir erkek, Simon, sevdiğim erkek, şu anda gerçek sularda kürek çekiyor, ya da gerçek toprağı eşeliyor, ya da sıyrılan, yahut kesilen, yahut sineklerin soktuğu elleri gerçekten, kıpkırmızı kanıyor. Burada şimdi ben, gerçekdışı sürüngenler arasında yürüyorum, gerçekdışı toprağı ve suyu inceliyorum.</p>

  <p>Ekranda gördüğüm, bir imge; ama yalnızca kendimin değil, aynı zamanda gerçek bir insanın imgesi. Onunla ilgili bazı düşüncelerim de fantezi değil, bilgi. Söylediklerini, gösterdiklerini, arada bir, büyük bir dikkatle öğrenebilir ve kestirebilirim. Onun mutlaka gördüğü, ekranın göstermediği ve benim görmediğim bitkileri tıpatıp betimleyebilirim. Bundan da öte, onun neden korktuğunu — bunu ne kadar iyi bildiğimi hiçbir zaman söylemeyeceğim ve ne düşündüğünü bir ölçüde biliyorum. Sevgi dikkattir, gerçi bu, gerçeğin yalnızca bir kısmı. Fantezi ve gerçek arasında sonsuz dereceler vardır ve arada bir, bir deneyimi ya da bir düşünceyi paylaştığımız yanılsamasına (ya da daha fazlasına) kapılıyorum. Ya kendi somutluğumu yadsıyarak, onu olduğu gibi görürsem? Öyle olsa bile, cam engel somut; ekran, pencere ya da ayna. Somut olmasaydı? Hayır. Somutluk olgu, olgu, salt tehdite çevrilemez.</p>

  <p>Fanteziyle gerçeklik arasında düşler var. İster istemez dokunduğumuz şeyler; sahip olduğumuz şeyler; bastığımız, ayak değmemiş patikalar. Bu bizi değiştirir. Nesnelerin ölü ağırlıklarını da değiştirir bu. Arada bir -nasıl olduğu konusunda fikir yormuyorum- ne düşledim, ne yazdıysam, S. sonradan söyledi. Onun söylemediği şeyler de düşledim. Bu gece, deri değiştiren bir yılandan söz etti. Bunu daha önce duymuştum. Biliyordum. Bu kurtuluşu, düşümdeki gibi, görüntüyle birleştirdi.</p>

  <p>Önce hayvanın kımıltısız yatışını gösterdi; sonra derinin yanlışını; derken hayvanın deriyi bırakıp gidişini — kaygan muşamba gibi, gürül gürül akan bir arşınlık dere gibi. S.’nin önünde kalan katı, yarı saydam kabuğun üzerindeki pullar daha sert ve daha büyük görünüyordu. “Yalnızca kabuk üzerindeki işaretlere göre karar vermek zorunda olsaydık, yılanları dış kabuklarına bakarak ayırt etme olanağı bulamazdık” dedi.</p>

  <p>Deri değiştirmeden hemen önceki dönemde yılanın rengi değişir; parlaklık kaybolur; bunu gösterdi ve bu yılanın derisi üzerindeki siyah lekelerin “ölgün bir mavi” renkte olduğuna, süt beyaz alt yüzeyin ve zeytin rengindeki halkaların sanki donuk, akçıl bir deriyle kaplı gibi olduğuna işaret etti. Sertleşmiş, soyulmaya başlamış bir katmanla kaplı gözleri gösterdi. Gözler ifadesizdi, hiçbir şey yansıtmayan yalın birer yüzeydiler. Yılanların deri değiştirme sırasında tümüyle kör olduklarını söylemenin doğru olmadığını belirtti. Gözlerin üzerini kaplayan bombe göz merceği de deriyle birlikte atılır. “Normalde” dedi, “yılanların gözleri iyi görür. Toprağı oyarak yuva yapan hayvanların çoğunda görme yeteneği büyük ölçüde zarara uğradığı için, toprağı oyma sırasında yılanların da uzantılarını, gözkapaklarını ve kulak deliklerini yitirdiklerini sananlar yanılırlar. Üstelik, bu yılan bir tırmanıcı ve gözleri keskin.”</p>

  <p>Yılanın deri değiştirmeye bağlı bu cansızlığı ve kısmi körlüğü ile yenilenme ve yeniden doğuş mitosları arasında ilişki kurdu. “Yeni bir yaşam, bir başarı ya da yeni bir anlayıştan önce” dedi, “bir cansızlık ve aptallık dönemi olduğunu gördüm.” Bu basit benzetmelerden nefret ediyorum; süslü konuşan iyi bir vaiz olurdu, yılanı da herhalde eşsiz bir <span style="font-style:italic;">exemplum</span> oluştururdu — ama vaaz verircesine, ayrıntılar, imge karmaşasının tınısını bozdu. Gerçi yaşamımız, onu oluşturan basit olgulardan daha yüce bir şeyin imgesi, ama bu ses tonuyla değil.</p>

  <p>S. hayvanın uzaklaşıp gidişini sessiz kalarak izledi. Sanki her bir kıvrım ayrı ayrı arkadan itiliyormuş, tüm beden, aranarak ilerleyen kafanın peşinde, bir dizi birbiriyle bağıntılı, akışkan, belirsizce amaçlı, deneyip bulurcasına yönelen devinimlerle kasılıp sürükleniyormuş gibi. Atılıp bırakılmış deriyi eliyle duyumsayıp katlayışını izledim. Ne duyumsadığını biliyorum. Parça parça ölüyoruz, kuruyup sonra yenileniyoruz — yalnızca bir süre için. “Bu ıslak, parlak ışıltı haliyle uzun süre kalmaz, deri matlaşıp sertleşir” dedi. Sol kulağının hemen altında yeni bir bere var, ya da hiç değilse ben öyle sanıyorum; geçen sefer, yüzünün sol yanının görünmemiş olması mümkün, ama olasılık dışı.</p>

  <p>Yaşamımızdaki tüm olgular, tüm olgular, tüm somut olgular ve nesneler hep, hem kendileri hem de kendilerinden öte. Bu yüzden ben de ölüme değgin herhangi bir eğretilemenin, fanatik mi, gerçekçi mi kim bilir, profesyonelce, hevesle ardına takılıyorum. İtiraf etmeliyim ki, Kilise (kendi itibarı pahasına) benim gözümde onu da, yılanını da küçültüyor ve tutunmak için sımsıkı bağlı olduğuna inandığım düşünce ipleri ansızın gevşiyor, kopuyor ve dağılıp savruluyor. Anlamsızca, bağlıyorum, bağlıyorum. J.’nin “özgürleşme duygusu”, S.’nin yeniden doğuş palavrası, çevremdeki nesnelerin düşmanlığı ve benim bunlardan kurtulup özgürleşme gereksinimim. Bu bir oyun mu, yoksa bir eylem mi? Bu gerçekten bir soru mu?</p>

  <p>İki dünyada birden yaşıyorum. Bunlardan biri katı, aleyhimde, yabani, saldırgan, her şeyin nesne olduğu ve dolayısıyla despotça olduğu bir yerde nesnelerin despotluğu. Öbürü, sonsuz bir dünya: Cennet, pencere camının ötesinde, ayna dünyası. İnsan, salt görüntü olan o dünyaya dalıp özgürleşmeyi düşlüyor ve kazanılacak olan şeyin delilik olduğunu biliyor; tek bir dünya ve dayanılmaz.</p>

  <p>Simon’un kucaklaması (olanaksız değilse bile), olup bitenin, yanlış anlaşılanın, başka kucaklayışların bu dünyadaki bir işlevi. Öbür dünyada ise, bir özgürleşme.</p>

  <p>Bildiğim tek şey, ne pahasına olursa olsun, dünyalar arasındaki cam kırılmamak. Yılanın gözünün üzerindeki merceğin işlevini görüyor belki de. ideal olarak, iki dünyanın birbirine doğru akması gerekiyor gibi görünüyor; ama pratikte insan bunun yıkıcı olacağını biliyor. Yalıtılmış olarak kalmalıyım.</p>

  <p>Işıklı cam bir kutunun dışında, cam bir kafesin içinde ışıkla sarılmış olarak.</p>

  <p>Kendim için bir imge? Toprağı oyarak biçimlenmiş, kulaksız, uzantısız ya da gözkapaksız, sağır, devinebilmekten yoksun, gözleri keskin bir hayvan?</p>

  <p>Cassandra. Değerli Jane’in<a id="footnote1"></a><sup><a href="#bookmark2">1</a></sup> kız kardeşi ve destekçisi Cassandra Austen değil. Apollon’un rahibesi olan ve -Esin Perileri’nin Tanrısı Apollon’un rahibesi olan ve onunla ilişkide bulunmayı reddettiği ve böylelikle sanatçı sayılmadığı için- iletişim yeteneğinden yoksun kalan Cassandra. Çevresindeki nesneler dünyasıyla bağı olmayan Cassandra. (Apollon, Esin Perileri’nin Tanrısı olmasının yanı sıra, Işık Tanrısı’ydı ve böylelikle olanaksız bir iffet adına çifte gerekçeyle reddedilmişti.) Benim gibi, Cassandra, benim gibi, yararsız bir bilgi dalı uzmanı.</p>

  <p>Ayrıca, Lady of Shallot.<a id="footnote2"></a><sup><a href="#bookmark3">2</a></sup> Ağ, ayna, aynada yansıyan ve ağa örülmüş, güneşin altında parlayan şövalye. Gölgelerden yan yarıya usandım. Herkesin düşündüğünden epeyce daha zekice yazılmış bir şiir. Tennyson bu şiirde kendi Ortaçağ romantizmine hem kendini kaptırmış hem de ona bir yorum getirmiş. Bkz. <span style="font-style:italic;">Sanat Sarayı.</span> Yansımalarla bağıntılı yalnızlık.</p>

  <p>Delilik habercilerini tanımaya ve bile bile barındırmaya olanak var mı? Ben Swift’le<a id="footnote3"></a><sup><a href="#bookmark4">3</a></sup> ilgili dersler verdim ve düşünce yapısı o kadar tutarlı olduğuna göre onun deli olarak betimlenemeyeceğini ileri sürdüm. Fazla basitleştirme.</p>

  <p>Julia’nın ziyaretinden beri Cassandra, yaşam biçiminde birçok değişiklik yapmıştı. Malory baskısıyla ilgili çalışma pek bir ilerleme kaydetmemişti. Eskiden Peder Rowell ile birlikte sık sık katıldığı, bölümler arası Augustinian Grubu’nun toplantılarına da gitmemişti. Ayrı ayrı seferlerde, bir gemici şapkası, fırçalar, dolmakalemler ve mürekkepler, pastel boyalar, bloknotlar ve tuvaller satın almıştı. Böylece, Julia kütüphaneye kapanıp yazarken, Cassandra da üzerinde baskı yaratan nesnelere karşı savaş açmıştı.</p>

  <p>İç mekânlarda bulunan birtakım şeylerin resmini yaptı: Şömineler, trabzanlar, öğrencilerin başlarını ya da bacaklarını gösteren bir iki taslak. Yine de, giderek daha çok zamanını botanik bahçelerindeki ıslak banklara oturup ağaç köklerine dolanan ıslak otların resmini çizmeye ayırdı; sayfalar dolusu kırılmış dal, çamur ve yaprak resimleri yaptı. Seraları keşfetti ve hepsi de çok yakından olmak üzere bir dizi çiçek ve sarmaşık eskizi yaptı. Bu resimler, aynı zamanda hem şiddet hem de bir denetim yüklüydü. Yalnızca kâğıdın kenarlarından oluşan bir çerçeveye sığdırılmış, yer yer hafifçe koyu bir çizgiyle bir desenin vurgulandığı, özenle üretilen bir doğal karmaşa cümbüşü. Odası bunlarla dolup taştı, çalılıklar, cengeller, iskemle ayağı çizimleri. Sonunda kendine fitilli kadife bir pantolon, bir de su geçirmez, altın sarısı bir pelerin satın aldı. Üzerinde bu giysiler, elinde resim gereçlerini koyduğu bez çantayla, gittikçe süresi uzayan kır gezintilerine çıktı. Yollarda ya da köprülerde onunla karşılaşmalara, gemici şapkasının altından görünen kızıl saçlarına, yaptığı resmi acele içinde koluyla örtmesine, sessiz, öfke dolu, uzak bakışlarına değinen, Oxford’daki hoş görülü ve bire bin katan merakın izlerini taşıyan söylentiler çıktı giderek.</p>

  <p><br /></p>

  <h3 id="uoc3DV9pAUr3chbLoxcmORD"><a id="bookmark5"></a><span style="font-weight:bold;">On Üçüncü Bölüm</span></h3>

  <p>“Niye benimle yatmayı sürdürüyorsun, Ju?”</p>

  <p>“Herhalde hoşlanıyorum da ondan” dedi Julia, daha başka olumlu gerekçe bulamayarak. Ayak parmağını Ivan’ın bacağından aşağı kaydırdı ve dönüp yüzüstü yattı. Mayıs sonlarıydı. Merle, Birmingham’da bir televizyon çekimindeydi. Julia, Ivan’ın yatağındaydı. Öğleden sonra saat dörttü.</p>

  <p>“Pek hoşlanıyor gibi değilsin.”</p>

  <p>“Öyle mi?” Julia bu olguyu gizlemede oldukça başarılı olduğunu düşünmüştü. Ivan ayağıyla onu dürttü.</p>

  <p>“Sen aslında sonradan beni okşamaktan hoşlanıyorsun, evcil bir hayvanmışım gibi.”</p>

  <p>“Sence bunun bir sakıncası mı var?”</p>

  <p>Ivan duraladı. “Sakıncası yok, hayır. Ama bunun senin için iyi bir şey olduğunu söyleyemem.” Julia birden öfkeye kapılarak, hoşlandığı yegâne şeyin, sonraki dinginlik olduğunu ve şimdi bunun da paramparça edildiğini düşündü. Ivan üsteledi. “En başında seninle sevişmeme izin verdin, çünkü beni durdurursan senden hoşlanmam diye ödün patlıyordu. Öyle değil mi? Şimdi de, bunu sürdürmeme izin verdiğin için artık senden hoşlanmam diye ödün patlıyor. Öyle değil mi?” insanın, birisinin sandığından daha sezgili olduğu ortaya çıktığı zaman duyduğu öfkeye kapıldı Julia. “Eh, bunların ikisi de epeyce normal erkekçe tepkiler” dedi. Durup düşündü.</p>

  <p>“Öncesinde ve sonrasında, bu konuda ahlak dersi vermek de öyle. Sen, olduğundan daha hevesli olma zorunluğu duymaksızın, benim olduğumdan daha hevesli olmamı istiyorsun. Bunu kabul et. Eh, ben de olmayacağım.”</p>

  <p>Ivan doğruldu. “Ben yalnızca senin biraz tadını çıkarmanı istiyorum.”</p>

  <p>“Ama ben kendime göre tadını çıkarıyorum.” Julia yüzünü yastığa gömüp içini çekti.</p>

  <p>“Senin gibi kadınların, erkeklerin insan olduklarını öğrenmeleri gerek. Sanırım, senin o çeşit olduğunu kitaplarından bilmem gerekirdi. Sen korkunç bir genellemecisin Ju. Zamanını listesini yapmakla geçirdiğin bütün şu ‘erkekçe tepkiler’ bende yok değil. Çoğu zaman ikimizin de -çoğu insanın da- önceden kestirilebilir genellemelere uymadığımızı söyleyemeyiz. Ben ne olduğumu biliyorum. İflah olmaz bir cinsellik düşkünü ve duygusal tembel. Gel gelelim, sen de biliyorsun, aptal değilim. Sana da değer veriyorum. Seni kullanıyorum diye, ola ki başına iş açıyorum diye falan biraz pişmanlık duyuyorum.”</p>

  <p>“Durmadan cinsellik konusunda <span style="font-style:italic;">zeki</span> sözler üreten insanlardan bıktım. Senden hoşlanıyorum, ama cinsellikten de biraz bıktım. Yani kültürel bakımdan tatlım, senden değil. Şu pişmanlığa gelince de, ben olsam bununla övünmezdim. Cefa çekmenin, öne çıkan, başka bir biçimi bu. Sen de öyle düşünmüyor musun?”</p>

  <p>Ivan yüzünü buruşturdu. “Demek sana göre, sen kendini bırakmadığın için benim erkeklik gururum inciniyor, öyle mi? Niçin yatakta hep öyle kibar davranıyorsun?”</p>

  <p>“Belki de hep öyle davranmıyorumdur.”</p>

  <p>Ivan yorganın altından elini uzatıp ona vurdu. “Bence öylesin. Yaşamına yol gösteren ışık, bu sevilme gereksinimin. Vermek istemiyorsun.”</p>

  <p>“Eğer istemiyorsam, buna serinkanlılıkla bakman senin için daha iyi olur. Böyle yoklayıp çözümlemeye hakkın olduğunu sanmıyorum. Bunlar işe yaramaz. Artık seninle yatmayayım mı?”</p>

  <p>“Bunu yaparsın, değil mi? Hemen yarın, hiç pişmanlık duymadan?”</p>

  <p>“Elbette.” Julia güldü ve bir hareketle yataktan kalktı.</p>

  <p>“Yalnız şu var ki, o zaman artık benden hoşlanmazsın. Buna üzülürüm.”</p>

  <p>Gülüştüler. Julia giysilerini giymeye koyuldu. “Ben senden <span style="font-style:italic;">hoşlanıyorum</span> sevgilim” dedi Ivan ve yine gülüştüler. Julia bir rahatlama duydu.</p>

  <p>“Kitap nasıl gidiyor?”</p>

  <p>Julia iç çamaşırlarıyla, beyaz pöstekiden yuvarlak bir pufa oturdu.</p>

  <p>“Bitirdim. Hayatımda hiç bu kadar hızlı yazdığım bir şey olmamıştı. Bir çeşit aman vermez iç monolog. Yer yer de epeyce kesin ve tümüyle nesnel dış betimlemelerle karışık. Sırf bir karşıtlık sağlaması için. İşe yaradı sanırım. Buna uzaktan yakından benzer hiçbir şey yapmamıştım. Ne var ki ben… Ben konuyu <span style="font-style:italic;">ondan</span> uzaklaştırmaya çalıştım, ama belki de yeterince uzaklaştıramadım sanırım. Aslında gerçek, çok daha zorlayıcı. Ama sanırım bunun yayımlanmaması gerekir. Belki de bunu gerçekleştirmiş olmak yeterli.”</p>

  <p>“iyi mi bari?”</p>

  <p>Julia pufun üzerinde çocuk gibi toplanıp oturdu; çıplak dizlerinin üzerinden ona gülümsemesinde, biraz önceki sevişmelerinde göstermeyi belirgin bir biçimde başaramadığı bir coşku sezdi Ivan.</p>

  <p>“Nereden bileyim? insan bilir mi? Galiba iyiye çalan sıradanlıkta bölümler var. Ama kendimi iyi hissediyorum. Bayağı iyi hissediyorum. <span style="font-style:italic;">Bitti.</span> Biliyor musun sevgilim, benim dışımda, nesnel gözle bakabileceğim bir şey oldu. Şimdiye dek hiç bu duyguyu tatmamıştım.</p>

  <p>“Ve… Ve işin tuhafı, bunun beni ondan kopardığını hissediyorum, aynı zamanda da, onun için öylesine büyük bir çaba harcadım ki, onu sevdiğimi hissediyorum. Artık kendi başıma erginleşebilirim, onu da gerçekten seviyorum. Dost olabiliriz, görüşebiliriz, paylaşabiliriz… Bazen düşünüyorum da, bunu okusa sevgiyle yazıldığını görürdü. Çünkü öyle. Gerçek sevgi, içimde hissediyorum bunu.”</p>

  <p>“Kendince” dedi Ivan. “Aslında sen, ‘Kötü niyetle bir kitap yazdım ve kendimi kuzu gibi günahsız hissediyorum’ demek istiyorsun.”</p>

  <p>Julia’nın yalnızca bir an benzi attı. “Kim söyledi bunu?”</p>

  <p>“Melville. <span style="font-style:italic;">Moby Dick'</span>le ilgili olarak. Kişisel olmayan, hatırı sayılır bir edebiyat yapıtı. Yine de Ju, bunu yayımla ve cezanı çek. Vicdanının sesini dinleyemezsin. Bir yazar, elinde iyi malzeme varken, bunu yapamaz. Her şeyden önde gelir bu. Koltuğunun altına sıkıştırıp yayıncıya git.”</p>

  <p>Julia kızararak ve gülümseyerek başını eğdi.</p>

  <p>“Gittim bile.”</p>

  <p>Bunun üzerine bir an duraklayan Ivan, bu arada külodunu, koyu gri gömleğini ve açık gri çoraplarını giydi. Sonra Julia’ya dönüp: “Eh, ben iyisi mi artık sana ne yap-inan gerektiğini söylemeyeyim, değil mi? Çünkü sen bunu biliyorsun, öyle mi? Öyleyse, sonunda ne olduğunu söyle bana? Tek yanlı denklemini nasıl çözdün? Tek yanlı, çünkü zalim kadın roman yazarını işe karıştırmamışsın. Bilgeliğinin sonucu ne?”</p>

  <p>“Sonu o kadar iyi değil sanırım. Onu giderek gerçek insan ilişkilerinden uzaklaştırıp televizyondaki tatlı dilli son sözcü din adamıyla olan tuhaf ve düşsel ilişkinin içine itiyorum. Az çok bile bile çevresindeki ilişkileri koparttırıyorum ona.”</p>

  <p>“Bir roman yazarının böyle soğukkanlı bir biçimde, Ona şunu ya da bunu yaptırıyorum’ demesinden nefret ediyorum. Daha sonra ne ‘yaptırıyorsun’ ona?”</p>

  <p>“Hayır sevgilim, ona değil, erkek kahramana yaptırıyorum. Geri dönüyor. Onu Kilise’nin hep verdiği o görevlerden biri dolayısıyla Oxford’a gönderiyorum ve karşılaşıyorlar. Din adamı onu bir bakıma hatırlıyor ve, işin acıklı yanı, ondan hoşlanıyor, gerçekten hoşlanıyor, ama kadın, aralarındaki o hayal <span style="font-style:italic;">ormanları</span> varken ne söyleyebilir ona? Onun gitmesine izin veriyor, elini uzatıp durdurmuyor onu. Ama haliyle kendisi de artık hayal kurmayı sürdüremiyor. Trene bindirip uğurluyor onu. Sonucu belirsiz bırakıyorum. Biliyor musun, bu biraz Ibsen’in yaşam-yalanına benziyor: Erkeğin gerçek varlığı kadını onsuz bir dünyada yaşamak için özgür mü bırakıyor, yoksa kendi sanrısını yitirmek onu öldürüyor mu? Onu peronda” dedi Julia azametle, heyecanlı, “tüm kısıtlanma ve olanaklarının demiryolundan akıp gidişini izlerken bıraktım.”</p>

  <p>“Harika bir içerik.” Ivan’ın sesinde bir coşku tınısı vardı. “Edebiyatın kehanet işlevine inanır mısın?”</p>

  <p>“Hayır” dedi Julia. “Bir ara kendimi kâhin sanmakla suçlamıştın beni. Ama ben buna inanmıyorum. Cassandra öyledir, <span style="font-style:italic;">Cassandra.</span> Ben olayların önemini ancak sonradan kavrarım.”</p>

  <p>“Hm” dedi Ivan. “Söyleyebileceğim çok şey var ama söylemeyeceğim. Giyin de seni evine götüreyim. Bu ‘tüm kısıtlanmalarının ve olanaklarının’ ne kadarının ablan, ne kadarının sen olduğu konusunda ise biraz merak duyduğumu itiraf etmeliyim. Moffitt’le yataktayken de bu kadar terbiyeli miydin?”</p>

  <p>Julia bunu cevaplamadı. Bir dakika sonra da ekledi: “Romanımdaki Emily, karma bir portre, bütün roman kahramanları gibi. Elbette Cassandra ve ben — karma bir yaratık, bir bakıma bir çift değişkenli bölünüm.” Ivan’a yaklaşıp öptü onu: “O <span style="font-style:italic;">kadar da</span> terbiyeli olduğumu söyleyemem, aslında.” Başını onun omzuna koyarak: “Ivan, sence o şimdiye dek hiç?.. Günümüzde artık böyle hiç kimsenin kalmadığını sanırdım” dedi.</p>

  <p>“Edebi bir gelenek” dedi Ivan, bembeyaz gülümsemesiyle.</p>

  <p>Gemi Southampton’a bulutlu bir günde, tan ağarırken vardı. Simon Moffitt güvertede, geminin, arkasında bıraktığı köpükleri, halatlar geminin ağır ve hantal gövdesini bir bu yana, bir o yana sürüklerken suyun beyazlı mavili mermersi oluklar, köpürüp aklaşan kabarıklıklar oluşturmasını izliyordu. Derken yüzeyde bir çırpıntı, yuvarlanıp anaforlaşan şekilsiz bir keşmekeş belirdi. Simon bir an hafifçe gülümsedi.</p>

  <p>Dirseklerini küpeşteye dayamıştı. Gemi ilerleyip dönünce, sıra sıra hangarları, koyu renkli metali gördü sonunda. Gökyüzü kapalı ve koyuydu; cengeldeki sürekli yoğun neme hiç benzemeyen, esintili hafif bir çiseleme vardı. Aşağıdaki bir lumbozdan birisi bir balık fırlattı; balığın kavisli gövdesi, kuyruğunda hafif bir titreşmeyle havaya yükseldi ve bütün martılar boğuk çığlıklarla, çıkardıkları gürültü birden artarak oraya üşüştüler. Bir tanesi suyun üzerinden süzülerek döndü ve balığı kapıp yükseldi; kötücül gagasından kızıl lekeli, parlak sarı renkte bir kuyruk sarkıyordu; martı yutkundu, silkelendi ve yine çığlık attı. Simon denize doğru eğildi ve bu olayı eylemsiz bir dikkatle izledi.</p>

  <p>Bir an sonra, o da silkelendi ve aşağıya baktı. Tam anlamıyla düşünmüyor değildi; kendi kendine, ağır ağır <span style="font-style:italic;">*In Memoriam’</span>dan hatırladığı dizeleri tekrarlıyordu; çocukluğunda ona, büyük olasılıkla dinsel anlamda bir teslimiyet alıştırması olarak bu şiirden uzun bölümler ezberlettirilmiş olmasına karşın, hatırladıkları oldukça azdı. Ama şimdi bu yönüyle düşünmüyordu onu; şu anda, şiirin belirsiz, boz hüznü, kendisinin eve dönüşüne uygun düşüyordu. İngiltere’yi sevmiyordu. “Çıplak sokaklarda bomboş bir gün doğuyor” diye geçirdi aklından. Zaman ve yer ötesinde geçen bu yolculuğun yalnızlığı sona erdiği için ve bu nemli serinlikte sonra erdiği için üzgündü. Geminin düdükleri öterken ve zincirler şıngırdarken, yılanlarının, kurbağalarının, bitkilerinin gemiden indirilmesini denetlemek üzere yeniden aşağıya indi. Ayaklarını biraz dışa doğru basıp sürüyerek, düşünceli bir yürüyüşü vardı. Üzerinde beyazımsı bir binici yağmurluğu, başında da su geçirmez, tepesi basık bir Amerikan şapka vardı; her ikisi de üzerinde iğreti duruyordu.</p>

  <p>*<span style="font-style:italic;">In Memoriam-,</span> Victoria Dönemi İngiliz şairlerinden Alfred Lord Tennyson’un dinse! içerikli bir şiiri. (Çev. n.)</p>

  <p>Rıhtımda bir muhabir, yılan dolu, çadır bezinden çuvalların, uzun sandıkların, hayvan kafeslerinin fotoğraflarını çekiyordu. Yağmurluklu, üzgün, kamburlaşmış bedeni ve neşesiz, fazla gür olmamakla birilikte yaygın sakalıyla Simon’un da birkaç resmini çekti. Sorduğu soruları Simon, bakışlarını yere ya da gökyüzüne dikerek, ellerini ovuşturarak kibarca cevapladı. Ertesi gün, bir akşam gazetesinin günlük haber sütununda fotoğraf yayımlandı.</p>

  <p>“Dün, TV’deki <span style="font-style:italic;">Koltuk Gezginleri</span> dizisinin binlerce izleyicisinin yakından tanıdığı, İngiliz yılan koleksiyoncusu Simon Moffitt, hayvanat bahçelerini ve kendi cebini zenginleştirecek, bir çuval dolusu benzersiz, zehirli ve zararsız, yabanıl ve çekici sürüngen ve böceklerle, gün-doğumunda anavatanına döndü. Kendisi son on yıldır, çoğu zaman çok ilkel ve tehlikeli koşullarda, çadırlarda yatıp kalkarak ülke dışında yaşıyordu. Doğabilimciyle, bir bölgedeki hayvan ve bitki varlığı arasında sürekli bir ilişkinin paha biçilmez değer taşıdığına inanıyor. Gerçi, zaman zaman yangın ya da sel nedeniyle kamp değiştirmek zorunda kaldığı da olmuş. Kendisine, oraya bir heyecan uğruna mı gittiğini, yoksa rahatsızlıktan gerçekten zevk mi aldığını sordum. ‘Neyse ki, başımıza ne işler açtığınızı ancak sonradan anlıyorsunuz’ dedi. Yeryüzünün binalar ve makinelerle örtülmediği yerlere özlem duyuyor. ‘Oralarda her şeyin daha gerçek olduğu duygusunun mantıklı olmadığını biliyorum, ama benim duygularım böyle.’ Bu duyguyu paylaşan çok kişi var, bunu yalnızca Simon Moffitt’in heyecan dolu programlarını izleyerek tadıyor olsalar da.</p>

  <p>“Simon Moffitt’in hemen başka bir gezi düzenlemek gibi bir planı yok. ‘Sonuçları kaleme almam, hayvanlarımı barındırmam ve düşünmem gerekiyor’ diyor. Uzun boylu, siyah sakallı, romantik Simon Moffitt bekâr ve kendisine kalırsa böyle kalma niyetinde olduğunu söylüyor. Acaba ‘hayranlarından’ kaç tanesi onun timsahlarla bataklıklarda geçirdiği münzevi yaşamını paylaşmayı göze alabilir?”</p>

  <p>Julia bu haberi bir gün sonra kahvaltı sofrasında okudu. Sürekli okuduğu bir gazetede yayımlanmamıştı ve kesilerek bir zarf içinde ona gönderilmişti. Ivan bunu gönderirken, yazının ve resmin çevresini çalılar arasında sakallı, insan başlı yılanlarla süslemiş, kocaman incir yapraklarıyla örtünmüş ve aslında görünüşe göre kendisi ile Julia olan bir Âdem ve bir Havva çizmiş ve hepsini de ince kırmızı, yeşil ve tükenmez kalem çizgileriyle, süslü elyazmalarındaki gibi, bir tropikal dal ve yaprak cümbüşüyle çerçevelemişti. Julia, Simon’un yüzünü öyle yakından inceledi ki, sonunda yalnızca baskıdaki noktaları gördü; herhangi birisi olabilirdi bu. Ivan onun boynuna kırmızı bir yılan dolamış, bedenine yeşil bir yılan tırmandırmıştı; şapkasının kenarından da iki tane küçük siyah yılan görünüyordu.</p>

  <p>Deborah, annesinin omzundan bakarak seslendi: “Bak, birisi Julia’ya ne göndermiş…” Thor önünde duran mektuplardan başını kaldırdı. Mutfaktan, üzerinde çirkin bir gecelikle, ayaklarını sürüyerek, Edna Baker çıktı, peşinden Trevor ile Rosie geliyorlardı. Aynı zamanda hem yemek yiyip hem de yattıkları odaya ulaşmak için durmadan</p>

  <p>Eskelundların salonundan geçmeleri gerekiyordu. Deborah haberi okudu: “Uzun boylu, siyah sakallı, romantik Simon Moffitt…”</p>

  <p>“Şuna bir bakayım” dedi Thor. Julia yazıyı ona uzattı. Bebeğin çığlığı bütün evi kapladı. Ortalıkta kirli bebek bezi kokusu vardı. Mrs. Baker eve ilk geldiğinde hevesle günde iki kez bez yıkıyordu, ama artık durum böyle değildi ve Julia durumun düzelmesini isterse kızgın bakışlarla karşılaşmaktan çok çekiniyordu.</p>

  <p>“Kim gönderdi bunu sana?” dedi Thor, çoğu zaman gerçek duyguları dile getiren, anlamsız, aşırı çarpıcı bir sesle. Julia kafasını kaldırıp sitemli bir ifadeyle baktı ona. Mrs. Baker arkasına dönüp onları izlemek için duraklayınca, elinde salladığı sürahinin içindeki süt Julia’nın halısına döküldü.</p>

  <p>“Ivan göndermiş” dedi Julia, “Ivan’ın işi.”</p>

  <p>“Niye göndermiş?”</p>

  <p>“Niye göndermesin?” dedi Deborah.</p>

  <p>“Sen karışma” dedi Thor, kızma. Julia birdenbire, onun hoşnutsuzluğunun asıl nedenini kavradı. Kendisinin Ivan’a, onu böyle bir resim gönderecek konuma sokacak kadar fazla şey anlatmış olmasına kızmıştı Thor. Julia’nın duygusallıklarına hoşgörü göstermekle gururlanırdı; onun göreviydi bu, ama Julia’nın, önüne gelenle gevezelik etmesini kaldıramıyordu. Julia anlayışla haykırdı: ‘Üzgünüm. Üzgünüm.”</p>

  <p>“Evet, sen her ne zaman sorun çıkarsan” dedi Thor, “hep üzgünsündür. Ama yaptıklarına değil.”</p>

  <p>“Sakın” diye haykırdı Julia, “sakın bir çocukmuşum gibi öğüt vermeye kalkma bana. Çocuk değilim. Ben sorumluluk taşıyan bir kadınım.”</p>

  <p>“Öyle davranmıyorsun ama.”</p>

  <p>Julia ayağa kalkıp bağırmaya başladı: “Üstelik, bana eziyet etmek için eve aldığın bütün şu kahrolası pis insanların önünde yapıyorsun bunu. Ama <span style="font-style:italic;">senin</span> gerekçelerin eleştirilemez elbette. Hayırseverlik her şeyi haklı kılar. Yargılamaktan vazgeçmelisin, yoksa sen de yargılanırsın, sen de yargılanırsın.” Thor hiç sesini çıkarmadı. Ağlamak üzere yüzünü buruşturan Julia, onun hasta göründüğünü düşündü. Thor’un yüzünde, onu ilk tanıdığında gördüğü gergin, dik dik bakan ifade vardı; dudakları karanlık bir çizgiyle kıvrılmıştı. Julia çaresizlik ve öfkeyle ona baktı, döndü ve koşup arkasından kapıyı çarparak yatak odasına kapandı. Mrs. Baker süt sürahisini elinden düşürdü ve iç geçirdi; çocuklar bağrıştılar. Thor gidip beceriksizce ve bütün ağırlığıyla kolunu Mrs. Baker’ın omuzlarına doladı. Bebeğin şimdi çılgın gibi, soluk soluğa haykırdığı odadan, saldırgan bir tavırla, senedeleyerek Mr. Baker çıktı. Deborah, bütün patırtının nedeni olan gazete kupürünü toparlayıp odasına götürdü.</p>

  <p>Gazete kupürü Cassandra’ya iki gün sonra ulaştı. Aşai Rabbani törenine gitmek üzere çıkarken buldu zarfı; siyah eldivenli parmaklarıyla beceriksizce açarken, kupür uçarak yere düştü. Bir de mektup vardı.</p>

  <p>“Sevgili Cassandra Teyze, Julia’nın televizyoncu ahbabı ona bunu göndermiş. Her nedense, evde bu yüzden büyük bir patırtı koptu. Şimdi hiçbirimiz birbirimizle konuşmuyoruz. Yalnızca bebek çığlıklar atıyor.</p>

  <p>“Bunun en çok sende olması gerektiğini düşündüm; gerçi benim ne düşündüğümün pek önemi olmasa gerek. Sende olmasını yeğlerim bunun. Umarım iyisindir; son mektubuma hiç cevap vermedin. Senden mektup almadan edemiyorum. Artık bizde bir ev dolusu gecekonducu olduğu için, kendimin olan tek şey mektuplarım; durum içler acısı. Senin ve benim birtakım şeylerden haberdar edilmemiz gerekir gibi geliyor bana — olan biteni öğrenmeyi eskisinden daha çok iş edinmemiz gerekiyor. Belki de sana yazmamalıyım. Julia’nın tersine, her şeyin ne kadar korkunç olduğunu yazma gücüm yok, ama korkunç olduğuna n’olur inan. Bana inanılmasına gereksinim duyuyorum, sanırım ortalıkta korkunç bir şeyler dönüyor. İnsanlar ne bir şey anlatıyor ne de gizliyor; bu müthiş bir gerilim, ne demek istediğimi anlıyor musun?</p>

  <p>“Oldukça vesveseli bir mektup oldu bu, Cassandra Teyze. Bana fazla sinirlenmeden önce, şimdiye dek sana hiç böyle bir mektup yazmadığımı ve şimdi bunun için birçok nedenim olduğunu düşün. Nasıl bir duygu içindeyim, biliyor musun? Sanki ayağımın altındaki çalıların arasında bir şey sürünüyor, tepemde üzerine basmaktan korktukları için kımıldamaya cesaret edemeyen bir şeylerin çarpıştığını ve dövüştüğünü duyumsuyorum; haliyle, yine de, basabilirler de. Bütün kitaplar, çocuğu düşünün, der. Bana mektup yaz ve kendi ayaklarımın üzerinde durmam gerektiğini söyle; <span style="font-style:italic;">sen</span> söylersen, inanırım. Sevgili teyzeciğim. Seni seven yeğenin Deborah.”</p>

  <p>Cassandra kupürü dikkatle inceledi: Simon’un gölgeli yüzünü, Ivan’ın yılan süslemelerini, yağmurluğu, incir yapraklarını. Düşünceli düşünceli katlayıp çantasına koydu. Mektubu ise yırtıp çöp kutusuna attı. Kiliseye gitti.</p>

  <p>Oturduğuna sevindi. Haftalardır kendisini iyi hissetmiyordu ve uzaklıklar konusunda yanılgıya düşmesi, diz çöktüğünde önündeki sıraya uzak düşmesi, olduğundan daha uzak görünen basamaklara ayağının takılması olasıydı. Çevresinin düşmanca görünümü artarak sanrıya dönüşmüştü. Kilisede, yapının bir çiçek gibi açıldığı, sonra bir yanının, sıraları bitiştirerek, sütunları birbirlerine doğru yamultarak, öbür yanının üzerine kapandığı duygusuna kapılıyordu. Ya da Yemek Salonu’nda, tavandaki Ortaçağ taklidi kirişler yavaş yavaş alçalarak, kızların gürültüsünü yoğunlaştırıp dayanılmaz bir çığlığa dönüştürüyordu. Giderek sayıları artan bitki eskizlerine, inceden inceye ayrıntılı olarak çizdiği birkaç tavan kirişi ve kabartma eklemişti. Bu çizimlerdeki çizgiler de daha sertleşmişti.</p>

  <p>Dalgın dalgın, oturduğu sıranın ucuna göz attı, eldivenlerini çıkardı ve Tanrı’ya yöneldi. Gençliğinde, Toplantı’da Tanrı’ya boz bir ibrişim yumağından geçerek yaklaşılırdı; düşüncelerini acı duyarak yoğunlaştırdıkça kalınlaşan bir yalıtımdı bu, ta ki bu düşünceler, sıkıştırılmış amyanttan oluşan bir tavanda körelinceye dek. Bu çabalarının sonucunda çoğu kez, yenilgi içinde, kendi yaşamındaki Ortaçağ uğraşına dönüş yapardı. Kilisede ise, aynı çaba zorunlu değildi; kendi dışındaki başkalarınca yaratılan sesler, sözcükler ve nesneler arasındaki uyumda Tanrı yeterince var oluyordu. Gençliğinde, edebiyatın kendi amaçsız coşkusuna verdiği bu ikincil, daha yoğun yaşamı, Kilise, Tanrı’ya veriyordu sanki; ne süslü ne de umutsuz. Oysa son zamanlarda bu uyum onu kucaklamıyordu. Giderek, amyantla giriştiği öznel savaşımına yönelmişti. Renk ve ses solmuştu. Havada uçuşan yumakların arasından küskünce: “Biz yalnızca verdiğimizi alırız” dedi Tanrı’ya, kendisini mi yoksa O’nu mu suçladığından emin olamayarak. Bu özel savaşım her an onu bekliyordu; bunu üstlenemeyecek kadar kötü duyumsuyordu kendini.</p>

  <p>Peder Rowell şarapla ekmeği uzatınca, Cassandra yaşlı hanımlarla birlikte, oturduğu bölmeden çıkarak mihraba doğru yöneldi. Kımıldadığı zamanlar görüntüler daha da kötüleşiyordu. Sütunların tepesinde ölü kelebekler gibi kümelenen amyant parçacıkları gördü; sütunlar kabarcıklanan boz bir kabukla kaplı dev mumlar gibi yamuklaşıyorlardı. Haçın üzerinden kordon gibi sarkan ve sanki hava yanarak uçuşan küllerle katılaşmışçasına, havada bir araya gelen bir şeyleri, yüzünden kovarcasına ellerini kaldırdı. Bir mırıldanma ve şarkı işitti.</p>

  <p>“Miss Corbett!” dedi Peder Rowell.</p>

  <p>Cassandra bir adım attı ve başını sıranın ayağına çarptı.</p>

  <p>“Şu isterik kadın öğretim üyeleri” dedi bir öğrenci öbürüne.</p>

  <p>Cassandra kendi boğazından gelen hırıltılı bir sesle ayıldı ve kendini Gerald Rowell’ın divanında uzanmış, siyah ipek çoraplı ayaklarına bakar buldu. Peder’in ince altın çerçeveli gözlüklerinin gerisindeki açık renk gözlerini gördü; kafasını oynatınca ışık, gözlük camlarının yüzeyinde gezindi. Peder onun konuşmasını bekliyordu.</p>

  <p>“Özür dilerim, Peder. Kabalık etmiş oldum.”</p>

  <p>“Önemi yok. Niçin olduğunu biliyor musun, Cassandra?”</p>

  <p>“Çok yorgunum” dedi Cassandra, beylik bir cevapla. Peder ona bir bardak su uzattı; Cassandra doğrulup bir yudum aldı.</p>

  <p>“Eskiden bana güvenirdin.”</p>

  <p>“Evet” dedi Cassandra belli belirsiz. Peder’in yüzündeki ifadeden anlam çıkaramıyordu.</p>

  <p>“Kendini bu kadar yormaya hakkın yok. Hiçbirimizin kendimizi yok etmeye hakkımız yok. Ne söylemeye çalıştığımı biliyorsun.”</p>

  <p>“Evet.” Cassandra pek onu dinlemiyordu. “Metafizik bir bunalım geçiriyorum. Büyük olasılıkla önemsiz. Bence bundan söz etmenin bir yararı yok.”</p>

  <p>“Bundan emin olamazsın.” Peder bekledi. “Dokunduğum her şey… Dokunduğum her şey… küle dönüşüyor.” Peder’in bunun ne denli kelimesi kelimesine doğru olduğunu bilemeyeceği düşüncesiyle kendi kendine gülümsedi. “Hem zaten bu dünyada, her şeyin küle dönüşmesi gerekiyor” dedi, Peder’in vaazlarda kullandığı, olağandışı kuru bir sesle. “Bu sınamaları kabullenmeliyiz.”</p>

  <p>“Seninle konuşmayı olanaksız kılıyorsun.”</p>

  <p>“Konuşma hemen hemen hiçbir şeyi değiştirmez. Çok konuşuyoruz. Susmalı ve dikkatimizi yaşamı sürdürmeye yoğunlaştırmalıyız. Boş bakışlarını Peder’in arkasında kalan odaya dikti, sonra yine bedenini kastı, hafifçe gülümsedi. Sanki orada bile bir şey pusuda bekliyordu. Her neyse, onu izliyordu ve Peder Rowell da onu izliyordu.</p>

  <p>“Tanrı bizi, yaşamı sürdürmenin büyük önem taşıdığı bir konuma koymadı, Cassandra. Sen ve ben uygar, bilinçli, zeki ve fiziksel açıdan talihli olarak doğduk. Bu dünyada yaşamak zorundayız. Birbirimizle konuşmak zorundayız. Çok fazla enerjiye sahip olduğumuz bir konuma yerleştirildik; bunu sevgiye harcamak bizim <span style="font-style:italic;">görevimiz.</span> Başkalarına sevgi. Tanrı’ya sevgi.”</p>

  <p>“Cam” dedi Cassandra, başını sallayarak ve onun gözlüğüne ve gözlüğünün arkasındaki gözlerine bakarak, “ve camın gerisindekiler. Biliyorum, bunu söylüyoruz.” “Doğru olan bu.”</p>

  <p>“Evet evet” dedi sabırsızlık içinde, “ama başka doğrular da var.”</p>

  <p>Birden ayağa kalkıp eldivenleriyle çantasını aldı. “Dediğim gibi, biraz kabalık etmiş oldum. Bunu bir alışkanlık haline getirmeyeceğim için aklayacaksın beni. Ama bundan, sanki önemliymiş gibi söz ederek durumu daha da kötüleştirmeyelim.”</p>

  <p>“Ne gibi başka doğrular?” dedi Peder Rowell. Cassandra düzgün adımlarla kapıya doğru yürüdü. “İzin ver de hiç olmazsa bir taksi çağırayım sana.” “Hayır, hayır… yürüyebilirim.”</p>

  <p>“Eğer… Eğer bir şey konuşmak istersen, fikrini değiştirirsen, ben buradayım.”</p>

  <p>“Biliyorum” dedi Cassandra. “Biliyorum.”</p>

  <p>Odasında, gazete kupürünü çıkarıp yine inceledi. Simon’un yeniden İngiltere’de olmasının ve kendisinin bundan haberdar olmasının pek fark etmediğini düşündü. Ama Simon cengelde değilken, onu orada hayal ederek zaman harcamıştı ve bu da kendi varlığının bilincini biraz daha tüketiyordu.</p>

  <p>Geçenlerde bir şövale satın almıştı; şimdi başka bir resim yapmaya koyuldu. Bir ağacın altında duran yağmurluktu bir adam çizdi. Sonra dikkatle, sanki öbür bütün çalışmaları buna ön hazırlıkmış gibi, adamın arkasına ufak, biçimselleştirilmiş, sarmaşık uzantılarına, eğreltiotlarına, büyük yapraklara pençe ve dokunaçlarıyla tutunan, gelişigüzel düşsel yaratıklarla dolu karmaşık bir bitki ağı serpiştirmeye başladı. Yakından dikkatle bakarak, santimetre karelik alanları sırayla dolduruyordu. Derinlik kazanan arka manzaranın önünde ağaç, bir sütun gibi yükseldi. Cassandra bunun üzerini, büyük fırça darbeleriyle, dalları seyrelten ve tüm manzaranın üzerinde egemen olan boz ve kapalı bir gökyüzüyle kapladı.</p>

  <p><br /></p>

  <h3 id="uTd6NEX7VAnGUtQ2ZR2QQaC"><a id="bookmark6"></a><span style="font-weight:bold;">On Dördüncü Bölüm</span></h3>

  <p>“Evet, biliyorsun, ama ben…”</p>

  <p>“Bir sanat biçimi bu. Sinema için ne söylediklerini düşün. Hayır, bak, yeni sanat <span style="font-style:italic;">aracı</span> televizyon. Bütün öbür biçimlerin işlerliği bitti… <span style="font-style:italic;">İşlerliği bitti.</span>.. ONLAR fazla benlikçi. Sanatçılar sanki biçimlerle oynuyor. Durmadan <span style="font-style:italic;">biçim</span> ile zaman harcıyorlar.”</p>

  <p>“Ama…”</p>

  <p>“Şimdi… bir sanat aracı olarak televizyon, kurduğu <span style="font-style:italic;">yakınlık</span> dolayısıyla, <span style="font-style:italic;">bütün öbür sanat biçimleri</span> karşısında bir üstünlük taşıyor ya da taşıması gerekir. Çok büyük bir esneklik ve çeşitlilik taşıyor, tamam, ama aynı zamanda bu <span style="font-style:italic;">yakınlığı</span> da taşıyor. Bir sürü yeni keşfe yol açabilir. Neden olmasın? Yani, sanatı insanların evlerine soktuğuna ilişkin beylik sözler aslında doğru. Hemen hemen herkesin yaşamının olağan bir parçası olan bir <span style="font-style:italic;">sanat aracının</span> ne denli güçlü olduğunun farkında mısın? Yani, işte <span style="font-style:italic;">hemen orada,</span> insanların yaşamlarında. Düşüncelerini ondan alıyorlar. Korkunç bir sorumluluk bu.”</p>

  <p>“Bence…”</p>

  <p>“Hayır, dinle. Bu program. <span style="font-style:italic;">Canlı Sanatlar.</span> Kurduğu bu yakınlıkla, her noktadaki sanatçıyla insanların yaşama biçimleri arasında bir ilişki kurma girişimi. Şimdi bak… Sanat insanın benlik bilincinin bir işlevi. Sanat, onun yaşamının <span style="font-style:italic;">bilincinde</span> olması olgusunu yorumlama biçimi.</p>

  <p>Bir hayvan gibi değil. Ya da daha soyut şeylerin bilincinde olması, renk ve ses gibi. Şimdi bak, şimdi bak, televizyon artık, insanın benlik bilinci. Demek istiyorum ki, kaç kişi yaşamı, iletişim aracının onlara gösterdiği açıdan görür? Pek çoğu bunu bir Shakespeare oyunu ya da Tolstoy romanı ya da hattâ Charlie Chaplin açısından görmüştür. Şimdi, bu programın amacı, onları bizim sunduğumuz şey konusunda bilinçli kılmak. Ben kültür konularını irdeleyip sunan, güzel sanatlar meraklısı bir öğretim üyesi değilim. Bir dava adamı değilim ben — onlara kendilerini toplumsal bakımdan nasıl yükselteceklerini söylemek istemiyorum. Anlamak için yaşam boyu bir eğitim gerektiren çeşitten sanatla ilgilenmiyorum. Ben yalnızca sıradan insanın bilincini arttırmak istiyorum. Kendisiyle ilgili bilincini. Sanatçının onunla ilgili bilincini. Çevresindeki şeylerle ilgili bilincini. Sanatçının önem duygusunu insanların yaşamlarıyla <span style="font-style:italic;">dokumak</span> istiyorum. Bu bir şey ifade ediyor mu sana?”</p>

  <p>“Ben…”</p>

  <p>“İşte televizyon da, sanata -bu bilince- şimdiye dek var olmayan ya da konudışı tutulan her çeşit şey için pencere açıyor. Senin konun gibi.”</p>

  <p>“Evet. Benim çalışmalarımın onlar için sürükleyici bir ilginçlik -ya da önem- taşıdığı aklıma gelmemişti.” “Aldığın reytingler böyle söylemiyor. Yok, açıkçası, onlara harikalar gösteriyorsun.”</p>

  <p>“Benim söylemek istediğim şey, ben bir sanatçı değilim.”</p>

  <p>“Anlamadım.”</p>

  <p>“Dinlemiyorsun. Eğer… Eğer bir sanatçı vardıysa, o da arkadaşım Antony Miller’di. Öldü. Filmleri o çekti. Oysa ben… senin kullandığın terimlerden kuşkuluyum. Parmağımı basamıyorum, ama ben…”</p>

  <p>“Eh, elimizde sen varsın.” Ivan elini şöyle bir salladı. “O olmasa bile. Shakespeare’siz Hamlet. Televizyona çıkmayı kabul ettin.”</p>

  <p>“Evet.” Simon döndü, buz kovasına doğru eğildi ve maşayla tuttuğu iki buz parçasını içki bardağına attı. Adeta kızgın bir hareketti bu. Ivan onu izliyordu. Her nedense, öfkeli görünüyordu. Simon’la ilk karşılaştığında, bu sabırlı yüzü canlı olarak karşısında gördüğünde, gevşemiş, sakinleşmiş, tuhaf bir biçimde ona yakınlık duymuştu. Aslında anlam yüklü, bir anlık gergin bir sessizlikten sonra, inandığı şeyler konusunda, alaycılıktan uzak, konuşma, uzun uzun konuşma zorunluluğu duymuştu. iki üç dakika süresince, karşısında kendisini büyük bir hayranlıkla dinleyen birisiyle konuştuğunu sanmıştı. Şimdiyse, karşısında kimse yoktu sanki. Simon onu sessizce, bir şekilde, atlatmıştı. Simon Moffitt’in, cengelde her ne idiyse bile, bu programda yetersiz ve utandırıcı bir sunucu olacağı yolunda mesleki bir düşünceye sığındı. Derken, mesleki düşünce yerini özel düşüncelere bırakınca, Julia’nın şimdi bu huysuz adamı çekici bulamayacağına karar verdi. Ivan kendi bedeninden hoşnuttu ve ona bakıyordu. Julia bu çopur suratı, bu oynak ademelmasını, bu gevşek dudakları beğenemezdi. Simon’un sakalını tıraş ettiği yerde feci bir kızartı oluşmuş ve yüzünü alacalı bulacak bir görünüme büründürmüştü. Simon’la göz göze geldiler.</p>

  <p>“Adamakıllı bir yüzeysel çalışma gerekiyor” dedi, eliyle onun yüzünü göstererek.</p>

  <p>“Efendim?”</p>

  <p>“Yüzeysel çalışma. Çekim için.”</p>

  <p>“Oh” dedi Simon yalnızca, ağzına büyük ve görünüşe göre zorlukla yuttuğu bir yudum cin alarak. <span style="font-style:italic;">Canlı Sanat</span> ekibinin öbür üyeleri gelinceye kadar da, bunu izleyen gergin sessizliği sürdürdü.</p>

  <p>Bunlar bir şair, bir müzisyen, bir de heykeltıraştı. Müzisyen olanı, Percy Mottram adlı sarışın genç, en iyisiydi: Hem besteciydi hem de keman çalıyordu. Öbür sanatçılar arasında pek gözde değildi, ama aynı nedenlerle halkın gözdesiydi: Çok güzeldi, utangaç ve çekici bir yüzü vardı ve tartışmaya, sanki sokaktaki adam adına konuşuyormuş gibi, kişisel, gerçekçi, saçmalık içermeyen bir katkıda bulundu. Öbür sanatçılar bunu bozgunculuk olarak yorumladılar. Ben Mclntyre, heykeltıraş olanı, bir zamanlar Percy’nin, arada sırada bir melek gibi yazıyorsa da, hiç şaşmaz bir biçimde, birçok opera güftesindeki bayağılık ve düzeysizlikle konuştuğunu söylemişti. Ben yaygaracıydı. Gür bir kızıl sakalı, üzerinde de balıkçı yakalı bir gemici süveteri vardı; koku sürünmüştü. Istırap içinde, yarı-insan bir figürü hapseden ve onun ancak bir asma kilitler, ipten ipuçları ve manivelalar yoluyla kaçma olanağının bulunduğu, kıvrık ya da oynak çubuklardan oluşan telden bir kördüğüm saplantısını yansıtan yapıtlarıyla ilgili iyi bir televizyon programı çekilmişti. Ne var ki bu figür, ya tabana kaynaklanmış ya da korkunç televizyon antenlerinden oluşan bir ormanın ortasında zincirle asılı oluyordu. Bu yapıtlar, kameranın hareketli gözüyle, bir kaide ya da platform üzerinde tek başına durduklarından daha etkileyici görünmüşlerdi. Şair olanı, Gordon Bottome, bir üniversitenin teknik bölümünde öğretmendi, oturumlara başkanlık ediyordu ve bütün sessizliklerde ve boşluklarda akıcı bir biçimde konuşabiliyordu. Kelimeleri ölçülüydü, sol eğilimliydi, uygarlığın yeniden oluşturulmasına inanabildiği ölçüde edebiyatı uygarlığı yeniden oluşturabilecek bir güç olarak görüyordu ve otobüslerde ya da istasyon büfelerinde karşılaşılan yabancılar üzerine alaycı düşünceler, bir de şiirin ne işe yaradığı yahut insana ne verdiği konusunda derin yazılar yazıyordu. Ivan’ın sinirine dokunuyordu ve Ivan’ın üstlerince Ivan’ın kendi gücüne duyduğu fanatik inancı dizginlemek ve Ivan’ın aşırı hırslı yahut aşırı karmaşık görünme girişimlerini engellemek amacıyla Ivan’ın üstlerince programa katılması sağlanmıştı. Ivan ona sanatçı değil, öncelikle eğitimci olduğunu söyledi; o da, eğer böyleyse, bundan utanmadığı cevabını verdi. Ayrıca, izleyicilerin belli bir konuda “neyi alabileceklerine” ilişkin kuralların belirlenmesinden yanaydı, izleyicilerin alabilecekleri genellikle en azda kalıyordu.</p>

  <p>Ivan bu kişilere Simon Moffitt’i tanıştırdı. Simon gergin bir biçimde yutkunup öksürdü. Önce Simon’un birkaç filmini izleyeceklerini, sonra da onun çalışmasına ilişkin “tümüyle gelişigüzel” bir tartışmada bulunacaklarını açıkladı onlara; bu tartışmanın bant kaydından, program için daha ciddi bir tartışma tasarlanabilir ve belirlenebilirdi. Simon, gözleri yarı kapalı, bardağına bakıyordu. Ivan ekip üzerinde Simon’un etkisini değerlendirmeye çalıştı; Simon’un, onun önemine duyulan ve birlikte olumlu bir çalışma yapacaklarsa gerekli olan fanatik inancı sürdürecek bir şey yapmasını ya da söylemesini diledi. Onun açıklamaları sırasında Julia, her zamanki gibi geç kalmış olarak içeriye girdi.</p>

  <p>Son zamanlarda <span style="font-style:italic;">Canlı Sanatlar</span> toplantılarına gelmekten nefret eder olmuştu. Ekipteki tek kadın olduğu için, başlangıçta sırf bu nedenle bir ilgi odağı olmuştu, sonraları da ona, yerinde başka bir kadın olsa bundan kaçınabileceği duygusu veren, bir çeşit dışlanmaya uğramıştı. Bu seferinde de, tam evden çıkarken pek de akıllıca davranmayarak Mrs. Baker’a banyodaki kovayı taşarcasına dolduran kirli bebek bezlerini yıkamasını söylediği için çıkan bir tartışma yüzünden sinirleri bozulmuştu. Julia, Mrs. Baker’ın artık, kendisini hayırseverce yardım gören birisinden çok, evdeki bir iç savaş silahı olarak görmekle daha çok güvence duyduğuna karar vermişti. Böylece, kendi kirli tulumu ile Julia’nın yuvarlak yakalı, açık kayısı renginde, genç kız giysisi gibi göğüslerinin altından bir şeritle büzülmüş, şık yünlü giysisi arasındaki farka dokundurmuştu. Julia kendini kötü hissediyordu. Sırf, evde kalıp kendini kötü hissetmesin diye, tam kapıdan çıkarken söylenmişti bu sözler. Ama kapıdan çıktıktan sonra kendini şaşkın ve gereksiz ölçüde yılgın hissetmişti.</p>

  <p>Simon onu görmeden önce, Julia onu gördü. Ben’in ötesinde, omuzları sarkmış, olağanüstü önemli görünüşüyle oturuyordu. Yüreği çarptı ve bir an çıkıp gitmeyi düşündü. Ivan onun dirseğini tutarak: “Gel de konuğumuzla tanış, Ju” dedi.</p>

  <p>Simon başını kaldırdı, elmacıkkemiklerinin üzerinde gözlerinin altı kırışarak. “Aa Julia” dedi ve sonra şaşırtıcı bir davranışla odanın ortasına kadar yürüyerek onu öptü. Odadaki öbür erkeklerden herhangi birinde bu davranışı belki de normal bulacak olan Julia, titreyerek ona sarıldı.</p>

  <p>“Simon ile Julia çocukluk arkadaşları” dedi Ivan, Çinli sırıtışıyla.</p>

  <p>“Bu sizin yaşamınız demek” dedi Percy. Ben, Percy ve Gordon da sırıttılar.</p>

  <p>“Simon.” Julia ondan uzaklaştı ve kendini toparladı. “Her bir programını baştan sona izledim. İnsanda tek yönlü, tuhaf bir buluşma duygusu uyandırıyor. Ama sen aslında temelli gittin. Doğrusu geri döneceğin hiç aklıma gelmezdi. İyi misin?”</p>

  <p>Simon başını salladı, yüzünü buruşturdu, dikkatle ona baktı ve belli berlirsiz bir sesle: “Evet, elbette. Sen nasılsın? Cassandra nasıl?” diye sordu.</p>

  <p>“İyi” dedi Julia dikkatle. Simon hiçbir şey söylemedi. Julia bir açıklama çabası gösterdi. “Fazla değişmedi. Çok değil. Biliyor musun, Oxford’da öğretim üyesi. İnsan, sandığı kadar çok değişmiyor” diye fikir yürüttü.</p>

  <p>“Öyle. Ama herhalde ikiniz de…” Çevresine bakındı, bir yudum cin aldı, kendi ayaklarına baktı, eliyle bir hareket yaptı. “Herhalde ikiniz de şimdi biraz daha normalsinizdir.” Güldü. Ivan kahkahalar attı. Percy, Ben ve Gordon da güldüler. Julia kendine güvenen bir sesle: “Eh, biraz daha normaliz” dedi. Ama tıpkı Simon'unki gibi, kendi yanakları da yanıyordu. Söylenmesi tuhaf bir şeydi.</p>

  <p>Ivan bir kadehe cin koydu ve: “Normalden ne kastettiğine bağlı, Simon” dedi. “Onları tanıdığım kadarıyla, ikisi de canavar.” Yine güldü. Simon’un bakışları bir an ona takıldı, sonra Julia’ya çevrildi. Julia birdenbire Ivan’ın, onun kitabını anlatmaya koyulacağı korkusuna kapıldı ve bunu önlemek için söyleyecek hiçbir şey gelmedi aklına. Umutsuzluk içinde Simon’a, onun alacalı, pençe pençe kırmızı, sivilceli, gözkapaklarında bile sayısız böcek sokmasından kalma ufak, morarmış yarayla dolu yüzüne baktı. Ona karşı birtakım duygular besledim, diye düşündü, evet, duygular besledim.</p>

  <p>“Ailen nasıl?” diye sürdürdü Simon, inatla. “Baban nasıl?”</p>

  <p>“Öldü. Şubatta.”</p>

  <p><span style="font-style:italic;">“Çok</span> üzgünüm” diye haykırdı Simon, ani, beceriksiz bir kederle. <span style="font-style:italic;">“Çok</span> üzgünüm.” Omuzlarını ondan öteye çevirdi ve ellerini ovuşturdu. “Sormamam gerekirdi.”</p>

  <p>“Zarar yok. İnsan sürekli duyarlı kalamıyor. Yani, insan bundan konuşabilmeli, elbette konuşabilmeli, insanın birtakım şeyleri yenmesi gerek.”</p>

  <p>“Öyle mi dersin?” dedi Simon, ani bir ilgiyle ona doğru eğilerek. “Sence bu kolay mı? Sence… Sence… Söyle bana, Julia…”</p>

  <p>“Yılanlardan söz etme sırası geldi” dedi Ivan. “Birbirinizden daha sonra söz edersiniz.”</p>

  <p>Ekip üyeleri, birlikte bir mobilya sergisinden seçip aldıkları Arne Jacobsen koltuklarında oturup Simon’un birkaç filmini izlediler. Julia bunları, anlamadığı ve anlamını çözümlememeyi yeğlediği bir dizi yalın, geliştirilmiş görüntü halinde yeni baştan görmekten dehşete kapıldı ve etkilendi. Ekranda yılan derisinden bir kabuk vardı, kayarak başka bir yere uzaklaşan hayvanın kurumuş, tam bir maskesi; kelebeklerin kanını emdiği ölü bir domuz vardı; suyun yüzeyindeki çiçeklerin oluşturduğu beyazlığın altında kara bir oyuk halinde kıvrılmış, desenli derisi ışık ve gölgelerle alacalanan anakonda; Simon onun boğaz kasları konusunda uzun uzadıya açıklamalarda bulunurken, bir beyaz fareyi yutan ufak boa yılanı ve ağzının kenarından sarkan pullu, soluk renkli kuyruğun isyan içinde seğirmesi. Bir iki kez Simon’a baktı; görünüşe göre kendi kendisiyle büyülenmiş olarak, heyecanla gözlerini kırpıştırarak ve elindeki sigarayla beceriksizce oynayarak ekrana bakıyordu.</p>

  <p>Daha sonra Ivan: “Şimdi, bu filmlerle ilgili olarak hepinizin kendi fikirlerinizi ileri sürdüğünüz iyi bir genel tartışmayı banda kaydetmek istiyorum, bakalım fikirlerinizden nereye varacağız. Burada Simon ile bu konuyu konuşuyordum, ama sanırım size nereden başlayacağınız konusunda bir ipucu vermek için biraz açıklama yapayım” dedi.</p>

  <p>“Şimdi, bu programda, değişik iletişim araçlarında insan deneyiminin ne çeşit alanlarının ele alınabileceğine ilişkin elimizde epeyce gereç var. Philip Larkin çıktı, eskiden her şeyle ilgili şiir yazılabileceğine inandığını, oysa şimdi özel olarak <span style="font-style:italic;">şiirsel konular</span> bulunduğunu düşündüğünü falan filan söyledi. Şimdi, TV hemen hemen el değmemiş ve kullanılmamış bir <span style="font-style:italic;">sanat aracı</span> ve biz bu konuda hiçbir söz söylemedik — televizyon tiyatrosu ile canlı tiyatro arasında ne gibi farklar bulunduğu konusundaki o sert ve düzeysiz tartışma dışında. Şimdi, gerçekten iyi kotarılmış bir belgesel, günümüzde benzersiz bir değer taşıyor. Bence göründüğünden daha önemli, nedenlerini söyleyeceğim. Ama ilk söylemek istediğim şey, belgeselden belgesele fark var. Bazıları, doymak bilmez bir izleyici kitlesine başsız dipsiz bilgiler kakalıyor. Bazıları ise başka türlü. Ben Simon Moffitt’in programlarını son derece etkileyici -son derece etkileyici- buluyorum, tıpkı bir sanat yapıtı gibi. Sizler nasıl buluyorsunuz bilmiyorum.</p>

  <p>“Şimdi, iyice anlamanızı istediğim ilk düşünce, yaşama aşın derecede ayrımlar yaparak yaklaşıyoruz. Bazı şeylere sanat, bazılarına bilim, bazılarına da bilgi ve benzeri gözüyle bakıyoruz. Bunun kötü bir yanı, sanatlar <span style="font-style:italic;">anlaşıyor.</span> Soyut resimler, simgesel şiirler, <span style="font-style:italic;">musique concrete</span>, insanlarla değil simgelerle dolu romanlar, ne demek istediğimi hepimiz biliyoruz. Şimdi, kültürümüzü niteleyen tek şeyin <span style="font-style:italic;">olgulara</span> duyulan açlık olduğunu söyleyebilirim. Yaşadığımız somut dünyayı anlamak, haritasını çıkarmak, ona inanmak için duyulan muazzam bir gereksinim. Sanat bunu eskiden olduğu gibi vermiyor. Aslında, olgularla savaşmaya çalışıyor — kendi kendini yok eden mekanik heykeller. Pop Art sigara makinelerini gülünçleştiriyor ya da sanrılaştırıyor falan. Şimdi bakın, şimdi bakın, insanlar bunu alamazlar. Giderek daha çok yaşam öyküsü, halka indirgenmiş bilim, psikolojik vakalar, gezi edebiyatı okuyorlar; TV’de neden hoşlandıklarına bakacak olursanız -ister öğrenimli, ister öğrenimsiz- hepsi de <span style="font-style:italic;">Z Arabaları'</span>na bayılıyorlar — onların tanıdıkları bir gerçekliği yansıtan bir şey bu. Şimdi, bir zamanlar sanatçı -oh, Flaman ressamları düşünün, Victoria Dönemi romancılarını düşünün- yaşadığı dünyanın ayrıntılarını yansıtmaktan hoşlanırdı. Ama artık böyle değil. Bize sunulan belgesel sanat biraz sığ ve sönük. Peki bizim gerçek belgesellerimiz nerede? Artık film, her şeyin bir parodi ya da özel düşünceler noktasına varıncaya kadar benlikçi olmadığı yegâne sanat aracı. Belki de biz sanatçılar, öncelikle olgularla ilgilenen insanlarla birlikte olmaya daha fazla zaman ayırmalıyız. Ya da belki de biz artık gerçek sanatçılar değiliz. Belki de Simon Moffitt gibi kişiler gerçek sanatçı. Dolayısıyla, bu filmlerden ne elde ettiğimizi çözümlememizi istiyorum.”</p>

  <p>Julia, Simon’a bakınca onun elleri titreyerek bir sigaranın izmaritinden başka bir sigara yaktığını gördü.</p>

  <p>Gordon Bottome: “Yaşamlarımızın aşırı derecede kutulara bölünmüş olduğu konusundaki görüşünü ele alıyorum, Ivan” dedi. “Ne çare ki, bunun gerekli olduğunu düşünüyorum. Bir yaşam boyu, var olduğunu bildiğimiz bilgi alanlarının ya da yaşam tarzlarının büyük bir bölümüyle uğraşmaya başlamayı bile umamayız. Ama belki de daha az seçici olmak için bilinçli bir çaba göstermemiz gerekir. Onyedinci yüzyılda, herhangi bir bilimsel inceleme, edebiyat olabiliyordu, sanat olabiliyordu. <span style="font-style:italic;">The Compleat Angler'</span>ı düşünün. Ya da tıbbi bir metin olan <span style="font-style:italic;">The Anatomy of Melanchotyyi.</span> Ya da, iddialı bir bilimsel girişim olan, Sir Thomas Browne’ın <span style="font-style:italic;">Garden of Cyrus<sup>1</sup></span> unu. Ya da Bacon’ı. Hiçbir çağdaş sanat alanının, ne kadar iyi yazılmış olursa olsun, bunlara eşdeğer bir bakış getirdiğini sanmıyorum. Üstelik, ne yazık ki, çoğu da pek iyi yazılmamış oluyor. Kültürümüz gerçekten bir bölünme içinde. Kullandığımız dil körelmiş bir araç.” Çevresindekilere baktı. Percy: “Evet” dedi. Kimse onun ileri sürdüklerini geliştirmeye hevesli değildi. Bir dakika sonra ekledi: “Sanatı, bir felsefe olarak değil de, bir teknik olarak görmemiz daha doğru olur. Onyedinci yüzyılda birisi için ‘Sanattan yoksun’ dediğin zaman, ‘yaşamda özel bir anlamla ilgili özel bir görüsü yok’ anlamına gelmezdi. ‘Söylediklerini tutarlı, anlamlı ve hoş kılma gücünden yoksun’ anlamına gelirdi. Eğer buna dönecek olursa, belki de hattâ şimdi, sanki bir koku salıyorlarmış gibi sakındığımız bilimsel ve teknolojik konuları da -bazılarımız- kabullenebiliriz.”</p>

  <p>Ivan: “Sen ne düşünüyorsun, Simon?” diye sordu.</p>

  <p>“Ben mi? Ben… Ben sunuş konusunu pek düşünmüyorum. Hayır, düşündüğümü söyleyemem.”</p>

  <p>Bir sessizlik oldu.</p>

  <p>Ben: “Ben sana itiraz ediyorum, Ivan” dedi. “Sanatın anlaşmış olduğu konusundaki görüşünü pek tutmadım. Sanki sanat bunu bilerek yapıyormuş ve sen biraz ders verirsen bu önlenebilirmiş gibi, üzüntünü dile getiriyorsun. Sanatın bir felsefe değil, bir teknik olduğu konusunda Gordon’un görüşünü de tutmadım. Teknik ancak yaşamla ilgili bir görüyü sunma aracı olarak yararlıdır. Sanat bir görüdür. Öyle olması gerekir, yoksa hiçbir şey olmaz, anlıyor musun? Ve günümüzde sanat neredeyse <span style="font-style:italic;">salt görü,</span> her şeyi olduğu gibi, <span style="font-style:italic;">özünde</span> nasılsa öyle, görmeye çalışıyoruz, başlangıçta göründüğü gibi değil. Olgulara duyulan açlık bakımından da konunun çok uzağındasın. Yaşamımızda çok fazla olgu var. Bizi eziyorlar. Pop Art ve kendi kendini yok eden makineler, ruhun bu ölümcül, ruhu yok eden olgulara karşı giriştiği bir gerilla savaşı, anlıyor musun? Bundan kaçamazsın Ivan, çağdaş insan kendini özünde, ortamının bir <span style="font-style:italic;">kurbanı</span> olarak görüyor — nereye bakarsan bak, umutsuzluk içinde, yaşamlarının sanrı gibi olduğunu bildiklerini yazan, düşünen insanlar görüyorsun, gerçeğin tümüyle bu olmadığını biliyor, ama…”</p>

  <p>“Ben, bu da kanıtlar ki…”</p>

  <p>“Bir dakika sus. Sanat, bu görüyü dile getirir. Amacı da budur. Beylik bir laf edeceğim. Fotoğraf, doğalcı sanata duyulan gereksinimi temelli yok etti. Sanırım, tıpkı sosyoloji ve TV’nin doğalcı romanı” Julia’ya bir göz attı, “gerçekçi oyunu, savaş epiklerini, anlamlarından yoksun bırakarak, yok ettikleri gibi. Artık her bir siğili, her bir sivilceyi” Simon’a göz attı, “yansıtmak zorunda değiliz. Bunlar geçmişte kaldı. Hayır, bak, <span style="font-style:italic;">bir sanatçı,</span> kendi bireysel görüsünü uygulayarak, Moffitt’in malzemesinden şöyle bir şey yaratabilir. ”</p>

  <p>Ben’in görüşlerinin “görsel” açıklamaları için orada her zaman büyük bir şövale bulunurdu. Ben şimdi acele acele, açık seçik, yükselen bir kıvrım boyunca biçimselleştirilmiş dişler, buna çapraz bir biçimde de fare kuyruğunu temsil eden daha yumuşak bir eğri çizdi. Bir de, benekli beyaz bir halkanın yanı sıra, geometrik olmakla birlikte deri değiştiren yılanı yansıtan, uzaklaşan siyah bir halka çizdi. Arkasından, kâğıdın üzerine, geometrik bir dansı andıran, karşı karşıya bir sürü siyahlı beyazlı biçimselleştirilmiş yılan deseni yerleştirdi. “Bana verdiği duygu bu. Bir şey, başka bir şeyin içinde, olumlu ve olumsuz, birbirini yutan ve kaçan, karanlık ve ışık. Bu yoğunlaştırıyor…” Yerine oturdu.</p>

  <p>“Simon?” dedi Ivan.</p>

  <p>“Ben… Ben böyle bakmadım. Ben… hayır… ben böyle bakmadım.”</p>

  <p>“Senin için bir anlam taşıyor mu?”</p>

  <p>“Çok değil. Yani…”</p>

  <p>Ben çengellerden oluşan bir desen çiziyordu. Percy: “Bence filmlerin orijinallerine bakalım. Daha çok şey buluruz” dedi.</p>

  <p>Gordon: “Bence Ben’in o yılanlarla yaptığı şey yalnızca Simon’un yaptıklarının aşırıya kaçan bir yorumu” dedi. “Benim anladığım anlamda ‘Sanat’. Seçim, perspektif, vurgu, açımlama. Örneğin, deri değişiminden önceki ve sonraki büyütülmüş göz çekimini ele alın. Burada bir görüş ileri sürülüyordu. Ya da… yeni yılanın neredeyse mucizevi nitelikteki çekimini ele alın… Eskisinin derisi <span style="font-style:italic;">aracılığıyla.</span> Simon orada bize, düşündüğü bir şeyleri anlatıyordu ve… sanatsal yöntemler kullanarak.”</p>

  <p>“Evet, ve biliyor musun” diye heyecanla söze karıştı Percy, “sence de Ben’in yaptığından daha <span style="font-style:italic;">belirsiz</span> değil mi, aynı zamanda da daha yakın olması, adeta anlamını arttırıyor…”</p>

  <p>“Ne gibi bir gerçek anlamı olduğuna bağlı.” Bu Gordon’du. “Yani, Simon’un ‘anlamı’ nasıl ilettiğinden söz etmeyi bırakıp <span style="font-style:italic;">ne</span> demek istediğinden söz etmeliyiz. Böyle bir şey varsa. Bize yılan göstermeyi neden önemli buluyor? Ya da biz bunları izlemeyi neden önemli buluyoruz? Ben açıkça bunu önemli buluyor.”</p>

  <p>Simon konuşmaya ilk kez katkıda bulundu. “O yılanlar gerçek yılanlar” dedi. “Bir yılanı yemek yerken izliyorsunuz. Onu, <span style="font-style:italic;">yerken</span> izliyorsunuz. Önce, onu izliyorsunuz.”</p>

  <p>“Tamam” dedi Ben, “izliyoruz.”</p>

  <p>“Belki de bunu nasıl yaptığını merak ediyorsunuzdur. Neden olmasın? Yalnızca bunu öğrenmek istiyorsunuzdur.”</p>

  <p>“İnsanı etkiliyor” dedi Percy.</p>

  <p>“Etkilemeyebilir de. Niye etkilesin? Niye sizinle ilgili olması gerekiyor? O kendi midesini dolduruyor. Biz bunun nasıl bir duygu olduğunu bilmiyoruz. Bu olay oluyor. Ben… Ben yalnızca… öğrenmeyi, ölçmeyi istedim.”</p>

  <p>“Simon…” dedi Julia aceleyle.</p>

  <p>“Bilimsel bilgi…” dedi Simon, “başlı başına…”</p>

  <p>Percy birden konuşmaya başladı: “Hayır, açıkçası, bununla savuşturamazsın. Yani, doğal olaylara mal edilen insansı özelliklerle ilgili bütün o saçmalıklar varken. Yılanlar sıradan adam için tam anlamıyla anlam <span style="font-style:italic;">yüklü</span> -sen programlarında onları oldukça doğal açıdan ele aldın-ölüm ve yeniden doğuş, kötülük ve iyileşme, su ve ışık… Biliyorsun canım, ve cinsellik, Freud’u unutma.”</p>

  <p>“Her şey ve hiçbir şey” dedi Ivan.</p>

  <p>“Ben’in resimlerinin tersine, senin filmlerinde hoşuma giden şey, nesnenin kendisinin orada olması. Anlamların toplamından daha fazla bir şey bu. Ben belirsizlikten bunu kastediyorum. Şimdi, nesnenin kendisi niye gerçekten bir ‘anlama’ gelmesin? Niçin çağlar boyunca bu mitos anlamlarını taşıdı diye buna yaklaşmanın yegâne doğru yolunun bilim olduğunu varsayıyoruz? Tüm bu kişisellikten yoksun ölçümler, tartımlar ve açımlamalar. Yayındayken böyle konuşmuyorsun, biliyorsun, yoksa insanlar seni dinlemekten vazgeçerler. Yılanlar sanki çaresizcesine bizim dünyamıza ait değilmiş gibi <span style="font-style:italic;">konuşmuyorsun.</span> Sanki onlarla <span style="font-style:italic;">tek</span> ilişkimiz ölçümmüş gibi. Doğa ile kişisel olmayan ve nesnel bir ilişki kurabilirmişiz <span style="font-style:italic;">-tümüyle</span> bize yabancıymış- gibi davranmak, yalnızca bizim geçici ruhsal durumlarımızı yansıtıyormuş gibi davranmak kadar saçma görünüyor bana. Biz onun bir parçasıyız.”</p>

  <p>“Sen bilim, sanat ve dini birbirlerine karıştırıyorsun” dedi Simon.</p>

  <p>“Neden olmasın?” dedi Percy.</p>

  <p>“Oh Tanrım, Tanrım” dedi Ben, koltuğunda geriye yaslanarak.</p>

  <p>“Tanrı aşkına, niçin kimse yararlı bir söz edemiyor?” dedi Ivan.</p>

  <p>“Gordon’un söylediklerine dönecek olursak” dedi Julia, “Simon’un bir sanatçı olması ve bize yılanlarla ilgili kendi görüşünü göstermesi. Onu bu kadarıyla görmemiz önemli değil mi? Ve konuşmasını dinlememiz? Onun kişiliğini görüyoruz. Onu görüntüden çıkaramayız ki. Aslında, neden orada olduğunu anlamamız gerekir. Ne dersin Simon, sence seni bu… Bu çalışmaya iten şey nedir?”</p>

  <p>Simon pusuya düşmüş gibi baktı. “Ben yılanları severim. Sanırım… Sanırım nesnel bir şey yapmak istediğim için doğabilimci oldum. Merakın” kızardı, “sırf merak olarak kaldığı bir şey.”</p>

  <p>“Ve masum?”</p>

  <p>“Evet” dedi Simon çabucak.</p>

  <p>“Yılan meraklısı olmanın bilinçaltından gelen herhangi bir kötülük kavramıyla ilgili olduğunu düşünmüyorsun, öyle mi?” dedi Percy.</p>

  <p>“Ya da cinsellikle?” dedi Ben, iğneli bir sesle.</p>

  <p>‘Julia bana” dedi Ivan, “eskiden Kilise’ye girmek istediğini söyledi.”</p>

  <p>“Tıpkı yılanlarıma çeşitli yorumlarda bulunduğunuz gibi” dedi Simon, “benimle de ilgili çeşitli yorumlarda bulunabilirsiniz. Ama bundan hoşlanmıyorum. Ben buraya psikanaliz edilmek için gelmedim. Ben buraya çalışmamı tartışmak için geldim. <span style="font-style:italic;">Benim</span> çalışmam” dedi. “Sonuçlar, sayılar ve benzeri…”</p>

  <p>Kıpkırmızıydı.</p>

  <p>“Acaba içinizden birisi söylenenlerden ne kadar azının” dedi Ivan, “işe yarayacağının farkında mı bilmiyorum. Ya basmakalıp ya da abartılı. Simon’un burada olmasını ne derecede değerlendirdiğiniz düşünülürse, burada olmasa da olurdu. Açık konuşmaya <span style="font-style:italic;">çalışmalısın</span> Simon, sence bir sakıncası yoksa. Burada çekingenliğe yer yok, sen bizim konuğumuzsun, sesini daha çok duymalıyız. Şimdi, yeniden başlayalım. Ve tartışmayı yalın ve somut yürütelim, olur mu?”</p>

  <p>Julia, bir dizi yalın ve somut soru ve cevabın banda kaydedilmesinden önce, artık neredeyse yendiğini düşündüğü, paniğe uğramışçasına bir sahne korkusuna kapıldı. Konuştuklarından geriye kalanlar daha çok, Ben’in resimleri, yılanlarla ilgili mitoslar konusunda Percy’nin düşünceleri (Simon’a bunlardan bir ikisiyle ilgili ayrıntılı bilimsel açıklamalar yaptırılmıştı) ve Simon’un kişiliğinin, seçtiği uğraş üzerindeki etkileriyle ilgili kendisinin sorduğu sorulardı. Ivan, Simon’dan bu konularda bir dizi zoraki cevap koparmıştı. Sonunda konuşmalar, bir tartışmadan çok, biraz düşmanca bir söyleşiye dönüşmüştü.</p>

  <p>Julia’nın aynalarla dolu ve gizli aydınlatmalı soyunma odası sıcaktı. Ter içinde, aynalardan birinde dudak boyasıyla rimelini tazeledi. Ivan içeriye girip kapıyı kapattı. Kollarını onun omuzlarına doladı.</p>

  <p>“Bırak beni. Bıraksana. Saçımı bozacaksın.”</p>

  <p>Ivan onu bıraktı. “Böylece karşılaşmanızı gördüm.” “Umarım aydınlanmışsındır.”</p>

  <p>“Senin bakımından, evet. Sen herhalde çok tatlı bir kız öğrenciydin. Gordon, <span style="font-style:italic;">onun</span> bir hata olduğunu söylüyor. Onda pek hayat yok diyor.”</p>

  <p>“Gordon ne isterse söylesin.”</p>

  <p>“Gordon bunları söyleyecektir, boşver. Sen ne yapacaksın şimdi?”</p>

  <p>“Sen git de onun sanatından söz et. O bunun sanat olmadığını söylüyor. Beni rahat bıraksana.”</p>

  <p>“Yapma böyle” dedi Ivan, dargın bir sesle, “keşke birisi benim, televizyonun <span style="font-style:italic;">yakınlığı</span> ile ilgili görüşlerimi anlasaydı. Sürekli bir benlik bilinci olduğu ile ilgili görüşlerimi.”</p>

  <p>“Ama çoğu zaman pek de hoş olmayan.”</p>

  <p>Ivan gibi kişilerin <span style="font-style:italic;">Canlı Sanatlar</span> gibi programları ciddiye almalarını, Julia’nın hiç aklı almıyordu, çünkü bu, onların kişiliklerine ve yayınlanan çoğu programa, hattâ aslında <span style="font-style:italic;">Canlı Sanatlar programına,</span> bile, ters düşüyordu. Bir an Ivan’ın zihninin bir köşesinde beslediği beklentileri gerçekleştirememekten dolayı suçluluk duydu.</p>

  <p>“Ne olursa olsun, seni öptü ya” dedi Ivan.</p>

  <p>Kendisi de aynı şeyi düşünmüş olan Julia, bunu tartışmak istemedi.</p>

  <p>Program başlayıncaya kadar Julia, kalıcı olmayan pek çok şey gibi bunun da hoş, hattâ keyif verici olacağı umudunu beslemişti. Simon’a çok yakın oturuyordu ve bu, onu tedirgin ediyordu. Simon da çok tedirgindi, ter içindeydi ve sorulara ya tek heceli ya da ters ve neredeyse saldırgan bir ilgisizlikle cevaplar veriyordu. Sonuçta, gafiller, yetersizler, dengesizler ve fazla akıllı olanlar için tuzaklar içeren işyeri kişilik anketlerini çok andıran çeşitten bir söyleşiye, yalnızca kazara girişmiş bir grup görünümüne bürünen ekibin konuşmaları düşmanca ve kafa tutarcasına bir tartışmaya dönüştü. Bunun da Simon’da hiçbir canlandırıcı etkisi olmadı, yalnızca daha da kabalaşarak uzaklaştı.</p>

  <p>Buna iki dakika dayanan Julia, bayılmaktan ciddi olarak korkmaya başladı. Bakışları çılgın gibiydi. Rahat bir oda görünümü veren bir set önünde, bir platformun üzerinde oturuyorlardı; sehpalardan birinin üzerinde, Ben’in solgun bir mantarı andıran kafeslerinden biri duruyordu. Ötelerinde, stüdyonun tozlu köhneliği ve birtakım insanların bağlantıları denetledikleri aydınlık cam bölme vardı. Tepelerindeki ağdan, halka halka tellerin uçlarındaki sayısız mikrofon ve spot kümeleri sarkıyordu. Kot pantolonlu teknisyenler, donanımın gerisinde bir görünüp bir kayboluyorlar, kameraları gezdiriyorlar, kabloları yerde sürüklüyorlar, Julia’nın başının üzerinden birbirlerine işaretler gönderiyorlardı.</p>

  <p>Işıklar yanıp sönüyordu; ışığın tüm sıcaklığı Julia’nın üzerindeydi. Kapının yanında, yüzüne gölge vurmuş olarak Ivan yayılıp oturmuştu. Midesi bulanan ve başı dönen Julia’ya konuşma sırasının geldiğinin hatırlatılması gerekiyordu; derken, soracağı soruyu ve anlamını unutuyordu. Boş bir sesle sorusunu Simon’a yöneltiyor, herkesi sinir eden tuhaf bir hareketle elini durmadan kaşlarının üzerinde gezdiriyordu. Gordon araya girme gereği duydu, “insanın asıl sinirini bozan şey, yaptığın herhangi bir yanlışlığı milyonlarca izleyicinin görmesi. Kırdığın herhangi bir potu, bir kabalığı” demişti Ivan bir zamanlar, yatakta.</p>

  <p>Dikkatini yalnızca dayanmaya, bayılmamaya yoğunlaştırdı. Beni ve duygularımı, bu kablo ve ışıkların altında tuzağa düşürmekle Ivan kabalık etti, diye düşündü.</p>

  <p>Programdan sonra, Ivan konukseverlik adına epeyce sarhoş oldu. Julia’ya birkaç kez: “Şu kahrolası program bir türlü kahrolası yerden kalkışa geçemedi, geçemedi işte” dedi. Julia mesleki ilişkilerde yersiz bir yakınlaşmanın birtakım olumlu yönleri olduğunu düşündü. “Sana gelince, bir ara kusacaksın falan sandım, korkunç görünüyordun.”</p>

  <p>“Benim özel yaşamımda impresario rolü oynamamalısın” dedi Julia. “Her şey bir arada olamaz.”</p>

  <p>Ivan eliyle onun giysisinin önünü tuttu. Parmaklarının boğumları Julia’nın cildine değiyordu. “Yaratıcı bir çalışma istiyorum.”</p>

  <p>“Benden isteme.”</p>

  <p>“Senin konuşman hoşuma gidiyor. Biraz daha konuş. <span style="font-style:italic;">Kendi</span> yaratıcı çalışmandan söz et. Tamamlanan ürünün yaratma süreciyle özdeş olduğu çalışmadan. Kan revan içinde, iğrenç evcil ıstırabın sindirilmemiş parçaları.” Julia’ya baktı. “Ya da belki <span style="font-style:italic;">hepsi</span> değil. Benden yakınmaya ne hakkın var anlamıyorum…”</p>

  <p>“Bak…” dedi Julia.</p>

  <p>Ciddi ve kıpkırmızı bir yüzle, Simon göründü. “Gitmemem için bir neden var mı?”</p>

  <p>“Hiçbir neden yok” dedi Ivan.</p>

  <p>“Geliyor musun, Julia?”</p>

  <p>“Bence git” dedi Ivan, çabucak. Julia, Simon’un koluna girdi.</p>

  <p>“Evet” dedi. “Lütfen, evet.”</p>

  <p>Bir taksiye bindiler. “Nereye gitmesini söyleyeyim?” diye sordu Simon. “Nerede oturuyorsun?”</p>

  <p>“Eve gitmek istemiyorum” dedi Julia.</p>

  <p>Simon bunu düşündü. Taksinin arka koltuğunda, ondan uzakta, kendi köşesinde, hemen hemen görünmez bir biçimde, arkasına yaslanıp oturmuştu.</p>

  <p>“Nereye gitmek istiyorsun?”</p>

  <p>“Bir yere gidip konuşabilir miyiz?”</p>

  <p>“Nereye gidebiliriz? Ben Londra’da değildim, uzun zamandır…”</p>

  <p>“Nerede kalıyorsun?”</p>

  <p>“Bir yerlerde bir otelde. Oraya gidemeyiz.” Sabırla bekledi.</p>

  <p>“Bir pub’a gidebiliriz. Ya da bir cafe’ye. Yahut da yürüyebiliriz.”</p>

  <p>“Nerede yürüyeceğiz?”</p>

  <p>“Irmak kıyısında.”</p>

  <p>Simon, sürücüye onları Westminster rıhtımına götürmesini söyledi. Taksi hareket edince: “Bu show’lara bir daha çıkmayacağım, insana kendisini saldırıya uğramış duygusu veriyor. Düşündürmek için yem olmak.”</p>

  <p>“Biliyorum. Oldukça tatsız.”</p>

  <p>“Korkunç bir iş. Her zaman, üzerinde fikir yürütecek bir şey bulmak zorundalar. Görüşler. Tutumlar. Sözcük ağları. Televizyonun teolojisi. O adam benden yapıtlarımdan söz etmemi istedi. Ben sanattan söz etmek istemiyorum. Ben bir sürüngen bilimciyim.”</p>

  <p>“Aynı fikirdeyim.”</p>

  <p>“Doğrusu, bütün bu kopuk uçları birleştirme bana çok namussuzca görünüyor.”</p>

  <p>“Oh, ben de aynı fikirdeyim. Eğer üzerinde kafa yormazsam, kendi yaratıcı çalışmam gözüme daha iyi görünüyor.”</p>

  <p>“Ben tabii senin kitaplarını okumadım” dedi Simon, tarafsız bir sesle ve bir bakıma hiçbir zaman da okumayacağı duygusu uyandıran bir kesinlikle. Bir zamanlar, bu ufak tefek sertliklerle Julia’yı avucunun içine almıştı. Sözlerine başka bir şey eklemeyince, Julia: “Seni eve götürmeyi önermememin nedeni, evimde bir sürü asalak bulunması ve insanın kendi konuşmasını bile duyamaması” dedi ona.</p>

  <p>“Ailen kaç kişi?”</p>

  <p>“Bir kocam, bir de kızım var. On beş yaşında. Bir de, sokaklardan toplanıp eve getirilmiş bir sürü insan. Ben bir çeşit aziz ile evlendim.”</p>

  <p>“Baban gibi.”</p>

  <p>“Biraz. Tam değil.”</p>

  <p>Simon’un, babasına duyduğu özlem dolu sevginin anısı Julia’ya başka anıları çağrıştırdı. Bunları zihninden uzaklaştırmak için, sırf onu eğlendirsin diye, Baker’ların yaptıkları kötülükleri bir bir sayıp dökmeye başladı ona. Simon bir iki kez güldü ve arada bir bacak bacak üstüne attı.</p>

  <p>Irmak kıyısında taksiden indiler. Simon, sürücüye parasını öderken düşürdüğü bir avuç dolusu bozuk para kaldırımda ses çıkardıktan sonra su oluklarının dibinde parıldadı. İkisi de yere eğildiler ve başları hafifçe birbirine çarptı; Julia elini uzatıp onun omzuna tutunarak doğruldu. Bu temas onu etkiledi; yağmurluğun altında Simon’un cüssesini algıladı ve bir an, aptalca bir ona dokunma gereksinimi duydu. Her iki elini de yağmurluğun altına sokarak ona sarılmak istedi. Madeni paraları yerden toplayıp doğruldular ve ırmak kıyısı boyunca yürümeye başladılar. Simon’un yürüyüşü eskisinden daha dengeli değildi; kavak ağacı gibi sallanarak yürüyor ve ara sıra bacakları adeta birbirine dolanıyordu. Birbirlerinden oldukça uzakta, ayrı ayrı yürüyorlardı, ama Simon’un Coleridgevari hareketleri yüzünden sık sık çarpışıyorlardı. Her çarpışmalarında Julia, içinden kopan bir acı çığlığını bastırıyordu.</p>

  <p>Bu şekilde, <span style="font-style:italic;">Discovery</span>ye vardılar. Simon duvardan aşağıya eğilerek gemiye baktı. Julia onun yanında durup halatlardan birinin ucunun suda bıraktığı izi ve gemiden sarkan kırmızı bir ışığın sudaki bir yağ birikimi üzerinde parıldayışını gözledi. Simon ün ne düşündüğünü bilmiyordu.</p>

  <p>“Ne düşünüyorsun, Simon?”</p>

  <p>“İnsanların aslında pek de komik olmayan birtakım şeyleri komik bulmalarının tuhaf olduğunu düşünüyordum.”</p>

  <p>“Baker’ları mı kastediyorsun?”</p>

  <p>“Onları düşünmüyordum. Senin dostunu düşünüyordum.”</p>

  <p>“Ivan’ı mı?”</p>

  <p>“Evet.”</p>

  <p>“Neyi komik buldu, Simon?”</p>

  <p>“Piranaları.”</p>

  <p>“Piranaları mı?”</p>

  <p>“Balıkları. Et yiyen balıkları.” Sanki ellerinde bir pirana varmış gibi avuçlarını birleştirdi. “Bu büyüklükte.” Julia ürperdi. “Tam da onun komik bulacağı çeşitten bir şey.” Simon buna hiçbir cevap vermedi.</p>

  <p>“Bir insanı on dakika içinde bir iskelete dönüştürdüklerini okumuştum. Yoksa senin konuşmalarının birinden mi öğrendimdi bunu?”</p>

  <p>“Ben bunu gözlerimle gördüm.” Dönüp Julia’ya baktı, sonra çabucak başını çevirdi.</p>

  <p>“Simon!”</p>

  <p>“O bunu komik buldu.”</p>

  <p>“Biliyor musun, onun komik bulma zorunluğu duyacağı çeşitten, korkunç bir şey bu. Yani, son derece tüyler ürpertici ve <span style="font-style:italic;">tipik</span> olduğu için. Bir zamanlar, amcası yamyamlarca yenen bir adam tanımıştım. Vejeteryan bir amca. Ailede bir şaka konusu olmuştu bu.”</p>

  <p>“Anlıyorum.”</p>

  <p>Uzun bir sessizlik oldu.</p>

  <p>“Seni gördüğüm için çok mutluyum, Si. Sen bunu bilemezsin. Biliyor musun, ben hiçbir zaman sana anlatacak birtakım şeyler biriktirme alışkanlığımdan kurtulamadım — bir sürü ufak tefek şey. İlişkilerin, yalnızca geçen zamana bağlı olarak, insan hiçbir şey yapmasa bile, geliştiğine inanıyorum gerçekten. Ama büyük olasılıkla bir sanrı bu. Eğer seni bir gün görürsem, tam anlamıyla bir yabancı gibi bulacağımı sanıyordum. Ama değilsin.” “Çok uzun zaman oldu” dedi Simon, boğuk bir sesle. “Hiç beni düşündün mü, Si? Gideli beri? Hiç düşündün mü?”</p>

  <p>Simon duraksadı. “Ah, evet. Sık sık.” Gülümsedi. “Düşünecek çok fazla insan tanımıyorum. Sanırım evlendiğin söylendi bana. Bir mektup yazıp mutluluklar dilemeyi düşündüm.”</p>

  <p>“Hiç yazmadın.”</p>

  <p>“Hayır.”</p>

  <p>Julia şöyle bir koluna dokundu onun. “Keşke yazsaydın. Bunca yıldan sonra, yabancılar gibi karşılaştıktan sonra, niçin… niçin ansızın gidiverdiğini sormak aptalca olur mu?”</p>

  <p>Julia, karanlıkta onun gözlerine bakmak istedi, ama yalnızca pürüzlü yanaklarını ve üzerlerindeki çukurları görebildi. “Yoksa unuttun mu?”</p>

  <p>“Hayır, hayır, unutmadım. Ben… hiçbir yere varamıyorum gibi geldi, sanırım. Hiçbir yere varamıyordum. Bunu bildiğini sanıyordum.”</p>

  <p>Doyurucu bir cevap sayılmazdı bu.</p>

  <p>“Ama ben seni seviyordum. Korkunç bir sarsıntı geçirdim.”</p>

  <p>“Ben tam tersi olduğunu düşünüyordum” dedi, yerini değiştirerek. “Neyse. Özür dilerim.”</p>

  <p>“Yo, hayır…”</p>

  <p>Bir sessizlik daha oldu.</p>

  <p>“Mutlu olduğuna sevindim, Julia. Mutlu olman gerekir diye düşünüyordum. Yaşamak için… yaşamı göğüslemek için, öylesine bir yeteneğin vardı ki. Mutlusun, değil mi?” Bir çeşit içtenlikle sordu bunu.</p>

  <p>“Evet” dedi Julia. “Genelde, çok mutluyum.” Mutlu olup olmadığını bilmiyordu, ama Simon’un onun mutlu olmasını istediği belliydi.</p>

  <p>“Ben de öyle düşündüm.” Yeniden dönüp suya baktığında dudakları kıpırdıyordu.</p>

  <p>“Oh, seni gördüğüm için gerçekten mutluyum.”</p>

  <p>Simon, suya bakarak: “Sen beni görme konusunda hep iki türlü durumda olurdun. Hep. Biliyorsun, öyleydin.”</p>

  <p>“Ama şimdi değil. Şimdi yalnızca mutluyum.”</p>

  <p>“İyi.” Simon yeniden suskun kaldı.</p>

  <p>Julia bir şeylerin başarıldığı, sonunda asıl erkekle konuştuğu, daha da konuşma olanağı bulunduğu duygusu içindeydi. En basitinden artık, onu görme konusunda iki türlü durumda değildi; Simon da artık, eskiden hatırladığı gibi, biraz itici ya da biraz ürkütücü değildi. Julia’da yeniden ona dokunma, yalnızca dokunma arzusu uyandı; onun esmer yüzüne, kamburlaşmış omuzlarına sevgiyle baktı ve teninde bir karıncalanma duydu. Düşüncelerimin ve bedenimin ve tüm dikkatimin aynı yerde var olduğu çok seyrek anlardan biri bu, diye düşündü.</p>

  <p>“O palyaço…” dedi Simon.</p>

  <p>“Evet?”</p>

  <p>“Senin giysinin önünü tuttu. Hoşlanmadım bundan.”</p>

  <p>Julia bunu nasıl yorumlayacağını bilemedi. Aslında bir çeşit kıskançlık ifadesi olabilirdi, ama daha çok Simon’un arada bir kapıldığı beceriksizce ahlak hocalığı girişimlerinden birine benziyordu. Yüzünde ayıplayan bir hoşnutsuzluk ifadesi vardı. “Onun tarzı böyledir” dedi Julia.</p>

  <p>“Belki de.”</p>

  <p>“Biraz yürüyüş yapalım mı?” dedi Julia, onun ilgisini başka yöne çekmek için. Simon bir uykudan uyanır gibi oldu. “Hayır” dedi. “Hayır, seni eve götüreyim.”</p>

  <p><a id="bookmark2"></a><a href="#footnote1">1</a></p>

  <p>Roman yazarı Jane Austen. (Çev. n.)</p>

  <p><a id="bookmark3"></a><a href="#footnote2">2</a></p>

  <p>Bazı şiirlerinde, düşman bir dünyadan elini eteğini çekerek ölüme ya da ide</p>

  <p><a id="bookmark4"></a><a href="#footnote3">3</a></p>

  <p>al bir düş dünyasına sığınma temasını işleyen, Victoria Dönemi İngiliz şairi Lord Alfred Tennyson’un “The Lady of Shallot” şiirine gönderme. (Çev. n.) Jonathan Swift, İngiliz edebiyatında düzyazı yergileriyle ünlü, <span style="font-style:italic;">Gûlliver’in Seyahatleri</span> adlı romanın yazarı. (Çev. n.)</p>
</body>
</html>
