<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <p><br /></p>

  <h3><a id="bookmark0"></a><span style="font-weight:bold;">On Sekizinci Bölüm</span></h3>

  <p>Mrs. Baker antrede Julia’nın yanından geçerken paketi gösterdi. “Bu sabah geldi bu” dedi donuk sesiyle, sonra da evin kendilerine ayrılan bölümüne kapandı. Nedense Julia’ya dargındı ve bir ay önce Thor’un evden ayrılmasından beri konuşmamıştı. Aslında Julia’yla kimse konuşmuyordu.</p>

  <p>Paketin ipleri arasına Thor’un iki mektubu sıkıştırılmıştı. Julia, Thor’un günde ortalama bir, bazen iki kez gelen mektuplarını saymaktan vazgeçmişti. Uzun, teolojik, otobiyografik, kararsız ve tuhaf bir biçimde uzak mektuplardı bunlar. Şimdiye dek ne eve gelmiş ne de, Julia’nın öğrenebildiği kadarıyla, Kongo’ya gitmek için bir hazırlık yapmıştı. South Kensington’da bir otelde kalıyordu. Deborah onunla Strand Corner House’da bir öğle yemeği yemiş ve onun bekliyor olduğunu bildirmişti.</p>

  <p>“Ne yapmamı istiyorsun?” diye Deborah’ya sormuştu Julia. Deborah da, babasının tınısız sesiyle: “Senin yapabileceğin bir şey olduğunu sanmıyorum” demişti. <span style="font-style:italic;">Senin</span> yapabileceğin? Senin <span style="font-style:italic;">yapabileceğin</span>? Senin yapabileceğin? diye içinden sinirli sinirli yinelemişti. Julia bir sinir krizi başlangıcı belirtilerini bulma umuduyla kendisini incelediği bir aşamaya varmıştı. “Ama ben dayanıklıyım, sorunum da bu” dedi yüksek sesle, kendi kendine, mektupları açarken. “Kötü, ama metin.”</p>

  <p>Birinci mektup şöyle başlıyordu: “Sevgili Julia, doğru</p>

  <p>bakıldığında sorumluluklarımızın kapsamının sonsuz olduğu görüşü uyandı bende son zamanlarda; olanaklarımız da sınırlı olduğundan, başarısız kalmaya mahkûmuz ve başarısızlık çok az önem taşıyor. Bu seni etkiler, Julia…”</p>

  <p>İkincisi ise şöyle başlıyordu: “Ânında düşünüp taşınabilmemiz için mevcut bir düzen olduğunu varsaymak ileri gitmek olur. Yaşam yalnızca belli anlarda anlamlı ve belli anlarda da gelişigüzel ve korkunç. Ruhun kurtuluşu da belli anlarda anlamlı olabiliyor. Genellikle değil belki.”</p>

  <p>Julia ağlamaya başladı. Thor’un mektupları çoğu zaman onu ağlatıyordu; gerçi bunların ne anlamını ne de niçin yazıldıklarını anlamıyordu, ama kendini yeterince toparlayarak, onun birkaç mektubuna cevap oluşturacak, dikkatli küçük cevaplar yazdı. Bu mektuplar ona bir suçlama gibi geliyordu; giderek yalnızca kendisinin suçlu olduğu duygusuna kapılıyordu. Her şey onun suçuydu. Herkes öyle düşünüyordu. Thor’un kararsızlığından suçluydu. Deborah’ya karşı ilgisizlikten suçluydu. Simon onun kusurlu olduğuna inanıyordu. Onu mutlu bulmayı istemiş olduğu için, mutlu olmamakla suçluyordu onu. Simon, Thor’un da ondan uzakta daha iyi durumda olmasını istiyordu; Julia onun Thor ile görüştüğüne ve böyle düşünmesi için onu cesaretlendirdiğine inanıyordu. Geldiğinde de -ne zaman geleceği belli olmazdı-kof neşesi bir hakaret gibiydi. Ne zaman ortalıkta görünmeyeceği de belli olmazdı. Tavrı bir rahip tavrıydı: Bir aileye gömülü olduğu ve böylelikle <span style="font-style:italic;">tabu</span> olduğu için Simon’un onu sevmeye hazır olduğunu giderek anlıyordu. Tıpkı başlangıçta Cassandra’nın kardeşi olduğu ve böylelikle <span style="font-style:italic;">tabu</span> olduğu gibi. Bir kez birisine sahip olamayacağından emin olduğu anda, onu istiyor, diye düşündü. Julia onu seviyor muydu, yoksa ondan nefret mi ediyordu, bilmiyordu, ama arzusu sürüyordu: Onu yatakta çırılçıplak düşlüyor, bağırtıncaya kadar ısırmayı düşlüyordu. Kimi zaman kendi tüm yaşamını Simon ile bir boğuşma sorunu olarak görüyordu.</p>

  <p>Ne yapalım, diye düşündü, her şeyin kendi suçu olmasına alışıktı. Çocukken, Cassandra’nın kendisinin sırf yaşamakla kusur ettiğine inandığını öğrenmek ona acı vermişti. Sevgi uyandırmak ya da kendini kanıtlamak için bulunduğu yüzeysel girişimlerden daha derin bir yerde de, Julia bu yargıyı kabullenmişti.</p>

  <p>Paketi açmaya koyuldu. Bir kat talaş altında gazete, gazetenin de altında kitaplar vardı. Julia kitaplardan birini eline alıp ağlamaklı gözlerle baktı buna. <span style="font-style:italic;">Zafer Duygusu,</span> yazarı Julia Corbett. Kapakta beyaz renk egemendi. Ön planda, belli belirsiz Rodin’in <span style="font-style:italic;">Düşünen Adam’ını</span> anımsatan bir pozda, kamburunu çıkarmış oturan, koza gibi, ince siyah çizgilerle sarmalanmış rahibeye benzer siyah bir figür vardı. Bu figür, çok daha büyük bir sarı çizgi sisiyle sarmalanmış, boşlukta sallanır gibi eylemsiz bir konumda biraz uzağa yerleştirilmiş başka bir figüre bakıyordu. Boşlukta sallanan figürün başında, geniş kenarlı, yassı bir rahip şapkası vardı. Geri planda ise tehlikeli görünümlü birkaç sivri kule yükseliyordu. Julia kitabı açtı, kitabın gömleğinin içindeki kendi gülümseyen yüzüne bir bakıp dudaklarını buruşturdu, kitabı kapatıp: “Oh Tanrım, oh Tanrım” dedi.</p>

  <p>Deborah odasından çıktı. Julia kitabı çabucak yeniden pakete koydu ve kızına baktı.</p>

  <p>“Orada ne var, Julia?”</p>

  <p>“Kitaplar.”</p>

  <p>“Ne kitapları?”</p>

  <p>“Boşver. Boşver.”</p>

  <p>Oxford’a gitmem gerekecek, diye düşündü. Gidip açıklamak zorundayım, işe yaramasa bile. Onun fark etmesi riskini nasıl olup da hiç aklıma getirmedim bilmiyorum. Bunu sevgi adına yaptığımı söylerim — Simon’la ilgili duyguların benim duygularım olduğunu söylerim. Onun anlamasını bir sağlasam, benim istediğim şeyin anlamak olduğunu onun anlamasını bir sağlasam… o zaman? O zaman, beni rahat bırakabilir. Beni bağışlayıp rahat bırakabilir. Ağ her zamanki kadar dar ve sıkıydı, kendisi ise onu daha da sağlam tutturmuştu. Bizi kapana kıstıran şeylere düzen kurarak, görmek için onları sergileyerek, kendimizi salıverdiğimizi sanıyoruz, diye düşündü Julia — ama aslında bütün yaptığımız, kapanı gerçek haliyle göstermek oluyor. Demir çubuklardan, kafes yapılmasına yapılır, çubuklara ne kadar çok bakarsanız ya da bunları ne kadar çok resmederseniz, bunun gerçek bir kafes olduğuna da o kadar çok inanırsınız. Julia, bulanıklık, perişanlık içinde, düşündüğünün doğru olduğunun ayrımına vardı. Bir ilk günah olsa da, olmasa da, yaşamakla kusur etse de, etmese de, kendi bütün çabaları bu suçu gerçek, ağır, bağlayıcı kılmaya yönelik olmuştu. Çünkü eğer suç gerçekse, o zaman kendisi sorumluydu. Ve eğer sorumluysa, seçme hakkı vardı — eylemleri kendisine aitti. Cassandra’dan kopabilirdi. Öte yandan, eğer Cassandra’nın hayallerinin biçim vermediği gerçek bir suç işlemişse, Cassandra’nın onu gerçekten bağışlaması olanaklıydı. Hep bunu umuyorum, diye düşündü, beni bağışlamasını. Birtakım şeyler yaptığım zaman, bağışlaması için ona koşuyorum. Oysa Cassandra benden bunu esirgiyor. Umursamamak zorundayım. Oxford’a gidip bunun nasıl ortaya çıktığını ona anlatmalıyım.</p>

  <p>Deborah’nın konuştuğunu duydu.</p>

  <p>“Simon bugün geri döndüğünde bir uğrayacağını söyledi.”</p>

  <p>“Geri döndüğünde mi?”</p>

  <p>“Oxford’dan döndüğünde. Oxford’daydı.”</p>

  <p>Julia söyleyecek bir şey bulamadı. Kitap kutusunun başında oturdu. Yaşamında ilk kez, merakı onu tümüyle yüzüstü bırakmıştı. Simon’un Oxford’da ne yaptığını bilmek istemiyordu, bilmemeyi deli gibi istiyordu. Simon’u bir daha hiç görmemeyi de deli gibi istiyordu. Buna ben neden oldum, ben bundan korktuğum için, bunu ben planladığım için, ben hayal ettiğim için gitti oraya. Kitabın şimdi ne anlama geleceğini düşünmek zorunda kalmayı istemiyordu. Bir an sonra, durum belli belirsiz tanıdık geldi ona. Cassandra’nın Simon konusunu bilmesini ve kendisini bağışlamasını istediğinde, Cassandra’nın leylakların arasından kendisine öfkeyle bakmasını anımsadı. Cassandra onu hiçe sayarak yok etmeye çalışmıştı. Şimdi anlıyordu bunu.</p>

  <p>Şimdi, eğer Cassandra ile Simon görüşmüşlerse, içinde öylesi bir buluşmayı hayal ettiği bir kitap için kendisini bağışlamasını ondan isteyemezdi. Kim, kimin eylemini çalmıştı?</p>

  <p>Kitaplarından başını kaldırıp kızının sorgu dolu, aç bakışlarıyla karşılaştı. Deborah sırıttı. Deborah’nın, annesinin bilmek istediğine inandığı şeyleri anlatabilecek bir durumda olduğuna kuşku yoktu.</p>

  <p>“Niye okula gitmiyorsun?” dedi. “Geç kalmışsın.”</p>

  <p>Deborah gidince, Julia gidip kitap paketini yatağın altına sakladı.</p>

  <p>Epeyce sonra, öğleden sonra, paketi yine çıkardı ve kitaplardan birini Ivan’a postaladı; bildiği kadarıyla, onunla da dargınlardı. Bağışlama, Ivan’ın yaşam biçimine uyan bir şey değildi.</p>

  <p>Yayın günü, yaklaşmakta olan bir infaz günü gibi görünmeye başladı; ne var ki, kendi yaşama gücü konusunda pek iyimser sayılmazdı.</p>

  <p>Cassandra ile Simon, botanik bahçeleri ve ırmak boyunca birlikte yürüyüş yapmayı neredeyse alışkanlık haline getirmişlerdi. Cassandra, bir eylem üç kez yinelenmekle bir alışkanlık sayılmaz, diyordu kendi kendine; yine de, ona öyle geliyordu. Simon’un bunun böyle olduğunu anlatmayı amaçladığını düşünüyordu; onu beklesin ve hazırlıklı olsun diye daha sonraki ziyaretlerini mektup göndererek dikkatle bildirmişti. Eğer kendisi kabul edebilseydi, bunca yıl önce de bunu yapabilirdi; onun istediği buydu. Cassandra, neler olabilirdi diye tahminde bulunmaktan hoşlanmıyordu. Ama şimdi, insansız gün ve gecelerini neredeyse bir bitki gibi, yorgun bir rahatlık içinde geçiriyordu.</p>

  <p>Simon geldiğinde, onunla, sanki Cassandra’nın hiçbir zaman olmadığı ve olmayı hiç ummadığı birisiyle -eski bir arkadaşla- konuşur gibi konuşuyordu. Şimdi ondan yalnızca eski arkadaşlık ilişkilerinin beklenebileceği açıkça ortaya çıktıkça, Cassandra onun sosyal yaşantısı genelde geç oluşan, giderek kolaylaşan ve kuşkuya daha az yer veren bir bekâr tipi olduğunu düşünüyordu. Bu bir kez kabul edildi mi, kaçamaklı davranma dürtüsü silinebilirdi; Cassandra’nın akademi duvarlarının arasında gözlem yapmak için yeterince fırsat bulduğu bir şeydi bu. Durum bir düzeyde böyleydi; başka bir düzeyde ise, Simon zaman zaman konuşmaktan, Antony Miller’dan söz etmekten kendini alamıyordu. Cassandra, yansız bir tutumla dinliyor ve sonunda onun öykülerinin niteliği metafizik umutsuzluktan, Simon’un kendi duyduğu ikili suçluluk ve -sanki o balıklar onun ruhsal gücünü denemek ve Antony Miller yüzünden tükenişini görmek için gönderilmiş gibi- olayların ihanetine uğramış olma duygusundan saptığında içi rahat ediyordu. Simon sonunda, hatırlayan, öyküleyen, biraz duygulu birisi oldu. Cassandra acımasızca gülümsedi ve onun tehlikeyi atlattığına karar verdi.</p>

  <p>Simon ona, Julia ve Thor’dan, hattâ daha çok, “yardım” ettiğini düşündüğü Deborah’dan da söz ediyordu; bu noktada, Cassandra onun duygusal bakımdan başkalarının işine burnunu sokan yönünü sezebilirdi, ama yargılamamayı yeğledi. Burnunu sokmamakla kendisinin Deborah’ya bir yararının dokunmadığı kesindi. Simon’un rahiplik dürtüsünün, bu bağlamda, yararları olabilirdi. Deborah, kendisinden daha metindi. Eskiden olsa Cassandra, Simon’un ısrarla kendisine Julia’dan söz etmesinin büyük ölçüde bilinçli bir kötü niyetten, ortalığı karıştırma arzusundan ileri geldiğini düşünürdü; şimdiyse onun yalnızca hem kendisine hem de ona yansız bir konumda olduğunu, hepsinin de dünyada eşit ağırlıklar taşıyarak birlikte yaşadıklarını kanıtlamayı istediğinden emindi. Cassandra bunu da kabullenebilir, kötü niyeti unutabilirdi. Artık Simon’dan, eskisine göre, çok az şey istiyordu. Hiçbir şey beklemiyordu.</p>

  <p>Yaşamı biçim değiştirmişti. Otobüsler, posta kutuları, telefonlar, merdivenler, kullanılmak üzere orada duruyorlardı. Satın alınmak ve yenmek üzere yemekler orada duruyordu. Ayaklarının üzerinde dengedeydi, ağırlığı vardı ve her şeyle bağlantıdaydı. Uzaklıklar ölçülebilirdi ve her bir uzaklık uygun uzaklıktı. Gökyüzü parlaktı.</p>

  <p>Üçüncü ziyaretinde yine seraya gittiler. Simon onu iki kez havuzun çevresinde dolaştırdı, sonra durdu ve bankın üzerindeki çakıl taşlarını parmağıyla kazıdı.</p>

  <p>“Hâlâ resim yapıyor musun?”</p>

  <p>“Hayır. Hayır, yapmıyorum. Galiba tadı kalmadı.” “Ben de kalmayacağını düşünmüştüm zaten. Benim kâbuslarım da öyle oldu. Nedense, çocukluk günlerimle ilgili düşler görmeye başladım. Öyleyse, sence neden başladın?”</p>

  <p>“Yaratma zevkiyle.”</p>

  <p>Simon bu sözcüğün üzerinde durdu. “Yaratılışı doyurucu bulmadın mı?”</p>

  <p>“Hangimiz öyle buluyoruz ki? Ama onu düzeltmeye çalıştığımı sanmıyorum. Ondan kendimi korumak içindi. Ya da, belki de, onunla aramda bir bağ kurmak için. Onu benim koşullarıma uygun kılmak anlamında. Bu bir ağırlık meselesi. Eğer insan dünyada kendisine ayrılan yeri doldurmuyorsa, dünyayı başından savmak, yerinde durdurmak, küçültmek, başını kaldırmasına engel olmak gerek. Yontup ufaltmak.”</p>

  <p>“Evet, anlıyorum.” Anlıyordu gerçekten. Cassandra avucundaki pürüzlü çakıl taşlarını sıktı. “Sanırım” diye ekledi Simon. “ikimizin de evli olmamamız aslında tuhaf değil, insan düşününce, evlenenler daha tuhaf. Örneğin, Thor. Dünyayla arasında böyle bir bağ kurmayı hiçbir zaman düşünmemeliydi, değil mi? Yani, bildiği tek yol hemen şiddete başvurmak olunca… Senin ve benim durumumuz farklıydı.”</p>

  <p>“Biz yeterince yoktuk.”</p>

  <p>“Kesinlikle. Ama sanırım genelde evlilik -senin deyiminle- insanın dünyadaki yerini doldurduğundan emin olmasının en iyi -en olağan, en kaçınılmaz- yolu. İnsanın kendi varlığı ve gerçekliği konusunda aynı kuşkuları taşıması daha zor.”</p>

  <p>“Evlenmediğim için bilemeyeceğim.”</p>

  <p>“Julia kendini gerçekdışı hissettiğini söylüyor. Ama aslında yalnızca kendini sınırlandırılmış hissediyor. O, evlenmesi iyi olacak diye düşüneceğin çeşitten bir kadın. Bana gelince, açıkça istediğim şey, sence de kendimi yok etmek değil miydi? Cengelin hiçbir dizgeye uymaksızın bana katılacağı ve yokluğumun hissedilmeyeceği bir yer edinmek kendime?”</p>

  <p>“Sanırım.”</p>

  <p>“Ya sen?”</p>

  <p>“Benim istediğim bu değildi. Ben -sanırım- kendi dünyamı kurmayı istedim. Sahip olabileceğim ya da isteyebileceğim her şeyi sığdırmayı — ya da hiç değilse, benim olmayan hiçbir şeyi istememeyi, başka her şeyden vazgeçmeyi. Ben bir cengel istemedim. Hayır.” Eliyle çevreyi işaret etti. “Projesi dikkatle çizilmiş bir cam ev.” Gülümsedi, Simon yüksek sesle güldü. “Sen bunu yapamazsın.”</p>

  <p>“Hayır, ama…” Simon bir an düşündükten sonra ağır ağır ekledi: “Biz — sen ve ben, ille de kötü insanlar olmamız gerekmez? Ben… senin beni ve Antony’yi bir araya getirip bizden gerçekten iyi bir adam oluşturacağını düşündüm sık sık. Ya da — ya da belki seni ve Julia’yı. İnsanın kendisini bölme içgüdüsünün ille de kötücül olması gerekmez, aşırıya vardırmadığın sürece? İnsan denen hayvan, canlıların en saldırganı, biliyor musun? En yırtıcısı. Bir kısmı binalara, topluma ve makinelere yönlendiriliyor. Geri kalanına ne olduğunu da biliyoruz. Ben… Ben, özden bir yalnızlığı keşfetmeye inanıyorum. İnsanın kendisiyle baş başa kalmasına inanır oldum. Bu çılgınca bir mitos değil Cassandra, insan gerçekten tek başına kalabilse, ama yoksunluk ya da gereksinim yüzünden değil, o <span style="font-style:italic;">zaman</span> insan bahçesini geliştirebilir — <span style="font-style:italic;">kendi</span> bahçesini. Bak, bu bahçeden de, her şeye gerçek bir kayıtsızlıkla bakabiliriz, hiçbir şey, hiçbir kimse öbürlerinden daha değerli olmaz. Sonsuz ölçüde kapsamı genişlemiş bir merak. Yan tutmayan bir sevgi. Herkesin ve her şeyin ayrımsız ve gelişigüzel bir güzelliğe büründüğü günahsız bir bakış olmaz mı bu? Bağ kurmamak saldırganlığı silmez mi? insan yalnızca büyümez mi? Bunun nasıl bir duygu olduğunu biliyorum, tattım bunu, bir ya da iki kez.”</p>

  <p>“Ben de” dedi Cassandra, şimdi o gözle baktığı için, çocukken, dünyanın bir balıkçının cam küresi gibi asılı durduğunu gördüğü o güzelim ağı ve bunu görmenin bir çeşit büyüme olduğunu sandığını ona anlatışını anımsadı. <span style="font-style:italic;">“*Hortus conclusus.</span> Bitkisel sevgi, yeşil bir sundurmada yeşil bir düşünce. Günahsız bahçe.” Eliyle sürüngen bitkileri işaret etti. “Yavaş, saldırgan olmayan oluşum. Bizim bunu yapabileceğimizi sanmıyorum. Bunu istemek olanaklı, buna yönelerek yaşamaya çalışmak olanaklı, ama sahip olmak olanaksız. Hem zaten, bunu niye istiyoruz?” Kumları eleyerek bunlardan küçücük duvarlı bir labirent yapmaya uğraşan elleri meşguldü. “Sen ve ben, payımıza düşenden daha büyük bir korkuyu çok erken yaşadığımız için. Eğer bir hayvan, senin dediğin gibi, olağandışı bir saldırganlık gösteriyorsa, o zaman daha zayıf olan türler, başarısızlar, olağandışı bir ürkeklik mi gösterecekler? Biz kendimize yuva oyarak korunuyoruz. Yuva oyarak yaşama bakmak nasıl öğrenilir?”</p>

  <p>*<span style="font-style:italic;">Hortus conclusus</span> (Lat ): Kapalı bahçe (Çev. n.)</p>

  <p>“Yalnızca korku mu? Ama korku niye erdem sağlamasın?”</p>

  <p>“Evet, Hobbes’a göre sağlıyor. Tüm erdemleri. Ama” Cassandra dönüp ona baktı, tedirgin bakışlarla birbirlerine baktılar, “günahsızlığı değil, Simon. O senin istediğin ayrımsız sevgiyi değil. Kayıtsızlığı değil. Korku, barışçılığı getirir, bu, bildiğim ama güven duymadığım bir şey, günahsızlığı değil, bunu ise bilmem. Ben günahsızlığa inanmam, ancak bizim arzu duyarak uydurduğumuz bir şey olarak görürüm.”</p>

  <p>“Ama ilk günaha inanıyorsun?”</p>

  <p>“Hayır. Hayır. Kozmolojik olarak değil. Ben rastlantıya inanırım. Ağda bir delik açar bu.”</p>

  <p>“Ben eskiden inanırdım. Ama bazen rastgele bir amaçlılık gibi geliyor. Sanki Doğal Seçim’e inanıyor gibi konuşuyorsun ve seninle benim de doğaya en uygun olanlardan olduğumuzu düşünmüyorsun. Bu biraz karamsar bir görüş.”</p>

  <p>“Bitkiler bile böyle savaşım veriyorlar. Tek bir bitki söz konusu olduğu sürece, güneşe göre durum gösteriyorlar. Ya da güneşin yokluğuna göre. Dediğim gibi, bitkisel sevgi. Ama anladığım kadarıyla, küme halinde değil.”</p>

  <p>“Camdan bir evde Doğal Seçim’den kaçabilirsin ya da bunu denetim altına alabilirsin, doğru” dedi Simon. Gülümsedi. “Ama kocaman dünyada… ‘bundan sonra göreceğimiz gibi, doğal seçim eylem için sürekli hazır durumda olan bir güçtür ve nasıl ki Doğa’nın ürünleri Sanat’ın ürünlerinden kat kat üstünse, bu güç de insanın cılız girişimlerinden üstündür.’”</p>

  <p>“Kim söyledi bunu?”</p>

  <p>“Charles Darwin. Günahın var olmasından önce, yani. Birincil sanatçı, doğadır.”</p>

  <p>“Doğa” dedi Cassandra, dişleri ve pençeleri kırmızı doğa. <span style="font-style:italic;">In Memoriam, Türlerin Kökeninin</span> yayımlanmasından önce yazıldı.”</p>

  <p>Simon gülümsedi. “Ah, evet” dedi, “nerede olduğumuzu biliyoruz. Bunu umursamak elimizden gelmez, değil mi? Biz yuva oymalıyız, eğer yuva oymamız gerekiyorsa. Bak, kopma, günahsızlığı getirmez, ama elimizden gelmeyen şeyleri umursamaktan vazgeçebilir miyiz?</p>

  <p>“İnsanın elinden gelmeyen şeyleri umursaması her zaman aptallıktır. Ama ne yazık ki, elimizden gelmeyen şeyleri hiçbir zaman kesin olarak bilemeyiz. Genellikle de, umursamamak elimizden gelmez.”</p>

  <p>“Öyleyse senin umursadığın nedir?”</p>

  <p>Cassandra, sanki bir taş bombardımanına tutulmasından korkuyormuş gibi, seranın içinde çevresine bakındı. “Şu anda, fazla bir şey yok” dedi. “Ama bunun böyle süreceğine hiç güvenim yok.”</p>

  <p>Simon büyük bir rahatlık içinde güldü.</p>

  <p><br /></p>

  <h3 id="uDqrSUuEMTqKtXCdqGKZNFE"><a id="bookmark1"></a><span style="font-weight:bold;">On Dokuzuncu Bölüm</span></h3>

  <p>Bir pazartesi günü Cassandra, her zamanki gibi, Blackwell’e gitti. Elden düşme kitaplar arasında zaman harcamaktan hoşlanıyordu ve bu sefer borcunu ödemeye gelmişti. Böylelikle de, kasada kendisini Profesör Storrin’in arkasında buldu; adamın soluk gri sırtı, kıza doğru eğilmişti.</p>

  <p>“Ah, evet” diyordu, “Julia Corbett’in yeni romanından şöyle bir düzine kopya için sipariş verebilir misiniz bana? <span style="font-style:italic;">Zafer Duygusu,</span> evet. <span style="font-style:italic;">Zafer Duygusu.</span> Çok teşekkür ederim.”</p>

  <p>Arkasını dönerken kolu Cassandra’ya değdi.</p>

  <p>“Ah, Cassandra.” Bir an yanakları birbirine dokundu. “Kız kardeşinin kitabı için sipariş verdim. Eleştirilere bakılırsa, ilginç olabilirmiş — olabilirmiş. Doğru mu bilmiyorum?” Kül rengi yüzünde, gözlerinin köşelerinde kırışıklıklar vardı. “Bazı arkadaşlarıma tanıtabilirim diye düşündüm. Sence bu akıllıca olur mu?”</p>

  <p>“Bilemem. Haberim yoktu… Julia öylesine çabuk kitap yazıyor ki, önceden hiç haberim olmuyor.”</p>

  <p>Storrin bunun üzerinde durdu. “Sen görmedin mi kitabı?”</p>

  <p>“Henüz değil” dedi Cassandra, kasaya doğru bir adım atarak.</p>

  <p>“Ya? Umarım kitapla ilgili düşüncelerini söylersin bana. Eleştirilerden anladığım kadarıyla, genelde hepimiz yer alıyoruz. Evet. Zaten hepimiz de nasıl olursa olsun ünlü olmak için duyulan o acıklı ve bayağı arzuyu duymuyor muyuz? Ve dedikoducu bir merakı? Ama belki de sen duymuyorsun?”</p>

  <p>“Hayır. Hayır, duymuyorum.”</p>

  <p>“Akademik kalenin biraz sarsılması zarar vermez. Bu kitabı nasıl değerlendirdiğini bilmek benim için çok ilginç olacak. Seni tutmayayım. Seni tutmayayım.” Gevrek elini uzattı. “Seni Mitre’da gördüm, televizyondaki yılancı adamla, doğru mu?”</p>

  <p>“Eski bir arkadaş” dedi Cassandra.</p>

  <p>“Sahi mi? Sahi mi?” dedi Profesör Storrin.</p>

  <p>Julia’nın kitabı bir perşembe günü satışa çıktı. Pazartesi günü, Cassandra’nın Blackwell’e gittiği gün, Thor kalmak için değil, eşyasını toplamak için eve döndü. Julia ona kapıyı açtığında, hiç beklemediği için, onun kitap dolayısıyla kendisine çıkışmak için geldiğini sandı. Oysa o kibar davrandı ve heyecandan titriyordu.</p>

  <p>“Karar verdim” diye söze başladı, gözlerini ondan kaçırarak, “her şeye karşın, Kongo’ya gideceğim. Bir işe yararım.” Her zamanki vurgusuz sesiyle konuşuyordu: Julia onun ahlaksal bir etkeni mi, duygusal bir zorunluluğu mu, yoksa yalnızca, hiç değilse orada, yaptıklarının az da olsa bir şeyleri iyileştireceği yolunda yavan bir sonucu mu açıkladığını kestiremedi.</p>

  <p>“Seni durduramam. Buna nasıl girişeceğimi bile bilmiyorum ve belki de bunu denememem gerekir.”</p>

  <p>Thor başını öne eğdi. Arkalarında duran Deborah bir çığlık kopardıktan sonra dönüp kendi odasına koştu. Kapının kilitlendiğini işittiler. İkisi birlikte kapıyı zorladılar, ama cevap alamadılar. Thor, eşyalarını toplamayı bitirene kadar Deborah’yı rahat bırakmalarını önerdi. Julia da bunu doğru buldu.</p>

  <p>Büyük ölçüde sessizlik içinde, eşyaları birlikte topladılar. Thor, Notting Hill Konut Tröstü’nün Baker’lar için geçici ama uygun bir yer bulduğunu söylemek için, bir kez bu sessizliği bozdu; büyük bir olasılıkla akşama Terry’ler kamyonlarıyla gelip onları alacaklardı. Julia onun donuk sesini yankılamasına: “Buna gerek yoktu. Onların kapladığı alana gereksinim duymuyordum” dedi. Thor bunun yapılacağına ilişkin verdiği güvenceyi yineledi.</p>

  <p>Eşyalarının hepsini birden bir seferde alamadı. Antreye bir sürü çanta ve paket yığdılar.</p>

  <p>“Yine gelmem gerekecek. Umarım bir sakıncası yoktur.”</p>

  <p>Julia, bunca çok suçluluk duygusundan aklı karışarak ve herhangi bir kalıcı düzenlemeyle ilgili herhangi bir tartışmaya katlanma’ konusunda mutlak bir isteksizlik duyarak, baktı ona. Tartışmaktansa, onun evden gitmesine katlanmayı yeğlerdi; aslında, Cassandra’yla daha kolayca bağdaştırabileceği bir ruhsal durumdu bu.</p>

  <p>“Hayır, hayır. Seni görmek istiyorum. Yine gelmeni istiyorum. Ne kadar çok istersen… ne zaman istersen.”</p>

  <p>“Bir konuk olarak mı? Sen konuklara yakınlık göstermeyi daha kolay buluyorsun. Ben bunu gözlemledim.”</p>

  <p>Bu acımasızdı; ama Julia ona yakınlık göstermekteki başarısızlığı konusunda bir tartışmaya girişmeyi göze alamadı. Kendisinin bu yöndeki yetenekleri, ne Thor’un ne de Simon’un işine yaramıyordu, başlangıçta kendisinde bunu çekici bulmuş olmalarına karşın. “Hayır” dedi, “konuk olarak değil. Bence bunu konuşmayı henüz denememeliyiz.”</p>

  <p>“Boşanabiliriz. Eğer şimdi yeniden evlenmek istiyorsan, boşanabiliriz.”</p>

  <p>“Thor. Oh, hayır” dedi Julia bir çırpıda. Böyle bir kesin sonuca dayanamazdı. “Oh, hayır.” Ancak o zaman, Thor’un Ivan’ı değil, Simon’u düşündüğünü anladı.</p>

  <p>Julia, kitabın piyasaya çıkışından bu yana Simon’dan hiç haber almamıştı ve almayacağını da sanıyordu. Simon’u anlama çabasının olanaksızlığını hissediyordu şimdi ve bilinçdışında bunu herhalde her zaman hissetmiş olduğunu da anlıyordu, çünkü kitap her zaman vardı. Yayımlanmadığı sürece, kitabın yalnızca başka birisiyle ilgili, kabul etmediğimiz, dolayısıyla da kanıtlamak ya da arka çıkmak zorunda olmadığımız düşüncelerimizin yapısını oluşturan bir parça olduğu doğruydu. Ama bir kez yayımlandıktan sonra, ilişkinin bir parçası oluveriyor, onu değiştiriyor ve aslında olanaksız kılıyordu. Çarşamba ile pazartesi günleri arasında kendisine epeyce sık, bunu da herhalde eskiden beri bildiğini söyledi: Çok geç oluncaya kadar, niteliklerini düşünüp taşınmaya karşı baştan ancak katı bir yadsıma tutumu göstererek bulunabildiğimiz yıkıcı hamlelerden biriydi bu. Kitaba başladığında, bu sorunu Simon yönünden değil, Cassandra yönünden görmüş olmasına karşın. O zamanlar, Simon’la tehlikeye atılacak sürekli bir ilişki olacağını bilmiyordu — gerçi, tersine, şu anki görüşüyle, daha başlangıçta kötü sonuçlanacağı belli olmasaydı, kesinlikle böyle bir ilişkiye girişmezdi. Kitabı yazması dolayısıyla, Cassandra’nın tutkularını betimlemesinin, bunlara duyduğu özlemin, uzun süreli ilginin, Simon’a kavuşması sırasında gösterdiği yoğun duygulara katkıda bulunduğunu görüyordu şimdi, sonunda Simon’u yeni bir gözle görmekte özgür olduğunu bilse bile. Eğer onu seviyorsa, tıpkı bir çocuğun, düşsel bir kahramanı ya da bir televizyon yıldızını sevdiği gibi seviyordu. Onu tanımıyordu; Simon kendisinin tanınmasına izin vermiyordu. Ele geçirilmesi olanaksızdı ve kendisinin ya da onun gerçek yetersizliklerine karşı bir denemeye girişmeksizin sonsuza dek tutku duyulabilirdi ona. Ne var ki o, Sir Lancelot değildi; etten kandan birisiyle görüşmüştü Julia — uzun zaman önce onun Cassandra için söylediği gibi, sanki kesinlikle “orada değilmiş” izlenimi verecek kadar, yalnızca etten kandan. Başka birisinin duyacağı, başka bir çeşit sevgi, elbette ki, ondaki başka bir gerçekliği uyandırabilirdi; ama bunlar boş düşüncelerdi. Julia onu hayal etmişti. O da, kitabın öngördüğü gibi, Oxford’a gitmişti. Böylece de, Julia bilebileceğinden ya da umabileceğinden daha fazlasını ortalığa yayarak somutlaştırmıştı. Simon’u bir daha hiç görmemeyi diliyordu ve üzüntüyle kendi kendisine en iyisinin bu olduğunu söylüyordu. Cassandra’yı düşünemiyordu, düşünmek zorunda olduğunu bilmesine karşın.</p>

  <p>Eleştiri yazıları hem saygılı hem de coşkuluydu. Kendisinin, bundan dolayı, en azından bir ölçüde, kıvanç duyacak kadar umursamaz ve aşağılık olduğunu sanıyordu. Oysa yalnızca dehşete kapıldı. Yeniden şimdiki âna döndü. “Thor, eminim en iyisi konuşmamak, ikimiz de kastetmediğimiz şeyler söyleyebiliriz.”</p>

  <p>Thor bunu kabullendi, iki ağır bavulu yüklendi ve ona döndü.</p>

  <p>“Yorgun görünüyorsun, Julia.”</p>

  <p>“Bu kitap yüzünden.”</p>

  <p>“Kitabı gördüm. Eleştiri yazılarını da gördüm.” Julia bekledi. Thor sözlerine bir ayrıntı getirmedi.</p>

  <p>“Bir şeyin, yaşamımın bir bölümünün sonuydu.” “Sona erebilir mi sanıyorsun? Neyi kazanmayı umduğunu bilmiyorum.”</p>

  <p>“Thor… Thor <span style="font-style:italic;">kötücül</span> bir kitap değildi, değil mi?” “Kötücül mü?” dedi Thor, gözlerini kırpıştırarak. Julia başını kaldırıp ona baktı. Titremesi durmuştu ve karısının omzunun üstünden Deborah’nın oda kapısına doğru bakıyordu. Tıraş edilmiş kafasında kafatası derisi gergindi, ter ve endişeyle parlayan yüzü, cam heykellere özgü köşeli bir parlaklığa bürünmüştü. Bir melekle bir hükümlü arası bir insan, diye düşündü Julia. Onun varlığını, ona, beğenisine umutsuzca gereksinim duyduğu hayran olunacak bir yabancı gözüyle baktığı, adeta ilk tanıştıkları günlerdeki gibi duyumsuyordu.</p>

  <p>“Ne demek istediğimi biliyorsun. Kötücül.”</p>

  <p>Thor başlangıçta kendisi için ahlaksal bir destekti — bu sözcüklere olabildiğince derin ve ciddi bir anlam vererek. Aynı zamanda hoş görüye de inanmasına karşın, yargıya inanan bir yargıçtı. Onun, kendisini sevmesi dolayısıyla, Julia bu yargıyı denetleyebilmiş ve bu da her ikisini de daha küçük boyutlara indirgemişti. Oysa, Thor küçülmüş olsa da, Cassandra’nın vardığı otomatik yargılara karşı bir temyiz mahkemesi işlevi yüklenmişti. Hâlâ böyle olabilirdi. İçten içe kaya gibi sertti ve kötülüğün ne olduğunu biliyor, buna da inanıyordu. Kendisini terk etmesi, kendisinin onun davranışlarını çarpıtması sonucu vardığı yargıydı; Julia bunun bedelini ödüyordu. Şimdi de Cassandra’ya yaptığı şey için kendisini yargılasın ve bir ceza uygulasın gibi çapraşık bir duygu içindeydi; ceza yoluyla özgürleşebilirdi. Eğer Thor bunu yaparsa, en başta birleşmeleri gerektiği gibi onurlu bir biçimde yeniden birleşmek için bir umut ışığı doğabilirdi.</p>

  <p>“Belki de bu kitabı yazmamalıydım?”</p>

  <p>“Sanırım yazman gerekeni yazıyorsun. Bunu yazmasan, sonunda başka bir şey yazmış olacaktın. Senin yerinde olsam Julia, kaygılanmazdım.”</p>

  <p>“Ama ya Cassandra?”</p>

  <p>“O Cassandra’nın kendi sorunu. Cassandra’ya özen gösterme durumunda olduğunu sanmıyorum.”</p>

  <p>“Ona zarar vermek <span style="font-style:italic;">için</span> yazmadım, bana inanmalısın.”</p>

  <p>“Bilmiyorum” dedi, soruyu savuşturarak. Julia onun katılaştığı duygusuna kapıldı. Geçmişte bir aşamada, Julia’nın sorunlarıyla fazlasıyla ilgilenmişti; artık iyice biliyordu. Julia’yı kendi başına bırakıyordu. Geri dönmeyecekti.</p>

  <p>“Deborah’yla konuşmaya çalışmalıyım” dedi Thor. Gidip bir iki dakika süreyle Deborah’nın kapısını tıklattı ve ona seslendi. Hiçbir cevap gelmedi.</p>

  <p>“Benimle gelmek istese, onu götürürdüm.” Yeniden kapının önüne geldi. “Belki de hemen şimdi olmaması daha iyi, birkaç yıl sonra. Julia…”</p>

  <p>“Evet?”</p>

  <p>“Ona katı davranma. Düzelecektir. Onu bırakıp gitmek istemiyorum, bu kolay değil, ama yalnızca artık burada kalamayacağımı hissediyorum. Ama sen ona katı davranma.”</p>

  <p>“Ona katı davranacağımı nereden çıkarıyorsun bilmiyorum. Kendini gayet iyi idare ediyor.”</p>

  <p>“Evet, öyle.” Kapıdan çıkmaya hazırlandı. “Tekrar gelmem gerekecek.”</p>

  <p>“Bunu söyledin. Ne zaman istersen.”</p>

  <p>“Para meselesini konuşmamız gerek.”</p>

  <p>“Ben senin paranı istemem.”</p>

  <p>“Ama Deborah var.”</p>

  <p>Biraz şaşkın bir biçimde birbirlerine baktılar, sonra Thor çıkıp gitti.</p>

  <p>Cassandra ağır ağır koleje döndü. Bilerek ve isteyerek, geçen birkaç haftanın kaygısız mutluluğunda yaşıyordu hâlâ. Zihni son derece yavaş çalışıyordu. Storrin’de algıladığı bir çeşit neşe onu kızdırmıştı. Ancak bir süre sonra, onun söylediklerinin, Julia’nın, en azından bazı bölümleri Oxford’da geçen bir roman yazdığı anlamına geldiğini kavradı. Mantıksız bir biçimde, daha önceki bir kırgınlığı hatırlayarak, onun neşesinin, kendisinin bir roman yazmamış olmasıyla ilgili olduğunu sanmıştı. Kendi açısından, bir roman yazamayacağını ve yazmayacağını son zamanlarda kabullendiğini düşünüyordu; dolayısıyla, onun neşesine karşı tepkisi yersizdi ve denetlenmeliydi. Bunu düşünerek ırmağı geçti. Koleje girerken, kavradığı yeni gerçek üzerine, Julia’nın merakına karşı gösterdiği tepkilerin her zaman aşırı olduğunu söyledi kendine; Julia’nın Oxford’la ilgili olarak bildikleri, ne kadar süslenirse süslensin, pek zarar verici olamazdı.</p>

  <p>Giriş avlusunda ayağı neredeyse basamağa takıldı. Masanın üzerinde Deborah’dan gelen çok şişman bir mektup zarfı vardı. Bunu alırken, Cassandra’nın eli biraz titredi; yalnızca bu yönde aşırı duyarlı olduğundan, bir anlayış ve duygudaşlık seziyor ve o anda hem anlıyor hem de anlamayı reddediyordu.</p>

  <p>Zarfı açmadan çantasına koydu ve kendi odasına değil, son sınıfların odasına gitti. Miss Curtess tek başına oradaydı; Cassandra içeriye girince kızarıp başını başka yana çevirdi. Cassandra bunu fark etmedi.</p>

  <p>Kolejin bahçesine bakan pencere içine her zamanki gazeteler yığılmıştı; buruşturulmuş ve yayılmış, bir gün önceki pazar gazeteleri, geçen haftaki kültür dergileri. Cassandra oturdu, çantasını açıp kapadı, oraya buraya yerleştirilmiş, kreton döşemeli koltukların üzerinden kaçamak bir göz atınca, Miss Curtess’in hemen kaçırdığı aynı kaçamak bakışıyla karşılaştı ve okumaya başladı.</p>

  <p>“Julia Corbett aslında hiç de umut verici olmayan malzemeden bir başyapıt yarattı.”</p>

  <p>“Julia Corbett sonunda kendi çorak verimsizliği içinde boğulduğu bunaltıcı evcil hapishanesinin dışına çıkarak, aymaz bile olsa, akıllı orta yaşa özgü, adına umutsuz aşk dediğimiz o kısır ve bir bakıma sürekli gecikmeli coşkuyu irdeledi. Kitap, dolaysız bir canlılıkla, saçmalıklarının sergilendiği yarı-münzevi bir akademik ortamda geçiyor. Julia Corbett, ahlaksal bir yargı içeren yüzeysel ayrıntılarda çok yetenekli; yanlış seçilmiş bir kızıl tafta giysinin yakışıksızlığını ya da konserve kolej spagettisi ve domates sosu ile boyundan sarkan bir haçın yan yanalığındaki üzücülüğü betimleyerek bir kadını tümüyle özetleyebiliyor. Onun, groteskin sınırlarına dayanan, ama hiçbir zaman orada hapsolmayan dünyası, en azından dışarıdan gözleyen birisi için, dehşete düşürecek kadar inandırıcı.</p>

  <p>“Ama başarısı bununla kalmıyor. Charlotte Bronte’nin Zamorna Dükü’ne duyduğu tutku ölçüsünde hayali bir yaşamı sürdüren ve içine gömen başkadın karakter, öğretim görevlisi Emily’nin hissettiklerini okura duyurabilmesi, hiç beklenmeyen ölçüde, muazzam başarılı. Emily’nin Mosieur Heger’si hoşsohbet, biraz aptal bir televizyon rahibi, zamanımızın sahte ya da en azından yeteriz peygamberlerinden biri. Onu, çocukluğunda tanımış, incelemiş ve o zamandan bu yana ona hayali bir yaşam yaratmış. Bu gülünç, aynı zamanda da gerçekten acınacak bir durum. Doğal olarak, sonunda etiyle kanıyla karşısına gelen adam, kendi üzerine kurulan büyük, hayali beklentilerden, taşıdığı “zafer duygusu”ndan, acınacak kadar geride kalıyor. Miss Corbett, televizyon putlarına duyduğumuz modem bağlılıktaki gençliğe özgü bağnazlık konusunda, dolaylı olarak, birtakım çok zekice yorumlarda bulunuyor. Gerçi henüz onun tanımına uyan bir rahip tanımadım, ama tasavvur edilemez birisi değil ve coşkusal açlık çeken kadınlardaki dinsel açlığın kuşkulu kökenini araştırmada fevkalade olanaklar sağlıyor. Kitabın sonunda parıltılı hayali yapıya çarpan soğuk gerçeklik soluğunun mutlak bir yıkımla mı sonuçlanacağı ya da daha kısıtlı, ama daha olgun bir varoluşun başlangıcı mı olacağı sorusuyla karşı karşıya kalıyoruz. Emily öğrenebilecek mi? Duyulan kuşku gerçek ve bu da bir başarı.</p>

  <p>“Miss Corbett’in garip kadın kahramanı her şeye delice duru bir gözle bakıyor.”</p>

  <p>“Hepsi de aynı ölçüde gerçek dışına, ulaşılmaza takıntılı bir yığın da önemsiz karakter var ve bunların takıntıları birbirlerini yansıtıp aydınlatıyor. Kendisi de bir televizyon putu olmayı isteyen ve son sözcünün doğal olarak yarattığı sahte bir sevimliliği yapay olarak yaratan tatlı dilli bir öğretim görevlisi var. Rochester Kontu’nun erotik yapıtlarına karşı evlenmemiş kızlara özgü, bayağı bir tutku, Emily’nin gerçek dışı dünyasının karşıt saflığını dengeleyip buna ışık tutuyor.”</p>

  <p>“Miss Gee’nin, Julia Corbett’in Emily Burnett’ine karşı söyleyebileceği hiçbir şey yoktu.”</p>

  <p>Cassandra’nın zihni ilgisiz birtakım şeylere yönelerek savunmaya geçti. “Miss Corbett” onu rahatsız ediyordu; bu kendi adıydı, sahip olduğu tek ad. Giysilerini betimleyerek “bir kadını tümüyle özetleme”ye ahlaksal açıdan olanak bulunmadığını, dahası bunda ahlaksal ya da estetik açıdan beğenilecek bir yan da bulunmadığını düşündü. Yeniden çantasını açtı, Deborah’nın şişman mektubuna karşın kapadı, derin soluk aldı ve bağırsaklarının guruldayıp gerildiğini hissetti.</p>

  <p>“Kız kardeşinin bize nasıl bir sürpriz hazırladığı konusunda” dedi Miss Curtess kalın, öfkeli bir sesle, “bizi hiç uyarmadın.”</p>

  <p>“Uyaramazdım. Bilmiyordum.”</p>

  <p>“Bence bu, düşüncesizlik. İnsanın kendisini yaratıcılık yoluyla dile getirmesinden önde gelen ahlaksal zorunluluklar vardır.”</p>

  <p>Cassandra ayağa kalktı. “Ben bunu bir ahlak sorunu olarak görmüyorum.”</p>

  <p>“Görmediğin belli. Bence kötü niyetli bir girişim, Cassandra. Ama sen farkında değilsin.”</p>

  <p>Cassandra belki de konunun, çevresindekilerin bilincinde somutlaştığını fark etmekten kaçınamazdı. Oysa Miss Curtess’e karşı duygusu, minnet değil, öfke oldu. Hiçbir cevap veremedi, aniden ve sessizce odayı terk etti: Sessizliğinin, Vanessa Curtess’in duruma bakışını etkin bir biçimde doğruladığını da ancak merdivenlere vardığında anladı. Yorgun adımlarla ağır ağır yürüyerek, her soluğunu dikkatle alarak ve o anda düşünme yeteneğinden yoksun olarak kendi odasına girdi.</p>

  <p>Birisi kapı zilini çaldı ve bununla yetinmeyerek mektup deliğini tıkırdatıp kapıyı yumrukladı ve tekmeledi. Julia hole çıktı, kapıya baktı ama açma girişiminde bulunmadı.</p>

  <p>“Julia!” diye seslenildi mektup deliğinden.</p>

  <p>“Git buradan.”</p>

  <p>“Zili çalıp duracağım.” Tiz çınlama sesi başladı. Julia kapıyı açtı.</p>

  <p>Ivan içeriye girdi, ceketini çıkardı ve bir koltuğa yerleşti. Ceketinin cebinden <span style="font-style:italic;">Zafer Duygusu</span>’nun bir kopyasını çıkardı.</p>

  <p>“Kendini nasıl hissediyorsun?”</p>

  <p>“Bilmiyorum.”</p>

  <p>“Cassandra ne diyor?”</p>

  <p>“O hiçbir şey demez. Görmemiş olabilir, ama eğer görmüşse de bir şey demez.”</p>

  <p>“Ya Moffitt?”</p>

  <p>“O kitap okumaz.”</p>

  <p>“Okumaz mı?”</p>

  <p>“Benim kitaplarımı okumaz, bana öyle söyledi.”</p>

  <p>“Ben bunu okuyup okumadığını sordum ona ve okumadığını söyledi, ama gidip satın alabilir.”</p>

  <p>“Benim yaşamıma karışmasan iyi olurdu.”</p>

  <p>“Bana sen izin verdin. Beni sen davet ettin.”</p>

  <p>“Ufacık, pek de önemli olmayan bir alanına.”</p>

  <p>Julia, Thor’un kendisini terk ettiğini ona söylememeye karar verdi. Bu ve duyduğu öbür suçluluk duygusu, anlayabildiği kadarıyla, kendisine eşit ölçüde şiddetli ve farklı acılar veriyordu.</p>

  <p>Ivan sırıttı. “Bu kötü bir kitap değil. Senin her zamanki yazdıklarından çok daha fazla denetimli ve düşünce içerikli. Kabul etmeliyim ki, ben bir patlama beklerdim. Ama bu kitapta üslup ve yapı baskın. Hattâ üzerinde fazla çalışılan kitaplarda olan bir cansızlığı var. Yani, üzerinde fazla çalışılması yazınsal anlamda. Bu sözcükler yerine iyi oturdu, biri öbürüne neden oluyor, sence de ben akıllıyım, değil mi Ju? Bundan sonra artık iyi bir kitap yazacağını düşünüyor musun?”</p>

  <p>“Hiçbir fikrim yok. Doğrusu, umursadığım da yok. Ben…”</p>

  <p>“Ama umursayacaksındır. Umursamamak elinden gelmez. Senin neyin var tatlım?”</p>

  <p>Julia ellerine bakıp yanıt vermedi.</p>

  <p>“Kız kardeşini mi dert ediyorsun? Acı çekeceğinde, acı çekmeyi uzun süre erteleyebilmen benim anlayamadığım bir şey. Tatsızlıkla <span style="font-style:italic;">karşılaşmaya</span> katlanamıyorsun, hiçbir zaman katlanamadın, öyle değil mi? Dinle sevgilim, eğer kız kardeşin bunu atlatamazsa, ciddi söylüyorum, bu onun sorunu. Bu kitap <span style="font-style:italic;">kötücül</span> değil; ona hakaretler yağdırmış değilsin. Aslında zaten bence karşılaştığı şeyi hak etti. Onunla birlikte büyümek, herhalde cehennem hayatıydı. Onun, senin yansıttığından daha korkunç olduğu gibi bir izlenimim var.”</p>

  <p>“Eğer sende korkunç olduğu izlenimini uyandırmışsa, bu fikri sana ben vermişimdir. Ne kadar aptalca bir şey, ben onu seviyorum. Onu gerçekten seviyorum. Yalnızca… onunla <span style="font-style:italic;">birlikte yaşayamıyorum…</span> yaşayamadım.” “Sevgi” dedi Ivan, “kitapta belli oluyor. Bu nedenle de kitap <span style="font-style:italic;">çok iyi,</span> şekerim. Doğru söylüyorum.”</p>

  <p>“Of, yeter” dedi Julia. Gereksindiği değerlendirme bu değildi. Ağlamaya başladı. Ivan onu kollarına aldı; istediği, onun kollarında olmak değildi. Yine de, bedenini onunkine yasladı ve hıçkırıklara boğularak onun yüzünü okşadı. Ivan da onun gözlerini öpüp saçlarını okşadı.</p>

  <p>Cassandra’nın odasında bir saatin tik takları duyuluyordu; dışarıda, nedense, Oxford çanları çalınıyordu. Bir sonuca varmak için düşünmeye başlamamıştı henüz. Zihni, neredeyse kendiliğinden, alışık olduğu davranışlara koyulmuştu: Ürkme, reddetme. Artık Storrin’le konuşmayacaktı. Vanessa Curtess ile de. Belki de, evet belki de Oxford, yaşanabilecek bir yer değildi artık. Başka yerler de var, diye düşündü.</p>

  <p>Bazı sürüngenler gibi, kuyruğundan yakalandığında cansız parçayı Julia’nın elinde bırakarak, hayatta kalmayı öğrenmişti. Daha gerekli bir uzvu, yeniden uzayıp yerine gelmeyecek bir eli, bir ayağı bile, diye düşündü, feda edip hayatta kalınabilir. Etine, canına dokunulmadığı sürece, insan bunu sonsuza dek yapabilirdi. Julia, bir zamanlar Cassandra olan uzuv kalıntılarını istediği kadar toplayıp dizsin. Bir sürü deri, dökülmüş saç ve tırnaklar, büyücülüğe özgü ölü gereçler, tıpkı fotoğraf gibi, tıpkı roman ve öykü gibi. Bir düşünce, bir öykü, bir bakış, bir dost, bir kent. Bu imge onu rahatlattı; imgeyi geliştirdi; başka bir yerde, karanlıkta, bir karara varıyordu.</p>

  <p>Gerekli olan, hasarın ve buna uygulanacak cerrahi müdahalenin kapsamını belirlemekti. Atardamarları bağlamak… Bu imge de genişletilebilirdi. Hayali bir uzuvda acıyı duymamak…</p>

  <p>Birisi kapıyı yumrukluyordu. Yanıt vermedi. Oysa, bir sessizlikten sonra, içeriye Simon girdi. Cassandra, oturduğu koltuğun kırmızı kolları arasından, ona sert sert bakıyordu. Aklında Simon yoktu; daha sıra ona gelmemişti. Onun da gitmesi gerekecekti. Aslında, şimdi düşünüyordu da, önce onun gitmesi gerekecekti. Dudaklarını büzdü, koltuğa gömüldü ve suskun kaldı.</p>

  <p>“Cassandra…”</p>

  <p>“Evet?”</p>

  <p>“Benim işimi güçleştirme, n’olur? Oturabilir miyim?”</p>

  <p>Cassandra, mücevherlerle süslü eliyle cumbadaki sediri gösterdi. Simon, rahatsızlık içinde, oraya tünedi.</p>

  <p>“Cassandra…”</p>

  <p>Cassandra gücünü harcamıyordu. Simon, kitabı cebinden çıkarıp uzattığında, onu almak için kımıldamadı.</p>

  <p>“Galiba bunu gördün.”</p>

  <p>“Hayır.”</p>

  <p>“Ama biliyorsun?”</p>

  <p>“Artık, evet.”</p>

  <p>“Bence bu dayanılmaz bir şey” diye parladı Simon.</p>

  <p>“Bizim ne düşündüğümüz önemli değil” dedi, sabırsızca. İnsanın olmuş bitmiş şeyleri değiştirme gücü yoktu; insanın gücü yalnızca yaşamım kendi yeni koşullarına uydurmaya, etkilenen uzuvlarını kesip biçmeye yeterdi. Simon ondan birkaç adım gerideydi; daha az deneyimliydi.</p>

  <p>“Buna ilişkin benim ne düşündüğüm önemli. Gördüğüm kadarıyla, beni hedef almış. Beni ilgilendiriyor.” “Fazla değil” dedi Cassandra, soğuk bir sesle.</p>

  <p>“Ah Cassandra, yapma. Bu yüzden incinirsin diye korkuyordum. Elbette, herkes incinirdi. Herkes. Ben de kızdım. Seni de tanıyorum. Seni tanıyorum. Buraya gelmemin nedeni…”</p>

  <p>“Ne yapmayayım? Ne yaparım diye korkuyorsun?” Bunun üzerine Simon başını çevirdi, eğip kaldırdı, upuzun kollarını bir umutsuzluk göstergesi ya da biraz önce birisine sarılmışçasına uzattı, hüzünlü dudaklarını kıvırdı, yararlı ve solgun yüzü aşırı bir ıstırap ifadesine büründü, ayağa kalktı ve Cassandra’nın odasını arşınlamaya başladı.</p>

  <p>“Seni tanıyorum” dedi yine. “Ne kadar gururlu olduğunu biliyorum. Ben… Bunu söylediğim için bana kızmıyorsun ya?.. Ben senin çevreden kopmandan korkuyorum. Julia’dan. Benden. Bu beni üzerdi. Beni üzmenin, elinden geleceğini sanmıyorum. Yanılıyorsam, beni bağışla.” “Ne yapmamı öneriyorsun?”</p>

  <p>Sesinin tonu, Simon’un cesaretini kırmış gibiydi, ama sözlerini sürdürdü. “Savaşmalısın. Ortalıkta kalmalısın. Oku bu kitabı. Okumayacaktın, değil mi? Sonra da, eğer kızgınlık duyarsan, Julia’ya yazıp bunu bildir… Ona yanıtlama fırsatı ver, ama ona saldır, yüz yüze… Sanırım bu, onun hoşuna gider. Bu kitapta duygudaşlık ve anlayış var, her ne kadar…”</p>

  <p>“Ben duygudaşlık istemiyorum. Anlayış da.”</p>

  <p>“Elbette istemiyorsun. Ama insanların bunu göstermelerini önlemez bu. Yalnızca Julian'ınkini değil. Kendini bunlardan uzak tutamazsın.”</p>

  <p>Cassandra hafifçe, baştan savma bir biçimde, gülümsedi.</p>

  <p>“Şimdi oku bunu” dedi Simon ısrarla, “sonra da yemeğe çıkalım. Birlikte.”</p>

  <p>“Hayır” dedi Cassandra, bu son söze. Simon konuşurken, durumla ilgili duygusu billurlaşmıştı. Düşündüğünden daha da kötü olduğunu görüyordu.</p>

  <p>“Hayır mı?” Simon ellerini ovuşturup ona çıkıştı. “Bütün bunda benim hiç önemim yok mu? Ben hissedemez miyim? Başka seçeneğin olmadan kendini çarpmayı seçtiğin kaya olmak zorunda mıyım? Julia’nın bulunduğu dünyada onunla birlikte yaşamak, ona karşı iyi niyetli olmak zorunda olduğunu düşünüyorum, ve bunu söyledim, ama sana bir şey yaptıramadığım anlaşılıyor. Bana gelince… Beni dinle Cassandra, buraya gelmek benim için bir şeylere mal oldu. O kitap… o kitap kendimi biraz aptal gibi hissetmeme neden oluyor. Elbette neden oluyor. Ama senin ve benim buna önem verebileceğimizi sanmıyorum, bu bizi aşar. Burada… senin yanında… olmamın bir anlam taşıdığını belirtmem kabalık olur mu… bunu anlıyor gibi olmadığına bakılırsa?”</p>

  <p>Cassandra boş boş baktı ona.</p>

  <p>“Tanrım” dedi Simon, “ben yardım etmek istiyorum. Daha fazla yıkımın sorumlusu olmak istemiyorum. Lütfen…”</p>

  <p>“Yardım konusunda hiçbir zaman fazla başarılı değildin. Bu konuda yeteneğin yoktu.” Birlikte vardıkları ortak sonucu söylemeyi akıl etti: “Sen fazlasıyla başkalarının duygularına karışan bir insansın, Simon. Her şeyi oluruna bırakmalısın.” Ondan gözlerini kaçırarak, daha açık sözlülükle ekledi: “Anlamıyor musun, her şeyden önce, senin bana acımanı kabul edemem.”</p>

  <p>“Bunun acıma olmadığını söylemeye çalışıyorum. Ya da yalnızca acıma olmadığını.” Kavga etmeye alışık değildi; vicdanlılık ve cesaret taşıyan sözlerinde bir yenilgi tınısı vardı. “Ve acımak, senin düşündüğün gibi, seni lekelemez. Bu son birkaç hafta içinde seninle görüşmek benim için bir anlam taşıyordu. Sanırım, senin için de. Çok fazla değilse de, anlamlı bir şeydi. Gerçekti. Öyle değil miydi? Hâlâ da gerçek olabilir. Bu…” elindeki kitaba dokundu, “bu gerçek değil. Bu, en kötüsüyle, bir yalan ve… en iyisiyle de, bir hayal gücü ürünü. Kurguyla bir gerçekliği yıkamazsın. Yıkabilir misin? Tanrı aşkına, bunu kabullen, Cassandra.”</p>

  <p>Cassandra ona bakmıyordu. “Kurguyla, gerçekliği hem yıkabileceğin hem de yaratabileceğin, benim için yeterince açık. Kurgular… Kurgular birer yalan, evet, ama hiçbir zaman doğruyu bilmiyoruz. Doğruyu kurgular aracılığıyla görüyoruz… Bizimkini de, başkalarınınkini de. Bir zamanlar Kilise’nin kurguyu olumlu kıldığını — Kilise’nin eğretilemelerinin gerçekler olduğunu düşünürdüm… Ama son zamanlarda bu, anlamsız görünmeye başladı. Hattâ, tüm öbür kurgular gibi, bu da tehlikeli bile. Biz onunla besleniyoruz. Kurgularımız da bizimle besleniyor. ‘Ve beslendiğimiz şeyleri biçimsizleştirip öldürmek.’ Yılanın midesine indirdiği şeyleri Coleridge’in niçin öylesine itici bulduğunu bilmiyorum… Ama bu güçlü bir eğretileme…”</p>

  <p>“Anlamıyorum.”</p>

  <p>“Julia anlıyor. Kitabının teması bu sanırım. Dr. Johnson’un dediği gibi, ‘hayal gücünün, durmaksızın yaşamla beslenen açlığı.’ Seni gözümde fazla büyüttüğümü söylüyor, sanırım. Seninle beslendiğimi. Bu doğru. Dolayısıyla hayal gücü karşısında özellikle zayıfım.” Gülümsedi.</p>

  <p>“Melodramatik konuşma. Fikirleri eğip büküyorsun Cassandra, böylece de onlar yüzünden görmüyorsun. Her şeye karşın, ben buradayım. Buradayım.”</p>

  <p>“Evet, ama birbirimize ne söylememiz gerekecek? Artık Julia’nın kurgusu açısından görülemeyecek ne söyleyebiliriz birbirimize? Bizim yolumuz bu kurguda belirlenmiş, anladığım kadarıyla.”</p>

  <p>“Bunun bir önemi var mı?”</p>

  <p>“Benim için, evet. Bilmelisin ki, ben” Cassandra içini çekti, “gözetlenmekten hoşlanmam.”</p>

  <p>“Buna katlanmayı öğrenmelisin. Bu senin -nasıl dile getiriyordun- ‘kişinin dünyadaki yerini kaplaması’ dediğin şeyin önkoşulu.”</p>

  <p>“O bakımdan bile başarılı olduğumu kimse söyleyemez. Başlamak için çok geç.”</p>

  <p>Bütün yüzüklerini çıkarmış, kapkara kucağında üst üste yığmıştı. “Beni yalnız bırak Simon.” Akademisyen sevecenliğiyle, divane gözlerle baktı ona. “Bu senin suçun değil. Oluruna bırak.” Başını eğip yüzüksüz ellerine baktı. “En vicdanlı davranış, beni yalnız bırakmak” dedi, bilgi verircesine.</p>

  <p>“Ben vicdanlı davranmak istemiyorum. Ben…”</p>

  <p>“Git buradan Simon.”</p>

  <p>“Sen delisin.” Cassandra sustu. “Yine geleceğim” dedi Simon. “Evet” dedi Cassandra, kasıtlı bir belirsizlikle.</p>

  <p>Simon gittikten sonra Cassandra, yüzükleri masasının üstüne düzgün bir biçimde dizdi, zincirini ve haçını onların yanına koydu, renkler gökkuşağı renklerine göre sıralanacak biçimde hepsini yeniden dizdi, perdeleri çekti, ışığı yaktı, yeniden koltuğuna oturdu ve eline Julia’nın kitabını aldı. Okuması üç saat sürdü.</p>

  <p>Julia, Deborah’yı elinde bir bavulla ön kapıdan çıkarken yakaladı.</p>

  <p>“Nereye gittiğini sanıyorsun?”</p>

  <p>“Buradan gidiyorum. Bıktım, kendime ait bir yaşam istiyorum.”</p>

  <p>“Her kim <span style="font-style:italic;">bunun</span> olabileceğini sanıyorsa aptaldır. Babana mı gidiyorsun?”</p>

  <p>“Aslında, hayır. Çünkü (a) Kongo’da yaşamak istemiyorum. Ve çünkü (b) o bensiz daha rahat eder.”</p>

  <p>“O zaman nereye gidiyorsun?”</p>

  <p>“Oxford’a” dedi Deborah.</p>

  <p>“Oraya gitmeyeceksin!” dedi Julia. Deborah kapıyı açtı, Julia ayağıyla iterek kapattı ve Deborah elindeki bavulu Julia’nın bacaklarına sertçe vurdu. Bunun üzerine, Julia göz kararması sözünün fiziksel bir durumu tam olarak betimlediğini keşfetti. Bavulu onun elinden kaptığı gibi kızın kafasına indirdi. “Sana, gitmeyeceksin dedim! Pekâlâ da burada kalabilirsin!” Deborah, parmaklarını Julia’nın saçlarının arasından geçirdi, yüzüne bir tokat vurdu ve yine kapıya yöneldi. Julia onun üzerine çullandı.</p>

  <p>“Ceketini çıkar! O bavulu boşalt!”</p>

  <p>“Beni istemiyorsun. Bırak gideyim.” İçeriye koştu: Julia da onun ardından, sessiz evin içine doğru yöneldi. Deborah dönüp ona haykırdı. “Herkesin yaşamını elinden alıyorsun. Senden nefret ediyorum. Nefret ediyorum. Nefret ediyorum.” Annesinin üzerine atıldı.</p>

  <p>“Ben de senden nefret ediyorum” dedi Julia, darbeler arasında. “Durmadan kusur bulan bir şıllıksın sen. Sen ancak yarı-insansın. Yine de, benimle birlikte yaşamak zorundasın.”</p>

  <p>Şimdi yerde, dizleri üzerinde boğuşuyorlardı; Julia gözlerinin önündeki saçları açmak için başını salladı, bir eliyle Deborah’yı halının üstüne mıhladı ve: “Nefret ettiğimiz insanlarla birlikte yaşamayı öğrenmezsek yazık olur” dedi. “Buz gibi nefret <span style="font-style:italic;">en kötü şeydir</span>, sana söyleyeyim. Konuşmak bana düşmez biliyorum. Ama Cassandra’yı düşünmekle aptallık ediyorsun. Belki senden nefret etmiyordur, ama senden hoşlanmıyor. Hoşlanıyor mu? Tanrı aşkına, biraz cesaret gerek sana. Sen benim kızımsın. Seni seviyorum. Gerçekten seviyorum. Oraya gitmene izin veremem.”</p>

  <p>Deborah kıvrandı, ısırdı ve vurdu; ikisi de, ağlayarak, soluksuz ve kanayan bir durgunluğa varıncaya dek, birbirlerini hırpalamışlardı. Julia doğruldu, soluk soluğa, kızına, “Cassandra dan bir mitos yaratmana izin veremem. İşine yaramaz, sana göre değil o.”</p>

  <p>“Biliyorum, gerçekten. Tamam, biliyorum.” Ciddi gözlerle Julia’ya baktı. “Ama ona bunu yapmamalıydın Julia.” Bu bir yargıydı.</p>

  <p>“Biliyorum.”</p>

  <p>“Benim açımdan farklı. Gerçi ben de alınıyorum, ama öbür kitapların aslında <span style="font-style:italic;">benimle</span> ilgili değildi, seninle, senin bana olan duygularınla ilgiliydi. Oysa bu, <span style="font-style:italic;">onunla ilgiliydi.</span> Gerçekten onunla ilgiliydi.”</p>

  <p>“O sıralarda bunun, kitabı daha iyi kıldığını düşünüyordum.”</p>

  <p>“Böyle düşünmüş olamazsın. Onu tanımadan.” Bir an sustu. “Sence burada kalmalı mıyım?”</p>

  <p>“Başka ne yapabilirsin ki? Dinle Deborah, beni biraz hoş görür müsün? Lütfen? Eğer hoş gören insanlarla birlikte yaşamış olsaydım <span style="font-style:italic;">-gerçekten</span> hoş gören- hoş görülmeyi bunca çok istemezdim onlardan.”</p>

  <p>“Ben çok şeyi hoş gördüm.”</p>

  <p>“Evet, ama bunlardan kazançlı çıkan da sensin. Bununla teselli ol.”</p>

  <p>Birbirlerine bir çeşit hayvansı sevgiyle baktılar.</p>

  <p>“Cassandra ne yapacak, Julia?”</p>

  <p>“Bilmiyorum. Bilmiyorum.”</p>

  <p>Cassandra doktorun muayenehanesinden çıkarken,</p>

  <p>Gerald Rowell onu gördü ve adıyla seslendi ona. Cassandra sokakta ondan öyle hızla uzaklaştı ki, ona yetişebilmek için adam cüppesinin etekleri savrularak koşmak zorunda kaldı.</p>

  <p>“Cassandra!”</p>

  <p>Cassandra bir bara girdi.</p>

  <p>“Cassandra!” Peder Rowell da onun ardından içeri girdi.</p>

  <p>Cassandra tezgâha yaslandı. “Bir şişe brendi istiyorum lütfen. Varsa, Remy-Martin olsun. Yoksa, ne varsa onu verin.”</p>

  <p>“Cassandra!” dedi Peder Rowell, daha sert bir sesle.</p>

  <p>Cassandra brendi şişesini sırt çantasının içine koyup ona döndü.</p>

  <p>“Nasılsın Cassandra? Seni kaç zamandır görmüyorum.”</p>

  <p>“Görmüyor musun? Görmek istedin mi?”</p>

  <p>“Birlikte bir kadeh içki içmeye zamanın var mı?”</p>

  <p>“Başka zaman. Başka zaman. Şu anda yok. Teşekkürler.” Gülümsedi. “Bana özellikle söylemek istediğin bir şey mi var?”</p>

  <p>“Senden izin isteyecektim” bembeyazdı, hafifçe kekeliyordu, “kız kardeşine ağır bir mektup yazmak için.”</p>

  <p>Peder Rowell, onun bu sözleri algılamasını gözledi.</p>

  <p>“Senin ne yaptığına karışmam” dedi Cassandra.</p>

  <p>“Bu yardımcı olur mu?”</p>

  <p>“Onu sarsar sanırım. Hemen sarsılan bir insandır.” “Sana yardımı olur mu demek istemiştim?”</p>

  <p>“Lütfen benim için endişelenme” dedi Cassandra. “Ben sessiz kalacağım. Ben senin kendi hesabına kaygılandığını sanmıştım. Dolaylı olarak, sana bu yüzden özür borçluyum.” Görebildiği kadarıyla, Peder Rowell gerçekten de kişisel bir öfke içindeydi. “Etini ve kemiklerini adeta daha sorumsuz bir ruha ödünç verdin. Kitabı okudum: Evet, sana kesinlikle özür borçluyum. Bunu önceden tahmin etmeliydim. Ama giderek daha az önem taşıyacak, biliyorsun. Sen bunu atlatırsın. Gerçeklerden o kadar uzak ki.”</p>

  <p>“Onunla hiç konuşmamalıydım” dedi Gerald Rowell. Cassandra gözlerinde uzak bir ilgi kıvılcımıyla baktı ona; Rowell çabucak ekledi: “İçki içmeye gelmeni isterdim.” Cassandra’nın kolunu tutma girişiminde bulundu; Cassandra ise birdenbire eğilip başparmağının tırnağıyla onun gözlük camına dokundu.</p>

  <p>“İki odaklı cam kullandığını daha önce hiç fark etmemişim. Gözlüğünü çıkarınca, ne oluyor?”</p>

  <p>“Her şey birbirine karışıyor, renkler bulanıklaşıyor. Gözlüksüz, yerimden kımıldanamıyorum. Olduğum yerde oturup kalmam gerekiyor.”</p>

  <p>“Bunu daha sık yapmalısın. Olduğun yerde oturup her şeyin birbirine karışmasını beklemelisin. Ayırt edilmemiş olma duygusuna gerek duyuyoruz. Ayırt edilmemiş olma” dedi yüksek sesle. “Durmadan eğretileme arıyorum. Olanaksız bir birlik oluşturma arzum dolayısıyla. Denizin altında, hiç kimsenin bir ada gibi olmadığı, hepimizin bir arada olduğumuz yolunda güvence verilirken, her şeyi birbirinden ayrı tutmak için bunca çaba. Sanatsal çabası yüzünden Julia için çok kötü düşünceler beslememelisin Peder, hepimiz bunu yapıyoruz. Birbirimizin bedeninde ve ruhunda yaşayabildiğimizi itiraf ediyoruz, hepsi bu.”</p>

  <p>Peder Rowell anlamaya çalıştı. “Hepimiz birbirimizin bir parçasıyız, İsa’da bütünleşiyoruz.”</p>

  <p>“Benim demek istediğim bu değil. Gitsem iyi olacak. Julia’nın demek istediği de bu değil. Birbirimize taşıyoruz. Keşke böyle olmasa. Ayrı ayrı ya da ayırt edilebilir olsaydık, bunu hoş görebilirdik.”</p>

  <p>“Beni korkutuyorsun.”</p>

  <p>“Korkma.” Çantasını sırtladı. “Bunu bir düşün. Şimdi gitmeliyim, yalnız kalmam gerekiyor.”</p>

  <p>“Cassandra!”</p>

  <p>Cassandra arkasından kapının onun yüzüne kapanmasına aldırış etmeden çıktı ve hızlı hızlı yürüyerek sokakta uzaklaştı. Peder Rowell onun nalburların bulunduğu sokağa döndüğünü gördü. Bir süre düşündükten sonra Miss Curtess’e telefon etti. O da gözünün Cassandra üstünde olacağına söz verdi ve Julia’nın kitabına öylesine uzun uzun ateş püskürdü ki, Peder Rowell’ın kendi öfkesi dinip yerini salt utanma duygusu aldı.</p>

  <p><br /></p>

  <h3 id="u5czfczjONwAdHEww3G6Bn3"><a id="bookmark2"></a><span style="font-weight:bold;">Yirminci Bölüm</span></h3>

  <p style="text-align: center;">Cassandra’nın Günlüğü</p>

  <p><br /></p>

  <p>Demek, iğneler batırılacak bir bez bebek oldum ben? Ya da onun, ikimizin de, ne demek istediğimizi soracağımız, duvara asılmış bir ayna? Başlangıçta, kendimi yalnızca pisletilmiş hissettim. Pabuçlarım, geceliğim, kalemlerim, kâğıtlarım, bana ait küçük pis ayrıntılar gözler önünde. Evet, geceliğim bile, onun üfleyerek şişireceği pörsük bir bez bebek gibi raptiyelerle tutturulmuş. Eksikleri o doldurmuş, nokta nokta çizgilerle, müzelerdeki gibi, eklemleri oynatmak için yeni sicim, ya da kolların ve bacakların yerine tahta parçalarıyla, ve bu cismin varsayımsal olduğunu bildiren bir dipnot koyulmamış. Gelişigüzel derlenip bir araya getirilmiş bir metin bu.</p>

  <p>Normal ilişkimiz de, biliyorum, hep bundan oluşuyor. Biliyorum. Bunu bildiğimizi saklıyoruz. Kendimizi varsayımdan öte, başkalarının gördüğü gibi görmek zorunda kalsak, yaşayamazdık. Olsa olsa, onların gördüklerinden kendimize göre çeviri yapıyoruz. Ama o, beni yalnızca görmekten biraz daha fazlasını yapıyor ve bu birazı dayanılmaz.</p>

  <p>Çocukken, ayrı ayrı değildik. Ortak bir görüşümüz vardı, ortak bir mitos yaratmıştık. Bu da, belki, çektiğimiz güçlükleri kapsayıp çözümlüyordu. Adına masumiyet denen o ilkel durumdu bu. Çocukken bir ağ ördük, güneşli bir hava ağı… Ama masum görüş diye bir şey yoktur, ayırt edilebilir değiliz. Birbirimizi yaratıyoruz, ayrı ayrı. Bu da sevgiyle yapılmıyor. Ya da salt sevgiyle. Umursamazlıkla da yapılmıyor. Parlak bir ışık altında, cam mahfaza içinde, hayvanat bahçesinde, müzede, numuneler değiliz yalnızca. Biz düşünceler için besin kaynağıyız. Ağ yapışkan. Ben onun kirli çizgilerini izliyorum.</p>

  <p>Kalıp da o bez bebeğin tutkuları için acınmayı seçmiyorum. O tutkular bana ait değil. Ama onları ben besleyip suladım, büyütmeye öyle çok güç harcadım ki, artık onları silemem ya da kendime yaşayacak bir yer ayıramam.</p>

  <p>Bu maskara karaltıyı, ortak yaratığımızı sürüklemeyeceğim hiçbir yer yok. Hiç değilse, onu görünür kılan ışığı söndürmeyi seçebilirim. Artık, yansıma istemiyorum.</p>

  <p><br /></p>

  <h3 id="uuMymKG2HvfgBQ4AUzZoYwF"><a id="bookmark3"></a><span style="font-weight:bold;">Yirmi Birinci Bölüm</span></h3>

  <p>“Evet, nereden başlıyoruz?”</p>

  <p>“Benim gelmemi niye istediğini hâlâ anlayamıyorum.” “Yardım etmek istedim. Eğer edebilirsem.”</p>

  <p>“Tek başıma gelmem daha iyi olurdu.”</p>

  <p>“Bilmiyorum. Senden daha çok şey götürürdü bu. Ayrıca, taşınacak çok fazla şey var.”</p>

  <p>“Bunların hepsini götürmeyeceğim. Yalnızca kâğıtları alacağım. Oxfamdakiler bizden kalanları almaya geliyorlar. Ne var ki, kâğıtlar işlerine yaramaz. Polis bunların hepsini inceledi. Kuşkusuz, bunu biliyorsundur. Annem ona ait hiçbir şeyi istemiyor.”</p>

  <p>“Ya sen?”</p>

  <p>“Hayır.”</p>

  <p>Simon ceketini çıkarıp kırmızı koltuğun arkasına astı. “Evet, nereden başlıyoruz” diye yineledi. Julia genelde onu buraya getirmemiş olmayı yeğlerdi, ama işin tuhafı bunu isteyebileceği başka hiç kimse -hiçbir güvenli, olanı biteni bilmeyen bir yabancı- yoktu. Simon da cam gönülden yardımcı olmuştu. Kâğıtları taşıyıp götürecekleri arabayı kiralamış ve kullanmıştı. Julia kolej yetkililerine karşı onun kendisini koruyacağını ummuştu, ama Simon bu güçlüklerle yüzleşmede onu tek başına bırakmıştı. Julia’nın Başkan’la görüşmesi iyi gitmemişti.</p>

  <p>Kâğıtlar odanın ortasına yığılmıştı. Akademik dosyalar ve kutular, iple bağlanmış mektup desteleri — Deborah’nınkiler, kendisininkiler, Gerald Rowellınkiler. Anlaşılan Cassandra hiçbir şeyi çöpe atmamıştı. Bir ayakkabı kutusundan, gelişigüzel derlenmiş, kendisiyle ilgili gazete kupürleri çıkmıştı. Morgan Ie Fay’e ilişkin, uyaksız, gizemli, süslü bir koşukla yazılmış bir öyküden kalanlarla dolu defterler. Bir sürü resim. Günlük ciltleri. Günlükteki son yazı, mahkemede okunmuştu.</p>

  <p>“Küçükken” dedi Julia, Simon’a, “onu kızdırmak için bütün kitapları kitaplıktan boşaltıp yere yığar ve üstlerine otururdum.”</p>

  <p>“Şatodaki kral.”</p>

  <p>“Kapıyı kilitleyip beni içeriye almazdı. Anahtarı çalınca, gidip bir kapı sürgüsü almış ve bunu kendisi vidalamıştı.”</p>

  <p>“Demek bunun alıştırmasını yapmış” dedi Simon.</p>

  <p>Olayı araştıran görevliye, müteveffanın her şeyi saplantıya varan bir kararlılıkla ayarladığı söylenmişti. Gerek dış, gerek iç kapılara yeni sürgüler takılmıştı. Iç kapının altındaki boşluğa bir sabahlık sıkıştırılmış, her iki kapıya selüloz pencere bandı takılmış ve pencereye enli ambalaj kâğıdı parçaları yapıştırılmıştı. Perdeler çekilmiş ve şöminenin zeminine katlanıp üst üste koyulmuş battaniyeler yerleştirilmişti. Müteveffa, bir şişe uyku ilacı ve birkaç kadeh brendi içmişti. Aynı zamanda, havagazı vanasını da açmıştı. Yazılıp bırakılan bir mektup yoktu. Psikiyatristin mahkemeye bildirdiğine göre, sürgülerle öbür önlemler en azından bir derecede akli dengesizliğe işaret ediyordu; müteveffa, histerik bir biçimde, kumar oynamadığını kanıtlamayı amaçlıyordu. Bu gibi vakalarda, “oyunu kurallara göre oynamak” için saplantıya varan bir çabanın söz konusu olduğunu varsaymak mümkündü; o, kapıları kıran bir kurtarıcı, gerçek bir kurtarıcı olurdu. Bilemeyiz. Dava sonunda varılan kararı, Peder Rowellınkiyle birlikte, bu kanıt belirledi.</p>

  <p>“Sen o kadınla konuşurken” dedi Simon, “merdivenlerde birkaç kız öğrenciye rastladım. İçlerinden biri, pencerelere kâğıt yapıştırırken onu gördüğünü söyledi… ‘Kanatlarını cama vuran kocaman bir siyah kuş gibi’ dedi, şiirsel ve yanlış bir üslupla. Anlaşılan, onu tanıdıklarından, akıllarına bir şey gelmedi. Merdivenlerin başında toplanıp herkesin yukarı çıkmasını izlemişler. Başkan, beyaz şapkası ve önlüğüyle ahçıbaşı ve son sınıf danışmanı. Kapıları kırıp içeri girmişler. Miss Curtess adında birisi, kuşkulanmasına karşın, arada bir kapıyı vurup hiçbir cevap almama dışında hiçbir şey yapmadığı için sinirsel çöküntüye uğramış durumda. Kız benim <span style="font-style:italic;">Dünyadan Haberlerden</span> olduğumu sanıyordu. Hepsinin de şoka uğradıklarını söyledi. Hepsinin suçluluk duyduklarını ve bunu kendilerine yediremediklerini anlattı. Kız, karınca kararınca bir psikolog.”</p>

  <p>“Hepimiz öyle değil miyiz?” Julia’nın sesi sert çıkmıştı. “Senin ne hissettiğini bilmiyorum.”</p>

  <p>“Senin söylediklerini hissediyorum” dedi Julia. “Onun bana hissettirmek istediklerini, ama başka şeyleri de.” Simon’un bakışları bir an ona takıldı ve uzaklaştı. Odanın öbür köşesine yürüyerek şöminenin yanında, Julia’nın henüz bakmamış olduğu halının üzerinde durdu.</p>

  <p>“Kuralları her zaman o koyardı. Öyküyü planlardı, ben de bir parçası olurdum ve sürdürürdüm. Beni böyle yapan odur. Çok normal davranışı suça dönüştürürdü — kitapları ödünç alma, insanlara bir şeyler söyleme, seninle konuşma gibi. İçeriye girmek için, çıldırıncaya kadar, kapıyı kilitleyip beni içeriye almazdı. Sonra da, gerçekten suçlu olmamı, yaptığım bir şeyi değiştiremememi, geri alamamamı sağlardı. Beni birtakım şeyleri almaya zorlar, bunlar bende kalırdı. Böyle olsun isterdi. Neden suçlu olayım?” Gözlerini boş odada gezdirdi, yerdeki kitaplara baktı. “Neden bende kalsınlar? Ben onun yaşamını istemiyorum. Hiçbir zaman istemedim. Şu anda ise kesinlikle istemem.”</p>

  <p>Simon sesini çıkarmadı.</p>

  <p>“Amacı beni perişan etmekti.”</p>

  <p>“Bunu sırf bir öç alma eylemi olarak mı görüyorsun?” “Ben olsam daha iyisini yapardım.”</p>

  <p>“Hâlâ, sanki o yaşıyormuş gibi konuşuyorsun.” Julia duraladı, onun ne söylediği üzerinde pek kafa yormuyordu.</p>

  <p>“Hayır, ama <span style="font-style:italic;">ben</span> hâlâ yaşıyorum. Bununla birlikte yaşamak zorundayım.”</p>

  <p>“Gözetlenmeye katlanamadığını söylemişti.”</p>

  <p>Simon, hâlâ şöminenin önünde, bir askerin “rahat” duruşunu andıran bir pozda duruyordu. Sanki, bilinçli olarak, orayı etkisiz kılıyor, diye düşünüyordu Julia, onu oraya getirmemiş olmayı daha da yoğun bir biçimde dileyerek. Simon, Cassandra’yı son ziyaretiyle ilgili bilgi vermişti. Julia bu bilgiyi son derece aşağılayıcı bulmuştu. Şimdi, içgüdüsel bir yoldan, kendisini coşkuya kaptırmanın, yaşamı sürdürmenin en iyi yolu olduğunu sezerek, hırçın bir biçimde ona meydan okudu. Cassandra, vakarını korumak için ölmüştü, öyle değil miydi?</p>

  <p>“Onunla bu konuda ne konuşma gereği duyarak geldiğini düşünemiyorum.”</p>

  <p>“Birisinin bir şey yapması gerekiyordu. Ben vardım.</p>

  <p>Sizi birbirinizi mahvetmekten alıkoymalıydım.” Yüzünde, karşı çıkan bir gülümseme belirdi.</p>

  <p>“Kendini kılıçların altına attın, öyle mi? Ama durumu daha da kötüleştirdin. Ben onu tanıyorum… onu tanıyordum. Bunu <span style="font-style:italic;">gerçek</span> kıldın onun gözlerinde. Kaçınılmaz kıldın. Aynı zamanda da, bir tiyatro oyununa çevirdin. Tiyatro oyunlarını severdi. Eğer sen işe karışmasaydın Si, o bunu zihninde bir biçimde yumuşatır, var olmuyormuş gibi davranırdı. Ama sen bunu somutlaştırdın.”</p>

  <p>“Amacım da buydu. İyi niyetliydim. Gerçek kılmak istedim. O biçimde sürdürüp gitmeniz ikiniz için de iyi değildi.”</p>

  <p>“Peki ama” diye bağırdı Julia, gözleri dolarak, “bir şeyleri değiştirmek için <span style="font-style:italic;">sen</span> ne sunuyordun?”</p>

  <p>Simon onunla göz göze gelmedi. “Biliyorum, biliyorum” dedi çabucak, sözlerini kitap yığınına yönelterek. “Çok haklısın. Oysa Edmund seviliyordu. Ben galiba başkalarının kendilerini yok etmelerine karışmaya yazgılıyım.”</p>

  <p>Julia şaşırdı, sonra hatırladı. “Ah, evet, baban. Elbette. Üzgünüm. Si, gelip yardım ettiğin için teşekkürler…” Simon ayakta, dengesini bir ayağından öbürüne kaydırdı.</p>

  <p>“Yerinde olsam, ona duyduğun kızgınlığa fazla güvenmezdim Julia. Bu fazla uzun sürmez. Göreceksin, zamanla geçer.”</p>

  <p>Yerden günlüğün birkaç cildini aldı.</p>

  <p>“Bunların hepsini okuyacak mısın?” diye sordu.</p>

  <p>“Evet. Hayır. Bilmiyorum. Bilmiyorum işte. Sonunda okuyabilirim sanırım. Merakıma yenilirim sonunda, sanırım, hep yeniliyorum.”</p>

  <p>Simon bunu cevaplamaksızın kapıya doğru yürüdü. Onu kollarında o cilderle dolu görünce, Julia derin bir şaşkınlığa uğradı: Sağ olsa, Cassandra’nın, böyle bir saygısızlık, ikisinin kendi eşyasını karıştırmaları karşısında uğrayabileceği şaşkınlıktı bu. Bir parmağına bir dizi yüzük takmıştı; şimdi, aceleyle, bunları çıkarmaya uğraştı.</p>

  <p>“Hadi” dedi Simon. “Taşımaya başla.” Merdivenlere doğru yürüdü.</p>

  <p>Sonunda, bütün kâğıtları kolejin girişindeki avluya yığdılar. Simon hepsini arabaya taşımaya başladı; Julia yeniden yukarıya çıktı.</p>

  <p>Odada yalnız kalınca, Simon’u oraya niye getirdiğini anladı. Cassandra’nın tersine, kendisinin ortama karşı yakışıksız derecede duyarsız olduğunu düşündü. Yarattığı mitosların hortlaklarla ilgisi yoktu. Kule’de ya da Holyrood Evi’nde yalnızca, gereksiz bir bilgi çokluğuna kafa yoran merakı onun için bir işkenceydi. David Rizzio ya da Lady Jane Grey’in duygularını tıpatıp taşımaya çalışabilirdi. Cassandra’nın odası, Cassandra’nın varlığı olmaksızın, kendisi istese, yalnızca bir kolej odası olurdu. Cassandra’nın eşyası eşyaydı, onunla ilgisiz olarak; arzu ya da korku uyandırma güçleri geri alınmıştı. Ne orada bulunmayı ne de oraya saygısızlık etmeyi istemiyor, yalnızca nesnelerin nesneler olarak onlardan yararlanacak hayırsever koleksiyoncuları bekleyerek oldukları yerde kalmalarını istiyordu.</p>

  <p>Oysa bu oda, Cassandra ile doluydu, hava, yoğun bir kederle ağırlaşmıştı. Nesneler canlıydı, şaşırtıcılıklarını koruyorlardı. Julia, çılgın bir eylemler dizisi boyunca -tornavida, yapışkan kâğıt, doktorla ayarlanan soğukkanlı görüşme- öfke taşıyan bir amacı sürdüren Cassandra olmanın ne gibi duygular getireceğini zihninde canlandırmamak için iradesini zorladı. Ablasını görmemişti; hiçbir ölü görmemişti hâlâ. Yatak odasına girerken, bir an kolunu kaldırıp yüzünü sakladı.</p>

  <p>Yatak örtüleri kaldırılmıştı; bunun dışında her şey aynıydı. Şifoniyerin üzerinde, oval aynanın altında, kilden Kraliçe Morgan ve cam yılan heykelcikleri duruyordu. Onları son olarak televizyonun üzerinde görmüş olan Julia, bir ritüele ait nesneler, diye düşündü. Bir kez, on yaşındayken, Cassandra’yı annelerinin aynası önünde, eski bir dantel perdeye bürünmüş olarak, yanan mumlar arasında yoğun bir ikili konuşmayı tek yanlı sürdürürken yakalamıştı. Yakalanınca, avaz avaz bağırmıştı. Julia, ablasının bu aynanın önünde, kendi kendine cesaret vererek bir zaman geçirdiğini anlıyordu. Bir sıcaklık hissetti, üşüdü, biraz soluğu kesilmişti. Ağır ağır kendi yüzünü aynaya yaklaştırdı ve inceledi — sıradan bir yüz, korkmuş, dudakları bir oyuncununkiler gibi aralanmış, kırmızı güllerle süslü siyah bir başörtüsünden görünen parlak kızıl saç tutamları. Yumuşak, masum bir yüz.</p>

  <p>Buraya ayak bastığından beri ara ara düşündüğü sözcükleri söyledi hafifçe:</p>

  <p><br /></p>

  <p>“Ağ uçup gitti ve engine savruldu</p>

  <p>Ayna çatladı boydan boya,</p>

  <p>Lanet üzerime salındı…”</p>

  <p><br /></p>

  <p>Kendi sesi onu korkuttu. Yalnız olmadığını hissediyordu; çocukken, Cassandra’nın fazla hevesle anlattığı öykülerin etkisiyle gördüğü karabasanlardan uyandığında hissettiği dehşeti duydu. Arkasındaki şeye duyduğu korkudan, dönüp bakmaya cesaret edemiyordu; öteki zayıf, çilli, eleştirici, kaygılı yüzü görmemek için kendisini inceledi.</p>

  <p>Yaşamı boyunca, Cassandra, kendi eylemlerinin etkilerini incelediği bir ayna olmuştu. Kendi varoluşunu Cassandra’nın tepkileri kanıtlamıştı; şimdiyse, bir yer ve bir amacı yitirmişti. Cassandra onun için, tıpkı kendisinin Cassandra için olduğu gibi, hem ilişki kurabileceği bir kadın hem de yıkıcı, düşman, kişi olmaktan uzak, usdışı bir güç olmuştu. İyi ama, artık ölmüştü. O ölmüştü, ikisi de mi ölmüşlerdi? Cassandra’nın sahip olduğu bütün gücü, bütün varoluşu, kendisi, Julia, ona hayal gücüyle ödünç vermişti.</p>

  <p>“Buna gücüm yetmez” dedi Julia, aynadaki görüntüsüne. “Bırakmalıyım, sahip olma diye bir şey yok. Kendi ayaklarım üzerinde duracağım.”</p>

  <p>Yumuşak yüz eski, kolay gözyaşlarıyla buruştu. “Senden nefret ediyorum” dedi Julia bu yüze ve sendeleyerek kendini yatağa attı. Simon geri döndüğünde, onu karyolaya serili kumaşa yüzüstü kapanmış hıçkırırken buldu-. Duyduğu dehşet yüzünden, kendisi yüzünden, Cassandra yüzünden, yalnızlık yüzünden, yalnızlığının tam olmaması için. Elini onun omzuna koydu; Julia onun bunu beklediğini biliyordu.</p>

  <p>“Hadi Julia, buradan çıkıp gitmelisin. Her şeyi yerleştirdim, gidebiliriz.”</p>

  <p>Oxford’un dışına çıkıncaya kadar ikisi de konuşmadılar. Julia, her zaman her şeyi akışına bıraktığı gibi, gözyaşlarını da özgürce akıttı. Simon, hiç konuşmadan, arabayı oldukça hızlı sürüyordu. Arada bir, kiralık araba itiraz edercesine sarsılıyordu.</p>

  <p>“Durup bir şeyler içmek ister misin, Julia? Kahve, içki?” Julia hararet basmış, ıslak yüzünü sildi. “Hayır, teşekkür ederim.”</p>

  <p>“Ne oldu birdenbire?”</p>

  <p>“Oda beni korkuttu.”</p>

  <p>“Herhalde çok korku içindeydi. Zaten var olduğuna tam karar vermiş değildi… Bir de bu azıcık kesinlikten vazgeçmesi…”</p>

  <p>“Bu onun bir bakıma hep istediği bir şeydi” dedi Julia, kasıtlı olarak.</p>

  <p>“Öyle mi düşünüyorsun?”</p>

  <p>Julia ne düşündüğünü anlamak için onun yüzüne göz attı. Eğer kolejdeki kızlar suçluluk duyuyorlarsa, eğer annesi ve elinden hiçbir şey gelmese de Başkan suçluluk duyuyorlarsa, eğer kendi kendini suçlayan Gerald Rowell’dan aldığı o tatsız mektupta doğru bir yan varsa, o zaman Simon ne hissediyordu? Yüzünde melankolik bir çökkünlük, hüzünlü bir gönül rahatlığı vardı.</p>

  <p><span style="font-style:italic;">“Senin</span> de yapabileceğin bir şey yoktu Si. O ölecekti.” “Saçma. Daha çok ilgi gösterebilirdim. Duyduğum ilgiyle daha iyisini yapabilirdim. Beni korkutuyorsun Julia. Dinle -eğer bildiğim bir şey varsa- nereden bildiğimi sorma — insan gerçek bir üzüntüyü <span style="font-style:italic;">baştan</span> fark etmiyor. Sen fazla katı olmaya çalışıyorsun. Onun seni bir katil durumuna sokmayı istediğini düşündüğün için -bir bakıma- bir katil olduğunu kabul etmiyorsun. Başkaları da böyle düşüneceklerdir. ”</p>

  <p>“Kitap bu hafta en çok satan kitap oldu.”</p>

  <p>Simon bir an ona salt nefretle baktı, o da bunu kabullendi. “Bence bu benim görüşümün doğruluğunu kanıtlar.”</p>

  <p>“Evet, öyle. Ben de bu yüzden bunu söyledim sana. Sen beni merak etme Si. Bunu atlatırım.”</p>

  <p>“Kendine çok güvenme.”</p>

  <p>“Şimdiye dek kimse beni kendime fazla güvenmekle suçlamadı” dedi Julia. “Kendime çok az güvenirim.” Bundan böyle bunun doğru olmayacağını açıklamayı düşündü ve vazgeçti; Simon’a kendisini açıklamak istemiyordu. Başkalarına da; yalnızlığı istiyordu; bu da yeni bir şeydi.</p>

  <p>Simon’un neden korktuğunu biliyordu, ya da bildiğini sanıyordu. En azından kendisinin en çok neden korktuğunu biliyordu. Cassandra’nın ölümünün -rüküş giysiler giyen, kapıları kilitleyebilen ve arada sırada iyi davranabilen, başka bir yerde olup başka bir yerde olduğu bilinen gerçek kadının ortadan yok oluşunun- bu ölümün, artık kısıtsız, insanüstü, daha dar amaçlı, solunum ve devinim için Julia’ya bağımlı olan öbürünü, gelecekte hayal gücünü dayanılmaz biçimde kemirmek üzere, salıvermiş olması olasıydı. Bundan güç almıştı, ama artık özgürce çalışmaya niyetliydi.</p>

  <p>“Ben bunu atlatamayacak kadar ince düşünceli değilim” dedi yüksek sesle Simon’a. Doğruları ve yanlışları ne olursa olsun, artık yaşamaya niyetliydi. Daha da katı olmaya niyetliydi. Başkalarının kendisiyle ilgili düşüncelerine bağımlı olmayacaktı. Yaptığı şeyden dolayı genelde nefret görme olasılığını, soğukkanlılıkla diye düşündü, göze alıyordu. Artık, evli değildi. Deborah’ya daha iyi davranacaktı, bir şey yapma, en iyisi kendisinin bir şey yapması, olanağı bulunan olumlu bir suçluluktu bu. Birtakım şeylerle boğuşacak ve daha iyi kitaplar yazacaktı. Ama Cassandra ile boğuşmayacakti; sona eren bir şey geride bırakılabilirdi. Simon ile de boğuşmayacakti; yeni başlangıçlara olanak yoktu, yalnızca karşı suçlamalara olanak vardı. Simon konusunda merak da yoktu içinde; Cassandra ile ilgili olan, ya da ilgili olmuş olan, hiçbir şey onda merak uyandırmayacaktı. Cassandra’yı yaşamından kesip atacaktı; yegâne çıkış yolu buydu. Eskiden, merakı, huysuz ve ayrımsızdı, bir tutkuydu. Şimdi kendi benliğinden gelecekti, ama kayıtsız, yargılayıcı ve ayrım yapan bir benlikten.</p>

  <p>Simon konuşuyordu.</p>

  <p>“…ortam değişikliğini salık veririm. Başka bir iş, evden taşınma.”</p>

  <p>“Sen ne yapacaksın?”</p>

  <p>“Sana söylediğimi sanıyordum. Gelecek hafta Malaya’ya gidiyorum. Hepimiz güdülenmişiz — belli bir eylemler zincirini, çeşitlemelerle, yineliyoruz. Koşullu tepkilerimiz var. Benimki, kaçış. Deniz yolculukları. Cengeller. Seçme alanımız çok sınırlı.”</p>

  <p>“Ama seçme şansımız var?”</p>

  <p>“Çok az.” Simon bir dönemece saptı.</p>

  <p>“Sence ben de güdülenmiş miyim?”</p>

  <p>“Bu bir görüş”</p>

  <p>“Göreceğiz.”</p>

  <p>İnsanın kendindeki, daha önce deneyime karşı sınanmış bir değişimin kesinliğine -belirsiz ama kesin- bel bağlaması zordur. Julia yeni bir kadın olduğunu biliyordu, ama bu kadının henüz dağarcığında hiçbir edim yoktu. Avludaki bir ağaç gibiydi ve başkalarının yanlış görme ya da hiç görmeme eğilimi, gelişimini engelleyeceğinden, büyümesi zor olacaktı. Konuşmak boşunaydı, farklı davranmaya başlamalıydı, bu da Londra’ya varmadan önce olamazdı. O zaman da, diye düşündü Julia gerçekçi bir yaklaşımla, bir çırpıda ya da bir hamlede olamazdı. Tıpkı kilo verme gibiydi: Bir anda çok şey beklenmemeliydi, ne de arada sırada bir geri adım yüzünden vazgeçilmemeli yahut yakınılmamalıydı. Sözgelimi, Ivan’ın anlayışsız kollarında ağlamayı sürdürmeliydi. Ama değişme istemi içindeydi, Julia bunun içinde olduğunu biliyordu. Biten bitmişti.</p>

  <p>Julia ile Simon’un gerisinde, arabanın karanlık bagajında, Cassandra’nın kutulara doldurulmuş, okunmamış, açılmamış özel belgeleri sarsılıp birbiri üstünden kayıyordu.</p>
</body>
</html>
