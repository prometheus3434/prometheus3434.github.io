<?xml version='1.0' encoding='utf-8'?>
<html xmlns="http://www.w3.org/1999/xhtml" xml:lang="tr">
  <head>
    <meta name="Generator" content="Atlantis Word Processor 1.6.5.9"/>
    <title>YOL AYRIMINDA DURMAK</title>
    <meta http-equiv="Content-Type" content="text/html; charset=utf-8"/>
  <link href="../stylesheet.css" rel="stylesheet" type="text/css"/>
<link href="../page_styles.css" rel="stylesheet" type="text/css"/>
</head>
  <body class="calibre">
<h1 class="calibre1"><a id="a118" class="calibre2"></a><a id="a119" class="calibre2"></a>YOL AYRIMINDA DURMAK</h1>
<h2 class="calibre5"><a id="ncx440" class="calibre2"></a><a id="a120" class="calibre2"></a><a id="a121" class="calibre2"></a>SONSUZLUK ZAMANA GİRDİĞİNDE</h2>
<p class="calibre4">İçinde yaşadığımız zaman yataydır. O, Adan B'ye, B'den C'ye, C'den D'ye doğrudur; bir çizgi üzerindedir. Sonsuzluk dikeydir. O, Adan B'ye, B'den C'ye değildir. O, Adan daha çok Aya, daha da çok Aya doğrudur. O sürekli yukarı doğru gider. Sonsuzluğun zamana girdiği anlar çok nadirdir çünkü o sadece meditasyon olgunlaşmaya eriştiğinde, en derindeki özünle temasa geçtiğinde gerçekleşir.</p>
<p class="calibre4">Ansızın bir yol ayrımı olduğunu fark edersin. Bir yol yatay; diğer bir deyişle sıradan, vasat, anlamsız ve sonunda ölüme götüren yönde gider. Yatay yol sürekli olarak mezarlığa doğru hareket eder.</p>
<p class="calibre4">Size hikâyeyi anlatmıştım, pek çok açıdan önemlidir. İhtişamlı bir hükümdar rüyasında bir gölge görür ve rüyasındayken bile korkar. Gölgeye sorar: "Ne istiyorsun?"</p>
<p class="calibre4">Gölge, "Bir şey istemeye gelmedim. Sadece sana bu akşam günbatımında, doğru yerde son nefesini soluyacak olduğunu söylemek için geldim. Normalde insanlara bu bilgiyi vermek için gelmem ama sen görkemli bir imparatorsun, bu sadece sana saygı göstermek için böyle oldu" demiş.</p>
<p class="calibre4">İmparator o kadar korkmuştu ki ter içinde uyandı, ne yapacağını bilemedi. Aklına gelen tek şey tüm bilge kişileri, astrologları, kâhinleri rüyanın anlamını bulmaları için çağırmaktı, Rüya analizinin Sigmund Freud'dan kaynaklandığı düşünülür; bu doğru değil, bin yıl önce bu imparator ile başlamıştır!</p>
<p class="calibre4">Gecenin bir yarısında başkentin tüm kâhinleri, tüm bilgeleri, bir şekilde gelecekle ilgilenen herkes —rüya yorumcuları— çağırıldı ve hikâye anlatıldı. Hikâye basitti ama hepsi tüm kutsal yazıtlarını getirmişlerdi ve aralarında tartışmaya başladılar: "Anlamı bu olamaz" ya da "Anlamı şu olmak zorunda."</p>
<p class="calibre4">Zamanı boşa harcadılar, güneş doğmaya başladı. Kralın, kendi babası çok erken yaşlarında öldüğü için ona babalık etmiş olan yaşlı bir hizmetkârı vardı. Oğlu çok gençti ve babası da onu koruma görevini hizmetkâra vermiş ve şöyle demişti: "Onun benim yerime geçmesine ve krallığı yitirmemesine dikkat etmelisin." Hizmetkâr başarmıştı ve artık çok yaşlıydı. Ancak ona bir hizmetkâr olarak davranılmamıştı, nerdeyse bir baba gibi saygı görmüştü. İmparatora yaklaşıp, "Sana iki şey söylemek istiyorum. Beni her zaman dinledin. Ben bir kâhin ya da astrolog değilim ve burada kutsal metinlere danışılarak ne türden saçmalıklar döndüğünü anlamıyorum. Tek bir şey kesin; bir kez güneş doğdu mu, günbatımı çok uzakta değildir. Ve bu insanlar, sözde irfan sahibi insanlar yüzyıllardır hiçbir şekilde bir sonuca varamadılar. Yalnızca bir günde... tartışacaklar, kavga edecekler, birbirlerinin iddialarını çürütecekler ama onların bir fikir birliğine, bir sonuca ulaşacağını umut edemezsin" dedi.</p>
<p class="calibre4">"Bırak onlar tartışsın. Benim önerim, dünyadaki en iyi atlara sahipsin" — o günler atların dönemiydi— "atlara bin ve mümkün olduğunca hızla kaç buradan. Şu kesin ki senin burada olmaman lazım; buradan çok uzakta olmalısın."</p>
<p class="calibre4">Çok basit olmasına rağmen mantıklıydı, rasyoneldi bu. İmparator, büyük dehalar ve bilge kişiler tartışırken oradan ayrıldı; onun ayrıldığını anlamamışlardı bile. Ve onun kesinlikle tüm imparatorluğa bedel bir atı vardı. Atıyla çok gurur duyardı, bu güce sahip başka bir at daha bilinmiyordu. Ve at ile imparator arasında öylesine büyük bir sevgi, öylesine derin bir bağ, bir çeşit ahenk vardı ki. İmparator ata, "Görünen o ki ölümüm yaklaşıyor. Bu gölge ölümden başka bir şey değildi. Beni buradan mümkün olduğu kadar uzağa götürmek zorundasın" dedi.</p>
<p class="calibre4">At başını salladı. Ve sözünü yerine getirdi. Akşam olduğunda, güneş batarken krallığın yüzlerce kilometre uzağındaydılar. Kılık değiştirip diğer krallığa girdiler. İmparator çok mutluydu. Attan indi ve atı bir ağaca bağlıyordu çünkü ne kendisi ne de at hiçbir şey yememişti. "Sağ ol dostum. Şimdi senin ve benim yiyeceklerimizi hazırlayacağım. Çok uzaktayız, korkmaya gerek yok. Ama sen, hakkında söylenen hikâyelerin doğruluğunu kanıtladın. Neredeyse bir bulut gibi, öylesine hızla yol aldın ki" dedi ata.</p>
<p class="calibre4">Ve atı ağaca bağlarken karanlık gölge ortaya çıktı ve imparatora, "Başaramayacağından korktum ama atın muhteşem. Ona da teşekkür ediyorum; yer burası ve zaman da bu zaman. Ve, endişelenmiştim; o kadar uzaktaydın ki, seni nasıl buraya getirebilecektim? At kadere hizmet etti" dedi.</p>
<p class="calibre4">Garip bir hikâye ama yatay olarak nereye gidersen, ne kadar hızla gidersen git bir mezarlıkta duracağını gösteriyor. Garip ama her an mezarlarımız bize doğru yaklaşıyor; hiç hareket etmesen bile mezarın sana doğru geliyor. Zamanın yatay hattı diğer bir deyişle insanın ölümlülüğüdür.</p>
<p class="calibre4">Ama varlığının merkezine, en derindeki özüne ulaşabilirsen iki yol görebilirsin: Birisi yatay, diğeriyse dikey.</p>
<p class="calibre4">Hıristiyan haçının pek de Hıristiyan olmadığını öğrenmek seni şaşırtacaktır. O çok eski, Doğulu, Aryan sembolüdür; <span class="t3">swastika</span>. Bu yüzden kendisinin en saf Aryan kanlarından birisine sahip olduğunu düşünen Adolf Hitler <span class="t3">swastika</span>'yı kendisine sembol olarak seçti. Bir swastika birbirini kesen iki çizgiden başka bir şey değildir. Hindistan'da neden olduğunu bilmeden iş hayatındaki herkes her yılın başlangıcında yeni defterlerine bir <span class="t3">swastika</span> 'yla başlarlar. Hıristiyan haçı <span class="t3">swastika</span> 'nın basit bir parçasıdır. Ama o da aynı şeyi temsil eder: yatay ve dikey. İsa'nın elleri yataydır; başı ve varlığı ise başka bir yönü işaret etmektedir.</p>
<p class="calibre4">Bir meditasyon anındayken ansızın iki doğrultuda hareket edebileceğini görürsün; ya yatay, ya da dikey. Dikey, sessizlikleri, sonsuz mutlulukları, zevk anlarını içerir; yatay elleri, işleri, dünyayı içerir.</p>
<p class="calibre4">Bir kimse kendisini bir yol ayrımı olarak bir kez bildi mi dikey hakkında ilgisiz, meraksız kalamaz. Yatay olanı o biliyor ama dikey, ölümün olmadığı, kişinin gitgide daha çok kozmik bütünün bir parçası haline geldiği, kişinin tüm köleliğinden, hatta bedenin köleliğinden dahi kurtulduğu sonsuzluğa bir kapı açar.</p>
<p class="calibre4">Gautam Buda, "Doğum acıdır, yaşam acıdır, ölüm acıdır" demiştir. Söylediği şey yatay olanda hareket etmenin sürekli bir ıstırap olduğu, acı dolu olduğuydu. Senin yaşamın zevkin, dansın hayatı olamıyor; şayet hepsi buysa intihar tek çözümdür. Çağdaş, modern Batının varoluşçuluk felsefesinin —Jean Paul Sartre, Jaspers, Heidegger, Kierkegaard ve diğerlerinin felsefesinin— varmış olduğu sonuç hayatın anlamsız olduğudur. Ve yatay düzlemde öyledir de. Çünkü o basitçe ıstıraptır ve acıdır ve hastalıktır ve bitkinliktir ve yaşlılıktır. Ve sen tüm evren kadar engin bir bilince sahipken küçücük bir bedende hapsedildin.</p>
<p class="calibre4">Dikey bir kez keşfedildiğinde kişi dikey doğrultuda hareket etmeye başlar. Bu dikey doğrultu dünyadan vazgeçmen gerektiği anlamına gelmez ama artık dünyaya ait olmadığın, dünyanın geçici olduğu, önemini yitirdiği anlamına gelir. Dünyadan vazgeçmen ve dağlara ve manastırlara kaçman gerektiği anlamına gelmez. Bu yalnızca —nerede olursan ol— daha önceden mümkün olmayan manevi bir hayat yaşamaya başladığın anlamına gelir.</p>
<p class="calibre4">Önceden bir dışadönüktün; şimdiyse bir içedönük oldun. Beden söz konusu olduğunda bunu kolaylıkla becerebilirsin; şayet bedenin olmadığının anımsanması varsa. Fakat beden dikey doğrultuda yol almak için pek çok yoldan kullanılabilir. Kapkaranlık yatay hayatına dikey doğrultunun girmesi, sadece tek bir ışık huzmesinin gelmesi aydınlanmanın başlangıcıdır.</p>
<p class="calibre4">Aynıymış gibi görüneceksin ama aynı olmayacaksın. Görebilecek netliğe sahip olanlar için de aynı görünmeyeceksin ve en azından kendin için bir daha asla aynı görünmeyeceksin ve asla aynı olamazsın. Dünyanın içinde olacaksın ama dünya senin içinde olmayacak. Hırslar, arzular, kıskançlıklar buharlaşmaya başlayacak. Onlardan vazgeçmek için hiçbir çabaya gerek kalmayacak. Yalnızca senin dikey doğrultuda yaptığın hareket. Ve onlar kaybolmaya başlar çünkü onlar dikey doğrultuda var olamazlar. Onlar sadece herkesin rekabet içinde olduğu, herkesin tutkuyla dolu olduğu, güç arzusuyla, büyük bir tahakküm etme arzusuyla, çok özel birisi olma arzusuyla dolup taştığı yatayın karanlığında var olabilirler.</p>
<p class="calibre4">Dikey doğrultuda tüm bu aptallıklar basitçe yok olur. O kadar hafif, o kadar ağırlıksız hale gelirsin ki, tıpkı bir lotus çiçeği gibi; o sudadır ama su ona dokunmaz. Dünyadasın ama artık dünyanın senin üzerinde bir etkisi yoktur. Aksine, sen dünyayı etkilemeye başlarsın; bilinçli bir çaba ile değil de, saf varlığınla, mevcudiyetinle, zarafetinle, güzelliğinle. O içinde geliştikçe etrafında yayılmaya başlar.</p>
<p class="calibre4">Açık kalpli insanlara dokunacak o. Ve kapalı kalpleriyle; tüm pencereleri, tüm kapıları kapalı yaşamış insanlarıysa korkutacak. Onlar böylesi bir kimseyle temas kurmayacaklar. Ve böyle bir kimseyle niçin temas kurmadıklarına kendilerini ikna etmek için binlerce bahane, binlerce yalan uyduracaklar. Ama temel gerçek şu ki onlar kendilerini ortaya koymaktan korkarlar.</p>
<p class="calibre4">Dikey olarak hareket eden bir insan neredeyse bir ayna halini alır. Ona yaklaşacak olursan gerçek yüzünü göreceksin; çirkinliklerini göreceksin, sürekli devam eden hırslılığını göreceksin, dilencilik yaptığın tasını göreceksin.</p>
<p class="calibre4">Belki bir başka hikâye sana yardım edecektir.</p>
<p class="calibre4">Sabahın erken saatlerinde bir adam; dilendiği tasıyla bir dilenci kralın bahçesine girer. Kral sabah yürüyüşleri yapmaya gelirdi; aksi taktirde kralla buluşmak imkânsızdı. Özellikle de bir dilenci için; tüm bürokrasi mekanizması onu engellerdi. O yüzden bürokrasinin olmadığı, kralın yalnız olup, doğada sessiz kalarak, doğanın üzerine yağdırdığı canlılığı ve güzelliği içmek istediği bir zamanı seçti. Dilenci onunla orada karşılaştı.</p>
<p class="calibre4">Kral, "Şimdi zamanı değil... ben kimseyi görmek istemiyorum" dedi.</p>
<p class="calibre4">Dilenci de, "Ben bir dilenciyim. Senin bürokrasin çok zor ve bir dilenci için seni görmek imkânsız. Beni kabul etmeniz için ısrar ediyorum" dedi.</p>
<p class="calibre4">Kral ondan kurtuluvermeyi düşündü. "Ne istiyorsun? Sadece iste ve onu elde edeceksin. Benim sabah sessizliğimi bozma" dedi.</p>
<p class="calibre4">Dilenci de, "Bana bir şey teklif etmeden önce bir kez daha düşünün" dedi.</p>
<p class="calibre4">Kral: "Sen garip bir adama benziyorsun. Her şeyden önce, kraldan seni kabul etmesini ısrar ederek bahçeye izinsizce girdin. Ve şimdi de ben sana ne dilersen dile diyorum. Sadece benim huzurumu, sessizliğimi bozma."</p>
<p class="calibre4">Dilenci güldü. "Bozulabilen bir huzur, huzur değildir. Ve rahatsız edilebilen bir sessizlik sadece bir hayaldir, gerçek değil" dedi.</p>
<p class="calibre4">O an kral dilenciye baktı. Çok, çok önemli şeyler söylüyordu. "Şurası kesin ki, bu sıradan bir dilenciye benzemiyor" diye düşündü kral. Ve dilenci de tekrar, "Bunu bir kez daha düşünmenizi istiyorum çünkü istediğim şey sadece dilenci tasımı herhangi bir şey ile doldurmanız ve gideceğim. Ama dolmalı" dedi.</p>
<p class="calibre4">Kral kahkaha attı. "Sen çılgın bir adamsın. Dilenci tasının dolmayacağını mı düşünüyorsun?" diye sordu. Hazinedarını çağırdı ve ona, "Bu adamın dilenci tasını elmaslarla ve değerli taşlarla doldur" diye buyurdu.</p>
<p class="calibre4">Hazinedar neler olmuş olduğu hakkında hiçbir şey anlamadı. Kimse dilencilerin taslarını elmaslarla doldurmazdı. Ve dilenci hazinedara, "Unutma, dilenci tasım dolmadan buradan bir yere gitmeyeceğim" diye hatırlattı. Bu bir dilenciyle bir kral arasındaki bir meydan okumaydı.</p>
<p class="calibre4">Ve hikâye sonrasında çok garip bir hal alır... Elmaslar dilenci tasına döküldüğü zaman, içine dökülür dökülmez ortadan kayboluyordu. Kral çok utanmış haldeydi. Ama yine de, "Ne olursa olsun, tüm hazinem bitse bile bir dilenci tarafından alt edilemem. Ben ne ihtişamlı imparatorları yendim" dedi. Ve tüm hazine kayboldu! Söylenti tüm başkentte yayıldı ve neler olduğunu görmek isteyen binlerce insan toplandı. Kralı hiç böyle titrerken, sinir krizleri geçirirken görmemişlerdi.</p>
<p class="calibre4">Sonunda, artık hazinede hiçbir şey kalmadığında ve dilenci tası hâlâ eskisi kadar boş olduğunda, kral dilencinin ayaklarına kapandı ve "Beni affetmek zorundasın, anlayamadım. Bu tür şeyler hakkında hiç düşünmemiştim. Yapabileceğimin en iyisini yaptım ama şimdi... artık sana sunabileceğim hiçbir şey yok. Şayet bana bu dilenci tasının sırrını söylersen beni affetmiş olduğunu düşüneceğim. Garip bir dilenci tası; sadece birkaç elmas onu doldururdu ama benim tüm hazinemi aldı" dedi.</p>
<p class="calibre4">Dilenci kahkaha attı ve "Endişelenmene gerek yok. Bu bir dilenci tası değil. Bir insan kafatası buldum ve o kafatasından da bu dilenci tasını yaptım. O eski alışkanlıklarını unutmamış. Kendi dilenci tasının içine, kendi kafana hiç baktın mı? Ona bir şey ver ve o daha fazlasını ve daha fazlasını ve daha fazlasını isteyecek. O sadece bir tek lisan biliyor, 'daha fazla'. O her zaman boş, o her zaman bir dilenci" dedi.</p>
<p class="calibre4">Yatay doğrultuda sadece dilenciler vardır çünkü onların hepsi daha fazlası için didiniyor ve daha fazlası tatmin edilemez; istediğin bir duruma gelemeyeceğinden değil fakat oraya vardığında daha yüksek pozisyonlar vardır. Belki bir anlık bir mutluluk parıltısı ve sonraki an yeniden aynı keder ve daha fazlası için yaptığın aynı yarış. Daha fazla fikrini doyuramazsın. Kendi içinde tatmin edilemez bir şeydir o. Ve bu yatay doğrultudur, daha fazla ve daha fazlanın doğrultusu.</p>
<p class="calibre4">Dikey doğrultu nedir? Tamamıyla bomboş olana kadar, hiç kimse olma noktasına kadar daha az ve daha az ve daha az olmaktır. Sadece, kumun üzerine bile değil, suya atılmış bir imza; henüz atamadın bile ve kaybolup gitti. Dikey doğrultunun insanı hakiki <span class="t3">sannyasin</span>'dir. O hiç kimse olmaktan son derece memnundur, kendi içsel boşluğunun saflığından son derece mutludur çünkü sadece boşluk saf olabilir. O çıplaklığından kesinkes memnundur çünkü sadece hiçbir şey olmama hali evrenle uyum içinde olabilir.</p>
<p class="calibre4">Bir kez evrenle ahenk gerçekleştiğinde bir anlamda artık sen yoksundur; eski sen anlamında artık yoksun. Ama ilk defa sen tüm evrensin. En uzaktaki yıldızlar bile senin içinde. Senin yokluğun onları içerir. Çiçekler ve Güneş ve Ay... ve tüm varoluşun müziği. Artık sen bir ego değilsin, senin "ben"in yok oldu. Ancak bu sen yok oldun demek değildir. Tam aksine, "ben" in yok olduğunda sen ortaya çıktın.</p>
<p class="calibre4">"Ben" olmadan, hiçbir ego duygusu olmadan, daha fazlasını istemeden olmak öylesine muhteşem bir keyiftir ki. Daha fazla ne isteyebilirsin? Senin yokluğun vardır; bu yokluk içinde sen fethetmeden tüm evren olursun. O zaman şakıyan kuşlar yalnızca senin dışında şarkılar söylemiyor. Onlar dışarıdaymış gibi görünür çünkü bu beden engel yaratır.</p>
<p class="calibre4">Dikey doğrultuda giderek daha çok bilinçlilik ve giderek daha az beden olursun. Bedenle tüm özdeşleşme ortadan kalkar. Yokluğun içinde bu kuşlar, bu çiçekler, bu ağaçlar senin içinde olacak ve bu güzel sabah senin içinde olacak. Aslen, o zaman "dışarısı" olmayacak. Her şey senin görüşün haline gelmiştir. Ve sen, her şeyin senin içine dönüştüğü zaman olduğundan daha zengin bir hayata sahip olamazsın. Güneş ve Ay ve yıldızlar ve zamanın ve uzayın tüm sonsuzluğu senin içinde olduğunda... daha çok ne isteyebilirsin?</p>
<p class="calibre4">Aydınlanmanın tam olarak anlamı budur: Bir ego olarak o kadar var olmama haline gelirsin ki, tüm varoluş okyanusu senin bir parçan haline gelir.</p>
<p class="calibre4">Büyük bir Hintli mistik olan Kabir eğitimsizdi ama öylesine büyük önemde sözler yazmıştır ki. Ölmeden önce bu ifadelerinden birisini düzeltmiştir. Gençken çok güzel bir söz yazmıştır: "Sabah güneşindeki bir damla bir inci gibi lotusun üzerinden kayıp okyanusa gidiyor... Aynısı bana da oldu" demiştir. "Arayıp duruyorum, dostum. Kendimi bulmaktansa, kozmosun içinde kayboldum. Damla okyanusun içinde kayboldu." Tam ölmeden önce, gözlerini kaparken oğlu Kamal'a, "Lütfen ifademi değiştir" demiştir.</p>
<p class="calibre4">Kamal da, "Her zaman onda bir şeylerin yanlış olduğundan şüphelenmiştim" dedi. Ve önceden kendisinin düzelttiği kendi yazısını ona gösterdi. Düzeltme —daha Kabir farkına varmadan önce— yapılmış durumdaydı. Bu yüzden Kabir ona Kamal ismini vermişti; "Sen bir mucizesin." Kamal "mucize" demektir. Ve bu adam bir <span class="t3">mucizeydi</span>. Kabir'in istediği satırı değiştirmişti: "Dostum, kendimi arayıp duruyordum. Kendimi bulmaktansa, tüm dünyayı, tüm evreni buldum. Damla okyanusun içinde kaybolmadı ama okyanus damlanın içinde kayboldu."</p>
<p class="calibre4">Ve okyanus damlanın içinde kaybolduğunda, bu, sadece damla sınırlarını kaybediyor demektir, başka bir şey değil.</p>
<p class="calibre4">Dikey doğrultuda daha az ve daha az ve daha az ve daha az hale gelirsin. Ve bir gün artık yoksun.</p>
<p class="calibre4">Bir Zen Ustası olan Rinzai çok garip ama güzel bir alışkanlığa sahipti. Her sabah uyanmadan evvel, gözlerini açmadan evvel, "Rinzai hâlâ orada mısın?" diye sorardı.</p>
<p class="calibre4">Müritleri, "Ne tür bir saçmalık bu?" diye sordular.</p>
<p class="calibre4">O da, "Cevabın 'Hayır. Varoluş var ama Rinzai yok' olacağı anı bekliyorum" dedi. İnsan bilincinin ulaşabileceği en yüksek zirve budur. Nihai kutsanma budur. Ve kişi bu doruğa ulaşmadığı sürece körleşmiş, ıstırap içerisinde, acı çeker vaziyette karanlık patikalarda kalacaktır. Pek çok bilgi toplayabilir, çok büyük bir âlim olabilir ama bunun bir yararı olmaz. Yalnızca bir şey, çok basit bir şey tüm dinsel deneyimlerin özüdür ve bu da meditasyondur.</p>
<p class="calibre4">İçe doğru gidersin. Düşüncelerinin kalabalığının dışına çıkmak zor olacak ama sen düşüncelerin değilsin. Kalabalığın dışına çıkabilirsin, düşüncelerin ve kendin arasında bir mesafe yaratabilirsin. Ve mesafe büyüdükçe, düşünceler ölmüş yapraklar gibi düşmeye başlayacaklar çünkü sen ve senin düşüncelerle oluşturduğun kimlik onu beslemektedir. Onları beslemeyi durdurduğunda düşünceler var olamazlar. Hiçbir yerde kendi başına ayakta duran bir düşünce gördün mü?</p>
<p class="calibre4">Ve sadece kayıtsız kalmayı dene; Gautam Buda'nın bunun için kullandığı sözcük <span class="t3">upeksha</span>'dır. Yalnızca tüm zihne karşı kayıtsız ol ve mesafe oluşacak ve sonra, oradan da tüm düşünceleri beslemenin durduğu bir noktaya gel. Onlar basitçe ortadan kalkar; onlar sabun köpüğüdür. Ve tüm düşüncelerin yok olduğu an geldiğinde kendini, "Rinzai hâlâ orada mısın" sorusunu sorar halde bulacaksın. Ve cevabın, "Hayır. Şu Rinzai denen adam da kim?" olduğu o muhteşem anı, o görkemli, nadir fırsatı bekleyeceksin.</p>
<p class="calibre4">Bu sessizlik meditasyondur ve o bir yetenek değildir. Herkes bir Picasso, bir Rabindranath, bir Michelangelo olamaz; bunlar yetenektirler. Fakat herkes aydınlanabilir çünkü o bir yetenek değildir; o senin içinde taşıdığın, farkında olmadığın doğandır. Ve şayet düşüncelerle çevrilmiş olarak durursan farkında olmadan kalacaksın. Nihai gerçekliğin farkındalığı onu engelleyecek hiçbir şey olmadığında, boşluk seni sarmaladığında yükselecektir.</p>
<p class="calibre4">Dikey doğrultu nadirdir. Belki de varoluşta ender bulunan tek şeydir çünkü o seni sonsuzluk yolculuğuna ve ölümsüzlüğe götürür. Bu yolda açan çiçekler zihin için kavranabilecek şeyler değildir ve gerçekleşen deneyimler ifade edilemez. Ama garip bir şekilde kişinin kendisi ifade halini alır. Gözleri kalbinin derinliğini gösterir, mimikleri dikey hareketlerin zarafetini gösterir. Tüm yaşamı ışıldar, titreşir ve bir enerji alanı yaratır.</p>
<p class="calibre4">Önyargılı olanlar, kararını vermiş ve sonuca ulaşmış olanlar... onlar için üzülüyorum. Fakat açık olanlar, önyargısız olanlar, henüz bir sonuca varmamış olanlar, onlar hemen titreşimi, ışıltıyı hissetmeye başlayacaklar. Ve dikey insanın kalbi ile henüz dikey olmayan kişi arasında belli bir ahenk gerçekleşebilir... Ahenk gerçekleştiği an, aynı anda sen de dikey olarak hareket etmeye başlarsın.</p>
<p class="calibre4">Bunlar yalnızca, sözcüklerle açıklanamayacak olan şeyleri açıklamak için sarf edilmiş sözlerdir.</p>
<p class="p1"><span class="t1"> </span></p>
<p class="p1"><span class="t1"> </span></p>
<p class="p1">﻿ </p>
<p class="calibre4"> </p>
<h2 class="calibre5"><a id="ncx501" class="calibre2"></a><a id="a124" class="calibre2"></a><a id="a125" class="calibre2"></a>YAŞLANMANIN YASALARI</h2>
<p class="calibre4">Herkes yaşlanıyor. Doğduğun günden beri her an, her gün yaşlanmaktasın. Çocukluk bir akıştır, gençlik de öyle; sadece yaşlılık hiç bitmez çünkü o sona erdirir! Yaşlılık döneminin kendine has niteliği budur; seni nihai huzura götürür. Ama şayet orta yaşlar için birkaç yasa istersen... Söz konusu olan ben olursam, ben hiçbir zaman bir çocuk, genç olmadım ve hiçbir zaman yaşlanmayacağım ve hiçbir zaman ölmeyeceğim. Sadece içimde kesinlikle değişmeyen ve sonsuz olan bir şey olduğunu biliyorum. Ama sadece senin için...</p>
<p class="calibre4">Yaşlılıkla ilgili pek çok yasa vardır çünkü dünyanın her yerinde insanlar yaşlanır. Ve pek çok düşünür şu yaşlılığın ne olduğu hakkında kafa yorup duruyor.</p>
<p class="calibre4">İlk yasa The Never'ın Son Yasası; o açıkça yaşlılıkla ilgilidir, bu yasa ilk ve son yasa olabilir: "Asla kesin olarak bilinebilecek olan şey hakkında düşünme."</p>
<p class="calibre4">Şunu gayet iyi biliyorsun ki yaşlanıyorsun, artık onun üzerine düşünme, bu seni daha da perişan eder.</p>
<p class="calibre4">Yasa çok güzel: "Asla kesin olarak bilinebilecek olan şey hakkında düşünme." Aslında, hayatta ölüm dışında hiçbir şey kesin değildir; her şey üzerinde kafa yorulabilir ama ölüm hakkında değil. Ve yaşlılık sadece ölüme çıkan bir kapıdır.</p>
<p class="calibre4">"Orta yaş, duygularını arazlarla değiştirdiğin zamandır."</p>
<p class="calibre4">"Bir kız sana hayır dediğinde yaşlandığını anlarsın ve hissettiğin tek şey rahatlamadır."</p>
<p class="calibre4">"Yaşlılık, ışıkları romantik nedenlerden çok ekonomik nedenlerle kapattığın zamandır."</p>
<p class="calibre4">"Yaşlılık, hayatındaki öne geçme düşüncesinin eşitliği korumaktan ibaret olduğu döneme denir."</p>
<p class="calibre4">"Yaşlılık, her zamanki kadar yapabileceğin ama yapmamayı tercih edeceğin zamandır."</p>
<p class="calibre4">Yaşlılık gizemli bir deneyimdir ama tüm bu yasalar Batılı zihinler tarafından bulunmuştur. Tüm Doğu edebiyatında yaşlılıktan bu şekilde bahsetmiş tek bir kimseyi bulamadım. Tam aksine, yaşlılık son derece övülür. Şayet senin hayatın sadece yatay doğrultuda ilerlediyse, sen yalnızca ihtiyarladın ama hayatın, bilincin dikey olarak, yukarı doğru ilerlediyse o zaman güzelliğe ve yaşlılığın şerefine eriştin demektir. Yaşlılık Doğuda bilgelikle aynı anlama gelir.</p>
<p class="calibre4">İki yol şunlardır: Biri yataydır, çocukluktan gençliğe, gençlikten yaşlılığa ve ölüme; diğeri dikeydir, çocukluktan gençliğe, yaşlılığa ve ölümsüzlüğe. İki boyutun arasındaki nitelik farkı sınırsızdır, ölçülemez. Basitçe, genç olan ve sonra yaşlanan ve sonrasında da ölen adam bedeniyle özdeşleşmiş olarak kaldı. Varlığı hakkında hiçbir şey bilmedi çünkü varlık hiç doğmaz ve hiç ölmez; o her zaman vardır ve her zaman olacaktır. O sonsuzluğun tümüdür.</p>
<p class="calibre4">Dikey doğrultuda çocuk bir genç olur ama dikey doğrultudaki genç, yatay doğrultudaki gençten farklı olacaktır. Çocukluk masumiyettir ama bu iki farklı boyutun açılacağı nokta burasıdır. Yatay doğrultudaki genç şehvetten, cinsellikten ve her türden aptallıktan başka bir şey değildir. Dikey doğrultudaki genç ise hakikatin arayışı, hayatın arayışı içerisindedir; bu bir kendini bilme arzusudur.</p>
<p class="calibre4">Yatay doğrultuda yaşlılık ölüm korkusuyla tir tir titremektedir; giderek kararan bir mezarlık ve karanlıklar dışında hiçbir şey düşünememektedir. Kendisini bir iskelet haricinde bir şey olarak tahayyül edememektedir. Dikey doğrultuda yaşlılık bir kutlamadır; bir insanın hiç olmadığı kadar güzeldir o.</p>
<p class="calibre4">Gençlik biraz aptallıktır; öyle olmak zorunda, o deneyimsizdir. Ancak yaşlılık her türden deneyimin içinden geçmiştir —iyi ve kötü, doğru ve yanlış— ve artık bedenle ve zihinle ilişkili tüm şeylerin etkisinde kalmadığı bir hale gelmiştir. O bir buyur etmedir! Dikey doğrultudaki yaşlılık kapısını nihai misafirin içeri girmesi için açık tutmaktadır. Bu bir son değildir. Bu, gerçek hayatın, hakiki bir varlığın başlangıcıdır.</p>
<p class="calibre4">O yüzden ben her zaman yaşlanmak ve büyümek arasında bir ayrım yaparım. Pek az insan büyüme şansına sahip olmuştur. İnsanlığın kalanıysa sadece yaşlanmaktadır ve doğal olarak da ölüme doğru yol alıyorlar. Sadece dikey doğrultuda ölüm var olmaz; ölümsüzlüğe, ilahi olana giden yol budur. Ve doğal olarak bir kimse bu boyutta yaşlandığında bir zarafete ve bir güzelliğe, bir merhamete ve sevgiye sahip olur.</p>
<p class="calibre4">Bu defalarca kaydedilmiştir... Budist yazıtlarında Buda'nın yaşlandıkça güzelleştiğini belirten bir ifade vardır. İşte ben buna gerçek bir mucize derim; su üstünde yürümeye değil, herhangi bir sarhoş bunu deneyebilir. Suyu şaraba döndürmek değil, herhangi bir üçkağıtçı bunu yapabilir. Gerçek mucize budur: Buda gençliğindekinden daha güzelleşti, çocukluğundakinden daha çok masumlaştı; gelişme budur.</p>
<p class="calibre4">Dikey doğrultuda ilerlemediğin sürece tüm hayat fırsatını kaçırıyorsun demektir. Dikey doğrultuda ilerlediğinde her gün hayatın daha çok yakınına geliyorsun demektir, daha da uzağına değil. O zaman doğumun ölümünün başlangıcı olmaz, doğumun sonsuz hayatının başlangıcı olur. Sadece iki ayrı doğrultu ve bu kadar çok farklılık...</p>
<p class="calibre4">Batı bunun üzerinde hiç düşünmedi; dikey doğrultudan hiç bahsedilmedi çünkü gerçeğin senin içine ulaştığı manevi bir ortamda yetiştirilmediler. Tanrı hakkında düşünseler bile, onu dışarıda düşünüyorlar. Gautam Buda Tanrıyı reddedebilirdi —ben Tanrıyı reddediyorum— senin içe doğru yönelmeni istemekte olduğumuz gibi basit bir nedenden ötürü kesinlikle bir Tanrı yok. Şayet Tanrı, ya da ona benzer herhangi bir şey varsa senin kendi içinde bulunması gerekir. Onun, senin kendi sonsuzluğunda, kendi sınırsız mutluluğunda bulunması gerekir.</p>
<p class="calibre4">Kişinin kendisini yalnızca bir beden-zihin yapısı olarak düşünmesi insanların aklına gelmiş olan en tehlikeli fikirdir. Bu onların tüm zarafetini, tüm güzelliğini yok eder. Ve onlar sürekli ölüm korkusuyla zangır zangır titriyorlar ve yaşlılığı olabildiğince uzakta tutmaya çalışıyorlar. Şayet Batıda yaşlı bir kadına, "Çok genç görünüyorsun" diyecek olursan ve o da artık genç olmadığını biliyorsa, herhangi bir yerde hiç gençlik kalmış mı diye bir aynanın önünde saatlerce durup kontrol edecektir. Ama karşı çıkmayacaktır, son derece mutlu olacaktır. Doğuda kimse yaşlı bir kadına, "Çok genç gözüküyorsun" demez. Tam aksine, yaşlılık öylesine saygı duyulan ve sevilen bir şeydir ki, "Olduğundan genç görünüyorsun" demek bir çeşit hakaret sayılır.</p>
<p class="calibre4">Gerçek bir olay aklıma geldi. Bir ailenin yanında kalıyordum ve onlar el falına bakan birisiyle çok ilgileniyorlardı. Beni çok severlerdi ve ben de her yıl en az üç kere onlara giderdim ve her seferinde en azından üç-dört gün kalırdım. Bir sefer oraya gittiğimde, bana sormadan, gelip elime bakmak ve hakkımda bir şeyler söylemek üzere el falına bakan birisini çağırmışlardı. Bundan haberim olduğunda her şey çoktan ayarlanmıştı; el falına bakan kişi oturma odasında oturmaktaydı. Ben de, "Tamam, o halde bunun da keyfini çıkartalım!" dedim.</p>
<p class="calibre4">Elimi gösterdim; düşündü-taşındı ve dedi ki: "En azından seksen yaşında olmalısın." Elbette evin kızlarından birisi çileden çıktı: "Bu aptalca. Ne biçim el falı okumak... ?"</p>
<p class="calibre4">O zaman otuz beşten fazla değildim; kör bir adam bile otuz beş ile seksen arasındaki farkı ölçebilirdi. Kız gerçekten çok kızmıştı ve bana dedi ki, "Bu adamla işim bitti. Neyi bilebilir ki?"</p>
<p class="calibre4">"Anlamıyorsun. Sen daha çok batılılaşmışsın, batılı tarzda eğitim görmüşsün. Eğitimin için Batıda bulundun ve onun ne demek istediğini anlayamıyorsun" dedim.</p>
<p class="calibre4">O da, "Ne diyordu ki? Anlamaya gerek yok, her şey çok açık; en basitinden kendi aptallığını gösteriyordu. Otuz beşinde genç bir adam ve o senin seksen yaşında olduğunu söylüyor!" dedi.</p>
<p class="calibre4">Ben de ona Ralph Waldo Emerson hakkında bir öykü anlattım. Bir adam Emerson'a, "Kaç yaşındasın?" diye sormuş.</p>
<p class="calibre4">Emerson, "Yaklaşık üç yüz altmış" demiş. Adam inanamamış... ve o her zaman Emerson'un hakikati söyleyen bir adam olduğuna inanmıştı! Ne olmuştu, dil sürçmesi mi? Bunamış mıydı? Yoksa sadece şaka mı yapıyordu?</p>
<p class="calibre4">Olayı netleştirmek için, "Ne dediğini duyamadım. Kaç olduğunu söyleyiver..." demiş.</p>
<p class="calibre4">Emerson, "Dediğimi duydun; üç yüz altmış yaşındayım" diye cevaplamış.</p>
<p class="calibre4">"Buna inanamam. Altmıştan fazla göstermiyorsun" demiş adam.</p>
<p class="calibre4">Emerson: "Bir açıdan haklısın; dikeyde üç yüz altmışım ve yatayda ise altmış yaşındayım"</p>
<p class="calibre4">Belki de o dikey ve yatay ifadelerini kullanmış olan ilk batılı insandır. Emerson Doğuyla son derece ilgiliydi ve onu Upanishadlar'ın hikmet sahibi kişilerine yaklaştıran bazı küçük deneyimler yaşamıştı. "Aslında altmış yıl yaşadım; haklısın. Ama altmış yılda senin üç yüz altmış yılda yaşayamayacağın kadar çok yaşadım. Altı kat fazla yaşadım" demiş.</p>
<p class="calibre4">Dikey doğrultu yılları saymaz, o deneyimleri sayar. Ve dikey olanda varoluşun tüm hazineleri; sadece ölümsüzlük değil, yalnızca Tanrısallık duygusu değil ama nefret olmadan yaşanılan ilk sevgi deneyimi, ilk merhamet deneyimi, ilk meditasyon deneyimi; aydınlanma patlamasının olağanüstü deneyimi vardır.</p>
<p class="calibre4">Aydınlanma sözcüğünün Batıda, Doğudakiyle aynı anlamı taşımaması bir rastlantı değildir. Onlar karanlık çağlardan sonra aydınlanma çağının geldiğini söylerler. Onlar Bertrand Russel, Jean Paul Sartre, Karl Jaspers gibi insanları aydınlanmış dehalar olarak referans verirler. Bir sözcüğü kötüye kullandıklarını, onu çamura bulaştırdıklarını anlamıyorlar. Ne Bertrand Russel, ne Jean Paul Sartre, ne de Karl Jaspers aydınlanmıştır.</p>
<p class="calibre4">Aydınlanma yatay doğrultuda gerçekleşmez. Yaşlı haliyle bile Jean Paul Sartre genç kızların peşinden koşuyordu. Bertrand Russel pek çok kez eş değiştirdi. Ve yatay doğrultuda uzun da yaşadı, neredeyse bir asır. Ama ihtiyar yaşında bile ilgi alanları genç insanlarınkiyle aynıydı.</p>
<p class="calibre4">Doğu aydınlanmanın dehayla, entelektüellikle hiçbir ilgisi bulunmadığını, onun kendi gerçek, hakiki varlığını keşfetmekle bir ilgisi olduğunu anlamıştır. O, içindeki Tanrıyı keşfetmektir.</p>
<p class="calibre4">O yüzden yasalar hakkında endişelenmene gerek yok. Tüm bu yasalar yatay doğrultudadır. Dikey doğrultuda sevgi vardır yasa değil. Giderek daha çok manevi olmanın ve daha az maddi olmanın, daha çok meditasyon halinde olmanın ve daha az zihin olmanın, daha çok ilahi olmanın ve daha az içine iyice hapsedildiğimiz şu değersiz maddi dünyada olmanın büyüyen deneyimi vardır.</p>
<p class="calibre4">Dikey doğrultuda yavaş yavaş arzuların kaybolduğunu, cinselliğin kaybolduğunu, hırsların kaybolduğunu, güce sahip olma isteğinin kaybolduğunu... dini, siyasi, ulusal; her anlamdaki köleliğinin kaybolduğunu hissedeceksin. Kendini daha çok bir birey olarak hissedeceksin. Ve ışıltılı ve berrak bir hal alarak gelişmekte olan bireyselliğinle, tüm insanlık gözünde bir oluyor; ayrım yapamazsın.</p>
<p class="calibre4">Dikey doğrultuda muhteşem deneyimler var; yatay doğrultudaysa sadece çöküş var. Yatay doğrultuda, yaşlı insan geçmişte yaşar. O güzel günleri düşünür, gençliğindeki o egzotik geceleri. Ayrıca çocukken hiçbir sorumluluk olmadan kelebeklerin ardından koşturduğu o güzel günleri de düşünür. Aslında, tüm hayatı boyunca kelebeklerin peşinde koşturup durdu; ihtiyar yaşında bile.</p>
<p class="calibre4">Yatay doğrultuda olan şey budur; yaşlandıkça giderek artan oranda arzuların tarafından baştan çıkarılırsın çünkü artık ileride sadece ölüm olduğunu biliyorsun. O yüzden her ne kadar keyif almak fiziksel olarak enerjini yitirmiş olmandan kaynaklı olarak giderek zorlaşsa da, mümkün olduğunca çok keyif almaya çalışıyorsun. O nedenle yatay doğrultudaki adam beyinsel olarak seksi hale gelir; devamlı olarak seksi düşünüyor. Yaşlı adamın düşünmek dışında yapacak bir şeyi yok ve başka düşünecek ne olabilir ki? Güzel kadınlar hayal eder.</p>
<p class="calibre4">Yaşlı adam sürekli geçmişi düşünür; psikolojisi budur. Çocuk geleceği düşünür çünkü geçmişi yoktur; geçmişi düşünmek söz konusu değildir; onun dünü yok. O gelecek olan günleri düşünür, upuzun yaşamın tümünü. Yetmiş yıl ona alan tanır... Tüm büyük insanların yaptıklarını yapmak için hemencecik yeterince büyümek ister.</p>
<p class="calibre4">Yaşlı adamın geleceği yoktur; gelecek ölüm demektir, gelecek hakkında konuşmak bile istemez. Gelecek onu titretir, gelecek mezarlık demektir; o geçmişten bahseder.</p>
<p class="calibre4">Ve aynı şey ülkeler için de geçerlidir. Örneğin, Hindistan gibi bir ülke asla geleceği düşünmez. Bu onun yaşlanmış olduğu anlamına gelir; onun belirtisidir. Hindistan her zaman geçmişi düşünür. Sürekli Rama'nın ve Sita'nın hayatını dramatize etmeye devam eder, asırlardır aynı hikâye... her köy bu dramı sahneler. Sürekli Buda ve Mahavira ve Adinatha ve Rigveda ve Upanishadlar hakkında düşünür. Her şey geçti. Artık bu ülke sadece ölmeyi bekliyor, bir gelecek yok.</p>
<p class="calibre4">Hintli düşünceye göre —ki bu eski zihniyettir, yaşlı adamın zihnidir— en güzel çağlar milyonlarca yıl önceydi; buna <span class="t3">satyuga</span>, hakikatin çağı denilir. Bundan sonra insan düşmeye başladı. Psikolojik paralelliği görebilirsin; dört çağ vardır: çocukluk, genç adamlık, orta yaş, yaşlı adam. Bu dörde göre de hayatın kendisine dört çağ atfetmiştir. İlk çağ masumdu, tıpkı çocuk gibi gayet dengeli. Tıpkı bir masa gibi dört ayağı olduğu, mükemmel biçimde dengede durduğu örneğini verirler. Ve sonra da çöküş başlar...</p>
<p class="calibre4">Hindistan'da evrim fikri hiç var olmamıştır hatta tam aksine, onun tamamıyla zıttı bir fikir vardır. Batıda bu sözcük kullanılmamaktadır bile —bu sözcüğü hiç duymamış bile olabilirsin— ama Hindistan'da onlar evrim değil tersine-evrim hakkında düşünüyorlar: "Biz büzüşüyoruz, yere düşüyoruz." Düşüşün ikinci aşamasında bir bacak kaybedildi; masa üç ayaklı oldu. Hâlâ dengededir ama dört ayaklı olduğu zamanki kadar değil. Üçüncü aşamada diğer bacağı da kaybeder; artık o sadece iki ayağı üzerinde duruyor, kesinkes dengesiz. Ve dördüncü aşamada: Artık iki bacak dahi yoktur; tek bacağın üzerinde duruyorsun; daha ne kadar durabilirsin ki?</p>
<p class="calibre4">İlk aşamaya <span class="t3">satyuga</span>, hakikatin çağı denir. İkincisi basitçe numarasıyla adlandırılmıştır; treta üçüncü demektir çünkü sadece üç bacak kalmıştır. Üçüncü aşamaya <span class="t3">dwapar</span> denir. <span class="t3">Dwa</span> Sanskritçe bir sözcüktür; pek çok başka lisanın içinden geçerek sonunda "<span class="t3">two</span>" (iki) halini alır. Ve dördüncü çağa <span class="t3">kaliyuga</span>, karanlık çağ derler.</p>
<p class="calibre4">Biz karanlık çağda yaşıyoruz; yaşlı adamın zihni budur, yani ileride karanlıktan başka bir şey yoktur. Çocuk geleceği, altın geleceği düşünür; yaşlı adamsa altın geçmişi. Ancak bu sadece yatay doğrultuda gerçekleşir. Dikey doğrultuda geçmiş altındır, şimdiki zaman altındır, gelecek altındır; o muazzam bir kutlamanın hayatıdır.</p>
<p class="calibre4">O yüzden altın çağın yasalarıyla meşgul olmaktansa, treninin hangi hat üzerinde hareket ettiği üzerinde düşün. Hâlâ tren değiştirmek için vakit var; treni değiştirmek için her zaman vakit vardır çünkü her an bu ikiye ayrılma elinin altında mevcuttur. Değiştirebilirsin, yataydan dikeye geç; sadece bu önemlidir.</p>
<p class="p1"><span class="t1"> </span></p>
<p class="p1"><span class="t1"> </span></p>
<p class="p1">﻿ </p>
<p class="calibre4"> </p>
</body>
</html>
