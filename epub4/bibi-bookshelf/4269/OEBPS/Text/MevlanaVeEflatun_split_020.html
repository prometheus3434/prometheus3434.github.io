<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>MevlanaVeEflatun</title>
  <link href="../Styles/stylesheet.css" rel="stylesheet" type="text/css"/>
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h2 class="calibre6" id="calibre_toc_16">Tebrizli Şems Hazretlerinin Kayboluşu</h2>

  <p class="normal">Şems tekrar Konya’ya geldikten sonra, önce onun aleyhinde bulunanların hepsi yaptıklarına pişman oldular; Şems de Mevlânâ gibi onların hepsini bağışladı. Fakat bu hâl uzun müddet devam etmedi; yine kin ve nefret uyandı, yine Şems aleyhinde dedikodular başladı; yalanlar, fitneler yine aldı yürüdü. Bu defaki fitneler daha şiddetli idi. Sultan Veled’in rivayetine göre küfür ve tehditlere artık dayanamayan Şems kendisine, “Ben bu sefer, öyle bir gidiş gideceğim ki, kimse izimi bulamayacak; öyle kaybolacağım ki, zamanlar geçecek izimin tozu bile bulunmayacak, onu mutlak bir düşman öldürdü diyecekler.” dedi.</p>

  <p class="normal">Onu Konya’ya geldiğine pişman etmişlerdi. <span class="ideitalik">Makâlât’</span>ında şöyle dert yanıyor: “Öyle zahmetlere katlandım ki, şu Konya’yı altınla doldursalar yine gözümde yok. Bu cefalar çekilemez. Fakat Mevlânâ’nın sevgisi üstün geldi de bu sıkıntıya katlandım.” Halbuki Şems, Sultan Veled ve arkadaşları ile beraber Şam’dan ne ümitler ne büyük özlemle yola çıkmış, dağlar aşmış, nehirler geçmişti. Şimdi kendisini ve Mevlânâ’ya olan bağlılığını ve Mevlânâ’nın ona gösterdiği saygıyı ve yakınlığı çekemeyen ham insanlar, hep onunla uğraşıyorlardı. Bu arada Hazret-i Mevlânâ’nın tensibi ile Şems hazretleri, Mevlânâ’nın evlatlığı Kimya ile evlenmişti. Kimya çok güzel bir kızdı. Altmış yaşında bulunan Şems bu genç ve güzel Kimya’yı çok seviyor ve onu kıskanıyordu. Mevsim kıştı. Yeni evlilere, medresenin ocaklı sofasında bir yer ayrılmıştı.</p>

  <p class="normal">Hazret-i Mevlânâ’nın ikinci oğlu Alaeddin Çelebi, babasını görmek için geldiği zamanlar, hep Şems ile Kimya’ya ayrılan odadan geçiyordu. Bir gün Şems dayanamadı. Alaeddin Çelebi’ye “Gözümün nûru,” dedi, “zahir ve batın edepleri ile süslenmişsin. Lâkin, bundan sonra, bu odaya edep yolu ile, saygı ile teşrif buyurmanız gerekir.” dedi. <span class="ideitalik">(Sipehsalar,</span> s. 178). Bu söz Alaeddin Çelebi’nin gücüne gitti ve Şems’e kırıldı. Esasen Şems, Sultan Veled’i çok seviyor, ona iltifatlarda bulunuyordu. Bu yüzden de Alaeddin Çelebi’de küçük görülme duygusu uyanmıştı. Alaeddin Çelebi Şems’le aralarında geçen bu hadiseyi Şems’i çekemeyenlere anlattı. Böylece fitneye fitne katıldı. Kin, nefret, dedikodu Konya’da çalkalanmaya başladı. Şems’in aleyhinde bulunanlar, “Ne şaşılacak şeydir ki, yabancı bir adam gelsin de ev sahibinin oğlunu kendi evine bırakmasın.” diyordu.</p>

  <p class="normal">Cenâb-ı Şems kendisini çekemeyen kötü niyetli kişilerin davranışlarını, dedikodularını, iyi huylu olduğu için kendi içine gömüyor, Mevlânâ’ya açmıyordu.</p>

  <p class="normal">Şems’in çok sevdiği karısı Kimya da evlendiklerinden pek az zaman sonra vefat etmişti. Ne kadar üstün bir varlık olursa olsun, Şems de bir insandı. Bir taraftan sevdiği karısının vefatı, bir taraftan dedikodular, onu çok sarsmıştı. Küfür ve tehditlere artık dayanacak hâli kalmamıştı.</p>

  <p class="normal">O, Sultan Veled’e, birkaç defa, “Ben, bu sefer, öyle bir gidiş gideceğim ki, izimi kimse bulamayacak, yahut onu bir düşman öldürdü diyecekler.” diye söylediği gerçekleşti. 1247 senesinin Aralık ayının Perşembe günü Şems hazretleri ortadan kayboldu.</p>

  <p class="normal">Şems’in ortadan kaybolduğu sabah, Hazret-i Mevlânâ medreseye gelip de Şems’i odasında bulamayınca çok mahzun oldu. Hemen Sultan Veled’in yattığı yere gitti; “Bahaeddin, ne uyuyorsun! Kalk, şeyhini ara, yine can burnumuz, onun lâtif kokusundan mahrum kaldı.” diye seslendi. <span class="ideitalik">(Sipehsalar Tercümesi, s. 179)</span></p>

  <p class="normal">Şems’in kayboluşu hakkında iki rivayet vardır. Sultan Veled’den gelen bir rivayete göre, Şems, Mevlânâ ile yalnızca otururlarken dışarıdan birisi Şems’i çağırıyor, Şems Mevlânâ’ya, “Beni ölüme çağırıyorlar.” diyor. Mevlânâ bir müddet sustuktan sonra şu âyeti okuyor: “<span class="ideitalik">İyi bilin ki yaratma ve emir Allah’ındır. Âlemlerin Rabbi Allah ne büyüktür</span>.” <span>(A’raf Sûresi, 54. âyet)</span> Şems bunun üzerine dışarı çıkıyor. Pusuda bulunan yedi kişi, üstüne saldırıp bıçaklarla onu şehit ediyorlar. Şems bir nâra atıyor, hepsinin akılları başlarından gidiyor. Mevlânâ, Şems’in narasını duyunca “Allah dilediğini yapar, istediğine hükmeder.” diyor. Şems’e kastedenler, kendilerine gelince yerde, birkaç damla kan görüyorlar. Şems de ortadan kaybolmuş bulunuyor. Sultan Veled’e atfedilen bu rivayet muhakkak ki sonradan uydurulmuştur. Çünkü Mevlânâ Şems’in bu şekilde şehit edildiğini bilseydi, onu aramak için iki defa Şam’a gider miydi?</p>

  <p class="normal">İkinci rivayet de şöyle: Sözde, Şems şehit edilmiş ve cesedi bir kuyuya atılmış. Bir gece Şems, Sultan Veled’in rüyasına girmiş; öldürülüp atıldığı kuyuyu ona göstermiş. O da bazı dostları ile beraber gidip cesedi kuyudan çıkarmış ve Emir Bedreddin Gevhertaş’ın yanına gömmüştür.</p>

  <p class="normal">Bugün Konya’da Şems makamı olarak ziyaret edilen ve içinde namaz kılınan camide bulunan türbenin Şems’e ait olduğu sanılmaktadır. Hayâllerle süslenmiş olan bu rivayetlerden hangisi doğrudur? Acaba Şems gerçekten, “Öyle bir gidiş gideceğim ki izimi kimse bulamayacak.” dediği gibi kayıplara mı karıştı? Dönülmez bir seyahate mi çıktı? Yoksa şehit mi edildi? Doğrusunu Allah bilir.</p>

  <p class="normal">Rivayetlerden şöyle bir netice çıkarılabilir: Şems, Mevlânâ’nın yanında iken dışarı çağrılmış, bir daha Mevlânâ’nın yanına dönmemiş ve ortalıkta görülmemiş. Onu çağıranlar onu alıp götürdüler mi? Öldürdüler mi? Onun Konya’dan başka bir yere gitmesini mi sağladılar? Acaba Şems, evvelce gittiği Şam’a mı gitti? Bütün bunlar kesin olarak bilinmemektedir. Bilinen bir hakikat varsa o da Mevlânâ’nın, Şems’in şehit edildiğini bilmediğidir. Bu faciayı Mevlânâ’ya duyurmadılar mı? Yahut böyle bir facia vuku bulmadı mı? Mevlânâ gibi büyük bir veliden bu hakikat nasıl saklanabilir? Eğer şehit edildiği ona malum olsaydı onu, Şam’da hem de iki defa gidip aramayacaktı.</p>
</body>
</html>
