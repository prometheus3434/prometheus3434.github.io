<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>7-8.html</title>
  <link href="../Styles/template.css" rel="stylesheet" type="text/css" />
</head>

<body>
  <div id="x7-8.html" xml:lang="tr-TR">
    <div class="Basic-Text-Frame">
      <p class="anabaslik para-style-override-21" id="toc_marker-8">27 Mart</p>

      <p class="paragraf-2 para-style-override-15"><span class="char-style-override-9">Buzlar erimeye devam ediyor.</span></p>

      <p class="Basic-Paragraph-1 para-style-override-20" xml:lang="en-GB"></p>

      <p class="paragraf-2"><span>Her şey yukarıda anlattığım gibiydi; Prens ve Liza birbirine âşıktı; yaşlı Ojoginler bir şey olmasını bekliyordu; Bizmyenkov kendi işine bakıyordu – onun hakkında söylenecek başka bir şey yok. Bense buzun üzerindeki bir balık gibi çırpınıyor ve kalan bir damla gücümle olanları izliyordum –hatırlıyorum da o zaman kendime Liza’yı bir baştan çıkarıcının ağına düşmekten kurtarma görevi vermiştim en azından ve bu nedenle can alıcı “merdiven altlarına” ve hizmetçilerin hareketlerine özellikle dikkat ediyordum– diğer yandan, ihanete uğramış kurbana dokunaklı bir bağışlayıcılıkla el uzatıp, “Hain seni aldattı; gerçek dostun benim... hadi geçmişi unutalım, artık mutlu olalım!” demeyi hayal ediyordum gözüme uyku girmeyen geceler boyunca. Tam o sıralar müjde kasabaya yayıldı. Kaymakam, Gornostaevka’daki özel malikânesinde saygıdeğer konuğu şerefine büyük bir balo düzenleyecekti. Belediye başkanından tutun da, inanılmaz kendini beğenmiş, Rus dilinin üstadı pozlarına giren, yerli yersiz, “Hay Yarappi! Nahlet olsun kör şeytana! Nahlet bir mankafa oldum çıktım!” gibi kaba saba ifadeler kullanan sıska Alman eczacıya kadar, O— kasabasının büyük küçük bütün memurları ve tabakaları baloya davet edildi... Devasa hazırlıklara başlandı. Bir kozmetikçi, üzerinde</span> <span class="char-style-override-8">à la jesmin</span> <span>yazısı olan lacivert kutulu on altı pomat sattı. Genç hanımlar belden sıkmalı, karından ezmeli işkence edici dar kıyafetlerle dimdik oldu; anneler şapkalarına feci süslemeler dikti; babalar koşuşturmaca içinde yorgunluktan öldü. Ve nihayet beklenen gün geldi. Ben de davetliler arasındaydım. Kasabadan Gornostaevka’ya dokuz verst çekiyordu. Kirill Matveiç bana arabasında yer olduğunu söyledi; teklifini geri çevirdim... Tıpkı cezalı olduğunda intikam niyetine en sevdiği yemeğe bile burun kıvıran bir çocuk gibi. Ayrıca orada olmamın Liza’ya rahatsızlık verebileceğini düşündüm. Benim yerimi Bizmyenkov aldı. Prens kendi arabasında gitti; bense sırf bu ciddi olay münasebetiyle dünyanın parasına berbat bir fayton kiraladım. Baloyu uzun uzadıya anlatmayacağım. Her şey bilindik türdendi: çakma trompetli müzisyenler; yol yordam bilmeyen aileleriyle bocalayan taşralı toprak sahipleri, boya katılmış dondurmalar, sümük gibi şerbetler; eski püskü çizmeli, dantelli keten eldivenli konuklar; felçli gibi yamuk suratlı taşralı aslanlar... falan filan. Bu küçücük dünya, güneşi etrafında dönüyordu – yani prensi etrafında. Kalabalıkta kaybolmuştum, evet. Alnında kırmızı sivilceler, taçlarında mavi çiçekler olan kırklı yaşlardaki dullar tarafından bile dikkate alınmadan, durmaksızın, bir prensi, bir Liza’yı izliyordum. O akşam tatlı ve sade kıyafetleriyle çok güzeldi. Yalnızca iki defa dans ettiler (ama en önemlisi, mazurkayı birlikte yaptılar); aralarında sürekli gizli bir iletişim vardı, en azından bana öyle geliyordu. Liza’ya bakmadığı, onunla konuşmadığı anlarda bile prensin bütün dikkati sadece ve sadece onun üzerindeydi. Başkalarının huzurunda da hoş, parlak ve kibardı – sırf onun hatırına. Liza, sevildiğinin ve balonun kraliçesi olduğunun bal gibi bilincindeydi. Yüzü bir anda çocuksu bir neşeyle ve masum bir gururla ışıldıyor, aniden daha derin bir hisle aydınlanarak mutluluk saçıyordu. Hepsini fark etmiştim... Tabii bunları ilk kez görmüyordum... İlk başta beni ağır yaraladı bu, sonrasında incinir gibi oldum, ama en sonunda beni çileden çıkardı. Bir anda olağanüstü gazaba geldim ve, hatırlıyorum da, bu yeni his bana olağanüstü keyif verdi, hatta kendime biraz olsun saygı duymamı bile sağladı. “Onlara daha kaybetmediğimizi göstereceğiz,” dedim kendime. Mazurkanın ilk sesleri duyulmaya başladığında soğukkanlılıkla etrafıma baktım; uzun suratlı, kırmızı parlak burunlu, ağzı hiç kapanmıyormuş gibi tuhaf bir şekilde aralıklı, viyolonselin sapını andıran sıska boyunlu genç bir hanımefendiyi, rahat ve umursamaz bir havayla yanına yanaşıp topuklarımı üstünkörü tıklatarak dansa davet ettim. Gülkurusu soluk bir elbise giymişti; kafasının üstünde de rengi solmuş, kapkalın bakır yayda sallanan karasinek türünden bir böcek vardı; velhasıl bu kız, tabiri caizse, keskin bir can sıkıntısına ve müzmin bir başarısızlığa bulanmıştı. Akşamın başından beri bir kez olsun sandalyesinden kıpırdamamış; kimse onu dansa kaldırmayı düşünmemişti. On altı yaşında sarışın bir genç, damı olmadığından bu kadına göz dikmiş, hatta ona doğru bir adım atmıştı, fakat kadına bir daha bakıp iyice düşündükten sonra aceleyle kalabalığın içine saklandı. Artık düşünün benim teklifimi nasıl keyifli bir şaşkınlıkla kabul ettiğini! Ağırbaşlılıkla onu salonun ortasına götürdüm, iki sandalye aldım ve mazurka çemberindeki on çift arasında elbette ilk sırayı alan prensin tam karşısına onunla birlikte oturdum. Daha önce söylediğim gibi prens Liza’yla dans ediyordu. Ne ben ne de damım dansa davetleri kabul ettik; böylelikle konuşmak için yeterince vaktimiz olmuştu. Doğruyu söylemek gerekirse, damım akıcı konuşma konusunda pek de iyi sayılmazdı; ağzını çoğunlukla, daha önce hiç görmediğim türden aşağı doğru bir gülümseme için kullanıyor; görünmez bir kuvvet yüzünü geriyormuş gibi gözlerini yukarı kaldırıyordu. Zaten güzel konuşmasına ihtiyacım yoktu. Neyse ki en azından öfkelenebildim ve damım da cesaretimi kırmadı. Olur olmadık her şeyde bir kusur bulmaya başladım, özellikle de kasabalı delikanlılar ile Petersburglu züppelerde; o kadar ileri gittim ki, damım gülümsemeyi kesti ve gözlerini yukarıya dikmek yerine, tuhaf bir şekilde, hayatında ilk kez bir burnu olduğunu fark etmiş gibi şaşkınlıktan gözlerini kısmaya başladı. Önceden söz ettiğim, yanımda oturan aslanlardan biri gözünü bir an bile benden ayırmadı; bilmediği bir yerde uyanmış bir aktörün ifadesiyle, “Sen de mi?” diyecekmiş gibi gözlerini bana dikmişti. Öte yandan, hani derler ya, bülbül gibi şakıyorken bile prens ve Liza’yı izlemeye devam ediyordum. Sürekli birileri onları dansa davet ediyordu; ikisi de dans ettiğinde daha az acı çekiyordum; yan yana oturduklarında, birbirleriyle konuştuklarında âşıkların yüzünden eksilmeyen o tatlı gülüşü izlerken bile daha az acı çekiyordum; ama prens, kucağında Liza’nın mavi şalı, zaferinin tadını çıkarırcasına onu hayran hayran izliyorken, Liza çapkın bir süvariyle odada seke seke yürüdüğünde – ah! İşte o zaman tarifsiz bir ıstırap duydum ve öfke içinde öyle kötü şeyler söyledim ki, damımın gözbebekleri burnuna sabitlendi. O sırada mazurka sona eriyordu.</span> <span class="char-style-override-8">La confidente</span><span class="char-style-override-10">1</span> <span>denen figüre başlıyorlardı. Bu figürde bir hanımefendi çemberin ortasına oturur, sırdaş olarak başka bir hanımefendiyi seçer ve kulağına dans etmek istediği beyefendinin ismini fısıldar. Kavalyesi tek tek erkek eşler arasından birilerine işaret eder ama sırrını gizleyen hanımefendi seçilmiş erkek bulununcaya kadar onları reddeder. Liza çemberin ortasına oturdu ve insana, “Tanrı yardımcıları olsun!” dedirtecek ev sahibinin kızını seçti... Prens, Liza’nın kimi seçtiğini bulmaya koyuldu. Yaklaşık on genç adama işaret ettikten sonra (evin kızı her birini en tatlı gülümsemesiyle reddetti), nihayet sıra bana geldi. O anda garip bir his düştü içime; bütün vücudumla kıvranmaya başladım, reddedilebirdim, ama seçilip ayağa kaldırıldım. Prens beni Liza’ya götürdü... Yüzüme bile bakmadı; evin kızı kafasını sallayarak reddedildiğimi belirtti, prens bana döndü ve suratımdaki kaz kafalı ifadesinden olsa gerek, başıyla içten bir selam verdi. Rakibimden gelen o iğneleyici selamlama, o lakayt gülümseme, Liza’nın kayıtsız tavrı, bütün bunlar beni çileden çıkardı... Prense yönelip öfkeyle fısıldadım, “Benle alay edebileceğinizi sanıyorsunuz, öyle mi?”</span></p>

      <p class="paragraf-2"><span>Prens aşağılayıcı bir şaşkınlıkla bana baktı, kolumdan tuttu, sandalyemin yolunu göstererek soğukkanlılıkla cevap verdi: “Ben mi?”</span></p>

      <p class="paragraf-2"><span>“Evet, siz!” diye doğruladım fısıldayarak, ama yine de ona uyarak yerime doğru peşinden giderken, “Sizin gibi Petersburglu bir sonradan görmeye meydanı bırakmaya niyetim yok...” dedim.</span></p>

      <p class="paragraf-2"><span>Prens sakince gülümsedi, hatta küçümsemeyle kolumu sıktı, “Anlıyorum sizi, ama şimdi yeri değil; daha sonra konuşuruz,” diye fısıldayıp yüzünü çevirdi, Bizmyenkov’a yöneldi ve onu Liza’ya götürdü. Seçilen kişinin bu küçük ve solgun memur olduğu ortaya çıktı. Liza onunla buluşmak için ayağa kalktı.</span></p>

      <p class="paragraf-2"><span>Başında biçimsiz bir böcek olan damımın yanında otururken kendimi bir kahraman gibi hissettim. Kalbim güm güm atıyordu, kolalı gömleğimin altında göğsüm cesurca kabarmıştı, derince iç çektim ve yanımdaki yerli aslana öyle bir bakış attım ki, bana dönük bacağı istem dışı titredi. Bu adamdan gözlerimi çektikten sonra çemberdeki tüm dansçılara göz gezdirdim... İki üç beyefendinin şaşkınlıkla bana baktığını fark ettim ama yine de prensle olan konuşmamız kimsenin dikkatini çekmedi. Rakibim çoktan sandalyesine dönmüştü ve yüzünde aynı gülümsemeyle tamamen sakindi. Bizmyenkov, Liza’yı yerine götürdü. Liza ona dostça selam verdi ve, tahmin ettiğim gibi, tedirgince hemen prense döndü. Prens, karşılığında elini zarifçe sallayarak güldü; Liza gözlerini düşürüp sevecen bir sitemle ona baktıktan sonra kızardığına göre, oldukça hoşa giden bir şey söylemiş olmalıydı.</span></p>

      <p class="paragraf-2"><span>Aniden içimde beliren kahramanlık hali mazurkanın sonuna kadar kaybolmadı; yine de kendimi veciz ve “hamasi” sözlere kaptırmadım, kızıl şapkalı şişman bir kadın olan annesinin himayesine bırakana kadar, benden açıkça korkmaya başladığından sürekli gözlerini kırpıştıran, dili tutulmuş damıma karamsar bir ciddiyetle ara sıra bakmakla yetindim. Gözü korkmuş hanımefendiyi ait olduğu yere bıraktıktan sonra pencereye döndüm, kollarımı kavuşturup olacakları beklemeye koyuldum. Uzunca bir süre bekledim. Prens, ev sahibi tarafından (kaymakamın ailesinden ve öteki misafirlerinden söz etmeye gerek bile yok) sürekli kuşatma altındaydı – tıpkı İngiltere’nin denizlerle çevrili olması gibi. Salonda bulunan herkesi şaşkınlığa uğratmadan benim gibi önemsiz bir adamın yanına gelip konuşamazdı tabii. Bu önemsizlik, hatırlıyorum da, o zaman bile benim için bir sevinç kaynağıydı. İlgisine mazhar olan saygıdeğer şahsiyetleri nezaketle bir bir selamlamasını izlerken, “Öyle olsun,” diye düşündüm, hani şairler der ya, “bir anlığına da olsa, öyle olsun cicim... yakında elime düşeceksin – ne de olsa seni aşağıladım.” Sonunda prens, hayran sürüsünden ustaca kurtularak yanımdan geçti, pencereyle saçlarım arasında bir yere baktı, tam dönüyordu ki aniden bir şey hatırlamış gibi duraksadı. “Ah, tabii!” dedi bana dönerek, “bu arada, sizinle konuşmam gereken küçük bir iş var.”</span></p>

      <p class="paragraf-2"><span>İnatla prensi takip eden taşralı, yapışkan iki toprak sahibi muhtemelen “küçük iş”i resmi iş zannedip geri çekildi. Prens kolumdan tuttu ve oradan ayrıldık. Kalbim küt küt atıyordu.</span></p>

      <p class="paragraf-2"><span>“Siz, sanki,” diye başladı</span> <span class="char-style-override-8">siz</span> <span>kelimesini vurgulayarak ve, söylemesi tuhaf geliyor ama, taze ve güzel yüzüne fevkalade yakışan küçümseyici bir ifadeyle çeneme baktı, “bana hakaret ettiniz?”</span></p>

      <p class="paragraf-2"><span>“Ne düşünüyorsam onu söyledim,” diye yanıtladım sesimi yükselterek.</span></p>

      <p class="paragraf-2"><span>“Şş... sessiz,” dedi, “terbiyeli insanlar sesini yükseltmez. Belki de benle kavga etmek istediniz?”</span></p>

      <p class="paragraf-2"><span>“O size kalmış,” diye yanıtladım kendimi toparlayarak.</span></p>

      <p class="paragraf-2"><span>“Sözlerinizi geri almazsanız...” dedi pervasızca, “size meydan okumak zorunda kalacağım.”</span></p>

      <p class="paragraf-2"><span>“Hiçbir şeyi geri almaya niyetim yok,” diye yanıt verdim gururla.</span></p>

      <p class="paragraf-2"><span>“Gerçekten mi?” dedi alaycı bir gülümsemeyle. “Bu durumda,” diye devam etti kısa bir aranın ardından, “yarın size düello şahidimi göndermekten onur duyarım.”</span></p>

      <p class="paragraf-2"><span>“Pekâlâ bayım,” dedim daha kayıtsız bir ses tonuyla.</span></p>

      <p class="paragraf-2"><span>Prens hafifçe eğilerek selam verdi.</span></p>

      <p class="paragraf-2"><span>“Beni boş kafalı bir adam olarak düşünmenizi engelleyemem,” diye ekledi gözkapaklarını kibirle indirerek, “fakat N. prensleri sonradan görme olamaz. Tekrar görüşene dek hoşçakalın, Bay... Bay Ştukaturin.”</span></p>

      <p class="paragraf-2"><span>Hızla bana sırtını döndü ve tekrar heyecanlanmaya başlamış ev sahibine yaklaştı.</span></p>

      <p class="paragraf-2"><span>Bay Ştukaturin ha!.. Benim adım Çulkaturin... Son hakaretine karşılık söyleyecek bir şey bulamadım ve kudurmuş bir halde ardından bakakaldım. “Yarın görüşürüz,” diye mırıldandım dişlerimi sıkarak ve derhal iflah olmaz bir çapkın olsa da sağlam bir adam olan süvari yüzbaşı Koloberdyaev’i buldum. Prensle olan tartışmamı anlattım ve düello şahidim olmasını istedim. Hemen kabul etti ve sonra eve döndüm.</span></p>

      <p class="paragraf-2"><span>Bütün gece korkudan değil de heyecandan gözüme uyku girmedi. Ben korkak değilim. Almanların, yeryüzündeki en yüce şey dedikleri ölümle yüzleşme olasılığı üstüne düşünmedim bile. Sadece Liza’yı, mahvolmuş umutlarımı, ne yapmam gerektiğini düşünüyordum. “Prensi öldürmeli miyim?” diye sordum kendime; elbette onu öldürmek istiyordum; intikam için değil, Liza’nın iyiliğini istediğimden. “Ama bu darbeyi kaldıramaz,” diye devam ettim. “Hayır, iyisi mi bırakayım, o beni öldürsün!” İtiraf etmeliyim ki silik bir taşralı olarak böyle bir adamı düelloya zorlamış olduğumu düşünmek çok keyif vericiydi.</span></p>

      <p class="paragraf-2"><span>Bu düşünceler içinde sabahı ettim; çok geçmeden Koloberdyaev geldi.</span></p>

      <p class="paragraf-2"><span>“Pekâlâ,” dedi patırtıyla odaya girerek, “prensin düello şahidi nerede?”</span></p>

      <p class="paragraf-2"><span>“Kalıbımı basarım,” diye sinirlenerek cevapladım, “sabahın yedisinde prens hâlâ uyuyordur.”</span></p>

      <p class="paragraf-2"><span>“O halde,” diye karşılık verdi huzursuz yüzbaşı, “bana çay söyle. Dünden beri başım ağrıyor... Dün gece soyunmadan yattım.” “Gerçi,” diye ekledi esneyerek, “genelde kıyafetlerimi çıkarmam.”</span></p>

      <p class="paragraf-2"><span>Çayını getirdiler. Altı bardak romlu çay, dört tane de pipo içti, geçen gün arabacının sürmeyi reddettiği, yok pahasına aldığı attan söz etti, atı ön ayaklarından birini bağlayarak eğitecekmiş... sonra üzerini çıkarmadan ağzında pipoyla sedirde uyuyakaldı. Ben de kalkıp kâğıtlarımı düzene koydum. Liza’dan aldığım tek not bir davetiyeydi, tam onu bağrıma basacaktım ki, bir an düşününce vazgeçtim ve çekmeceye fırlattım. Koloberdyaev, başı deri yastıktan aşağı sarkmış biçimde hafifçe horluyordu... Hatırlıyorum da, uzun süre hırpani, cüretkâr, umursamaz ve hayat dolu yüzünü inceledim. Saat onda, hizmetçiler Bizmyenkov’un geldiğini haber verdi. Prens, düello şahidi olarak onu seçmişti.</span></p>

      <p class="paragraf-2"><span>Mışıl mışıl uyuyan yüzbaşıyı birlikte uyandırdık. Ayağa kalktı, uykulu gözlerle bize baktı, boğuk bir sesle votka istedi; kendine geldi ve Bizmyenkov’a selam verdi, işleri ayarlamak için onunla yan odaya geçti. Şahitlerin görüşmesi çok uzun sürmedi. On beş dakika sonra benim odama geldiler. Koloberdyaev bugün saat üçte tabancalarla kozlarımızı paylaşacağımızı söyledi. Başımı sallayıp kabul ettim. Bizmyenkov derhal yola çıktı. Bu tür dalaverelere alışık olmayan bir adam gibi solgun ve içten içe tedirgin olmasına rağmen çok kibar ve soğukkanlıydı. Utanç benzeri bir hisle yüzüne bakmaya cesaret edemedim. Koloberdyaev bana atını anlatmaya başladı. Bu konuşma hoşuma gitti. Liza’dan söz etmesinden korkuyordum. İyi huylu yüzbaşı dedikoducu değildi ve dahası tüm kadınlardan nefret eder, nedendir Tanrı bilir, onlara</span> <span class="char-style-override-8">salata</span> <span>derdi. Saat ikide öğle yemeği yedik ve saat üçte anlaştığımız yerdeydik – bir zamanlar Liza’yla yürüdüğüm, huş ağaçlarının olduğu koruda, uçurumun birkaç metre berisinde.</span></p>

      <p class="paragraf-2"><span>İlk gelen biz olduk; yine de prens ve Bizmyenkov bizi çok bekletmedi. Prens, hiç abartısız, bir gül kadar tazeydi; kasketinin altındaki kahverengi gözleri oldukça içten bakıyordu. Puro içiyordu ve Koloberdyaev’i gördüğünde dostça elini sıktı.</span></p>

      <p class="paragraf-2"><span>Bana bile nazikçe selam verdi. Bense solgun olduğumun ve sinirden ellerimin hafifçe titrediğinin farkındaydım... boğazım kurumuştu... daha önce hiç düello yapmamıştım. “Ah, Tanrım,” diye düşündüm, “umarım bay alaycı, tedirginliğimi korkaklığa vurmaz!” İçten içe sinirlerime lanet ediyordum, ama doğrudan prensin yüzüne bakıp da dudaklarında belli belirsiz bir gülümseme yakaladığımda aniden tekrar öfkelendim ve hemencecik sakinleştim. O sırada şahitlerimiz engelleri ayarlıyor, mesafeyi ölçüyor ve tabancaları dolduruyorlardı. İşin çoğunu Kolobardyaev yaptı; Bizmyenkov daha çok izledi. Muhteşem bir gündü – o unutulmaz yürüyüşü yaptığımız günkü kadar güzeldi. O zamanki gibi, parlak yeşil yaprakların arasından masmavi gökyüzü görünüyordu. Peltek konuşmalarıyla benle alay ediyor gibiydiler. Prens omzunu genç bir ıhlamur ağacının gövdesine yaslayarak purosunu içmeye devam etti.</span></p>

      <p class="paragraf-2"><span>Koloberdyaev silahları uzatarak, “Yavaşça yerlerinizi alın baylar, hazırlanın,” dedi en sonunda.</span></p>

      <p class="paragraf-2"><span>Prens birkaç adım uzaklaştı, durdu ve başını arkaya çevirerek omuzları üzerinden bana sordu, “Hâlâ sözünüzü geri almıyor musunuz?”</span></p>

      <p class="paragraf-2"><span>Cevap vermeye çalıştım ama sesim beni başarısızlığa uğrattı ve küçümseyici bir el hareketiyle yetinmek zorunda kaldım. Prens tekrar gülümsedi ve yerini aldı. Birbirimize yaklaşmaya başladık. Silahımı kaldırdım, düşmanımın göğsüne doğrulttum – biri dirseğimi dürtmüşçesine aniden tetiği çektim ve ateş ettim. Prens sendeledi, sol elini sol şakağına götürdü – bir kan şeridi yanağından aşağı beyaz güderi eldivenlerinin üzerine akıyordu. Bizmyenkov ona doğru koştu.</span></p>

      <p class="paragraf-2">“Bir şey yok,” dedi kurşunun deldiği kasketini çıkararak, “başa isabet ettiği halde düşmediğime göre sadece bir sıyrık olmalı.”</p>

      <p class="paragraf-2">Sakince cebinden patiska bir mendil çıkardı ve kanlı buklelerine bastırdı.</p>

      <p class="paragraf-2">Taş kesilmiş gibi bakakaldım ve kıpırdamadım.</p>

      <p class="paragraf-2">“Engele doğru yürüyün lütfen!” dedi Koloberdyaev ciddiyetle.</p>

      <p class="paragraf-2">Dediğini yaptım.</p>

      <p class="paragraf-2">“Düello devam ediyor mu?” diye ekledi Bizmyenkov’a dönerek.</p>

      <p class="paragraf-2">Bizmyenkov cevap vermedi. Fakat prens, mendili yarasından çekmeden engelin önünde bana işkence etme zevkinden kendini alıkoydu ve gülümseyerek karşılık verdi. “Düello bitmiştir,” dedi ve havaya ateş etti. Az daha hırstan ve öfkeden ağlayacaktım. Bu adam bağışlayıcılığıyla düpedüz beni yerin dibine sokmuştu. İtiraz etmek, bana ateş etmesini talep etmek üzereydim ama yanıma geldi ve elini kaldırdı.</p>

      <p class="paragraf-2">“Aramızdaki her şey unutuldu değil mi?” dedi dostane bir sesle.</p>

      <p class="paragraf-2">Rengi atmış suratına, kanlı mendiline baktım ve kafam karıştı, rezil oldum, mahvoldum, elini sıktım.</p>

      <p class="paragraf-2">“Baylar!” diye ekledi şahitlere dönerek, “umarım her şey aramızda kalır.”</p>

      <p class="paragraf-2">“Elbette!” diye bağırdı Koloberdyaev. “Fakat prens izin verin bana ...”</p>

      <p class="paragraf-2">Ve başındaki yarayı bizzat kendi sardı.</p>

      <p class="paragraf-2">Prens, giderken bir kez daha beni başıyla selamladı. Fakat Bizmyenkov bana bakmadı bile. Paramparça –ahlaken paramparça– bir halde Koloberdyaev’le eve döndüm.</p>

      <p class="paragraf-2">“Ne oldu, bir derdin mi var?” diye sordu süvari yüzbaşı. “İçin rahat olsun, yarası ciddi değil. Yarına kadar isterse dans bile edebilir. Yoksa onu öldürmediğine mi üzülüyorsun? Eğer öyleyse yanlış düşünüyorsun; iyi adamdır aslında.”</p>

      <p class="paragraf-2">“Ne diye beni bağışladı ki?” diye mırıldandım sonunda.</p>

      <p class="paragraf-2">“Ha, demek buymuş!” diye sakince katıldı süvari yüzbaşı. “Ah siz yazarlar benim için çok fazlasınız!”</p>

      <p class="paragraf-2">Ne diye beni bir yazar olarak düşündüğüne akıl erdiremedim.</p>

      <p class="paragraf-2">O talihsiz düello sonrasındaki akşam yaşadığım acıları anlatmayı kesinlikle reddediyorum. Nasıl gururum incindi anlatamam. Bana işkence eden vicdanım değildi; ahmaklığımın bilincinde olmaktı beni kahreden. “Bitirici darbeyi kendi elimle vurdum!” diye sayıkladım, odayı bir aşağı bir yukarı arşınlarken. “Benim tarafımdan yaralanan prens, bir de üstüne beni bağışlıyor... Evet, Liza artık onun. Artık onu hiçbir şey kurtaramayacak, uçurumun eşiğinde onu kollayacak kimse yok.” Prensin sözlerine karşın düellonun bir sır olarak aramızda kalmayacağını çok iyi biliyordum; Liza bir şekilde durumdan haberdar olacaktı. “Prens o kadar da aptal değil,” diye mırıldandım öfkeden kudurmuş bir halde, “bundan faydalanmayacak kadar...” Fakat düello hakkında yanılmıştım. Ertesi gün bütün kasaba düellodan ve asıl sebebinden haberdar olmuştu. Prens bu konuda ağzını açmamıştı; öte yandan, başında sargısı, hazır bir açıklamayla karşısına çıktığında, Liza olanları çoktan duymuştu... Bizmyenkov bana ihanet mi etti, yoksa haberler başka yoldan mı ona ulaştı bilmiyorum. Sahi, küçük bir kasabada bir şeyin gizli kalması mümkün mü? Liza’nın onu nasıl karşıladığını düşünsenize, tüm Ojogin ailesinin onu nasıl karşıladığını! Bana gelince, bir anda evrensel bir infialin ve nefretin nesnesi haline geldim, bir canavar, kıskanç, kana susamış bir deli oldum. Tanıdığım az sayıda insan da benden cüzamlıymışım gibi kaçmaya başladı. Kasabanın ileri gelenleri beni ağır biçimde cezalandırmak için tez elden prense başvurdu. Prensin acil ve ısrarlı ricaları kellemi koltuğa koyabilecek felaketi engelledi. Bu adam beni her türlü yok etmeye yazgılıydı. Yüce gönüllüğü sağ olsun, tabutumun kapağını örttü. Ojoginlerin kapılarının bana kapandığını söylememe bile gerek yok. Hatta Kirill Matveiç evlerinde unuttuğum bir kalemi bile yolladı. Diğerleri neyse de, onun bana kızmasını gerektirecek hiçbir sebep yoktu. Benim “kaçık” (kasabada benim için bu ifadeyi kullanıyorlardı artık) kıskançlığım prensin Liza’yla olan ilişkisini ortaya çıkardı. Hem Ojoginler hem de kasabadakiler ona Liza’nın nişanlısıymış gibi bakmaya başladı. Doğrusu bu durum prensin pek de hoşuna gitmemişti. Henüz maksadını gerçekleştirememiş olsa da, Liza’ya adamakıllı tutkundu. Dünya ehli bir adamın tüm maharetiyle durumdan faydalanmasını bilmişti ve çok geçmeden, hani derler ya, yeni rolüne bürünmüştü...</p>

      <p class="paragraf-2">Ama ben!.. Kendime ve geleceğe dair bütün umutları kestim o zaman. Acılar tüm varlığımı aşırı yüklü bir el arabası gibi gıcırdatıp inletirken halim artık gülünç olmamalıydı... ama hayır! Kahkaha, gözpınarları tükenene, gözyaşı dökmek artık imkânsız hale gelene kadar gözyaşlarına eşlik etmekle kalmaz – halka halka yayılır, yankı yapar dilin tutulduğu yerde ve artık şikâyet bile edemezsiniz... Neyse, kendimi daha da gülünç düşürmek istemediğimden, korkunç yorgun düştüğümden hikâyemin devamını, Tanrı’nın izniyle sonunu, yarın getireceğim...</p>
    </div>
  </div>
</body>
</html>
