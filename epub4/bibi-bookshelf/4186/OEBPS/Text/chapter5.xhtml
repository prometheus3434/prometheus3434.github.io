<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xmlns:epub="http://www.idpf.org/2007/ops">
<head>
  <title>Mağara Arkadaşları</title>
  <link href="../Styles/main.css" rel="stylesheet" type="text/css" />
</head>

<body class="chapter epub-type_chapter">
  <div class="sayfa-bosluk html5_section">
    <h1>KÜÇÜK KUYU</h1>

    <p>Denizin hırçınlaştığı bir mevsimdi. Gökyüzündeki gri bulutlar, gelip gelip, içime oturuyorlardı. Bir ağırlık hissediyordum. Başım ağrıyor, tam kalbimin üstünde duran bir yumruk yok olmak bilmiyordu. Nefes alamıyordum. Ne olmalıydı da ben; sakin, rahat bir uyku uyuyabilmeli, içimde küçük bir sevinç hissedebilmeliydim, bilmiyordum.</p>

    <p>Arkadaşlarımla birlikteydim. Ama çok aksiydim, sıkıntılıydım. Arkadaşlarım da öyleydi. Yalancı bir sevinci dışa vurmak için uğraşıyorduk hepimiz. Ama bir türlü olmuyordu. Birkaç saniye yalandan gülmeyi, sevinçli olmayı başarabilen yüzümüz; sert bir rüzgârın ya da bir dalga sesinin etkisiyle, eski haline dönüyordu. Sonbaharın tadını çıkartmak için gelmiştik sözde. Bütün gün yağan yağmura ve hırçın denize bakıp kâğıt oynuyorduk. Akşamları içki içiyorduk durmadan. İçtikçe benim kalbimin üstündeki yumruk büyüyor, beni boğuyordu. Kafam doluydu, içim doluydu. Üstelik söz bitmişti aramızda. Anlatılacak hiçbir şey kalmamıştı. Bu yüzden kendi kendimizle kalıyorduk. Kendi kendimizle kaldıkça, sıkılıyorduk. Birbirimize kızıyor, köpürüyor, kavga ediyorduk. Hiçbirimiz durumumuzu değiştirmeyi, alıp başımızı gitmeyi düşünmüyorduk. Belki hepimiz düşünüyorduk da cesaret edemiyorduk.</p>

    <p>Bir sabah uyandım. Bütün gün deniz kenarındaki kahvede kâğıt oynayacağımızı, anlamsız şeyler yüzünden kavga edeceğimizi düşündüm. Güneş yüzünü hiç göstermiyordu. Niye yapacaktım bunu? Niye oturup duracak ve sıkılacaktım? Dayanamadım. Kalktım ve gitmek istedim. Arkadaşlarım uyurken küçük bir çantaya, üç beş parça eşyamı koydum. Onlara not bile bırakmadan otelden çıktım, yoldan geçen bir arabaya bindim.</p>

    <p>Nereye gideceğimi bilmiyordum, hiç önemli değildi. Belki iyice yalnız kalmak istemiştim, belki arkadaşlarımdan kaçmak. Bunu da bilmiyordum. Ama düşünmüyordum da, niye böyle yaptığımı. Görmediğim yerleri görürsem, bilmediğim insanlarla konuşursam, içimdeki sıkıntının dağılacağını umuyordum. Otobüs sabahın ayazında yolları yutarak gidiyordu. Hava yine bulutluydu. Güneş görünmemeye kararlıydı. İçimden ne geçerse onu yapmaya karar verdim. Canımın istediği yerde inecektim. Ölmek istersem ölecek, uyumak istersem uyuyacaktım.</p>

    <p>Otobüs küçük bir köyün içine girip durdu. Çay molasıydı. Ama burası bilinen türden bir benzin istasyonunun, çayların yarım geldiği kafeteryası değildi. Küçük bir kahveydi sadece. Tuhaf duygular içindeydim. Ama biliyordum, havanın ve içimdeki karmaşanın sonucuydu bu. Daha doğrusu, böyle olduğuna kendimi inandırmaya çalışıyordum. Otobüsten indim, çarpık bacaklı, tahta bir sandalyeye oturdum. Bir çay istedim garsondan. Deniz kabarmıştı, içim kabarmıştı. Birden bu köyden hoşlandığımı fark ettim. Burada biraz kalabilirdim. Dinlenirdim, kendime gelirdim. Garson çayımı getirdi. Garson demek doğru değildi. Köyün çocuklarından biriydi. Saçları çok kısaydı, bıyıkları terlememişti daha. Kısa kollu bir gömlek giymişti. Hiç konuşmuyor, yolculara çay taşıyordu durmadan. Şoför, kahvenin önündeki çeşmede elini yüzünü yıkadı. Yüzünü kuruladığı mendili ensesine yerleştirdi. Üşüdüm şoförü öyle görünce. Yolcular da konuşmadan çaylarını içtiler. Muavin, otobüsün hareket etmek üzere olduğunu söyledi biraz yüksek sesle. Yolcular çay paralarını ödeyip kalktılar, otobüse bindiler. Şoför herkesin binmesini bekliyor ve hiç acele etmeden çayını içiyordu. Herkes binince, bana baktı. Siz binmiyor musunuz? diye sordu. Hayır, dedim. Ben biraz burada kalacağım. Siz bilirsiniz, dedi. Kalktı, otobüse bindi, arabayı çalıştırdı. Kahve bir anda bomboş kaldı. Çevreye bakındım. Hava temizdi, ama soğuktu. Ortalıkta pek insan görünmüyordu. Deniz çıldırmış gibiydi. Kahvenin önündeki sandalyelerin birinde tek başıma oturuyordum. Denizin büyüyüp beni yutacağını sandım bir an.</p>

    <p>Bir çay daha içtim. Garson çocuğa, çayınız çok güzel, dedim. Öyledir abi, dedi. Bir içen bir daha içer. Üşüdüyseniz içeride oturun dedi. Yok, dedim böyle iyi. Kahveci bir ara dışarı çıktı, birkaç tane sandalyeyi masalara kapattı, yine içeri girdi. Ben çayların parasını ödeyip kalktım. Biraz dolaşmak istiyordum. Sahile indim. Zaten on adım uzaklıktaydı. Lodos vardı. Üzerime sıçrayan dalgalara aldırmadan sahil boyunca yürüdüm. Küçük bir sahili vardı köyün. Yazlıkçıların oturdukları evler boştu. Herkes gitmişti. Pansiyonların tabelaları kaldırılmıştı. Sahilde kimseler yoktu. Kalbimin üstündeki yumruk olduğu gibi duruyordu.</p>

    <p>Sahilin sonunda bir otel ilişti gözüme. Temiz ve yeni bir binaya benziyordu. Orada kalabileceğimi düşündüm. Oyalana oyalana otele doğru yürüdüm. İçeri girdim. Kimse yok mu? diye seslendim. Az sonra bir ayak sesi duydum. Çok hülyalı bakan, yirmi beş yaşlarında, ince ve solgun bir kadın geldi. Konuşmadan bankonun arkasına geçti, oda mı istiyorsunuz? diye sordu. Evet, dedim. Denize bakan odalardan birini istiyorum. Kadın yine çok hülyalı bakarak, odamın anahtarını verdi. İkinci kat, dedi. Koridorun sonundaki oda. Hülyalı bakan gözlerine takıldım yine. Yalnız bana mı öyle bakıyordu, hep mi öyleydi bilmiyordum. Kadının gözlerinden, solgunluğundan ve inceliğinden hoşlandım.</p>

    <p>Odama çıktım, çantamı attım yatağımın üstüne. Balkon kapısını açtım. Dışarı çıkmak istedim sonra. Bu ağır ve sıkıntılı havayı solumak. Denizin sesinden başka bir şey duyulmuyordu. Lodos yüzünden dalgalar, dalgakıranda patlıyordu. Sahile indim, amaçsızca dolaştım. Denizin bu çıldırmış haline bakan bir lokantaya girdim. Lokanta neredeyse toplanmıştı. Üç masa bırakılmıştı benim gibi gecikmiş tatilciler için. Lodosun etkisi miydi herkesin suspus olması; yoksa yaz bitti diye bir hüzün mü çökmüştü içlerine, bilmiyordum. Kimse konuşmuyordu. Sadece gereken sözler söyleniyordu. Bazen de zoraki bir sohbet başlıyordu. Kısa cümlelerle, kısa süren bir sohbet. Açıktaki masalardan birine oturdum. Kahvedeki garson çocuğa benzeyen bir çocuk geldi. Ne istersin abi? dedi. Ne varsa getir, dedim. Ama çok açım, acele olsun. Aç filan değildim aslında. Ama bir şeylerle oyalanmak istiyordum. Yemek iyi bir bahane olabilirdi. Tamam, dedi garson çocuk, gitti. Denize baktım. Kurşuniydi deniz. Çılgındı. Dalgaların üzerinde bir çöp bile tutmaya niyeti yoktu. Yemeğim geldi, yedim.</p>

    <p>Lokantadan çıkınca yine sahilde yürüdüm. Kafamı boşaltmıştım. Hiçbir şey yoktu içimde. Hiçbir şey hissetmiyordum. Ne sıkıntı, ne yorgunluk. O yumruk kaybolmuştu, ama ben de kaybolmuştum. Kendimi dinlediğim yoktu. Düşüncenin kırıntısı bile yoktu kafamda. Varlığımı hissetmiyordum. Yoktum sanki. Saf bir dinlenmeydi benim için. Sonra yağmur başladı. Otobüsün önünde durduğu kahveye girmek geldi aklıma. İyice ıslanmadan kahveye girdim.</p>

    <p>Kahvedekiler hâlâ aynı sessizlik içindeydiler. Arada bir, birkaç kelimeyle kendi aralarında konuşuyorlardı. Hava birkaç güne kadar açar diyorlardı. Tekneyle balığa çıkılmaz diyorlardı. Kimileri kâğıt oynuyorlardı. Pişti yapınca sevinmiyorlardı bile. Kahveci sormadan çay getiriyordu onlara. Garson çocuk içeride bardakları yıkıyordu. Emekli olduklarını tahmin ettiğim iki adam, gazete okuyordu. Konuşmalar arada bir kulağıma çalınıyordu ama hiç ilgilenmiyordum. Denize bakıyordum durmadan.</p>

    <p>Birkaç saat oturdum orada. Sonra, ben yaşlarda bir adam geldi kahveye. Herkese merhaba dedi, gelip yanıma oturdu. Bana da merhaba dedi. Merhaba, dedim. Bugün geldiniz değil mi? dedi. Evet, dedim. Ne kadar kalacaksınız? diye sordu. Bilmiyorum, dedim. Sıkılıncaya kadar. Ne iş yapıyorsunuz? diye sordu. Hiç dedim. Var işte bir tezgâh, işliyor. Benim de hediyelik eşya dükkânım var, dedi. Ama yaz bitti mi, kepenkleri iner. Konuşmak istemiyordum ama, çok tatlı anlatıyordu. Benim adım Orhan, dedi. Memnun oldum dedim. Ben de adımı söyledim. Cana yakın bir yüzü vardı. Sonbahar dedi, dinlenmek için en iyi mevsimdir. Sakin, insansız.. Biraz sonbahardan söz ettik. Denizin çılgınlığından, havanın sıkıntısından. Sonra kahvedekiler gibi balıktan, denizden konuştuk. Balıktan anlamam dedim, güldü. Buralı olduğuma bakmayın, ben de anlamam dedi. Bu köydekilerin hiçbiri anlamaz aslında. Ama başka konuları da yoktur. Ne yapsınlar? Balıktan konuşurlar kış boyunca, dedi. Bu köydekilerin hepsinin kalplerinin üstünde birer yumruk olduğunu düşündüm.</p>

    <p>Akşama kadar Orhan’la konuştuk. Açılmıştım, keyiflenmiştim. Yazlıkçılarla ilgili, bir yığın komik hikâye anlatmıştı bana. Bu köyün en konuşkan adamı olduğunu düşünüyordum. Bu akşam misafirim olacaksın, dedi. Olmaz, dedim. Olur, dedi. Seni çok sevdim. Bu akşam bırakmam, dedi. Akşama birlikte oluruz, ama misafirin olmam, dedim. Birlikte yeriz içeriz, hesabımızı ayrı ayrı öderiz. Öyle şey olur mu? dedi. Olur, dedim. Peki, dedi. Nasıl istersen. Bir çay daha içtik. İbrahim’in oteline gidelim, dedi. Olur, dedim. Hava neredeyse kararacaktı, kahveden çıktık. Çay paralarını bana ödetmedi. Üstelemedim. Yağmur dinmişti. Ama deniz yine kabarıyordu. Denizin bu köyden ve bu köyün insanlarından nefret ettiğini düşündüm nedense. Öfkeyle havlayan ve zincirini koparsa, karşısındaki insanları parçalayacak bir köpeğe benziyordu.Ya da ben böyle bir denize alışık değildim, bana öyle geliyordu.</p>

    <p>Yavaş yavaş yürüyerek İbrahim’in oteline gittik. İbrahim’in oteli dediği benim kaldığım oteldi. Bu otelde kalıyorum, dedim. İyi, dedi. Yenidir, temizdir, rahat edersin. Sonra gözlerimin içine bakarak ekledi. Özel hizmeti vardır. Bir gelen bir daha gelir. Gülümsedim. Ne demek istediğini anlamadım. Yine de, iyi, dedim.</p>

    <p>Lokantaya girdik. Hava yavaş yavaş kararıyordu. Kimse yoktu lokantada. Cam kenarında bir masaya oturduk Orhan’la. Pek lüks olmayan, sıradan bir yerdi. İçimdeki sıkıntının artık iyice dağıldığını, ama bir hiçliğin içinde olduğumu fark ettim. Her şey dümdüzdü. Kıvrımsız, inişsiz, çıkışsız. Geldiğim yerden iyiydi yine de. Orhan sigara uzattı, aldım, yaktık. İbrahim şimdi gelir, dedi. Sigaralarımızı içtik konuşmadan. Hava kararmıştı. Lokantanın ışıkları kapalıydı. Denizin çılgınca kıyıya saldırdığını görüyordum.</p>

    <p>Sonra birden ışıklar yandı. İbrahim geldi. Sakattı, koltuk değnekleriyle yürüyordu. Kırk beş yaşlarında, esmer, yüzünün çizgileri derin bir adamdı. Görünüşü ne sevecendi, ne de acımasız. Masamıza oturdu. Bana hoş geldiniz, dedi. Hoş bulduk dedim. İlk gelişiniz mi? dedi. Evet, dedim. Seversiniz burayı, dedi. Yine gelirsiniz. İnşallah, dedim. Ne istersiniz? diye sordu. Ben bilmem dedim. Orhan söylesin. Orhan balık ve rakı istedi. Balıklar olana kadar da meze.</p>

    <p>İbrahim sert, kalın ve aksi bir sesle, Leyla diye seslendi. Bir kez seslendi ve sonra bize döndü. Konuşmaya başladık. Orhan’a herkesin gittiğini söyledi, bütün yabancıların. Dükkânı kapattın mı? diye sordu. Orhan kapattığını söyledi. İbrahim, Leyla! diye seslendikten bir süre sonra, o çok hülyalı bakan kadın geldi. Demek bu hoş kadının adı Leyla’ydı. Bir tepsi içinde rakı, buz ve meze getirdi, hiç konuşmadan servis yaptı. İbrahim’in önüne bir tabak içinde, kavun ve beyaz peynir koydu. Kadehine başka bir şişeden rakı doldurdu. Orhan, kadına tamam, dedi. Biz rakılarımızı koyarız. Kadın gitti. Dikkat ettim, Orhan’a ve İbrahim’e hiç de hülyalı bakmıyordu. Dümdüzdü bakışları. Ama gözlerini bana çevirdiğinde, sanki içinde küçük ışıklar buldum. Kuruntum olduğunu düşündüm.</p>

    <p>Sonra konuşmaya başladık. Lodosun savurduğu ağaçların sesi geliyordu kulağıma, bir de dalgaların. İçeride ışık yandığı için denizi göremiyordum. Ama sesinin, artık öfkeli bir köpek çığlığından, zavallı ve yalnız bir hayvan ağlamasına dönüştüğünü hissediyordum. Aklımda nedense Leyla vardı. Güzel gözleri, bu sayfiye köyünde inanılmayacak kadar beyaz teni, ince, duru vücudu. İbrahim’in karısı mıydı acaba? Orhan, müzik ister misin? diye sordu. Hayır, dedim. Böyle iyi. Peki, dedi. Leyla tam rakılarımızı bitirdiğimizde içeri giriyor, kadehlerimizi dolduruyor ve hiç konuşmadan gidiyordu. Ben aklımı Leyla’dan alabildiğim zamanlarda sohbete katılıyordum. Hiçbir ukalalık, bilmişlik taşımayan, herkesin aynı düzeyde olduğu sıradan bir sohbetti bu. Yazın gelenlerden konuşuyorduk, balıktan, denizden, ara sıra yalnızlıktan. Bana benimle ilgili sorular sormuyorlardı. Yaşadığım şehirle ilgili sıradan ve cevaplanması kolay şeyler soruyorlardı. Beni deşecek şeyler olmadığı için cevaplıyordum.</p>

    <p>Gece yarısına doğru rakılarımız yine bitti. Leyla sanki gizli bir köşeden bizi izliyormuş ve rakılarımızın bittiğini görüyormuş gibi geldi ve kadehlerimizi doldurdu. İbrahim, Leyla’ya kadehini uzattı. Leyla, başka şişeden doldurdu. İbrahim bana baktı, başıyla Leyla’yı işaret etti ve oynasın mı? dedi. Ürperdim. Hayır, dedim. Hiç sevmem oynayan kadını. Bazıları çok sever, dedi. İsterler. Leyla da iyi oynar. Kadınla göz göze geldik. Gözlerinden bir utanç buğusunun geçer gibi olduğunu gördüm. Bakışlarını benden kaçırdı ve gitti. Sohbetin bütün keyfi kaçtı. O yumruk yine geldi ve oturdu tam kalbimin üstüne. İbrahim benim rahatsızlığımın farkında değildi. Sonra rakı bitti, balıklar, mezeler, meyvalar hepsi bitti. Orhan hesap benden, dedi. Olmaz, dedim. Nasıl anlaşmıştık? Bir dahakine sen ödersin, dedi. Olmaz, dedim. Yarı yarıya paylaşacağız. İbrahim bu seferlik benden olsun, dedi. Olmaz, dedim. Çaresiz kabul ettiler. Orhan hesabın yarısını ödedi. İbrahim’e, benimkini hesaba eklersin, dedim. Tamam, dedi. Orhan kalktı. Ben gideyim, dedi. Peki, dedim. Ona teşekkür ettim. Gitti. Bir süre İbrahim’le karşılıklı oturduk. Sonra ben kalktım. İbrahim, yatacak mısınız? dedi. Hayır, dedim. Biraz dolaşacağım. Tamam, dedi. Leyla ortalarda yoktu. Masa öylece duruyordu. İbrahim ışıkları söndürdü, çıktık. Ben yatıyorum, dedi. İyi geceler. Ben de iyi geceler, dedim. O merdivenlerden çıktı. Koltuk değneklerinin taş merdivenlerde bıraktığı sesler kulağımda çınladı bir süre.</p>

    <p>Deniz kenarında, biraz uzakta, bir sokak lambası yanıyordu. Dalgalar neredeyse lambaya kadar geliyordu. Lambaya gittim, sırtımı direğine dayadım. Denize baktım. Denizin, ağlayan bir vahşi hayvana benzeyen sesini dinledim. Leyla’yı düşündüm. Güzel kadındı. Çok güzel kadındı diyemeyeceğim. Bakınca, bunun neresi güzel diye düşünülen, ama insanın beynine giren ve kolay kolay çıkmayan kadınlardandı. Lodos saçlarımı uçururken iki sigara içtim ve otele döndüm.</p>

    <p>Odamın anahtarlarını bankonun üstünde buldum. Leyla ve İbrahim’in yatmış olduklarını düşündüm. Anahtarımı alıp, odama çıktım, kapı açıktı. Oysa kilitlemiştim, çok iyi hatırlıyordum. Çalınacak bir şey olmadığını düşündüm ve önemsemedim. İçeri girdim. Ceketimi çıkardım, astım. Banyoya gidip elimi yüzümü buz gibi suyla yıkadım. Sonra odama girince Leyla’yı gördüm.</p>

    <p>Yatağıma uzanmıştı. Karanlıkta arada bir bulutların arasından çıkan dolunayın ışığı vuruyordu üzerine. Çırılçıplaktı, yüzü pencereye dönüktü. Çok şaşırmıştım. Yanına gittim, yüzünü bana çevirdi. Aynı hülyalı gözlerle bakıyordu. Ama bu kez sanki bir kırıklık, bir yara vardı ifadesinde. Soyundum ve yanına uzandım.</p>

    <p>Hiç konuşmadı. Bir tek kelime etmedi. Çok sıcaktı vücudu. Soğuk bir havada sıcak bir denize girmiş gibiydim. Vücudumu ondan ayırınca üşüyordum sanki. Denizin sesi inanılmazdı. Kalbimin üstündeki yumrukla birlikte seviştim. Ona çok güzel olduğunu, çok sıcak olduğunu, çok hülyalı olduğunu söylüyordum. O hiçbir şey söylemiyordu. Yoruldum, uyuyakaldım.</p>

    <p>Sabah uyandığımda bir rüya gördüğümü sandım. Leyla yanımda değildi. Ama çıplaktım. Kendimi çok tuhaf hissediyordum. Sanki bir sevinç, içimdeki yumrukla dalaşıyordu. Bir an, sevincin egemenliğine geçiyordum, az sonra o yumruğun. Deli olabilirdim. Kalktım, elimi yüzümü yıkadım ve hemen odadan çıktım. Leyla bankoda değildi. Lokantaya girdim. Kimse yoktu. Bir masaya oturdum. Hem öfkeliydim, hem değildim. Leyla’yı hem istiyordum, hem nefret ediyordum. Şaşkındım. Biraz sonra Leyla geldi. Yine bir tek kelime konuşmadan elindeki tepsiyi masaya bıraktı. Bir tabakta kahvaltılıklar, bir başka tabakta kızarmış ekmekler ve çay vardı. Bardağıma çay koydu. Hep gözlerini yakalamaya uğraşıyordum. Ama bir türlü göz göze gelemedim. Aynı uçuculuğu içinde gitti. Kahvaltılıklara dokunmadım, çayımı içip çıktım.</p>

    <p>İçim sıkılıyordu. Deniz, aynı azgınlıkla kabarıyordu. Lodos dinmemişti. Çıldıracaktım. Çok tuhaf bir şeydi bu yaşadığım. Leyla kimdi? İbrahim’in nesiydi? Niye gelmişti odama? Niye benimle, beni çok sever gibi, bana âşık gibi sevişmişti? Anlayamıyordum.</p>

    <p>Aynı kahveye gittim. Denize bakan bir masaya oturdum. Orhan’ın geleceğini umuyordum. Ağzını arayacak, Leyla hakkında bir şeyler öğrenmeye çalışacaktım. Kahveci geldi. Çay içer misin? dedi. Evet, dedim, demli olsun. Peki, dedi. Gitti. Az sonra çayımı getirdi. Bir de simit bıraktı masaya. Kahvaltı yapmamışsındır, dedi. Evet, dedim. Nereden biliyorsun? dedim. Hep öyle olur, dedi. Bir şey anlamadım. Çayımı içtim. Kalbim çarpıyordu. Kendimi tuhaf hissediyordum. Sadece tuhaf. Anlayamıyor ve adlandıramıyordum durumumu. Simidi ısırdım, sıcaktı, tazeydi. Çok iyi geldi, bitirdim.</p>

    <p>Kahvede benden başka, o iki emekli vardı. Gürül gürül yanan sobanın başında gazete okuyorlardı. Kahveciyle bir iki kez göz göze geldik. Bana gülümsedi ve işine döndü. Bardakları kuruluyordu. Biraz sonra Orhan geldi. Günaydın, dedi. Günaydın, dedim. Masaya oturdu. Tuhaflığımı anlamış olduğunu sanıyordum. Ama onun davranışlarında ve bakışlarında bir farklılık yoktu. Çay içer misin? dedim. İçerim, dedi. Heyecandan sesim titrek çıkmıştı. Kahveciye baktım. Hemen geldi. Orhan, bana bir çay, dedi. Seninkini de tazeleyeyim mi, dedi kahveci. Tazele, dedim. Tamam, dedi, gitti.</p>

    <p>Orhan’a bir an önce Leyla’yı sormak istiyordum. Ama konuyu açamıyordum bir türlü. Kahveci çaylarımızı getirdi. Orhan’a simit getirmemişti. Kahveciye baktım, bana getirdiğin simit çok iyi geldi, dedim. Güldü. Biliyorum, dedi. Bir süre konuşmadan oturduk Orhan’la. Bir konu açılsa da Leyla’yı sorsam diye bekliyordum. Açıkça soramıyordum bir türlü. Arkasına yaslanıp denize baktı. Deniz amma da azdı dün gece, dedi. Evet, dedim. Sesinden uyuyamadım desem yeridir. Yalan söylüyordum. Denizin sesi usul usul gelmişti kulağıma Leyla’nın sıcak vücudunu okşarken. Hoşuma gitmişti. Sonra da deliksiz uyumuştum. Uyandığımda güneş çoktan doğmuştu. İnanmamış bir yüzle baktı bana. Leyla gece geldi mi, diye sordu. Çay boğazıma kaçtı. Bir öksürük krizine tutuldum. Hiçbir şey düşünemiyordum. Boğulacaktım neredeyse. Düzelince Orhan’ın yüzüne baktım. Sen nereden biliyorsun? dedim. Kahveci hep öyle olur, dedi uzakta durduğu yerden. Orhan, acı bir yüzle baktı bana. Senin gibileri hiç kaçırmaz Leyla, dedi. Saçmalama, dedim. İbrahim’in kızıdır, dedi. Öyle önüne gelenin odasına çıkmaz. Canı kimi isterse, ona gider. Yıllar önce başladı bu işe. Fidan gibiydi liseye giderken. Bir bakan bir daha bakardı. Şu köyün bütün erkekleri onun peşindeydi. Ama o yabancıları sever, dedi. Bir yatışta para almaz, dedi. Kulaklarımı tıkadım. Zaman geçer onun tiryakisi olursun, sonra ödersin, dedi. Başıma bir ağrı saplandı.</p>

    <p>Duyduklarımı sindirmeye çalışıyordum. İbrahim oteli yeni açtı, dedi Orhan. Önümüzdeki yaz, iki sene olacak. Hiç müşterisi yoktu. Ama Leyla’nın sayesinde şimdi devamlı müşterileri var. Kışın gelirler, yazın gelirler, salı gelirler, cumartesi gelirler, hiç belli olmaz. Leyla için gelirler. Otelin bütün işini Leyla yapar. Bir de isteyenlere oynar. Güzel de oynar hani, dedi içini çekerek. Ama bize hiç bakmaz. Şu köyün erkeklerinden hiçbiri, daha elini bile sürememiştir ona. Oysa bu köyün zengini çoktur. Evet dese, dünyayı ayağına serecek adamlar vardır. Ama o kendini ağır satar, ille de yabancıları sever. Yabancıların odalarına çıkar geceleri usulca. Gümüş gibiymiş vücudu. Hele ay ışığında.. Hep öyle söylerler..</p>

    <p>Kulaklarım uğulduyordu. Titriyordum. Bardakta kalan çayımı içtim ve kalktım. Kahveciye borcum ne kadar? diye sordum. İstemez, dedi. Bir dahaki gelişinde verirsin. Bir daha gelmeyeceğim, dedim. Gelirsin, hep öyle olur, dedi. Hayır derler ama gelirler, dedi. Orhan’ın yüzünde inanılmaz bir acı vardı. Ona da tiksinerek baktım. Cebimden para çıkardım ve masaya bıraktım. Kahveci güldü. Hep öyle olur demesini bekledim, demedi. Ama o anlama gelen bir bakışla baktı.</p>

    <p>Hızlı adımlarla otele gittim. Böyle bir şey olamazdı. Onun bakışlarını yanlış anlayacak kadar aptal değildim. Sadece bana bakan bakışlardı onlar. İnsan bu kadar yanılamazdı. Otele gittim. Resepsiyonda kimse yoktu. Leyla ortalıkta görünmüyordu. İçimdeki yumruğun kaybolduğunu, bir öfkeye dönüştüğünü hissettim. Çok kötüydüm. Odama çıktım, titreyen ellerimle eşyalarımı topladım. Gürültülü adımlarla aşağıya indim. İbrahim gülümseyerek karşımda duruyordu. Ona vurmak istedim ama koltuk değneklerine gözüm takıldı, vazgeçtim. Dün gece iyi uyudunuz mu? diye sordu. Yumruklarımı sıktım. Borcum ne kadar? dedim. Gidiyor musunuz? dedi. Evet, dedim. Gidiyorum. Burada daha fazla kalamam. Siz bilirsiniz, dedi. Borcum ne kadar? dedim tekrar, öfkeli bir sesle. Bir dahaki gelişinizde ödersiniz, dedi. Bir daha gelmeyeceğim, dedim. Emin misiniz? diye sordu. Sesinde gizli bir alay vardı. Evet, dedim. Öfkeden sesim yılan ıslığı gibi çıkmıştı. Peki, dedi. Koltuk değneklerini taş zeminde tıklatarak bankonun arkasına gitti. Bir kâğıda bir şeyler yazdı, kâğıdı uzattı. Aldım parasını ödedim. Hiçbir şey söylemeden otelden çıktım. Sahilden anayola doğru yürürken, otele bakmamak istedim. Dayanamadım, baktım. Leyla’yı gördüm. O hülyalı bakan güzel gözlerini. Belki de görmedim. Anayola çıktım ve gelen bir otobüse bindim.</p>

    <p>Oraya tekrar gitmek istedim. Çok istedim. Leyla’nın inanılmayacak kadar sıcak vücudunu duymak, gözlerini görmek istedim. Sadece bana öyle baktığından emin olsaydım giderdim. Bir de kahvecinin hep öyle olur demeleri olmasaydı. Kahveciye inat, o köyün bütün erkeklerine inat gitmedim. Ama iki şey aklımda takıldı kaldı. Yolda dönüp baktığımda gerçekten Leyla pencerede miydi ve o hülyalı bakışlarla yalnız bana mı bakmıştı? Sonra, kalbimin üstündeki yumrukla yaşamaya alıştım.</p>

    <p class="date">1991</p>
  </div>
</body>
</html>
