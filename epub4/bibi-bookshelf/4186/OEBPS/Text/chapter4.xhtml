<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xmlns:epub="http://www.idpf.org/2007/ops">
<head>
  <title>Mağara Arkadaşları</title>
  <link href="../Styles/main.css" rel="stylesheet" type="text/css" />
</head>

<body class="chapter epub-type_chapter">
  <div class="sayfa-bosluk html5_section">
    <h1>GENÇLİK SABAH ÇİYİDİR</h1>

    <p>Yatarken sonsuza kadar uyumayı, derin ve huzurlu bir uykudan asla uyanmamayı dilediği halde, yine uyanmıştı. Yorgun gözlerini ağır ağır açtı, perdenin aralıklarından sızarak yatağa kadar süzülen, cılız gün ışığına baktı, içi acıyla doldu. Gece ağırlaşan hastaların en büyük tesellisi olan gün ışığı, yenisini almayı hiç aklına getirmediği eprimiş, lime lime olmuş perdeleri adeta delerek yüzüne vuruyor; kasvetli, havasında derin bir teessür taşıyan odayı sinsice aydınlatıyor, odanın tozlu hatıralarla dolu eşyalarına acayip gölgeler yükleyerek, ince yorganın altında yatan kıpırtısız vücuda, vücudun hep özlediği gibi zayıf, yorgun ve son yolculuğuna başlamaya sessizce hazırlanan bir hal veriyordu.</p>

    <p>Gözlerini kapatınca birkaç damla zayıf ve bitap gözyaşı, kurumaya yüz tutmuş gözpınarlarından zorlukla kabararak yanaklarına doğru süzüldü. “Bu ebediyete kadar böyle devam edecek,” diye mırıldandı. “Ne zaman o ilahî ve sonsuz uykuya, huzur veren büyük yalnızlığa erişeceğim, ıstırap haline gelen bu hayat, beni daha ne kadar peşi sıra sürükleyerek, günden güne, seneden seneye dolaştırıp duracak? Yorgunum, çok bitkinim..”</p>

    <p>Yine de, rengi kaçmış ellerle yorganı kaldırdı, uzun senelerin gittikçe ağırlaşmış yükünü, bugün de taşıyacak olan bacaklarını usulca kımıldattı, yatakta doğruldu. Her sabah kendine acıyarak öylece yatmanın, ölüme giden yolda bir faydası yoktu. Terliklerini giydi, sırtına bir hırka aldı, eskidiği için her sabah kendine bu zalim oyunu oynayan perdeleri öfkeyle açıp, dargın gözlerle sokağa, puslu bir güne kederli yüzlerle başlamış koşuşturan insanlara şöyle bir baktıktan sonra, mutfağa gidip çay koydu.</p>

    <p>Ölümsüzlüğü bedava verseler almaya niyeti yoktu. Şu insanoğlu ne kadar akılsız, ne kadar aptal ve ruhsuz olmalıydı ki, asırlar boyu ölümsüzlüğün peşinden koşmuş, yüzlerce insan servetini, hayatını, aklını, her şeyini bu uğurda harcamıştı. Oysa bir zaman geliyor, hayat, gelecek zamanın içinde manasız ve sıkıcı bir seyahat oluyor, yorulmuş kalpler ve vücutlar birer körebe gibi ölümün peşinden koşuyor, ama haylaz ve kötü bir çocuk olan ölüm, en olmayacak yerlere saklanıp bir türlü ele geçmiyordu. Ölümün bilinmeyişi ve yaklaştıkça yaşlı kalbine verdiği heyecan, sabırsızlıkla beklediği bir haz haline geliyor, yaşıyor olmanın sevincinin yerini, bu ümitsiz ve kırgın bekleyiş, bir gün o körebeyi sobeleyecek olmanın, mükemmel olduğunu düşündüğü hazzı alıyordu.</p>

    <p>Kahvaltısını hazırlayıp bir tepsiye koydu. Pencerenin önüne oturdu. Yine iştahsızdı. Kapı tokmağına astığı torbaya kapıcının koyduğu taze ekmeğin ucuyla, bir iki zeytin yedi. Çiğnedikçe lokmalar ağzında büyüyor, bir türlü yutamıyordu. Bu hastalık, hayattan bezme hastalığı onda ilk başladığında, lokmaları bir türlü yutamayışını ölümün yaklaştığına yormuş, bundan marazi bir zevk almış ve böyle devam etmesi halinde çok kısa zaman içinde istediğine kavuşacağını zannetmişti. Ama bu arzusuna hâlâ kavuşamamış, birkaç senedir hep aynı şey olduğu halde ölmemiş ve artık bundan azap duymaya başlamıştı.</p>

    <p>Lokmalar yine ağzında büyüyünce, tepsiyi bir kenara bırakıp gazeteyi açtı. Her gün gazete alışı da artık manasını değiştirmiş bir alışkanlıktı. Dünyada olup bitenler, onu artık meşgul etmiyor, hiçbir şey ona hayata devam etmek için bir heyecan ya da ümit aşılamıyordu. Haberleri, makaleleri okuduğunu zannediyor, hakikatte sadece gözleri satırları takip ettiği için, gazeteyi kapattığı anda, hiçbir şey hatırlamıyordu. Gazeteyi şöyle bir karıştırdı ve ölüm ilanları sayfasını açtı. İşte koca gazeteyi, bu sayfa için alıyordu. Burada onu çeken bir şeyler vardı. Bütün dikkatini topluyor, kavuşmak istediği şeyin satırlara dökülmüş, yazı haline getirilmiş halini burada görüyor, ölüm hakikatiyle birlikte, başka bir âleme geçmişlerin adlarını okurken, onları adeta kıskanıyordu.</p>

    <p>Çerçeve içine alınmış, sahiplerinin adları koyu siyah basılmış ilanları dikkatle okumaya başladı. Tanıdık bir ad, aşina bir soyadı aradı, bulamadı. “Acaba en sona ben mi kaldım?” diye düşündü. “Benim yaşıma gelmiş, tanıdığım, elini sıktığım, aynı masada yemek yediğim, aynı trende yolculuk ettiğim herkes öldü de, ben en sona mı kaldım?” Başını ümitsizce iki yana salladı. “Hayır..”</p>

    <p>Daha geçen gün, hayatının ne kadar kaldığını bilmediği zamanından hiç olmazsa yarım saati öldürebilmek için Taksim Parkı’na giderken, adını bir türlü hatırlayamadığı bir arkadaşını, yanında gençten bir adamla yürürken görmüş, bu arkadaşın hâlâ gülüp söyleyebiliyor, keyifli keyifli sigara tüttürebiliyor olmasına hayret etmiş ve her sabah güneş doğduğu için mustarip olmadığı belli olan bu yaşlı adama, hayattan bezmiş bir suratla yakalanmak istemediği ve “nasılsın” sorusuna cevap bulamamaktan korktuğu için, ilk rastladığı sokağa girivermişti. Henüz en sona kalmış değildi. Onun yaşında olup ölmemiş arkadaşları vardı. Ona da sıra gelecekti. Ama bir türlü sıra gelmedikçe ıstırabı artıyor ve bu hal hiçbir şeyi değiştirmiyordu. Kendi yaşında olan başka insanların da yaşadığını bilmek, bir türlü geçmeyen zamanı hızlandırmıyor, her günün en fazla altı saatini uykuda geçirdiği için, geri kalan on sekiz saat, haksız bir işkence haline geliyor, ne yapacağını, neden hâlâ yaşadığını bilemeden, zamanın denizinde oradan oraya dolaşıp duruyordu.</p>

    <p>Bu hal onda epeydir vardı. Birkaç sene evvel, zaman geçsin diye başka şehirlere gitmeyi denemişti. Tebdili mekândan ferahlık değilse de, bir hareket, bir değişiklik bekliyordu. Sabah kalkıyor, otobüs terminaline gidiyor, ilk kalkan otobüse biniyordu. Bu vesileyle daha önce gitmediği şehirlere, Bolu’ya, Samsun’a, Erzincan’a, Tekirdağ’a, Kayseri’ye gitmişti. Ama anlamıştı ki, bunun hiçbir faydası yoktur. Zaman, nereye giderse gitsin aynı zamandır ve bu uzun yolculuklara da alışılır. Alışılınca da, değişiklik olmaktan çıkar. Kendine koyduğu teşhisin doğru, tedavinin ise yanlış olduğuna karar vermişti. Uzun yollara gitmek de, bilmediği şehirlerin sokaklarında dolaşmak da, daha önce görmediği huyu suyu farklı insanlarla konuşmak da zamanın olduğundan daha çabuk geçmesini sağlamıyor, içine düştüğü bu bezginlik hastalığına bir çare olamıyordu. Gündüzler belki hayhuy içinde geçiyor, zamanı ve bezginliğini her zamankinden daha az hissediyorduysa da, gecenin ıstırabı gündüzün neşesini çok çabuk tüketiyordu. Yabancı diyarlarda geceler çekilmiyordu. Bursa’ya gittiği bir gün, otobüs terminale girerken şehre şöyle bir bakmış, kendini oyalamak için harcayacağı beyhude çaba gözünde büyümüş, gecenin hakiki bir ölüm olmayan karanlığının çok uzayacağı aklına gelince, hemen İstanbul’a giden başka bir otobüse binerek dönmüş ve bir daha da şehirden dışarı adımını atmamıştı.</p>

    <p>Bu uzun ve sessiz seyahatler zamanın geçmesine yardımcı olmamış, aksine kendini daha yalnız, daha yorgun bulmuştu. Ölümle yabancı bir diyarda tanışmak da istemiyordu. Ne zaman geleceğini bilemediği bu hatırlı misafiri alışkın olduğu yerlerde, mümkünse kendi yatağında karşılamak için, kendini hazırlamıştı. Bu yüzden her gece yatağına yatarken içine bir heyecan doluyor, beklediği misafirin artık geleceğini ümit ediyor, sabah olunca oyuncağı elinden alınmış, hevesi kursağında kalmış bir çocuk gibi mahzunlaşıyordu.</p>

    <p>Her sabah olduğu gibi yine dışarı çıkmaya karar verdi. Amaçsız, uzun yürüyüşlerinden birini yapacaktı. Evde, hep aynı pencerenin önünde oturup, karşı apartmanların kımıldamayan perdelerine bakmak zamanı uzatıyor, hatta durduruyordu. Zaman hareket ettikçe geçiyordu çünkü. Kımıldamayan perdeler, farkına varılmadan kararan hava bir durgunluk, adeta tadı alınmış bir ölümdü. Böyle olunca da içi daralıyor ve kafasında kendine vaat ettiği haz zedeleniyordu.</p>

    <p>Kahvaltı tepsisini mutfağa götürdü. Hırkasını giydi, kaşkolunu boynuna doladı, pardösüsünü giyerken aynada kendine baktı. “Neden?” dedi. “Neden, insan lüzumundan fazla yaşar? İnsanın yaşayacak şeyleri bittikten sonra, hâlâ yaşaması haksızlık değil mi? Bu da bir ceza mı?” Kendine uzun uzun baktıktan sonra şapkasını alıp çıktı.</p>

    <p>Hava biraz güneşli olsaydı, birkaç tane kuş görebilseydi sokakta, belki onu bugünlük idare edecek kadar teselli bulabilirdi. Böylece bir günü de daha az acıyla, daha az sıkıntıyla devirir, gecenin ve yatağının şefkatli kollarına kendini daha rahat bırakabilirdi. Aksine hava puslu, kasvetli ve karanlıktı. Ne doya doya bir kar yağıyordu, ne birdenbire akıp giden ve ağaçları pırıl pırıl yıkayan bir yağmur. Sokaklar çamurlu, pis ve gürültülüydü.</p>

    <p>Nereye gideceğini bilemeden yürüdü. Her gün yaptığı bu uzun yürüyüşlerin ömrünü uzattığını biliyor, ama yine de yürümeden duramıyordu. Yürüyüşlerinin sebebi, sadece dört duvar içinde, kımıltısız perdelere bakarak çıldırma raddesine gelmesi değildi. Yürüdükçe kafası işliyor, beklediği hazzın lezzetini artırıyor, sabırla bu hazzı bekleyiş de bir lezzet haline geliyordu. Ama ölümle girdiği bu yarışta hile yapmaya niyeti yoktu. Hilesiz hurdasız, hak edilmiş bir ölüm bekliyordu. Dürüst yaşanmış bir hayatı acıklı, yalnız ve hazin de olsa, dürüst bir ölümle noktalamak istiyordu. Bu yüzden, çok arzu ettiği son yolculuğa kendi elleriyle çıkmıyor, ölümün yavaşça gelip kendini sarmasını, ruhunu kucaklayıp götürmesini sabırla bekliyordu. Bazen, özellikle de uyku tutmadığı gecelerde, içinde hain bir ses, ona türlü iğneli sözler ediyor, asla ölmeyeceğine ve bu ıstırabın böyle sürüp gideceğine dair, ümit kıran şeyler anlatıyor, kalkıp aklından geçenleri yapmasını; bunu yaparsa, mesela, uyku tutmadığı için yuttuğu haplardan bir avuç yutarsa; sabah güneş doğduğunda, o kahrolası ışıklar odasına süzüldüğü zaman, onun ebedî huzura kavuşmuş olacağını, hiçbir ışığın onu uyandırmaya muvaffak olamayacağını söylüyorsa da, bunu yapamıyor, böyle büyük bir günahı değil işlemekten, düşünmekten bile rahatsız oluyordu. Ayrıca bunun, ölümün o ümit ettiği hazzını yok edeceğine inanmıştı. Böyle gecelerin sabahlarında kendini hemen sokağa atıyor; şehrin koşuşan, gürültü yapan, aceleyle yürüyen, gülüşen, bağıran, kavga eden, yani yaşayan insanlarını seyrediyor ve onların da ölümü kendisi kadar arzulayıp arzulamadıklarını düşünüyordu.</p>

    <p>Bugün de aynı şey olmuş, kendini sokağa atmış, hayat gailesi içinde çırpınan insanları seyrederek yürümüş ve kendine hep aynı şeyi sormuştu.</p>

    <p>Bu insanların akıllarına ölüm gelmez mi?</p>

    <p>Alışveriş yapan, bankalara girip çıkan, karşıdan karşıya geçen, köşebaşlarında tezgâh açan, dar sokaklarda dışarıya taşmış meyhanelerde rakı saatinin gelmesini bekleyen, dönerlere et dizen, çakmak dolduran, balıkların üzerine tenekeyle su döken, velhasıl bütün bu nefes alıp veren, yaşayan, koşuşturan, hareket halindeki insanlar, hiç ölümü düşünmezler mi? Onların da ara sıra ölümü akıllarına getirdiklerini, ölümün arkasından içlerinde bir sıkıntı duyduklarını ve bundan korktuklarını biliyor, ama yine de hayata karşı bu kadar rahat, pervasız ve canlı oluşlarına şaşıyordu. Bu bezginlik ve hayat halsizliği vücudunda ve kafasında başladığı zamandan beri, her geçen gün biraz daha derinleştirerek düşündüğü bu şeyleri, yine kafasından geçirerek yürüdü.</p>

    <p>Yürürken gözü bir şeye takıldı. Bu şey, ayaklarından dükkânların kapı önlerine asılmış, çirkin, acayip, bir şeydi. Zihni, o farkına varmadan gördüğü şey ile ölüm arasında bir bağlantı kurdu. Ama ölüm bu kadar çirkin olamazdı. Gördüğü şeyin ne olduğunu anlamasına yetecek dikkati göstermedi, bu çirkinlikten gözlerini aldı. Kafası meşguldü. Zihni, düşündükleriyle bu gördüğü acayip ve çirkin şey arasında gidip gelirken, kimi insanların bağırdıklarını, kimilerinin usul usul konuştuklarını, birbirlerine seslendiklerini duydu; alışveriş yapıldığını, terazilere naylon torbaların konulduğunu, tartıldığını, müşterilere uzatıldığını, para verilip para alındığını, hayatın bütün canlılığıyla, en canlı, kıvrak, en işlek haliyle yaşandığını gördü ve Balık Pazarı’na gelmiş olduğunu fark etti. Buna öfkelenerek birkaç adım attı, yine durdu.</p>

    <p>Bu çok sık olmaya başlamıştı. Birkaç aydır, özellikle uykusuz ve kâbuslu gecelerin sabahında, kendini Balık Pazarı’nda buluyor, oraya ne zaman ve neden geldiğini, hangi yolu takip ettiğini, yolda ne gördüğünü, ne düşündüğünü bilemiyor, sanki içindeki bir başka “ben”in, yaşamaya azimli, hayatı seven bir varlığın onu buraya sürüklediğini düşünüyor ve buna canı sıkılıyordu. Sanki içinde, beyninin en işlek hücreleriyle işbirliği yapan hain bir hüviyet vardı. Sokağın hayat sesleri yükseldi ve kafasındaki düşüncelerinden sıyrıldı. Bir süre şaşkın şaşkın dikildi, bakmakta olduğu parlak kabuklu, kıvıl kıvıl, eğri büğrü şeylerin karides olduklarını fark ettikten sonra, kendine neden böyle olduğunu sordu.</p>

    <p>“Acaba, benim parçalarımdan biri, ruhumun bir yanı, hayata en sıkı bağlarla bağlı olan kısmı ölümü özlemiyor mu, istemiyor mu da; beni hayatın en büyük belirtilerinden biri olan, yeme içme denen şeyin en çetin alışverişinin yapıldığı bu yere getiriyor? Niye en ümitsiz, en dalgın zamanlarımda, kendimi Balık Pazarı’nda buluyorum? Acaba kafam bana kocaman plastik leğenlerde yüzen balıkları, yeni koparılmış kadar taze marulları, parlatılmış elmaları, tabiatın en iştah açıcı nimetlerini, bütün bu yiyecek içeceği göstermek ve böylece hâlâ yaşıyorsun mu demek istiyor?”</p>

    <p>Böyle bir soruyu düşünebiliyor olmaktan bile ürktü. Zaten, kafası bir türlü yaşlanmıyor ve bu da, içinde bulunduğu durumu zorlaştırıyordu. Hayatın bir ıstırap haline geldiğini, lüzumdan fazla yaşamış olduğunu, yapacak, yaşayacak hiçbir şeyi kalmadığını ona kafası söylüyor, durmadan çalışarak ve konuşarak ona bu ümitsizliği aşılıyor; ama yine aynı kafa, bütün bu hayat belirtilerine dikkatini çekiyordu. Farkında olmadan buraya gelişinin sebebi buydu. Kafası ona hayatta olduğunu ve hayatta olan insanların, ne yapması lazım geldiğini göstermek istiyordu. Buna aldırmak istemeyerek Balık Pazarı’ndan çıkmak ve daha ümitsiz sokaklarda dolaşmak istedi. İki yanına yoksul apartmanların sıralandığı dar sokaklarda, yaşlı binaların kararmış yüzlerine bakıp içlenmek, ayakta durmaya mecali kalmamış, hepsi bir yana eğrilmiş bu binalarla, aynı huzur getirecek özlemi paylaşmak; hazin, karanlık ve dar sokaklarda dolaşıp yorulmak. Hayatın bütün canlılığıyla yaşandığını görmek, buna karşılık yaşayacak bir şeyi kalmadığı bilmek feci bir duyguydu.</p>

    <p>Gözlerini, kıvıl kıvıl, parlak kabuklarında tabiatın mucizesi görülen su mahluklarından aldı; Balık Pazarı’ndan, hayatın bir hakikat olduğunu en canlı renklerle, en parlak, en cakalı nimetlerle ispat eden bu çarşıdan çıkmaya hazırlanırken, yanı başında aşina olduğu bir ses duydu, sesin geldiği yöne bakınca, komşusunu gördü. Yorgun yüzünde ince çizgilerle beyaz bir gölgeye benzeyen yaşlı kadın. İki kat altında oturuyordu. O da yalnız ve kederliydi. Karşılaştıkları zaman selamlaşırlar, ayaküstü birkaç kelime konuşurlar, sonra evlerine girip kapılarını kapatırlar ve birbirlerini unuturlardı. Güzel ve dolu yaşanmış, zarifçe bugüne kadar gelmiş bir hayatın en mağrur çizgilerini yüzünde taşıyan bu yaşlı kadın; hem öfkeli, hem korkak, hem hakkını aramaya çalışan, hem de ezik bir sesle, manava parasının üstünü eksik verdiğini söylüyordu. Kadının sesindeki eziklik ve korku, yaşlılara münhasır bastırılmış öfke, alttan alta sezilen mağrurluk içini burktu.</p>

    <p>Hayatın her alanından elini çekmişti. Hakkını bile savunmuyor, aynı durum kendi başına gelse aldırmıyor, kapıcıyı paraya boğduğu için alışverişini kendisi yapmıyor, yaşlılar için hayatın bir yük haline gelen bütün yanlarını kolaylıkla savuşturuyor, bu tür dertlerden arınmış olduğu için de payına, bir bitki gibi sessiz ve kendini belli etmeden yaşamak düşüyordu. Yaşlı kadının çaresizliği, ona farkında olmadığı bir güç verdi. Manavla kadın arasındaki tartışmaya kulak misafiri olduktan sonra, duruma müdahale etmek lüzumunu hissederek, manava hesabı yanlış yaptığını, kendisinin de şaştığı sert bir ifade ile söyledi. Sesi ne kadar sert olursa olsun, aslında kötü niyetli de olmayan manavın ondan korktuğu yoktu. Hesabı yanlış yaptığının farkına varınca paranın üstünü yaşlı kadına uzattı ve yeni gelen müşteriyle meşgul olmaya başladı.</p>

    <p>Komşusu beyefendi, ufak bir meseleyi değil de bir ölüm kalım meselesini halletmişçesine sevindiği, parlayan gözlerinden belli olan yaşlı kadın “Yaşlıları aptal zannediyorlar,” diye mırıldandı yavaşça. Bunu yüksek sesle söylecek gücü kendinde bulamıyordu ama, yaşlanmış olmanın hiddeti kelimelerin içinden fışkırıyordu adeta. Bu sözleri bakışlarıyla tasdik ettikten sonra uzandı, kadının tezgâhta duran torbasını aldı ve birlikte yürümeye başladılar.</p>

    <p>Yalnız, sıkıntılı ve kederli olsa da, bencil değildi. Kendisi için asla yapmayacağı bir şeyi yapmış, manavla münakaşa etmeyi göze almıştı. Münakaşa etmek bir varoluştu. Tıpkı bankaya gidip sıra beklemek, muhtardan ikâmetgah senedi almak, karşıdan karşıya geçerken gençlerden yardım istemek gibi. Kendisi için bir cins varoluş manasına gelen bu teşebbüste; yanında yürüyen, ufacık, yaşlı kadın zarar görmesin diye bulunmuştu. Şimdi de, komşusunun konuşmak için büyük bir arzu duyduğunu biliyor ve dinlemesinin onu mutlu edeceğini düşünüyordu.</p>

    <p>Eskiden bu kendinde de olurdu. Mani olunamaz bir anlatmak ihtiyacı duyardı. Hayattayken kedisi Kalender’e anlatırdı uzun uzun. Çevresine kalemle sürme çekilmiş gibi güzel gözleri olan, ilgi beklemeyen, uyuşuk ve uykucu bir kedi olan Kalender, balrengi gözlerini açar, kalorifer peteğinin dibinde, kadife minderinde yatarak, sahibinin anlattığı, yeri ve zamanı birbirine geçmiş hikâyeleri dinler, en azından dinler görünürdü. Ama yirmi yaşını doldurunca yaşamaya pes eden Kalender’den sonra, içinde birikenleri anlatacak bir canlı bulamaz olmuştu. İstiyordu ki, anlatmak istediği bu canlı anlasa da, anlamasa da dinlesin. Bilgiçlik taslamasın, ukalalık etmesin. Maalesef insanlarda bu sabır yoktu. Eşikte duran ve bir türlü içeri girmeyen ölümü; kaderine boyun eğmiş bir yüzün bütün hüznüyle bekleyen yaşlı bir adamın; muhtemelen boş, saçma ve bıkkınlık veren konuşmalarını dinleyecek sabırda birini bulmak mümkün değildi. Daha üçüncü cümlede dinleyenin dikkatinin dağıldığını, aklının bambaşka yere gittiğini, esnemeye başladığını ve dinler gibi görünmeyi bile beceremediğini fark edince, bundan vazgeçmişti. İnsanlarla konuşmuyordu. Duvarlarla konuşamayacak kadar da kendindeydi. Konuşma ihtiyacını kafasının içinde gidermeye çalışıyor, ama bu çaba, kafasının içinde haddinden fazla sert, öfkeli ve ümitsiz kişiler, olaylar, durumlar yaratıyor ve bu kavga, iliklerine kadar işliyordu. Şimdi yanında ufak ve yorgun adımlarla yürüyen bu yaşlı kadının konuşmak istediğini kendi tecrübelerinden biliyor; üstelik, onu dinleyecek sabrı da kendinde görüyordu.</p>

    <p>Yanılmamıştı. Kadın bir çok konudan, kâh iştahla, kâh öfkeyle, kâh neşeyle, adeta yaşarcasına bahsetti. Hiç alakadar olmadığı bu konuları sessizce dinledi, ara sıra bir iki kelimeyle tasdik etti. Böylece apartmana kadar geldiler ve büyük demir kapıyı itip apartmanın sahanlığına girdiler. Merdivenleri çıkıp daire kapısının önüne geldiklerinde, yaşlı kadın çantasında anahtarını ararken, bugünün yılbaşı olduğunu, herkesin alışverişe çıktığı bir gün Balık Pazarı’na gitmekle yanlış yaptığını söyleyince, birden Balık Pazarı’ndaki o çirkin, acayip şeyleri hatırladı. Onlar hindiydi!</p>

    <p>Dış dünyayla alakasını o kadar kesmişti ki, zihni gördüğü resmin ne manaya geldiğini bulup ona ulaştırmamış, gördüğünün sadece anormal ve çirkin olduğunda ısrar ederek geçmişti. Demek bugün yılbaşıydı. Demek o zavallı hindiler, bu yüzden baş aşağı asılmışlardı ciğercilerin kapılarına. Yolunmuş tüylerinden artakalan siyah benekleri, boyunları yarım kesildikten sonra gazete kâğıdına sarılmış kafaları ve ölgün pençeli ayaklarıyla hem bir çirkinlik abidesi, hem de bütün dünyanın eğlendiği bir gecenin özel yemeğiydiler.</p>

    <p>Neden o an ölümün bu kadar çirkin olamayacağını düşündüğünü, şimdi anlıyordu. Ölümle meşgul olan zihni gördüğü bu manzarayı hemen kendi cephesi içinde sorguya çekmiş ve senelerdir özlenen o müthiş halin bu olamayacağına karar vererek feveran etmişti. Onun ölümden beklediği böyle çirkin bir zavallılık değil; asil bir hal, adeta kutsanmış ve bu kutsanışın ulviliğini tatmış, ruhani bir huşuydu. Cenaze merasimlerinde, bilhassa Hıristiyanların cenazelerinde bu acayip hissi daha derinden duyardı. Birkaç Hıristiyan dostunun cenaze merasiminde bulunmuş, tabutların içine giydirilerek yatırılmış cansız vücutlarına bakmış ve boğuk sesler, yaşlı gözler, ağır kokular, ilahiler, kısacası bin bir türlü ses ve kokudan müteşekkil bu din âleminde; ölümün hayattayken sahip olunamayacak bir asalet, hayatta olanlara göre daha ulvi bir şahsiyet kazandığını görmüştü.</p>

    <p>Halbuki Müslüman cenazelerinde ölüm daha az hissedilir, buna karşılık ölü daha bir elle tutulur halde gelirdi. Ölü, ölerek insanların arasından çıkar, geride hâlâ yaşayan, cenaze yemeği hazırlamak, hoca bulup okutmak, mevlit şekeri siparişi vermek için koşuşan insanlar en canlı halleriyle dolaşırlardı. Müslüman cenazelerinde acı bile kulağı yoran sesler halini alır, bütün bu gürültülü merasim içinde, ölümün o asil duruşu unutulur, ölümün arkasında bıraktığı hakikat kalırdı. Ama ölü çoktan ulaşılmaz bir yere ulaşmış ve sonsuz huzura varmak için hesaplaşmaya girişmiş olurdu. Gönlünde asil bir ölüm, ruhu göklere çıkmaya hazırlanan sararmış bir vücutla, kutsanmış, soğuk ve kuru bir tabutta, yaşayanlara biraz tepeden bakarak yatmak vardı. Onun beklediği, ölümün getirdiği bu ulaşılmazlık, sonsuzluk fikriydi.</p>

    <p>Kısa bir an içinde bunları düşünürken, yaşlı kadının “Ne yapacaksınız bu gece?” diye sorduğunu duyar gibi oldu.</p>

    <p>Kafasını topladı, yaşlı kadına biraz da ilgisizce baktı “Hiç..” dedi. “Evde oturacağım.”</p>

    <p>Kadının ince, solgun dudakları belli belirsiz buruldu. Kirpiksiz mavi gözlerine, bir çocuğun derin hassasiyeti yerleşmişti sanki. “Maalesef öyle,” dedi. “Her zamanki gibi evlerimizde oturacağız. Yaşlıların bir yılbaşı hakkı bile yok.” Bu keskin sözler, ânında kalbine battı ve yüzü insana beyaz bir midye kabuğunu hatırlatan bu ufacık, yaşlı kadına karşı hem bir öfke, hem bir acıma duydu.</p>

    <p>“Niye hakkı olmasın?” dedi tatlılaştırmaya çalıştığı bir sesle.</p>

    <p>Senelerdir kendine bile yapmadığı bir şeyi yapıyor, ağlamaklı, yaşlı bir kadını avutmaya çalışıyordu.</p>

    <p>“Ama öyle,” dedi kadın. Söylemek istediği çok şey varmış da, dilinin ucu kilitlenip kalmış gibi baktı. “Yaşlı biri ne yapabilir ki?” diye mırıldandı sonra.</p>

    <p>Ona verecek cevap bulamadı. Şaşkındı. Çünkü bir ayağı, hatta iki ayağı çukurda birinin, yılbaşı gecesi ne yapacağım diye düşünüp kederlenmesini çok acayip bulmuştu. Onun için günlerin hiçbir önemi yoktu. Birbiri arkasına sıralanıyor, yaşanıp gidiyordu. Sonuna gelindikçe bitmeyen işler gibi uzayıp duruyordu da üstelik. Yılbaşı olmuş, bayram olmuş, pazar ya da çarşamba olmuş, ne fark ederdi ki? Elindeki torbayı kapının önüne koydu. Yaşlı kadının içeri girmesini, teşekkür edip kapısını kapatmasını, hüzünlü ve kırgın bir yüzle, kendi sessiz ve solgun âlemine dönmesini bekledi, söyleyecek bir söz bulamadı. Zaten geçmek bilmeyen zaman uzadı, bir an zamanın durduğunu, ebediyete kadar böyle kalacaklarını zannetti. Kadın bir türlü içeri girmiyordu. Böyle karşılıklı dikilerek kaç dakika geçmiş olabileceğini düşünmeye çalıştı. Belki birkaç saniyeydi geçen, ama zaman parçalarının adlarının da bir önemi yoktu uzun süredir. Hakiki zaman ile onun hissetiği zaman artık birbirini tutmuyordu.</p>

    <p>Kadın nihayet yerde duran torbasını aldı, evinden içeri bir adım attı ve dönüp “Sizi meşgul etmeyeyim,” dedi. “Zahmet oldu, teşekkür ederim..”</p>

    <p>Onu öylece bırakıp yukarı çıkmaya gönlü razı olamayarak baktı. Bu kuru, çelimsiz, adeta canı uçup gitmiş de ağırlığı kalmamış gibi duran vücuttan dalga dalga gelen gönül kırgınlığını duymuş ve kalbi uzun zamandır tatmadığı bir merhamet hissiyle dolar gibi olmuştu. Ama ne yapacağını da bilemiyordu.</p>

    <p>“Estağfurullah,” dedi usulca. Sonra söyleyecek başka sözler bulamayınca “Hayırlı seneler,” dedi.</p>

    <p>Aslında ne kendisi için, ne de karşısında dikilen ve yorgun kalbindeki sızı gözlerine vurduğu için hazin bir manzara haline gelen bu yaşlı kadın için böyle bir temennisi yoktu. Bunlarla teselli bulamazdı. Gençliğinde pek sevdiği bir şiirin mısraları geçti aklından. “Fani ömür biter bir uzun sonbahar olur / Yaprak, çiçek ve kuş dağılır tarumar olur.”<a class="si-noteref epub-type_noteref" href="#f2" id="ref_f2">2</a>Ne bitmez sonbahardı bu, bütün bir ömür tarumar olmuştu, ama bu soğuk sonbaharın sonu gelmiyordu.</p>

    <p>Öylesine söylenmiş bu temenniye cevap vermeyen yaşlı kadının, artık kapısını kapatmasını bekliyordu. Kapatmalıydı ki, o da sessiz ve tarumar dairesine çıksın, yine pencerenin önündeki koltuğuna otursun, kalp sızılarıyla baş başa kalıp, sonbaharın sonunu beklesin. Ama bir türlü kapı kapanmıyordu. Yaşlı kadın adeta yardıma muhtaç gözlerle bakıyordu gözlerinin içine. Kadının gözlerinde bu hissi bulunca şaşırdı. Ne yapabilirdi? Nasıl yardım edebilirdi? Onu alıp zamanın gerisine, konak bahçelerindeki salıncakların gökyüzüne uçtuğu, yer yer silinmiş eski bir fotoğraf gibi, hayalinde belli belirsiz canlanan bir maziye götüremezdi ya? Geleceğe dair kendisinin bile bir ümidi yokken, bu kadın için ne yapabilirdi?</p>

    <p>“Bir şeye ihtiyacınız olursa çekinmeyin, komşuyuz..” dedi usulca. Elinden ancak bu gelebilirdi.</p>

    <p>Yaşlı kadının beklediği de bu vaat olmalıydı ki, gözlerindeki korkulu yardım dileyiş kayboldu, bir memnuniyetin parlaklığı, bir teşekkür yayıldı. Üstüne düşen vazifeyi yerine getirdiğinden emin olunca, ilk basamağa çıktı. Ayaklarına taş bağlanmış gibi bir ağırlık hissetti. Kalbi ağrıdı.</p>

    <p>Tam ikinci basamağa adım atıyordu ki “Bu akşam bana buyurmaz mısınız?” dedi yaşlı kadın. “Siz yukarıda, ben aşağıda yalnız yalnız oturacağımıza..”</p>

    <p>Yalnızlık mı? Cevap veremedi. Üzerindeki ağırlık arttı. Sanki yerçekimi kuvvetlenmişti, başını yukarıda tutamaz olmuştu. Yalnızlık.. Kendine pek sık bahsetmediği, gecesini ve gündüzünü mustarip kılan, zamanın bir türlü geçmeyişinin müsebbibi, hep bu yalnızlık değil miydi? Ama bütün bu müşkül taraflarıyla alıştığı, marazi bir ruhla sevdiği bu acayip bekleyişi meydana getiren de, yine yalnızlık değil miydi? Suçluyu bilmiyor değildi, bunu çok evvel bulmuş, kabullenmiş ve hatta sevmişti. Ama o, yalnızlığın kendine vergi olduğunu zannediyor, yalnızlığı bu manasıyla anlayabilmeyi, fazladan yaşanmış ömrün, bezgin ruhuna verdiği acıklı bir mükâfat olarak görüyordu. Yaşlı kadının bu sözleri, bu mükâfatın sadece kendine ait olmadığını ona göstermişti. Bu yüzden şaşkındı, söylecek bir kelime bulamadan öylece dikiliyordu.</p>

    <p>Bu sessizlik, yaşlı kadına münasip olmayan bir teklifte bulunduğunu düşündürmüş olmaydı ki, yanaklarına utangaç bir pembelik geldi. Pembelik koyulaştı, rezil olmanın kırmızılığına dönüverecekken, nihayet “Rahatsız etmeyeceksem, memnun olurum,” diyebildi. Yaşlı kadının derin bir nefes aldığını görebiliyordu neredeyse.</p>

    <p>“Estağfurullah! Ne rahatsızlığı?” dedi yaşlı kadın. Sesindeki memnuniyet elle tutulacak kadar barizdi.</p>

    <p>Yaşlılığının son demlerinde, münasebetsiz bir teklifte bulunmuş olma korkusunun, bu yaşlı kadını öldürebileceğini düşündü. Belli ki, bu beyaz midye kabuğu yüzlü yaşlı kadının ömründe, değil münasebetsiz bir teklif, yersiz kaçacak bir kelime, hatta bir nazar bile yoktu. Ufacık, beyaz yüzde bir tebessüm belirdi. Bu, artık korku değil, karşısındakinin çekingenlik gösterdiği için, bir süre cevap veremediğine inanmış olmanın rahatlığı ve memnuniyetiydi. Merdivenleri çıkıp, kendi dairesine girerken bu teklifi düşünüyordu. Hâlâ şaşkındı. Galiba yaşlı kadına kaçta gelmesinin münasip olacağını sormuş, kadın da akşam yemeğine beklediğini söylemişti. Öyle aklında kalmıştı. Bu akşam iki kat aşağıya inecek, rastladığında ayaküstü birkaç kelime konuştuğu yaşlı bir hanımın evine yemeğe gidecekti. Acaba bu teklifi kabul etmekle doğru mu yapmıştı? Belki de şu anda, kocası hayatta olmayan bu yaşlı kadın, aslında pek de tanımadığı ve karısı hayatta olmayan bir adama böyle bir teklifte bulunmakla, yanlış bir şey yaptığını düşünüyordu. Belki pişmandı, gelmemesi için dua ediyordu. Ne kadar yaşlı da olsalar, aralarında herhangi bir rabıta yoktu. Ama öyle olsaydı, kadının yüzü bu kadar gülmez, gözleri bu kadar derin bir memnuniyetle parıldamazdı. Demek ki bunu istemişti. Belki de böyle bir teklifte bulunmayı, yaşlandığı için kendine tanıdığı bir hak olarak görüyordu.</p>

    <p>Salonun kapısını açarken, senelerin alışkanlığıyla “Kalender,” diye seslendi, sonra bu seslenişine cevap beklemeden pencerenin önündeki koltuğuna oturdu. Aslında Kalender çağrılınca gelmezdi, hiç gelmemişti. Ama evin içinde kendinden başka bir canlının var olduğunu bilmek, ona hep garip bir huzur vermişti. Zaten bu hayattan bezme hastalığı, Kalender de öldükten sonra iyice artmıştı. Kedisi öldüğünden beri, ona her seslenişinde, ölü bir kediyi çağırmasını kendi de acayip buluyor ve bu alışkanlıktan kurtulamadığı için, kendine kızıyordu. Ama şimdi bunu düşünecek durumda değildi. Bir davet almıştı ve kabul etmişti. Çok uzun zamandır olmayan bir şey olmuştu ve bu şaşkınlığın içinde, ölmüş bir kedinin hatırasına yer yoktu.</p>

    <p>Tülü araladı, dışarıya görmeyen gözlerle baktı ve yaşlı kadının onu niye bu akşam evine davet etmiş olabileceğini düşünmeye koyuldu. Böyle bir ihtiyacı hiç hissetmemişti. Yaşlanmış dostluklardan, yaşlı arkadaşlarının yorgun ve mazide yaşayan sohbetlerinden mümkün olduğunca kaçmıştı. Kendi yalnız ve huzursuz dünyasında, yaşlılığın marazi ve acılı kısmını ortaksız yaşıyordu. Oysa bu yaşlı kadın, bir yılbaşı gecesinin getireceği iki kat yalnızlığı taşıyamayacağını düşünüyor, çekeceği yalnızlık acısına onu ortak etmek istiyordu. Böylece bu acıyı hafifletebilir, belki de bir gececik bile olsa, giderebilirdi. Bu yükü tek başına yüklenebilmiş çok az insan olduğu fikri, ona hastalıklı bir gurur verdi. Bu, bir cins üstünlük, bir olgunluktu. Bu üstünlük ve olgunluk hissi, onu mütevazı olmaya mecbur bırakmıştı. Yaşlı kadının davetine icabet edecek, ömrünün kimbilir kaç yılbaşı gecesini zevk ve sefa içinde, saadetten coşarak, gülüp eğlenerek geçirmiş yaşlı kadının, içli ve acıklı geçecek olan gecesine ortak olacak, yaşlılığını olgunlukla kabul ederek yaşayamayan bir kadını, bezgin ruhuna ve yorgun vücuduna rağmen teselli etmeye çalışacaktı.</p>

    <p>Bu kararı verdikten sonra, belli belirsiz bir huzursuzluk duydu içinde. Yalnızlığa şartlandırılmış, ölümü beklemeyi bir haz haline getirmiş ve bu hastalıklı zevkle oyalanmaya alışmış ruhunda, acayip bir kavga başladı. Ömrünün hak ettiğinden fazlasını yaşadığı fikrine kapıldığından beri, kendine bir koza örmüş, bu dar koza içinde hiçbir şey yapmamayı ve hiçbir şey beklememeyi, bir oyun haline getirmişti. Bu hal belki gülünçtü, belki acıklıydı, belki de delilikti. Kendiyle böyle gaddar bir oyun oynamak, delilikten başka ne olabilirdi ki? Ama bu delilikten, böyle bir deliliğin pençesine bile bile düşmekten ve böylece ölümden korkmuyor, ölümü iştahla bekliyor olmaktan zevk duyuyordu. Yaşlı kadının bu davetine giderse ve kadının bu gecesini tebessümle geçirmesine sebep olursa, kendine ihanet etmiş olacaktı. Ölüm fikrine alışmış benliğinin yaşama seline kapılıp yıllardır birlikte yaşadığı fikirden korkması, ona dehşet veriyordu. Pamuk ipliğiyle bağlı olduğu bu fikir, ölümü bekliyor olma hissi, hayatın sonunun acısız olmasına yardım ediyordu.</p>

    <p>Bu ihanet, onu senelerdir sessiz bir boyun eğişle sürdürdüğü hayat tarzından soğutabilir, hayatı yeniden sevebilir ve ölüm tam kapıya gelmişken, ölmeyi istemeyebilirdi. Korkunç olan, yüreğine bir kâbus gibi çöken işte bu fikirdi. Aksini yapar da, yüzünde ölüm fikrinin çelik soğukluğunu ve donukluğunu taşırsa, yaşlı kadıncağızın bütün ümitleri suya düşecek, belki de bu geceyi her zamankinden daha ağır hasta, daha ümitsiz geçirecekti ki, davetini kabul etmiş olduğuna göre, bunu yapmaya da hakkı yoktu.</p>

    <p>Kalktı, kendine bir kahve yaptı. Salona gelirken kahvesinden bir yudum aldı ve kahvenin tadını beğendiğini fark ederek şaşırdı. Halbuki, üstüne karabulut gibi çöken bu bezginlik; onun yiyecekten, içecekten, eğlenceden zevk almasına imkân vermiyordu. Günaşırı kendine kahve yapar, pencerenin önüne oturup içer; saatler sonra sehpada duran fincanını görünce ne zaman kahve yaptığını, ne zaman içtiğini, beğenip beğenmediğini sorardı kendine. Pencerenin önündeki koltuğuna otururken, salonu dolduran eşyaya gözü ilişti. Sanki ilk defa görüyordu, bu halini garipsedi. Salondaki eşyalar kocamanlaşmış, çoğalmış gibi geldi bir an. Evinin ne kadar az eşyasını, ne kadar az odasını kullandığını düşündü. Bu eski ve büyük dairede üç kocaman oda, geniş bir salon, odalarda ve salonda yığınla eşya vardı. Halbuki yatak odasındaki büyük yatakta yatmadığı zamanlarda, pencerenin önündeki koltukta oturuyor, yatağının başucundaki etajere saatini ve alyansını, koltuğunun yanındaki sehpaya da gazetelerini, gözlüğünü ve kahve fincanıyla yemek tepsisini koyuyor, mutfak dolabında dizili tencereleri, ekmek kızartma makinesini, porselen yemek takımlarını, kadife kanepeyi, sekiz kişilik yemek masasını, diğer odalardaki divanları, odalardaki dolaplarda duran battaniyeleri, yorganları, yastıkları, tüylü terliklerini, salondaki büfeyi, kahve değirmenini, balkondaki emaye mangalı, bir kısmı hâlâ boş duran fotoğraf albümlerini, ipek kaşkollarını ve daha binlerce eşyasını senelerdir kullanmıyordu. Lüzumundan fazla eşya ile donatıldığı aklından geçti ama, bunların arkasında uzun sürmüş bir ömür bırakmış olduğuna işaret ettiğini, sırf bu yüzden bile, onları hor görmemesi lazım geldiğini düşündü. Bu eşyalarda, uzun sürmüş olan hayatına girmiş yüzlerce insanın kokusu, izi, gölgesi vardı. Fazla da yaşasa, bir ömrün bütün hatıralarına hürmet etmek lazımdı.</p>

    <p>İçinde usul usul filiz vermeye başlayan ihanetin, henüz farkında değildi. Üstüne neşeli bir hal gelmişti. Önce kahve yapmış, tat alarak içmiş, daha sonra, en son ne zaman giydiğini hatırlamadığı siyah takım elbisesini ve en iyi ipek kravatını, en son aylar önce adım attığı odadaki dolaptan çıkarmış, ıslak bezle sildikten sonra ütülemiş, sonra dışarı çıkmış, eli boş gitsem ayıp olur, kesme çiçek götürsem yersiz kaçar, tatlı alsam kadıncağız şeker hastasıysa pot kırmış olurum diye düşüne düşüne yürümüş, yine kendini Balık Pazarı’nda bulmuş; bu sefer Balık Pazarı’ndaki canlılığa, hayat belirtilerine kapılmadan, çiçekçiden bir saksı Afrika menekşesi almış, acıktığını hissedip bir muhallebicide tavuklu çorba içmiş, daha kolay yutkunmuş, çorbayı içerken saksıyı masanın üstüne koymuş, çiçeklerin mor renklerinin ne kadar canlı olduğunu düşünmüş ve evine geldikten sonra çiçeği sulamış, pencerenin önüne koyup seyretmiş, bu arada radyoyu açtığını, hatta şarkılara eşlik ettiğini fark etmemişti.</p>

    <p>Akşama doğru, saatine bakınca dehşete kapıldı. Bütün bunları yaparken zihninin başköşesine yerleşerek, attığı her adımı gözetleyen fikrin, ölüm fikrinin kendinden uzaklaşmış olduğunu hissetti. Bu, ilk ihanetti. Bundan bir memnuniyet duyduğunu kendine itiraf etmeye mecbur olduysa da; kendine ördüğü bu kozanın sahte ve insan tabiatına aykırı bir şey olduğunu itiraf etmeye yanaşmadı. Uyanık, hatta fazla çalışan zihni onu buna zorluyordu, ama düşünmemek için kalkıp giyindi. Mademki bu davete gidiyordu, bekletmek olmazdı. Kravatını bağlarken fazla titizlendiğinin, ayakkabılarının boyasız olduğunun, hatta saçlarını kestirmesinin zamanının geldiğinin farkına vardı, aldırmadı. Aldırmadığı bütün bunlar değil, bütün bunların farkına varmış olmasıydı.</p>

    <p>Yaşlı kadının çift kilitli kapısının açılmasını beklerken, kafası otomatın vınlamasına ve çiçek saksısını tutan elinin terlemesine takıldı. Bu terli elle kadının elini nasıl sıkardı? Saksıyı öbür eline alıp terlemiş avucunu ceketine sildi. Kravat da boynunu sıkmaya başlamıştı. İçerden gelen ayak seslerini duyduğunda, saatine baktı. Sekize geliyordu. Ne ayıp olacak kadar erken, ne de sabır taşıracak kadar geçti. Bir akşam yemeği davetine gitmenin tam saatiydi. Çiçekçinin saksıyı sardığı parlak, plastiğimsi kâğıdı hışırdatırken kapı açıldı.</p>

    <p>Kapıyı açan yaşlı kadını neredeyse tanıyamıyordu. Beyaz saçlarını topuz yapmış, boynuna iki sıra inci takmıştı. Dudaklarında da yüzünün midye kabuğuna benzerliğine bir lezzet getiren, sedefli bir renk parlıyordu. Bütün bunlardan başka; halinde, havasında bir canlılık, bir neşe, bu gece iki kişi olacağını bilmenin huzuru vardı. Siyah elbisesi bile, bu hisse bütün ağırbaşlılığı ve ketumluğuna rağmen, kıvrımlarında bir coşkuyla katılıyor; adeta, benim siyah olduğuma bakma, kırmızı kadar, beyaz kadar hayata düşkünüm diyordu.</p>

    <p>“Buyrunuz efendim,” diyerek kapıyı ardına kadar açtı yaşlı kadın.</p>

    <p>Tereddütlü bir adım atmaya hazırlandı. Çok kısa bir an aklına, bu adımı atarsa, hayatında birçok şeyin değişeceği fikri geldi, pek de iz bırakmadan geçerken, ilk adımı attı. Artık dönemezdi. Elindeki saksıyı kadına beceriksiz genç bir âşık haliyle uzatırken terlediğini, kızardığını hissetti ve bu durum, daha da kızarmasına, terlemesine sebep oldu.</p>

    <p>“Rahatsız etmiyorum inşallah,” diye mırıldandı. Sesi, kuvvetsiz, boğuk, çıkmakla çıkmamak arasında kararsızdı. Bu sözü yerli miydi, yersiz miydi, onu da bilmiyordu.</p>

    <p>“Estağfurullah!” dedi yaşlı kadın. Onun sesi ise, aksine şekerli, şıngırdaklı, kuvvet vericiydi. Derin bir memnuniyeti ve saadeti açığa vuruyordu. Çiçek saksısını havaya kaldırıp baktı “Efendim ne lüzumu vardı, niye zahmet ettiniz..” diye mırıldandı.</p>

    <p>İçeri girdiğinde, mühim bir misafir için seferber olmuş, pürtelaş bir mutfağın leziz kokularını, bütün yaşlılığa rağmen nasıl olduğunu anlayamadığı taze havayı, eski bir pikaptan gelen içli, yürek delen müziği duydu ve şaşırdı. Yaşlı kadın misafirinin elini sıktıktan, hatırını sorduktan sonra, müsaade isteyip, ancak etrafında olup biteni görmeye aç bir kalbin duyabileceği çeşitli sesler çıkararak çalışan mutfağa gittiğinde, etrafına bir göz attı. Kendisininkine pek benzeyen bir koltuğa oturmuş olduğunu, bu evin salonunda da sekiz kişilik bir yemek masası, aynalı ceviz büfe, geniş bir kadife kanepe, sağda solda zarif iskemleler bulunduğunu ve bu evin, eşyalar yan yana geldiklerinde birbirlerine pek benzemeseler de, aynı hamurdan oldukları için, kendi evine çok benzediğini fark etti. Bu evin eşyalarında da, kendi evindeki gibi derin, hürmete değer hatıralar, çok eski zamanlardan kalmış bir mahzunluk vardı. Fakat bir fark vardı ki; o da şuydu: Bu evde, kadın ruhunun ince zevki ve iflah olmaz süpürgesi gezinmiş; masaları, sehpaları dantel örtülerle donatmış, simetriye düşkün ve her şeyin yerli yerinde olmasına dikkat eden bir gözle, bütün eşyayı derin, ama zevkli gölgelerini hissettirecek şekilde yerleştirmişti.</p>

    <p>Hem rahat, hem rahatsızdı. Rahatsızdı çünkü bu hanımın evine ilk defa geliyordu ve senelerdir insanlarla münasebetlerini asgariye indirmiş olduğu için yanlış davranmaktan, lüzumsuz bir söz sarf etmekten, bir gaf yapmaktan korkuyordu. Buna mukabil, içi rahattı. Üzerindeki ağır yük kalkmış, zihni onu zora koşan, beynini didikleyen, her baktığı şeyde, kendini alakadar eden manalar arama huyuna ara vermiş gibiydi. Bir sigara bile içebilirdi. Mutfakta işleri yoluna koyup gelen yaşlı kadın, bunu hissetmiş gibi, sehpanın üstünde duran gümüş sigaralığı alıp ikram etti. Sigaranın ancak sonuna geldiğinde, tütündeki acılığın senelerdir aynı sigara kutusu içinde, açıkta durmaktan geldiğini anladı.</p>

    <p>Önce havalardan bahsettiler. Bu sene erken soğumasından, kaloriferlerin geç yanmasından, evin içinde is yapmasından. Bütün yaşlılar gibi erken kalkıyorlardı ve genç kapıcı tatlı uykusuna bir türlü kanamadığı için, ancak sekize doğru kaloriferler yanıyordu. Sonra şehirden, şehir insanlarından, nezaketin, temizliğin, hürmetin kalmadığından konuştular. Bu arada yaşlı kadın bir kahve yapmış ve ona çocukluğunu hatırlatan zarflı fincanlarla ikram etmişti.</p>

    <p>Nihayet söz bitti. Sessizlik oldu. Birbirini tanımayan iki insanın arasında birdenbire meydana gelen, uzun, aksi, sıkıcı bir sessizlik. Yaşlı kadın, göz göze gelmeye korkar gibi bakışlarını odadaki yıllanmış eşyalarda dolaştırdı ve kendi kendine “Gençlik..” dedi. “Sabah çiyi sanki. Uyku mahmurluğundan kurtulup tam tadını çıkaracakken, geçiveriyor..”</p>

    <p>Hakikaten öyleydi. “Hiç yirmi yaşımda oldum mu ben?” diye düşündü. “Ne zaman gördüm o çiyi?” İçi acıyla doldu.</p>

    <p>“Arzu ederseniz sofraya geçelim artık,” dedi yaşlı kadın ve iki kişilik hazırlanmış, bekleyen sofrayı işaret etti. Kalktı, zamanında kimbilir kaç kişiyi ağırlamış heybetli masanın ucuna oturdu, peçetesini dizlerine yayarken yaşlı kadın mutfaktan çıktı. Kadının yüzünde sabahki utangaç pembelik vardı. Sebebini kadının elindeki şarap şişesini görünce anladı.</p>

    <p>“Bilmem içer misiniz?” dedi kadın önce. Sonra sanki bu çok ayıp bir şeymiş gibi “Ben aslında hiç içmem, ağzıma koymam. Ama bu gece, ne de olsa yılbaşı.. herkes içiyor..” diye ilave etti.</p>

    <p>Sesinde bir acelecilik, evine ilk defa gelen bir misafir üzerinde kötü bir intiba bırakmak korkusu vardı. Bu telaş yüzünden kelimeleri yanlış vurgulamış, kekelemiş, ama söylemek istediğini nihayet söylemişti.</p>

    <p>“Ben arada bir içerim,” dedi. “Doktor iyi gelir diyor..”</p>

    <p>Böyle bir şey yoktu. Senelerdir doktorun kapısından içeri adım atmamıştı. Söylediğine kendi de inanmıyordu. Ama kadını buna inandırmak telaşı içinde “Hem,” dedi “madem bu gece yılbaşı? Bizim neyimiz eksik?”</p>

    <p>Yaşlı kadının yüzündeki pembelik yayıldı, onu gençleştirdi, dudaklarının ucunda beliren tebessüm yaşlanmış güzelliğini artırdı. Yaşlılık beneklerinin kızıl saçlı, genç bir kızın yüzündeki çiller gibi sevimlilik kattığı elleri, kötü intiba bırakma ihtimalinden kurtulmuş olmanın rahatlığıyla şişeyi tuttu. Tam kadın açacakken atılıp, bu işin kendi vazifesi olduğunu söyleyerek, şişeyi ve tirbüşonu kadının elinden aldı. Tirbüşonu açtı, mantar tıpaya düzgünce sokmaya çalıştı. Epeyce uğraştı ama, beceremedi. Tirbüşonun sivri ucu, mantara düzgün bir şekilde girmiyordu. Sonunda mantar parçalandı, şarabın içine düştü.</p>

    <p>“Tüh!” dedi. “Şarabı mahvettim..”</p>

    <p>“Ziyanı yok efendim, her şeyin bir çaresi bulunur,” diyerek, yerinden kalktı yaşlı kadın. Yaşına göre fazla olan sürati, arkasında inanılması güç bir taravet bıraktı. Bu tazeliğe, genç kız uçuculuğuna şaşırarak, kadının arkasından baktı, beceriksizliğine kızdı.</p>

    <p>Yaşlı kadın mutfaktan getirdiği çay süzgecini uzatırken “Ben zaten pek anlamam şaraptan,” dedi. “Varsın mantarlı olsun..”</p>

    <p>Belki doğru söylüyordu, belki de bu sözlerinde, gelişine memnun olduğu misafirini teselli etmek arzusu vardı. Hangi niyetle söylenmiş olursa olsun, yaşlı kadının bu sözleri masadaki samimiyeti artırdı. Kesme kristal kadehlere çay süzgecinden süzerek şarabı doldurdu. Yaşlı kadın yemeğine dokunmadan, ilk hareketi onun yapmasını bekliyordu. Kadehini kaldırdı. “İyi seneler,” dedi.</p>

    <p>Yaşlı kadın da kadehini kaldırdı. “Nice yılbaşlarına,” dedi, az evvel doğan samimiyete güvenerek.</p>

    <p>“Nice yılbaşlarına,” diye mırıldandı içinden. Bu gördüğünün, son yılbaşı olacağını ümit ediyordu halbuki. Balık Pazarı’ndaki o çirkin mahlukların hindi olduklarını anladığında, aklından geçenlerden biri buydu. Ama şimdi bu fikir ona tesir etmiyordu. Hatta kendini zorladığı halde, senelerdir onu oyalayan bu ölüm fikri, kafasında boş bir levha gibi katı ve soğuktu. Epeyce bir süre bu sihirli fikrin onu alıp götürmesini bekledi, hiçbir şey olmadı. Tam aksine yemeğin lezzetli olduğunu düşündü. Acaba neden bu yemeği yemekten, bu şarabı içmekten zevk alıyordu bu gece? Bunun sebebi yabancı bir evde, yabancı bir kadınla birlikte olması mıydı? Bunu daha evvel de tecrübe etmişti. Yabancılarla oturup kalkmış, akranı hatta kendinden çok genç kadınlarla da beraber saatler geçirmiş; bundan zevk almayarak, kendi yalnız ve ürpertili âlemini şiddetle özlemişti. Belki de yaşlı kadıncağızı memnun etmek için kabul ettiği bu davette, ruhunu cezp eden bir şeyler vardı. Bunlar ne olabilirdi? Birine yardım etmiş olmanın hazzı mı? Sırf kadıncağızın yalnız ve ağlamaklı geçecek bir gecesine ortak olmayı kabul ederken, bunu hakkıyla yapabilmek için hakiki hüviyetini bir zaman için unutmak istemesi mi?</p>

    <p>Yaşlı kadının anlattıklarını dinlememekle ayıp ettiğinin farkına vararak, bu gece kendisine pek de enteresan gelmeyen, hep aynı fikirden uzaklaştı. Yaşlı kadının neden bahsettiğini anlayınca “Oğlunuz kaç senedir Amerika’da?” diye sordu.</p>

    <p>“On beş sene bitti,” dedi kadın. “En son evvelki yaz geldiler, karısıyla. Torunları getirmemişler..” Gözleri doldu. Onun, peçetesiyle ağzını siler gibi yaptığını, ama gözlerini sildiğini gördü, görmezlikten geldi.</p>

    <p>Üçüncü kadehini koltukta içiyordu. Ev sahibesinden müsaade istemiş, acı tadına aldırmayarak, bir sigara daha yakmıştı. Yaşlı kadının yüzündeki tebessüm artık bulunduğu yere yerleşmiş ve pek de yakışmıştı. Senelerdir yüzlerini görmediği torunlarını, yaşlılığın acıklı yanlarını unutmuş; gülüyor, konuşuyor, dolanıp duruyor, misafirini memnun etmek için çırpınıyor, plakların birini kaldırıp birini koyuyordu.</p>

    <p>Onu alıp sisli, buğulu, ama unutulmayacak kadar lezzetli bir maziye götüren bu plaklar da, yorgun ve bezgin ruhuna acı acı tesir etmeye başlamıştı. Plaklar sustuğu zaman konuşuyorlardı. Sözler tükenmeye yüz tutunca yine bir plak dönmeye başlıyor; ve o sabah çiyini, bütün şiddetiyle ve güzelliğiyle hatırlıyordu. Yaşlı kadın öyle güzel anlatıyordu ki, bir insanın ağzından çıkan sözlerin, böyle dizilip de, dinleyene böyle bir keyif vereceğini hiç aklına getirmemişti. O da konuşuyor, bu neşe ile dolup taşan havayı daha da zenginleştirecek şeyler anlatıyor, senelerden beri ilk defa, kendini ve bir başkasını güldürüyordu. Önceleri, kendine dair mühim hikâyelere hiç ilişmezken, hayatının merkezine olmasa da, kenarlarına doğru açılmaya başlamıştı. Bu mutlu gecenin, senelerdir kendi içine kapanmış, ser verip sır vermeyen, ümitsiz bekleyiş ve bezginlikle beslenen aksileşmiş ruhunu çepçevre kaplamış, kalın ve çirkin bir kabuğu kemirmeye başladığını, ağzından dökülen sözlerin gittikçe merkeze yaklaştığını, kabuğun altından yeni doğmuş kadar taze bir ruhun çıktığını hissetti. Önce kendine kenardan kıyıdan bulaşan şeyleri anlatmıştı, gittikçe ileri gidiyordu. Kendine ihanet ediyordu ve sınırı geçeli epeyce olmuştu. Bundan rahatsız olmamasını da acayip buldu. Ruhunu açıyordu, içini açıyordu ve böyle bir anda ölüm fikri ona uzak, soğuk ve hakikat olamazmış gibi geliyordu.</p>

    <p>“Sebep sensin gönülde ihtilale..”</p>

    <p>Saat on bire doğru, bu şarkıyı yaşlı kadınla birlikte söylediklerini, cızırtılı plaktan gelen sese eşlik ettiklerini, bundan inanılmasına imkân olmayan bir zevk duyduğunu fark etti. Bu adeta bir yeniden doğuştu, ölümün soğuk yüzünü beklemekten daha hoş, daha sarhoş ediciydi. Balık Pazarı’ndaki leğenlerde yüzen balıklar kadar canlı, dalından yeni koparılmış elmalar kadar tazeydi. Bu halinden çok memnundu.</p>

    <p>Şarap şişesinin son damlasını kadehine boşalttıktan ve üçüncü sigarasını da gümüş küllükte bastırdıktan sonra, kalktı; ceketinin önünü ilikledi. Yaşlı kadının belli belirsiz duvardaki saate baktığını ve gözlerine karanlık bir bulutun gelip oturduğunu gördü. Ama yüzünün bütün neşesini salondaki bütün eşyalara dağıtmak isteyerek; bu neşeyle eşyaların eşgalini, ruhunu, hüviyetini değiştirmek isteyerek, yaşlı kadının önünde eğilip “Bu dansı bana lütfeder misiniz?” diye sordu.</p>

    <p>Karanlık bulut bir anda dağıldı, yaşlı kadının yüzüne bir gençlik, aynı utangaç pembelik geldi.</p>

    <p>Kadının “Aman efendim ben tango bilmem, hiç beceremem, gençliğimde de beceremezdim,” şeklinde, tatlı bir sızlanma halini alan itirazlarına kulak asmayarak, çillenmiş, alyansı parmak boğumuna oturmuş beyaz ve hâlâ yumuşak bir eli avucuna aldı ve kadını dansa kaldırdı. “Ayrılık, belki ölümden beter, çektiğim bu acı bana yeter. Allah’ım bu dert ne zaman biter, taş olsa ağlar gelirdi dile, yetmez mi artık çektiğim çile..”</p>

    <p>Bir yabancının belki de senelerdir oturmadığı kadife kanepeye, yan yana oturduklarında, kahkahalarla gülüyorlardı. Bitap düşmüş bir halde, el ele oturmuşlar, birbirlerine bakarak gülüyorlardı. Bir gülme krizine tutulmuşlardı. Bu yaşta tango yapmaya kalkışmayı komik buluyorlar, bu komediden çok hoşlanarak, bir çocuk masumiyetiyle gülüyorlardı. Vücudun bütün ağırlığını alıp götüren, tatlı bir krizdi bu. Ölümün böylesine tatlı olamayacağı aklından geçti. Tam aksine, kurşun gibi ağır ve acılı olmalıydı. Vücut bu kadar hafif, ruh bu kadar sarhoş olamazdı. Bu yaşama krizi, gülme halini alarak; loş odalara, solgun ve yaşlı eşyalara, beklenen sona hazırlanan ve hayatı bitmeyen bir sonbahara çeviren, o kasvetli hisse adeta isyan ediyordu. Çok hoş, leziz, kanılması, doyulması mümkün olmayan acayip bir histi.</p>

    <p>Arada bir, gülme krizi geçer gibi oluyor, tam bu sırada “Bu yaşta tango yapmak bizim neyimize? Ayağınıza da bastım değil mi?” diyordu yaşlı kadın, sonra göz göze geliyorlar ve gülmeye yeni baştan başlıyorlardı. Bu hal epeyce sürdü. Nihayet gülmeleri kesildi. İçinde tatlı bir boşluk, bir kuş hafifliği yayıldı. Bu sarhoşluk içkinin tesiri değildi. Bu, kaybedilmiş bir yaşama hissini, bütün damarlarında yeniden keşfetmesinin sarhoşluğuydu. Karısı öldüğünden beri ilk defa, yarın sabah uyanmak istediğini düşündü. Bu fikir o kadar hoş, o kadar lezizdi ki, insanın kendini bu akışa bırakmaması imkânsızdı.</p>

    <p>Çünkü yarın uyanmak demek, böyle bir geceyi tekrar yaşayabilme ihtimali demekti. Böyle gençleşmişçesine gülmek, böyle neşelenmek; yaşlanmış yüzünü, çillenmiş ellerini, dökülmüş saçlarını, titreyen yorgun bacaklarını, aynalı büfeyi, kadife kanepeyi, balkondaki emaye mangalı, fotoğraf albümlerini tekrar sevebilmekti. Yatağına yattığında bu gecenin neşesiyle uykuya dalacağını ve rüyasında gençliğinin en ateşli, en unutulmaz, en cesur hatıralarını bir kere daha yaşayacağını; sabah uyandığında, perdelerine ve yatağına kadar süzülen gün ışığına kızmayacağını, içinin sevinçle dolacağını düşündü. Mağlubiyeti zevkle kabul ediyordu. Zihninin mağlubiyeti, hayat adına farkında olmadan kazandığı bir zaferdi. Kalbi bu zaferin sarhoşluğuna kendini kaptırmışken saatine baktı, on ikiye kırk saniye vardı.</p>

    <p>“Yeni seneye giriyoruz!” dedi sevinçle.</p>

    <p>Saatinin saniyelerini takip etti, saniye önce altının üstüne geldi, yediyi geçti, sekizi geçti, dokuzu, onu, on biri geçti ve nihayet on ikiye geldi. İşte yeni bir seneye daha giriyorlardı. Yaşlı kadına döndü. “Saat on iki,” dedi. “Yeni yıla girdik!”</p>

    <p>Kadın cevap vermedi. Niye cevap vermediğini merak ederek doğruldu, kadının, yüzü beyaz bir midye kabuğunu andıran ufacık başı, omzuna düştü.</p>

    <p class="date">1993</p>
  </div>

  <div class="si-footnotes html5_section epub-type_footnotes">
    <div class="si-footnote html5_aside epub-type_footnote" id="f2">
      <a class="si-backref" href="#ref_f2">2</a><span class="si-footnote-text">. Yahya Kemal Beyatlı’dan.</span>
    </div>
  </div>
</body>
</html>
