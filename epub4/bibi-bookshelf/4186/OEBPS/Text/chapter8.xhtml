<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xmlns:epub="http://www.idpf.org/2007/ops">
<head>
  <title>Mağara Arkadaşları</title>
  <link href="../Styles/main.css" rel="stylesheet" type="text/css" />
</head>

<body class="chapter epub-type_chapter">
  <div class="sayfa-bosluk html5_section">
    <h1>ARA RENKLER GRUBU</h1>

    <h2>Camgöbeği</h2>

    <p>Bakın bu şezlonglar, bu mermerden bahçe masaları, bu tahta sıra benim. Dışarda gördüğünüz iki akasya, iki çam, bir söğüt. Çamlar yaşlı, akasyalar çıplak, söğüt can çekişiyor. Yıllar evvel bir erik ektim, tutmadı. Bir dut. O da tutmadı. Bu da benim kaderim, dedim. Ne yaparsınız? Bir meyva ağacım olamadı hiç. Şurada bir avuç kalan kum, bir zamanlar denize inen yosun tutmuş merdivenler, kapıları kırık soyunma kabinleri, paslanmış üç duş da benim. Geceleri sarhoşlar işiyorlar soyunma kabinlerime, leş gibi kokuyor bu yüzden. Sonra yaz gecelerinde acayip adamlar kadın getiriyorlar. Korkuyorum o adamlardan, sesimi çıkaramıyorum. Polislere söylüyorum, bizi ilgilendirmez diyorlar. İlgilendirmesi lazım ama, öyle değil mi?</p>

    <p>Altıyı çeyrek geçe kalkıyorum sabahları. Bilemediniz altı buçukta. Boydan boya pencereden içeri giren ışıkla uyanıyorum. Yazın güneş, kışın belli belirsiz bir mavilik; soğuk, sanki içinde buz tanecikleri var. Çoğu sabah, terk edilmiş bir kilisenin çanı vurdu sanıyorum. Çan mı vurdu diye soruyorum kendime üç kez. Çan mı vurdu? Hayır. Çan mı vurdu? Hayır. Çan mı vurdu? Hayır. Ara sıra rüyamda o kiliseyi görüyorum, bütün kapıları kilitli. Ay varmış, gecenin çok geç bir saatiymiş. Birileri sanki beni kovalıyormuş. Kiliseyi uzaktan görüyormuşum, ona doğru koşuyormuşum. Sokakta kimseler olmuyormuş. Kilisenin upuzun çan kulesi, yarı bulutlu gökyüzüne uzanıyormuş. Tepesindeki haç, bana bakarak parlıyormuş ay ışığında. Tam kilisenin önüne geldiğimde sokaklar kayboluyormuş. Kocaman bir ovanın ortasınmış kilise sözde. Çevresinde hiçbir ışık görünmüyormuş. Soğuk bir bıçak duyuyormuşum ensemde, kilisenin kapısına koşuyormuşum. Kilitli kapı bir türlü açılmıyormuş, yumrukluyormuşum, açılmıyormuş. Arka kapıya koşuyormuşum sonra, o da açılmıyormuş. Hiçbir kapısı açılmıyormuş kilisenin. Oysa, içerden gelen ölüm müziğini duyuyormuşum. Tepesindeki haç bir büyüyüp, bir küçülüyormuş. Sanki iflah olmaz bir günahkârmışım da, sanki yapayalnız, kimsesiz doğmuş bir yabancıymışım da, günahkâr bir Meryem’in gizlice bir mağarada doğurduğu, haç bana bunu hatırlatıyormuş.</p>

    <p>Onu hatırlamıyorum işte. Ensemdeki o soğuk bıçak ne oluyor? Galiba bıçaklanıyorum, ama enseme mi giriyor bıçak, sırtıma mı? Kimin elinde bu bıçak? Bilmiyorum. Acı da duymuyorum üstelik. Ellerime bir şeyler bulaşıyor. Ama siyah beyaz bir rüya bu. Ay ışığında her şey siyah beyaz görünür ya, ondan herhalde. Rengini göremediğim için, ellerime bulaşan şey kan mı? Onu da bilmiyorum. Beynim olabilir, içim olabilir, her şey olabilir. Rüyanın gerisini hatırlamıyorum. Büyük bir ihtimalle, rüya burada bitiyor.</p>

    <p>Ne diyordum? Hatırladım evet, hatırladım. O bıçaklı rüyayı görsem de görmesem de geceleri, altıyı çeyrek geçe kalkıyorum. Odamdan çıkıp, koridor boyunca yürüyorum. Terliklerim çok ses çıkarıyor, bu da benim sinirlerimi bozduğu için, yalınayak yürüyorum. Elbette üşüyor ayaklarım. Ama dedim ya, ses? Halı kaplatmayı hiç düşünmedim, doğrusu aklıma bile gelmedi. Babam da düşünmemiş herhalde. Burası, neticede basit bir pansiyon, beş yıldızlı otel değil ki? Hem pansiyon müşterisini bilmezsiniz. Kumlu ayaklarla haldır haldır yürürler, sigara izmaritlerini yerlere atarlar, sucuk kızartıp ortalığı kokuturlar. Onlara halı mı dayanır?</p>

    <p>Kalktıktan sonra koridor boyunca yürüyüp, ana kapıya çıkıyorum, ana vanayı açıyorum. Ana vana, ana kapının hemen yanındadır. Bütün musluklar su kaçırıyor. Bu yüzden yıllardan beri her sabah böyle yapıyorum. Kalkıyorum ana kapıya çıkıyorum, ana vanayı açıyorum, elimi yüzümü yıkıyorum, çayımı koyuyorum, ana kapıya çıkıp, ana vanayı kapatıyorum. Su, çok soğuk oluyor. Borular toprağın üstünden geçiyor ya o yüzden. Eh, ne de olsa eski bina, eski tesisat. Kışın donduğu bile oluyor.</p>

    <p>Sonra ne yapıyorum? Ne yapıyorum sahiden? Hiçbir şey yapmıyorum. Ya da yapıyorum, ama ne katıyor bunlar hayatıma, hiç düşünmedim. Belki bir iz, kalın, koyu bir leke olarak kalıyorum birtakım adamların gözlerinde. Cüsseli bir gövde. Mesela şöyle: Ben bir kahvenin tam ortasındaki masada otururken, tam karşımdakiler arkamda oturanları göremiyorlar. Eğiliyorlar, kıpırdıyorlar, sandalyelerini sağa sola doğru çekiyorlar. Böylece ben bir kahvenin tam ortasında bir masada oturup, bayat bir çay içerek, arkamda oturan adamların görünmesini engelliyorum. İşte hepsi bu kadar. Bu pek sık da olmuyor, hemen hemen hiç olmuyor. Bazen diyorum kendime, Behiç kalk, oturma bu kahvede, bu masada. Karşılar vardı bu şehirde, sumuhallebileri, sinema neonları, parklar. Yağmur oralarda başka yağar, uzun saçlı kızlar yürürler sokaklarda. Her yer içimi acıtıyor.</p>

    <p>Biliyor musunuz, gençken dört metreden ters perendeyle atlardım denize. O zaman vardım işte! Bundan eminim. O zamanlar vardım. Adımla –Behiç– şişkin pazularımla, ellerimi belime koyup, şimdi yıkıntısını gördüğünüz iskelenin üzerinde yürüyüşümle; bol renkli bir rüya olarak, bir iç geçiriş olarak, yanık bir ten, terli bir ten, kumlu bir ten olarak vardım. Denizin bir zerresi olarak, bir gelecek ümidi ve bekleyiş olarak, sağlam bileklerle koşan ayaklar olarak. Vardım.</p>

    <p>Şimdi kilitli bir kütüphanede durmadan tozlanan, hiç okunmamış bir kitap gibiyim. Uzun ve sıkıcıyım. İçinde ne olduğunu kimse bilmiyor. Merak da etmiyor işin kötüsü. Kahvedeki masalardan birinde boşu boşuna yer kaplıyorum. Civar masalarda oturanların gazetelerine uzaktan bir göz atıyorum. Vergi iadesi zarflarını dolduran emeklileri seyrediyorum. Pazar günü oynanan maçları konuşanlara kulak misafiri oluyorum. Zaman geçsin diye yapıyorum bunları. Hiçbir şey değişmiyor. Sonra sıkılıyorum kendimden. Parmaklarım gözüme batıyor, pantolonum gözüme batıyor. Çayımı karıştırışım, ceplerim, gömleğimin düğmeleri, benim olan her şey gözüme batıyor. Allah’ım nedir bu kendimden çektiğim diyorum, içimden. Ne kadar sıkıcı bir insanım, kendime kendim bile tahammül edemiyorum. Düş kuramıyorum, gevezelik edemiyorum. Islık çalamıyorum. Güzel bir kıza laf bile atamıyorum. Neşeli biri miyim ben? Bilmiyorum. Yoksa aksi mi görünüyorum? Sesim nasıl geliyor bir başkasına? Beni görünce biri, herhangi biri, postanede çalışan bir memur mesela, ya da bir uzun yol kaptanı, bir sosyete kadını, akşamları kasaplardan kemik toplayan bir işçi, kuru temizleyicide çalışan bir genç kız, daha çocuk yaşta, ya da ne bileyim, bir avukat mesela, her gördüklerine suçlu mu, değil mi diye bakarlar gibi gelir bana, bir anaokulu öğretmeni, kör bir dilenci, kör olmaz da, istasyon altgeçidinde saz çalan dilenci diyelim, bacağı sakat, beni görünce ne düşünüyorlar acaba bu insanlar? Neyi hatırlatıyorum onlara? Bir şey hatırlattığımı bilsem, avunabilirim belki. Hiç olmazsa denizi ikiye bölen, o uzun mavi çizgiyi.</p>

    <p>Kahvede duramıyorum. Duramayıp da ne yapıyorum sanki? Çıkıp, iskele meydanındaki dönercilerden birine gidiyorum. Pilav üstü döner yiyorum. Ben döner yerken, kızlar geçiyor dönercinin önünden. Dikiş kursundan çıkmış eve giden kızlar. Ayak bilekleri kalın, saçları uzun, hayvansı kızlar. Kalın ayak bilekleri makbul değildir derler, ben o kadarını bilemem, ama yine de, o kızların kalın ayak bileklerine bakmak hoşuma gidiyor. Bir bu hoşuma gidiyor işte. Bir tek bu. Garson hesabı getiriyor sonra, ödüyorum. Üstünü almıyorum. Evet, beni tanıyorlar. Senelerden beri girer çıkarım dükkânlarına. Ama bir otobüsü de tanıyorlar, üç kere geçse kapılarının önünden. Ya da ne bileyim, kuyruğu kesik bir kediyi, her sabah kapı önüne çıkarılan bir çöp tenekesini de tanıyorlar.</p>

    <p>Sonra uyuyorum. Hep uyuyorum. Saatler geçmiş oluyor ben uyurken, çoğu zaman, kalktığımda güneş batmış, gece olmuş oluyor. Yine gidip, ana vanayı açıyorum, yiyecek bir şeyler hazırlıyorum. Yemeğimi yiyorum, elimi ağzımı, ayaklarımı yıkıyorum. Ana kapıya çıkıp ana vanayı kapatıyorum. Kapkara uzanan ve artık uzaklardan simsiyah köpüren, öfkeyle köpürdüğü, ay ışığında görünen denize, ışıkları solgun adalara bakıyorum biraz. Adalara bakarken içim sızlamıyor nedense. Oysa adalar benim gençliğimdi. Sonra yatıyorum. Yattığım yerde, biri gelsin diye bekliyorum. Belalısından kaçan bir orospu, polisten kaçan bir suçlu, burayı soymak isteyen bir hırsız. Biri gelsin, kocaman kapıyı yumruklasın, ben çıplak ayaklarla koşup kapıyı açayım. Bir kadın sığınsın mesela kollarıma. Bir katil beni vursun altı yerimden. Bir şey olsun! O kadar az konuşuyorum ki, biri gelirse konuşmayı becerebilecek miyim, bilmiyorum. Sonra yine uyuyorum. Hep uyuyorum. Rüya gördüğüm için, rüyalarımda ya da kâbuslarımda bir şeyler olduğu için uyuyorum.</p>

    <p>Bütün musluklar su kaçırıyor. Ana vana açık olsa, damlayan muslukların sesini duyabilirsiniz. İsterseniz açayım, bir dinleyin. Sekiz pansiyon odası, bir ana mutfak, etti dokuz, iki kadın, iki erkek umumi hela, etti on üç, ikişer tane umumi heladaki lavabolar, etti on beş, bir ön, bir arka bahçe, etti on yedi. On yedi yeni musluk lazım bana. Plajdaki duşları saymıyorum. Onları çoktan iptal ettim.</p>

    <p>On yedi yeni muslukla da işim bitmiyor maalesef. Denizin gittiği yaz, son müşterim de bana veda edip gidince, bir buhran geçirdim. Son müşterim karısı yıllar önce ölmüş, yaşlı bir adamdı. Bir oğlu, bir de kızı olduğunu söylerdi, hiç görmedim. Bir nisanda gelir, bir kasımda giderdi. Odasında bir takvim olurdu, her sabah kalkınca, bir önceki günün üzerine kocaman bir çarpı çizerdi. Yıldızlı ve sıcak gecelerde, çamın altındaki mermer masaya oturur, konuşurduk. Yoo, hayır. Oğlum da, kızım da onlarla oturmamı istiyorlar, derdi. Bilmem doğru, bilmem yalan. Son gün, kaç sene evvel? On sene oldu galiba. Denizin yosunla kaplandığı seneydi. Evet, o seneydi, çünkü bahar gelip de, denize şöyle bir dikkatle bakınca, suların yemyeşil olduğunu görmüştüm. Öyle görünüyor ki Behiç, buraya son gelişim, dedi giderken. Denizin durumu öyle gösteriyormuş. Bir kasım günü, sabah erkenden bir taksi geldi kapıya, vedalaştık. O yaz başka kimse gelmedi. Ondan sonraki yazlarda da öyle. Deniz ölmüştü.</p>

    <p>Daha kasımdı aylardan. Son müşterim de gidince müthiş bir sessizlik oldu burada. Nasıl anlatsam bunu? Bütün sesi ben çıkarıyordum. Yürüyordum ses çıkıyordu, yemek yerken ağzımı şapırdatıyordum, ses çıkıyordu. Sandalyeye oturuyordum, ya da yorganı başıma çekiyordum, nefes alıyordum, veriyordum yine ses çıkıyordu. Eskiden duymadığım sesleri duyuyordum. Denizin sesi bile bana batıyordu. Bir iki gece, avazım çıktığı kadar bağırmaktan uyuyamadım. Boş odaların duvarlarına çarpıp geri geldi sesim. Öleceğimi sandım. Ama insan her şeye alışıyor. Ona da alıştım. Dikkat edilirse şimdi de sesimin boş odalarda çınladığı duyulabilir. Bakın Behiç diye bir bağırayım. BEHİÇ! Duydunuz değil mi? O zaman ölüme ve sessizliğe henüz bu kadar yakın değildim. Kapıya kilidi vurduğum gibi denizin terk etmediği bir şehre gittim. Benimkine çok benzeyen bir pansiyon buldum. Aslına bakarsanız, pek de benzemiyordu. Sesleri benzemiyordu bir kere, sonra coşkusu, ne bileyim, görünüşü, iskambil oynayan müşterileri bile. Onlar hayattaydılar. Pansiyona girip bir oda istedim. Yatağa uzandığımda, sanki bir hortlak beni dürtmüş gibi korkarak fırladım yerimden. Yataklar yaylıydı. Üstüne yatınca, zıp zıp zıplıyordu insan. Benimkiler gibi pamuklu değildi.</p>

    <p>Musluktan başka yaylı yataklar da lazım bana. Üçer kişilik dört odaya on iki. Bizim müşterilerimiz umumiyetle aileydi. Çok çocuklu aileler. Gece yarılarında mama yaparlardı kadınlar umumi mutfakta. Pirinç unuyla. İncecik gecelikler giymiş olurlardı, kıçlarını kaşırlardı mamaları karıştırırlarken, bazıları kayınpederlerinden gizli sigara içerlerlerdi. Birbirlerinin sırtlarını soyarlardı. Ürpertiydiler, kadındılar, dolgun bacaklarına dikilen gözlerimden hoşlanırlardı. Bir bardak düşerdi elimden, daha yere varmadan bardak, henüz kırılmadan önce, kadınların ince, toz gibi kahkahaları..</p>

    <p>Kaç demiştik en son? On iki. İkişer kişilik iki odaya da dört, etti mi size on altı? İki odaya da birerden iki, bu hesaba göre on sekiz tane yeni yatak lazım bana. Yaylı, gıcır gıcır yataklar. Pamuk yataklar çürüdü. Çok rutubetli bir yer burası. Odaların balkon demirleri de çürüdü. Denize bakan duvarların sıvaları dökülüyor rutubetten, esaslı bir tamirat lazım. Eskiden her bahar, üç buçuk kiloluk pembe yağlıboya alırdım. Bütün sandalyeleri boyardım. Tinerle inceltirseniz, üç buçuk kilo boya yeter de artar bile. Otuz beş kırk tane tahta sandalyem vardı. Son dört tanesi bu odada gördüğünüz gibi. Gerisini sobada yaktım. Geçen kış. Ümidi kesince.</p>

    <p>Yarın sabah geleceklermiş, burayı terk etmeliymişim. Kamulaştırmışlar. İtiraz ettim tabii. Denizi doldurmaya başladıklarında. İlk kâğıt gelince. Durmadan kamyonlar gelip, denize moloz döküyorlardı. Avukata gittim. Hiçbir şey yapamayız, dedi. Deniz devletinmiş. Ancak daha fazla para almak için itiraz edebilirmişiz. Ne yapayım parayı? Denizi o zaman götürdüler, zaten ölmüştü.</p>

    <p>Yeşil alan olacakmış burası. Peki, benim hatıralarım ne olacak? Ne olacak benim gözlerimi her kapattığımda gördüğüm, o güzel resim? Pazularım şişkin, güneşten yanmışım, kadınlar hasırlara yayılmış, çocuklar kumdan kale yapıyorlar, delikanlılar top oynuyorlar, deniz kadın ve çocuk kaynıyor. İri göğüsleri ve ıslanmış uzun saçları var kızların. Bazen bir motor geçiyor uzaktan, dalga yapıyor. Ben iskeleye yürüyorum, kuleye çıkıyorum. Ters perendeyle denize atlıyorum. Şamandıraya kadar suyun altından gidiyorum. Bütün kızlar bana bakıyorlar, ben hiçbirine bakmıyorum. Babam kumsalı temizletiyor tırmıkla. Çamların altındaki masada, gelinlerinin kendilerinden gizli sigara içtiği kayınpederler tavla oynuyorlar. Arsız dondurmacı dikenli teli atlayıp kumsala geliyor. Limonlu dondurma, kaymaklı dondurma,vişneli dondurma. On yedi tane yeni musluk lazım bana. On sekiz tane de yaylı yatak.</p>

    <h2>Gülkurusu</h2>

    <p>Çok mu konuşuyorum? Başınızı ağrıtmıyorum inşallah. İsterseniz susayım da, uyuyun biraz. Ben alıştım bu yollara. Konuşurken bile uyuyabiliyorum. İşim konuşmak ya, ondan herhalde. Sustuğum zaman bile konuşuyorum. Bu nasıl oluyor bilmiyorum. Ama oluyor, bazen binlerce karınca kavga ediyor sanki beynimde. Oysa karıncalar ses çıkarmaz. Nasıl ezsem şunları diyorum; nasıl ezsem de sussalar, yok olsalar, şu kafamın içinde çınlayıp duran, uçsuz bucaksız konuşma bitse..</p>

    <p>Yarım saat sonra mola verir otobüs. Niksar’a beş kilometre kala. Suyu çok tatlıdır, tavsiye ederim, bir bardak için. Ben her gelişimde mutlaka içerim. Otobüs durur, yolcular gözlerini açıp, esnerlerken daha, ben çoktan inmiş, tesise girmiş olurum. Garsondan bir bardak soğuk su isterim. Garson getirmez. İşi çoktur garsonun, kime yetişsin ki? Ben de açarım çeşmeyi, avuçlarım suyu, kana kana içerim. Böyle şeylerle oyalanırım işte, su kadar durgun hayatımda. Çoğu zaman Niksar’a bir avuç su içmeye gittiğimi düşlerim. Böylesi daha iyidir, basit düşler iyidir, insanı yormaz.</p>

    <p>Size kartımı vermedim değil mi? Buyrun bir tane vereyim, yanınızda bulunsun. Sizin bir işinize yaramaz biliyorum. Ama olsun, lütfen alın kartımı, lütfen alın. Alın ki, birtakım insanların gömlek ceplerinde, yeni alınmış yahut yıpranmış cüzdanlarının bir köşesinde bari olayım, yırtılıp atılıncaya kadar. Belki de unutulurum gömlek cebinde, köpük köpük bir çamaşır makinesinde erir, hamur olurum. Bizim dükkânın yanında yeni bir matbaa açtılar, birtakım genç çocuklar. Onlara bastırttım. Yazıktır dedim iş çıktı desinler, sevinsinler, ilk müşteri olayım ki özensinler, bana ilgi göstersinler. Ne yazık, ilk müşteri olamadım, benden önce başkaları da gelmiş. Hep böyle olur, benden önce başkaları gelir.</p>

    <p>Fena olmamış aslında değil mi? Kâğıdı iyi cins en azından. Ama ben yine de kavga çıkardım. Sessiz bir kavga, kimse duymadı. Sebebi önemsizdi, kavga olsun da diye düşündüm. Bir şey olsun dedim işte, anlarsınız ya, bugün bari bir şey olsun. Süslü bir yazıyla yazmışlar adımı, bu yüzden tam okunmuyor. Matbaacıya söyledim, o genç çocuğa. İrikıyımdı, kalın camlı gözlükleri vardı. Bektaş’ın B’si F’ye benziyor dedim. Fektaş diye isim olmayacağına göre dedi, dik dik bakaraktan yüzüme, korkutaraktan beni, dişlerini yılan dişlerine benzeterekten, döner ekmeğini ısırdı. Ben de tırtık için istediği farkı vermedim. Gerçi inat edemem, dönünce veririm. Ama verinceye kadar kafamın içinde kavga ederim. Vermiyorum paranı, Bektaş’ın B’si F’ye benziyor. Yaldızı da soluk üstelik!</p>

    <p>İsterseniz pencere tarafına ben geçeyim. Camdan soğuk gelir. Başınızı dayamayın sakın, üşütürsünüz. Karlı bir memleket burası. Ne zaman gitsem gelsem kar. Doruklarda kar. Eteklerde kar. Kirpiklerde kar. Öyle acayip bir memleket ki, insan burada hiç ayna yokmuş sanıyor. Kardan aynaya bakmaya vakit yok. Sanki burada insanlar kar yağınca kalksın diye bekliyorlar, kalkınca yağsın diye bekliyorlar. Hep bir bekleyiş izi yüzlerinde. Sanki hiçbir yere gitmiyorlar.</p>

    <p>Ben diyorum ya, gide gele otobüs mütehassısı oldum. Hangi firma nereye gider, hangisinin servisi iyidir, yolda ne verirler, nerede dururlar, iyi bilirim. Sonra yolculuk boyunca ne yapmak istiyorsunuz o da önemli. Mesela uyumak istiyorsanız, ön koltuktan yer almayacaksınız. Gözünüz şoförde olur, aman karşıdan araba mı geliyor, aman virajı alamadı mı diye değil. Herkes öyle sanır, ama değil. Eğer ön koltukta oturursanız şoförün korkuları bulaşır size. En azından bana öyle gelir. Sanki yalnızdır şoför, korkuyordur karanlıkta, ışığı aramaktadır da, o yüzden basar gaza. Nerede kaldı bu ışık derim yüreğim ağzımda, şehrin ışıkları? Birdenbire dağların arasından çıkıverecek olan şehri Anadolu’nun, uysal ve sessiz; mütevazı ışıklarına daha çok mu var? Şoför arkasında hiç oturmam bu yüzden. Ağlayasım gelir.</p>

    <p>Eskiden teker üstü rahatsız olur, derlerdi, ama şimdiki otobüsler çok konforlu. Teker meker tanımıyor. Aklınızda bulunsun, en arka sıra da iyidir. Hele sol dip. Otobüs boşsa, yatar uyursunuz boylu boyunca. Ben bir keresinde aralığa düştüm yalnız, fazla derin uyumuşum. Park lambaları sönük bir kamyona arkadan bindiriyormuş az daha şoför. Otobüs durdu, şoför, muavin, yolcular, hepimiz indik, kamyonun şoförüyle bizim şoförün arasına girdik, kavgayı önledik. Yolculardan birinin yanında bir cep kanyağı varmış, birkaç damla içirdi şoföre, tuhaf bir adamdı, bitmeyecek bir yolculuk yapıyordu sanki, mola yerlerinde durmadan leblebi yiyordu. İç birader bir yudum, dedi şoföre, şoför o ne diye sormadı, biliyordu. Dikti küçücük şişeyi kafasına, sonra muavin su döktü de, elini yüzünü yıkadı. Suşehri civarındaydık, sabaha karşıydı, kar atıştırıyordu.</p>

    <p>Muavin kardeşim? Şşt birader? Şu müziği biraz kısamaz mıyız? Şoföre söyleyiver bir zahmet. Bak uyuyanlar da var. Gerçi şoför de haklı. Karanlık bir yolu yutuyor durmadan. Allah’a şükür patiska don kalktı da, biz de ekmek sahibi olduk. Gerçi o zaman da başka şey satardık herhalde. Artık kimse patiska don giymiyor. Penye çıktı, millet de kurtuldu. Neydi o öyle eskiden, pazardan metreyle patiska alınır, biçilir, dikilir. Bir de sert olur patiska, ütü ister. Penye öyle mi? Hem dayanıklı, hem ucuz. Yıka yıka giy.</p>

    <p>Çok geçerim bu yoldan. On beşte bir düşerim. Alıştım. Başkanım, sana bir minibüs alalım da, onunla git gel artık dedi ama, ben pek oralı olmadım. Benzinin litresi kaç lira oldu başkanım dedim, haberiniz yok mu? Gevrek gevrek güldü. Başkanım beni sever, ben de onu severim abi kardeş gibiyizdir. Şaka yaparım ara sıra, o da bana yapar. Laf aramızda benzinin litresi bahane, ehliyetim yok, hem bu yollarda da korkarım. Otobüs iyidir. Altı üstü yedi sekiz tane denk, veriyorum bagaja, tamam.</p>

    <p>Aslında başkanım haklı. Bir minibüs olsa, şu her tarafı kapalı olanlardan doldururum malı içine, bir seferde bütün Anadolu’yu dolaşırım. Böyle çok zor oluyor. Bin otobüse Erzincan’a git, orada in, denkleri indir, Erzurum’a götüreceklerini ver emanete. Git işini gör, dön, sonra al denklerini emanetten yükle otobüse, bu sefer Erzurum’a. Hadi orada in, Kars’a götüreceklerini ver emanete bu sefer, git işini gör. Çok zor oluyor. Denkler bu kadar ağır olmasa. Bazen, bak Bektaş diyorum kendime. Bu meslekte yükselmek istiyorsan ehliyet alman şart. Bak, bütün pazarlamacıların ehliyeti var. Allah muhafaza, başkanına bir şey olsa, ölüverse bir gün kalpten, ehliyetin de yok, kim alır seni işe? Bakalım. Bu sene kursa yazılacağım. Başkanımın tanıdıkları da var, alırız ehliyeti. Ben patronuma başkanım derim. Manifaturacılar Esnafı Odası başkanıdır da, ondan. İlk ben dedim ona başkanım diye. Şimdi herkes diyor. Toptan iç çamaşırı pazarının yüzde altmış beşi onun elindedir. Büyük adamdır benim başkanım. Merttir, cömerttir. Beni çok sever, ben de onu çok severim. Onun işinde kendi işimmiş gibi çalışırım.</p>

    <p>Uyudunuz mu biraz? Niksar’ı geçtik maalesef. Uyuyordunuz. Dürttüm, inecek misiniz diye sordum, inmeyeceğim dediniz. Sigara? Ateş de var, buyrun. Bizim firmanın çakmağı. Başkanım yaptırttı yılbaşında. Sözlümlere gitmiştim. Oğlan kardeşine hediye ettim bu çakmaktan yılbaşında. Babası fabrikada nöbetçiydi o gece, evde olsaydı gidemezdim. Annesi babasına söylememiş benim geldiğimi. Tombala oynadık, saat on bire doğru kalktım, kaynanam dik dik bakmaya başlamıştı, gözü duvardaki saatteydi. Büyük bacanak getirmiş yılbaşı hediyesi olarak. Kocaman siyah bir saat. “Üçler İnşaat Malz. Paz. Koll. Şti.” yazıyordu üstünde. Bana hem bak öbür damat ne getirdi, hem de geç oldu, kalk git artık demek istiyordu kaynanam kötü kötü bakarak. Çakmakları da beğenmedi. Eve geldiğimde annem babam çoktan yatmışlardı. Babam yılbaşlarına karşıdır. İnadına erken yatmıştı. Sizce tuhaf biri miyim ben? Sağolun. Doğruyu söylediğiniz için. Biliyorum, tuhafım. Bende bir acayiplik var. Bunu anlıyorum da, nedir bendeki acayiplik, onu anlayamıyorum.</p>

    <p>Kurulmuş bir saat gibi miyim? Takılmış bir plak gibi miyim? İpe sapa gelmez bir atasözü müyüm acaba? Durmadan tekrar edilen, tekrar edildikçe anlamsızlaşan, sıkıntı veren? Büyük manifatura dükkânlarına girerim. Yerleri mazot dökülmüş tahtayla kaplıdır. Raflarda sıra sıra çamaşır paketleri. Şimdi durduk yerde, gecenin bu saatinde, Niksar’ı geçmişken ve bir yanımızda nehir akmaktayken gürültüyle, gecenin bütün karanlığı şu ulu dağların üstüne çökmüşken, şoför tedirginken ya dağlardan şimdi bir çığ inerse, ya teker patlarsa bir virajı alırken, ya araba kayarsa diye, yani hiç olmayacak bir zamanda, şimdi bana sorsanız, nerenin malı bu, iyi midir diye, hemen anlatmaya başlarım. Bu gördüğünüz Özsevim marka iç çamaşırları yüzde yüz pamuklu olup, çekmez, sarkmaz.. Bu gördüğünüz Özsevim marka iç çamaşırları yüzde yüz pamuklu olup, çekmez, sarkmaz.. Bu gördüğünüz Özsevim marka iç çamaşırları yüzde yüz pamuklu olup, çekmez, sarkmaz.. Bazen son kelimeyi bir türlü bulamam.</p>

    <p>Başka türlü söylesem, başka kelimeler arasam anlatmak için, bulacağımdır o son kelimeyi ve güven vereceğimdir müşteriye, oturtacaktır beni, çay ısmarlayacaktır ama, bir türlü son kelimeyi hatırlayamam bazen. Sanki ben son kelimeyi söyleyemediğim için sınıfta kalırım, babam annemi döver, sözlüm benden daha uzun boylu birine göz kırpar, başkanım bunu senden beklemezdim Bektaş der. Çekmez, sarkmaz, bozulmazdır o cümle. Son kelime bozulmaz’dır. Biliyorum bende bir acayiplik var.</p>

    <p>Öyle olmasa herkes gibi olurdum zaten. Ehliyet alabilirdim, matbaacı çocuklarla kavga edebilirdim, ayyaş babama hassiktir ordan, pis sarhoş diyebilirdim. Bütün pazarlamacılar gibi olurum. Çekmez, sarkmaz, bozulmaz diyecekken ter basmazdı yüzümü. Eksik tartan bir teraziyim ben. Küçümseniyorum bu yüzden. Ya da bir yerlerim noksan. Ya da ne bileyim işte. Bazen diyorum ki, ben Allah’ın bir hatasıyım, başkanımın yığınlar içinden, taşralı üniversite öğrencilerine, cumartesi pazar günleri, düşük bir ücret mukabilinde ayırttığı defolu donlar gibi, talihsiz ve hatalıyım. Bunu bir tek ben biliyorum ve bu yüzden hayatım; büyük ve kurak bir ovaya yayılmış, damla damla kuruyan bir suya benziyor. Su kuruyor amca. Muhtar su kuruyor! Köylülerin bile umurunda değil.</p>

    <p>Bazen diyorum ki geceleri; ucuz otel odalarında, küf kokan battaniyelere sarınmışken, başkanım bütün kârımızı otellere yatıracak değiliz, diyor, bu yüzden bazen garajlarda sabahı ediveriyorum; tahtaların arasından çıkan böceklerin sesine takılıp kalmışken, diyorum ki kendime, Bektaş, hadi kendine bir hayat düşle. Kendimi imtihan ediyorum yani. Ayıp düşler görüyorum. Çıplak, kollarında gamzeler olan bir kadına Özsevim marka iç çamaşırları giydiriyorum. Başlangıçta çok güzel oluyor kadın. Çok da utangaç, eh tabii diyorum, ar perdesi yırtılmış kadınlarla sevişecek değilim ya düşlerimde? Kollarıyla göğüslerini kapatıyor. Derken önce paçalı bir don giydiriyorum kadına, giydirirken başımı çeviriyorum. Sonra büyük beden bir sutyen, en gösterişsizinden, dantelsiz, fistosuz; derken yarım kollu kadın fanilası. Uzun kollu, kapalı bir gecelik seçerken yığınların içinden, gözümün ucuyla bakıyorum kadına. Donup kalıyorum, katılaşıyor içim. Olamaz. Dişlerim kenetleniyor birbirine. Sanki ben dünyanın hastalıklı bedeninin doğurduğu bir sara nöbetiyim. Lanetliyim bu yüzden, ah gelmese, gelmese denilen hep. Annem oluyor kadın. Kenetlenmiş dişlerimin arasından acı bir su sızıyor, gözlerimi yumuyorum sımsıkı. Allah belanı versin Bektaş, diyorum, hani böyle yapmayacaktın? Hani Özsevim marka iç çamaşırları giymiş bir kadını soyacaktın incecik? Hani bütün bir gece?</p>

    <p>Acayip filan deyip, kibarlık etmenin lüzumu yok. Ne olduğumu biliyorum. Ben cücesiyim, kamburuyum, sara nöbetiyim, cüzzam karantinasıyım, farelerce kemirilmiş kanlı bir kulağıyım kendi hayatımın. Ben, nereye döküleceği bir türlü bilinmeyen, kokuşmuş bir suyum; kendi elimde gezip duruyorum. Ama bu suyu ben kirletmedim, ben tükürmedim hayatımın içine, ben sıska, korkulu doğdum, yani böyle. Bazen düşünürüm uzun uzun, doğuş ânımı. Acıklı bir hayal kurmaya çalışırım. Annem bağırmaktadır, çığlık çığlığa ağlamaktadır. İtip kakmaktadır ebe annemi, karnına bastırmaktadır. Galiba o ebe annemin karnına bastırdığında, ya da annem hayattan öfkesini alamayıp kendi karnını yumrukladığında kalbime bir şey oldu. Onun da hayatı bakmaya bile tahammül edilemeyen bir yara izidir de, o yüzden saçlarını çekmektedir annem. O sırada içindeki bir uru doğurmaktadır, bir uğuru değil. Bir harf ne çok şeyi değiştirir.</p>

    <p>Size bir sır vereyim mi? İster misiniz? Kartvizitini alıp, gömlek cebinde unutacağınız bir iç çamaşırı satıcısının sırrı, sizi ne kadar ilgilendirir bilmem. Ama yine de vereyim. Sözlümle evleneceğim yakında. Gerdek gecesi o, gelinliğinin altına Özsevim marka iç çamaşırları giymiş olacak. Utangaç ve heyecanlı oturacak yatakta. Beni bekleyecek. Ben ışığı söndüreceğim, o kendi kendine soyunup yatağa girecek. Ben de yanına geleceğim. Sonra saçlarını okşayacağım üstüne çıkacağım ve Özsevim marka iç çamaşırları giymiş bir kadını soymayı hiç başaramamış olduğum için, saçlarından boynuna kayacak ellerim. Kemikli, sonsuza kadar huzursuz, demirden yapılmış gibi güçlü, tırnakları kirli, doyumsuz ellerim. Sözlüm –o zaman karım olmuş olacak, tabii kâğıt üstünde– şaşkın, inanamaz gözlerle bana bakarken; tam bu sırada, deprem olacak. Sonsuza kadar titreyeceğiz. Yıkıntıların altında kalacağız, toz duman girecek burun deliklerimizden içeri. Yavaş yavaş, ağır ağır, usulca öleceğiz. Bir uru doğurur gibi.</p>

    <h2>Limonküfü</h2>

    <p>Sen ölünce ben öldüm biliyorsun. Yıllar var ki ben yokum. Yıllar var ki ellerimiz yok, sıcak ve birbirine kenetli. Gözlerimiz birbirini bulamıyor. Nerede senin o uzun saçlarının kokusu, hani bana yüksek dağlardaki adsız çiçekleri hatırlatırdı da, sen, beni sevdiğin için derdin. Hani o rüyalarımız, dünyayı gezişimiz mesela eski haritamızın başında, o kıta senin, bu kıta benim. Soğuk derelerde yıkanışımız. Hani içlenişimiz ara sıra, bir çocuğumuz olmadı diye. Kaç yıl oldu biz öleli?</p>

    <p>Pencere önünde unutulmuş, bir hevenk biber gibiyim, sen yoksun. Kuruyum, acıyım, unutulmuşum. Toz tuttum, yıllardır el sürülmemiş kitaplar gibi. Sen ölünce ben öldüm biliyorsun. Belki de bilmiyorsun.. Bu sana kaçıncı yazışım? Bu kaçıncı yazım kışım sensiz, bu kaçıncı soğuk yatak, karanlık oda, böcekli mutfak. Bu kaçıncı yokuş iniş çıkış rüzgârda, yorgun ve umutsuz. Kahveler tatsız, pastaneler sevgisiz, ev daima, ama daima soğuk, sessiz, ıssız. Koltuğun boş, kitapların sararmış, elbiselerin dolapta nemli. Bu kaçıncı yalnız fasıl. Bu kaçıncı acı rakı, lüzumsuz deniz, sıkıntılı lodos, ki sen lodosu severdin.</p>

    <p>Sen ölünce ben öldüm biliyorsun. Biz öldük öleli bir konyak içmedim akşamüstü kar yağarken penceremize. Bizim plaklarımızı çalmadım. Koltuğuna kimseyi oturtmadım, kimse adım atmadı evimize. Koltuğuma hiç oturmadım. Bir pazar günü öğleden sonra, hani evin içi sıcacıkken, dışarda yağmur ıslatırken sevgilileri, tekir kedi yerleşmişken kapı önündeki paspasımıza, denizin rengi griye çalarken, radyoda fasıl varken, sen varken ne varsa, sen nefes alırken neler oluyorsa hayatta, olmadı bir daha asla..</p>

    <p>Pazar günleri öğleden sonra hani, diz dize oturup kahve içerdik ya, hiç içmedim. Mumları yakmadım, Haliç’e yukardan bakmadım sensiz. Yataklı trenle Çukurova’ya gitmedim, vadilerin arasından geçmedim. Yeni bir gömlek almadım, yeni bir kitap almadım, yeni bir şarkı dinlemedim, ormanlarda yürümedim, denize bile girmedim. Sen ölünce ben öldüm biliyorsun. Anahtarın aynı yerde asılı kaldı. Çantan ve şapkan da öyle. Ayakkabılarındaki çamurları silmedim. Ah sevgilim..</p>

    <p>Sen ölünce ben öldüm biliyorsun. Geceler çok uzun. Geceler uzun da gündüzler kısa mı? Benim için artık hep gece. Bir türlü yüzünü değiştiremedik şu kanepenin derdin ya, o kanepede geçiyor saatlerim, günlerim, haftalarım, aylarım. Bir türlü sana kavuşamıyorum. Kanepeye uzanıyorum, uzaklara bakıyorum, geçen güzel günleri seyrediyorum, gökyüzü bir film perdesine benziyor ve sen görünüyorsun, her zaman sevdiğim halinle. Seni her halinle sevdim. Çekmeceleri düzeltiyorsun mesela, ama bunlar yine karışmış, aldığını yerine koymuyorsun diye, bana kızıyorsun. Ben her zamanki gibi aldırış etmiyorum. Yine mi çoraplarını ortada bıraktın diyorsun, ben gülüyorum. Çünkü bunlar bizim hayatımız. Seninle benim küçük, önemsiz, belki de gülünç sırlarımız. Çok uzun bakamıyorum gökyüzüne, gözlerim acıyor, ağlıyorum çünkü. Sonra fotoğraflarımıza bakıyorum. Ben her gün binlerce defa fotoğraflarımıza bakıyorum. Bu İzmir Fuarı’nda, sen şaşkınlıkla dev bir palmiyeye bakarken, bu terasta çamaşır asarken, bu halimle beni niye çekiyorsun diye kızdığın an, bu aşağıdan bana anahtarımı unuttum, kapıyı aç diye seslendiğinde terastan çektiğim, uzak ve çok gençsin, bu Beşiktaş’ta bir çay bahçesinde oturduğumuzda, bana sevgiyle bakarken, yüzündeki ışık güzelliğini artırıyor. Bu, çocuklar gibi neşeli demiryolundan geçerken, bu adada denize bakarken, bu uyuyakaldığında kanepede. Fotoğrafları özenle saklıyorum. Sık sık saatime bakıyorum bu arada, sen almıştın hani, su geçirmez diye de, su geçirmişti. İşte o saate bakıyorum sık sık, sanki her zamanki gibi, sanki kapıyı anahtarınla açacakmışsın, şapkanı portmantoya asacakmışsın, yaşlanmaya yeni başlamış saçlarını düzelterek içeri girecekmişsin ve elinde paketler, paketlerin içinde mutluluk nedenleri, bu akşam güzel bir yemek yiyelim diyecekmişsin gibi. Karanlık bastırıyor, nerde kaldı bu kadın diye endişe ediyorum, ışığı açıyorum, seni bekliyorum. Sık sık terasa çıkıp sokağa bakıyorum. Gelmiyorsun.</p>

    <p>Kaç yıl oldu biz öleli? Kaç yıl oldu, sıcak bir yaz gecesi terasa şezlonglarımızı kurup birer kadeh rakı içerek, artık çok uzaklardan görünen ve üzerine yıldız dökülmüş sanılan denize bakmayalı? Görmüyorum ki, denizi, yıldızları, gecenin güzelliğini. Kaç yıl oldu sensiz soğuk ve boş odalar, soğuk yüzlü insanlar, gittikçe büyüyen bir yalnızlık.</p>

    <p>Sen ölünce ben öldüm biliyorsun. Çok mu uzaktasın? Çok mu uzun sürer, senin o beyaz ellerine ulaşmam? Geceleri uyurken hani uyku arasında birbirinden ayrılmış olduğunu fark edip; karanlıkta, yorganın üstünde arayıp bulduğumuz ellerimiz, üşümüşse ısıttığımız uyku arasında, kenetlenmesi çok mu sürer? Olmayan bir dildi aramızdaki, biz ölünce bitti. Dünyada hiç kimse bizim konuştuğumuz dili konuşmadı. Hiçbir insan bizim birbirimize baktığımız gibi bakmadı, bizim sevdiğimiz gibi sevmedi. Dünyada hiçbir insan, birbirine dokunmaktan, aynı havayı solumaktan bizim kadar mutlu olmadı, öyle olmalı, öyle değil mi?</p>

    <p>Bu sana son yazışım sevgilim, bu son yazım kışım sensiz. Bu son damlayan musluk, son sararmış küvet, son kirli tava, son akan çatı, son solmuş çiçek. Çiçeklerine bakamadım, affet, öylece duruyorlar saksılarında, kurumuş, solmuş ve dökülmüş. Hep geleceksin ve çiçeklerine su vereceksin diye bekledim. Bu son yemek sensiz, yiyemediğim, son su, plastik bir bardakta ve bulanık. Son patlamış ayakkabılarım, son pardösüm artık lekeli ve yıpranmış. Saatin son tik takları. Yağmur yağıyor burada biliyor musun? Yağmur yağıyor ve sensiz bir ben durmaksızın azarlanıyorum. Ben yaşamıyorum ki oysa? Biz öldük öleli, yaşamak azarlanmak haline geldi sevgilim. Bu son azarlanışım. Bu son yağmur. Yağmur ki sen çok severdin, geniş penceremizin önünde oturup, bu kocaman ve duygulu şehri usul usul ıslatan damlalara bakarak, ne güzel yağıyor yağmur dedikten sonra, birden beni özlerdin. Her an beni özlerdin. Bu son özleyiş, son bekleyiş.</p>

    <p>Hiç düşünme sevgilim, çok kolay olacak. Kolay, sessiz ve çok kelimeli. Kelimelerini de getireceğim sana, bütün dillerin en güzel sözlerini. Ah, senin olan her şeyi getirebilsem keşke. Ne vardıysa hayatında dokunduğun, sevdiğin, ayrı tuttuğun. Senin olan duyguları, senin olan sevinçleri, küçük mutlulukları. Hepsini yeniden yaratabilir miyiz dersin? Aynı kanepede olacağım, usulca, yavaşça, sana ulaşacağım. Sabırsızım da çok, için için kaynayan sular gibi. Biz ölünce kaybettiğim zaman bana inat uzuyor, ama aldırmıyorum.</p>

    <p>Sen ölünce ben öldüm biliyorsun. Uzun ve karanlık bir geceden sonra sabah olmuştu. Perdeler açıktı, tan ağarıyordu da, bak sabaha çıktın demiştim sana. Beni kandırmak ister gibi gülümsemiştin. Beni hiç üzmedin ki. En zor zamanlarımızda bile, hep aynı biçimde gülümsedin, beni kandırdın. Ne mutlu ve huzurlu kanmalardı. Yarın yine güneş doğacak demiştim sana güzel gözlerine dalarak. Evet demiştin. Ellerin, yüzün çok sıcaktı. Alnın ateş gibi yanıyordu. Beni öpsene demiştin. Bunun son öpüş olduğunu biliyordum, çatlamış, kurumuş, korkuyla titreyen dudaklarım yanağına dokunduğunda, kimseler inanmaz ama, yanmıştım. Dudaklarımda o ateş hep kaldı, biz öldük öleli. Dudaklarımda bıraktığın ateşi de getireceğim sana. Kaç yıl oldu biz öleli sevgilim?</p>

    <p class="date">1993-1995</p>
  </div>
</body>
</html>
