<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xmlns:epub="http://www.idpf.org/2007/ops">
<head>
  <title>Mağara Arkadaşları</title>
  <link href="../Styles/main.css" rel="stylesheet" type="text/css" />
</head>

<body class="chapter epub-type_chapter">
  <div class="sayfa-bosluk html5_section">
    <h1>SES TUTSAĞI</h1>

    <p>Başlangıçta her şey bir eğlenceydi. Güneşin batmasıyla birlikte kendimi balkona atışım, göründüğü kadarıyla gökyüzüyle oyalanışım, gecenin seslerini dinleyişim, bu sesler içinden onun tıkırtılarını seçişim, hepsi bir eğlenceydi. Kaçmıştım ve gökyüzünün çok küçük bir parçasının göründüğü köhnemiş bir apartmanın balkonuna kendimi atmıştım. Kendimi unutmak için, seslerle oyalanıyordum. Seslere veriyordum benliğimi. Küçük tıkırtılara, fısıltılara, şehrin uzak sokaklarından kırıla kırıla gelen kahkahalara, sessiz ağlayışların, kıpırtısız katlanışların dalga dalga yayılmasına. Buna, bir şehri tanımak denebilirdi belki. Belki bir yalnızlığı tanımaktı. Kocaman bir şehrin yalnızlığını tanımak. Sesler, her şeyi ele verirdi.</p>

    <p>Bütün varlığımı seslere verdikçe, kendimi unuturdum. Sesler olurdum hep. Ellerim olmazdı, gözlerim olmazdı. Bir kalbim, bir ruhum olmazdı artık. Küçük balkonumda oturup sigara içerdim durmadan. Bir mendil yırtılırdı eski, ipek bir mendil uzaklarda; bir kadının içi kan ağlardı. Ayyaşın biri şarap şişesini düşürürdü elinden. Şişenin tuzla buz oluş sesini, kan kırmızı şarabın gecenin içinde yere yayılma sesini duyardım. Bir inleyiş uzanırdı balkonuma, sıcak yaz gecesinin buğusuna karışarak. Bir şehir böyle yaşardı, mutsuz ve inleyerek.</p>

    <p>Dedim ya, başlangıçta bir eğlenceydi. Kendimi unutmak için seçilmiş bir yoldu. Bütün bir şehri yaşamaktı böylece. Aykırı sesleri seçiyordu hep kulağım. Uzaklardan gelen, kırılarak, yıpranarak, içinde mutsuzluk ve keder taşıyarak gelen sesleri seçtiğimin farkında değildim. Başkalarının hayat sesleriyle kendimi unutuyordum ya, bu kadarı yetiyordu.</p>

    <p>Bir gece yine küçük balkonuma çıktım. Gecenin getirdiği sesleri dinleyerek sigaramı yaktım. Gökyüzüne baktım. Yıldızlarla doluydu gökyüzü. İçimde uzayıp giden bir yalnızlık. Sonra üst katta küçücük oğluyla oturan, solgun ve gülmeyi unutmuş kadının balkon kapısını açtığını duydum. Gıcırtılı bir sesti. Uzun zamandır açılmamış bir kapıydı belki de. Eski bir sandalyeyi balkona koydu. İçini çektiğini duydum. Derin, küskün bir iç çekiş, bir sızı sanki. Sandalyeye oturmasını dinledim. Yorgun olduğunu, yalnız olduğunu hemen anladım. Sonra bir sigara çıkardı, çakmakla yaktı, ilk nefesi içinde uzun süre tutup üfledi. Kendimi unutmuştum, ne güzeldi. Onun da yıldızlara baktığını, başını duvara dayayıp usulca, içinden ağladığını duydum.</p>

    <p>O kadının yalnızlığının sesleriydi bunlar. Şehrin sesleri kesildi, uzaklaştı, doğallaştı. Yalnız kadın ve onun belli belirsiz tıkırtıları kaldı. Başlangıçta güzeldi, hoştu. Onun seslerini, tıkırtılarını, içinde büyüyen sıkıntının getirdiği titreşimleri nasıl duyabildiğimi, hiç düşünmedim. Hoşuma gidiyordu seslerin içinde kaybolmak, bütün benliğimi tek bir kulak haline getirip, onun inleyişlerine, tıkırtılarına vermek. Evet, başlangıçta bir eğlenceydi. Sonra yaz bitti. Bulanık renkli bulutlar kapladılar gökyüzünü, yıldızlarım görünmez oldular. Kül, çürümüş yaprak, deniz ve asfalt kokulu bir rüzgâr esmeye başladı. Kadın ve ben, inatla oturuyorduk balkonlarımızda. O benden habersiz, her akşam olduğu gibi, içini çekiyordu sık sık. İçi ağlıyordu ve ben duyuyordum. Sırtına kalın bir battaniye alıyordu, sigara içmek için parmaklarını çıkarıyordu yalnızca. Ben kalın hırkalar giyiyor ve titrediğimi unutuyordum. Bazen çisiltili bir yağmur yağıyordu. İnce su damlaları yüzümüzü yalayıp geçiyordu. Onun saçlarının yavaş yavaş ıslanarak alnına yapıştığını, kirpiklerinde yağmurun biriktiğini duyuyordum. Hepsini duyuyordum. Gece çoktan yarılanmış oluyordu ve biz, ayrı ayrı balkonlarda oturuyorduk. Şehre şöyle bir bakıyordum da içlenerek, bütün pencerelerin kapalı, ışıkların çoğunun sönük olduğunu görüyordum.</p>

    <p>Bazen oğlu ağlardı. Korkulu bir rüya mı görürdü çocuk, bilmem. Kadın bu ağlayışı duyar, hemen kalkıp oğlunun yanına giderdi. Ona bir bakardı önce, sonra kucağına alırdı, çocuğun başını göğsünde bastırırdı. Oğlu sakinleşip uykuya dalınca yine balkona çıkardı usulca. İçi daha derin ağlardı böyle zamanlarda. Benim de içim burkulurdu. Çünkü onu dinledikçe, acılarını yaşardım. Tuhaf bir şeydi bu, çok tuhaf..</p>

    <p>Sonra öyle bir mevsim geldi ki, artık balkonda oturup solan yıldızları gökyüzünde boşu boşuna arayarak, amaçsız, hafif sıkıntılı ve yalnız oturmak imkânsız oldu. Sert ve soğuk bir rüzgâr; büyük, küskün, soluk ve alabildiğine mutsuz şehrin üzerinden dayanılmaz sesler çıkararak esmeye başladı. Sigaramı içemiyordum, yağmur söndürüyordu. Kadının ellerinin titrediğini, içinin ürperdiğini duyuyordum ve önce onun içeri girmesini bekliyordum. O inatla oturuyordu.</p>

    <p>Bir gece, artık rüzgâra ve soğuğa dayanamadı. Bütün ışıklar sönmeden, şehir büyük bir sessizlik ve yalnızlığa gömülmeden kalktı, sandalyesini alıp içeri girdi. Onun balkonda son oturuşu olduğunu anladım. Ben de kalkmaya hazırlandım. Aynı anda sandalyelerimizi içeri aldık. Balkon kapılarımızı aynı anda, aynı gürültüyle ve kızgınlıkla; rüzgâra, soğuğa karşı koyamadığımız için öfkeyle kapattık. O âna kadar, ya da birkaç gün sonrasına, bütün bunlar bir oyalanmaydı benim için. Biraz acı, iç burkucu oyalanma.</p>

    <p>Artık ne sıkıntıma ve kırgınlığıma deva olan hafif esintili sonbahar akşamları, ne de kendimi uzak seslerde unutuşum vardı. Yavaş yavaş kadının tıkırtılarının tutsağı olacağımı bilmiyordum. Şehrin uzak köşelerinde yaşayan insanların hayat seslerinin içinde kaybolamayacağım için üzgündüm. İçeriye girdim ve bir koltuğa oturdum. Gözlerimi kapattım. Çok yorgundum. Kadının tıkırtılarını izlediğimin farkında bile olmadım ilk anda. Sonra onun amaçsız ve yumuşak adımlarla salonda dolaştığını, sırtında battaniyeyle bir koltuğa oturduğunu, parmaklarını koltuğun kenarında tıkırdattığını, sonra kalkıp oğlunun yanına gittiğini, saçlarını okşadığını, terli alnını öptüğünü, gelip tekrar koltuğa oturduğunu duydum. Bir anda unuttuğum kendimi hatırladım ve zihnimle mücadele ettim. Bunları ben uyduruyordum. Varlığımı unutmak, başkalarına ait hayatların kırgın sesleri içinde kendimi unutmak için. Böyle düşününce rahatladım. Kendime güldüm.Yatağıma gitmeye üşendim, kanepeye uzandım. Sakinleşmiştim. Ama kadının paketten bir sigara aldığını, çakmakla yaktığını ve derin bir ah dediğini duydum. Sonra, başını koltuğa dayarken yumuşak saçlarının koltukta bıraktığı sesi, gözlerinden yaşların süzüldüğünü, sigarasından derin bir nefes çektiğini sanki yanımdaymış gibi derinden duydum.</p>

    <p>Kadının balkona ilk çıkışıyla başlayan bu şey, zamanla öyle büyüdü ki, duyduklarım benim zihnimin yarattığı sesler mi, gerçek mi, ayırt edemez olmuştum. Sürekli onun tıkırtılarıyla yaşıyor ve duyduklarımın gerçek olup olmadığıyla ilgileniyordum. Çok ileri gitti bu duygu. Bütün hayatımı kapladı. Ancak onun uyuduğu, ya da uyuduğunu sandığım saatlerde uykuya dalabiliyordum. O uyuduğu sürece, ben de uyuyordum. Kadının gece boyunca her uyanışında, ben de uyanıyordum. Kendimi unutmak isterken, alabildiğine dolu yaşanmış ve kırıklıklarla örülmüş bir hayatın içinde; hep “ben” olarak yaşamaktan yorulmuş bir halde; daha önce yaşamadığım bir sokakta, kötü bir apartman dairesinde, kendimi unutmak isterken; bir başkasının hayatının bütün ayrıntılarının içinde bulmuştum kendimi. Artık kendimi unutmak umurumda değildi. Bir mücadele içindeydim. Duyduklarım gerçek miydi? Yoksa yorgun ve bulanık zihnimin uydurmaları mıydı?</p>

    <p>Bir gece ilk kar yağıyordu. Kanepeye uzanmıştım. Yine o kadının tıkırtılarının gerçek olup olmadığını düşünüyordum. Gerçek olmadığından emindim ve kendimden korkmaya başlamıştım. Ama yine de, onu izlemekten kendimi alamıyordum. Kadın bütün gün evinden çıkmamış, odalarda dolaşıp durmuş, oğluyla uğraşmıştı. Erken yatmıştı. Ya da ben öyle sanıyordum. Sokak lambasının zayıf ve bulanık ışığında, yağan kara bakarak kendimi unutamadığımı düşünüyordum. Kaçamıyordu insan hayattan. Hiçbir biçimde kaçamıyordu. Mekânlar, eşyalar, şehirler, sokaklar değişiyor ve insan kendinden, hayattan kaçamıyordu. Ya da ben yapamıyordum. Bir ara, kar üstüme yağıyormuş gibi ürpererek uyandım. Yine onun sesiydi. Titreyen ellerini ağlayan oğlunun ateşli alnında gezdiriyor ve ne yapacağını bilemiyordu. Birden doğruldum. O sırada kadın, ellerini yüzüne kapatıp ağlamaya başladı.</p>

    <p>Ya her şey bir yanılsamaysa? Ya bütün bunlar benim bulanmış, ne yapacağını şaşırmış, zavallı zihnimin bir uydurmasıysa? Ama ya gerçekse? Ya kadın içli ve yalnız, çaresizce ağlıyorsa gerçekten? Çocuk hastaysa çok?</p>

    <p>Telaşla yukarı çıkıp kapısını çalıncaya kadar, yine her şeyi duydum. Çocuk acıyla ağlıyordu, kadın çaresizdi. Ama zile elimi uzattığım anda bütün tıkırtılar kesildi. Çok tedirgin ve pişmandım. Demek ki, zihnim uydurmuştu bütün bunları. Kadının korku dolu, titrek sesi “Kim o?” diye sordu. Adımı söylerken, kendi sesimin de tedirgin, korkulu ve pişmanlık dolu olduğunu fark ettim. Kadın kapıyı araladı, zihnim aradaki zincirin bir süre çınlamasına takıldı. “Çocuk..” dedim. “Rahatsız mı?” Önce bir şaşkınlık geçti gözlerinden. Gözlerinin ıslak ve çok güzel olduğunu düşündüm. Zinciri çözdü, beni içeri aldı. Çocuk ateşler içinde sayıklıyordu.</p>

    <p>İnsan gerçekle yalan arası o incecik çizgide gezinirken, bir tıkırtı ya da bir ince ağlayışla, gerçeklerden tamamen kopup uzaklara gidebilir. O uzaklar ki, hep aynı yerde, aynı biçimde duran insanı, rüyalara taşıyan yolun adıdır. O yolda hep vehimler, yakıştırmalar, yanılsamalar en güzel halleriyle yaşanır. Gerçeklikte büründükleri rahatsız edici, kırıcı, yıpratıcı anlamlardan uzak olarak. O uzaklara gitmeden yaşamış insan, bence yaşamış sayılmamalıdır.</p>

    <p>Kıvırcık saçlı, esmer ve zayıf, üstelik hasta çocuk kucağımda hastaneye giderken, kadınla birlikte yan yana yürürken, onun korkusunu ve şaşkınlığını hatta acısını birlikte yaşarken; gerçeği yaşıyordum. Yanılsamayı değil. Çocuk kucağımdaydı, kadın yanımdaydı. Onun çantasından bir mendil çıkardığını, oğlunun alnını sildiğini, gözlerime minnetle baktığını görüyordum.</p>

    <p>O gece bir türlü uyuyamadım. Oysa içimde hissettiğime göre, çocuk çoktan uyumuştu, kadın da. Sakin ve rahat nefes aldıklarını duyuyordum. Ara sıra kadın uyanıp oğlunun alnına dokunuyordu, üstünü örtüyordu. Ben, yaşadıklarımı düşünüyordum. Artık duyduklarımın gerçek olduğundan hiç kuşkum yoktu.</p>

    <p>Zaman geçti. Kadının hayatının tutsağı oldum. O dışarı çıkarsa çıkabiliyor, ancak o uyursa uyuyabiliyordum. Onun yaşadıklarının tamamını yaşıyordum. Bundan hoşnut değildim. Çok acı duyuyordum. Mutlu bir hayatı yaşamıyordu kadın. Bir evin içinde, eteğine mahzun ve küçük bir çocuk tutunmuş, dolaşıp duruyordu. Binde bir dışarıya çıkıyordu. Çocuğun annesinin eteğine yapışması, hep onun kucağında uyumak istemesi içimi burkuyordu.</p>

    <p>Akşam olunca ayak sesleri mutfağa giderdi. Ben de onunla birlikte giderdim. Suyu açardı, kirli bir tavayı yıkardı, dolaptan süt çıkarırdı. Akşam saatlerinin bir felaket kokusu taşıyan havasından nefret ederdim. Mutfak tavanından sarkan ampulün ışığı, bütün bu sıkıntı duygusunu doğrularcasına, keskin ve çiğ aydınlatırdı ortalığı. Oysa bir hayatı hayat diye, sorgusuz sualsiz yaşayanlar için akşam saatlerinde böyle bir felaket ve sıkıntı karışımı duygu olamazdı. Hayatı hep aynı biçimde ve mutlu yaşayanlar; mutfaklarını ve odalarını hep derli toplu tutarlardı. Her şeyi yerli yerine koymaya özen gösterirlerdi, kolay olan hayatlarını, daha da kolaylaştırmak için. Yalnız mutfakta değil, başka odalarda da, abajurların ya da avizelerin kırıp yumuşattıkları ışıklar; böyle insanlara kendilerini göstermezlerdi. Onları kırar, eğer, büker ve onlar tatlı ışıkların yarattığı kendilerini; mutlu, neşeli, sevecen bulurlardı. Bence yaşayıp giden insanlar, çiğ ve keskin ışıklardan nefret ediyor, kendilerini bu sarsıcı ışığın altında görmeye dayanamıyor olmalıydılar. Kadının evinde de, benimki gibi çiğ ve keskin ışıklar olduğundan emindim.</p>

    <p>Geceler çok daha dayanılmaz oluyordu benim için. Oğlunu yatırdıktan sonra hep aynı koltuğa otururdu. Saatler boyunca sık sık bir paketten sigara çıkar, çakmak çakılırdı. Çok sonra yatağına gider, yastığına kapanıp ağlardı. Ben de yatağıma uzanır, tavana, onun tam yüzünü yastığa gömüp ağladığı yere bakarak, içimdeki sızının büyümesini dinlerdim. O bir süre ağladıktan sonra yorgun uykularına dalardı. Ben bir süre daha uyuyamazdım. Çünkü, onunla birlikte hastaneye gittiğimiz geceden beri, ne yüzü, ne elleri aklımdan çıkıyordu. Uyumadan önce onun ellerini ve gözlerini düşünüyordum uzun uzun. Uykuya daldığım zaman onun yumuşak, narin ellerini yüzümde hisseder olmuştum. Sevinçle uyanıyordum ve o elleri tutmak, öpmek istiyordum. Oysa hep, gecenin karanlığında kendimi yapayalnız buluyordum yatağımda. İşte o zaman, onu çok özlüyordum. Sanki yıllarca birlikte yaşamışım da kaybetmişim gibi.</p>

    <p>Bütün bunlardan kurtulmak için bir gün ceketimi aldım ve o daha uyanmadan çıktım evden. Bir daha dönmeyecektim. Bütün bir gün sokaklarda dolaştım. Onu unutmak istedim. Bir zamanlar kendimi unutmak istediğim gibi. Bir şeylerle oyalanmaya çalıştım. Bir pastaneye girdim, limonata içtim, lunaparka gittim, sinemaya gittim. Duygulu bir aşk filmi ve kanlı, şiddet dolu bir film izledim. Ondan kurtulmak için uğraştım durdum. Ama kurtulamadım. Hep onun ne yaptığını düşünüyordum; kaybetmişim korkusuna kapılıyordum. İçimde önleyemediğim bir duygu vardı. Sanki onu bir daha bulamayacak, ellerini yüzümde hissedemeyecektim. Dönmek zorunda kaldım ve onun seslerine kavuşunca rahatladım. Kaçmanın çözüm olmadığını anlamıştım.</p>

    <p>Kadının sesleriyle yaşamaya tekrar başlayınca, onu daha çok özler oldum. Garip ve karşı konulmaz bir biçimde, onun yumuşak ellerini tutmak, saçlarını okşamak, hep ıslak olduğunu düşündüğüm gözlerine bakmak istiyordum. Onu gülümsetmek en büyük isteğim olmuştu. Gözlerinde, o gelmekte olan felaket sanısının buğusunu yok etmek istiyordum. Artık bu mutsuz tıkırtıları bitirmek istiyordum. Yılbaşı gecesini birlikte geçirmeyi teklif etmeye karar verdim. Gidip kapısını çalacak ve yılbaşı gecesini birlikte geçirmek istediğimi söyleyecektim. Şarkı söylerdik, içki içerdik, hepsinden önemlisi saatlerce konuşurduk birlikte. Birbirimize, birbirimizi anlatırdık. Tuhaftı. İlk kez kendimi hatırlamak ve anlatmak istiyordum.</p>

    <p>Yılbaşı gecesi için bu kararı verirken, hayatım boyunca dokunuşlardan ve sevgi izlerinden kaçtığımı fark ettim birdenbire. Kadının tıkırtılarını izlerken kendimi yeniden keşfetmiştim. Çok şaşırdım. Uzun süre bu keşfi inkâr etmek istedim. Sonunda kendime teslim oldum ve hafiflediğimi, içimde bir sevincin gezindiğini hissedince, daha çok şaşırdım. Kendi gerçeğim sandığım yalan, çiğ ışıkta apaçık karşımdaydı. Boşunaydı kendimden kaçışım. Abajurlara ve avizelere haksızlık ettiğimi anladım. Çiğ ışıkta mutsuzluk daha belirgindi sadece. Abajurların suçu yoktu. Hayatımızı güzelleştirmeliydim.</p>

    <p>Yılın son sabahında, kadının tıkırtılarına kulak kabarttım. Daha uyuyordu. Hemen dışarı çıktım. Önce değişik ve güzel, ışıkları en tatlı biçimde yumuşatacak abajurları aldım. Sonra bir yılbaşı gecesinde mutlu bir masa için ne gerekiyorsa onları. Kadının oğluna melodili bir oyuncak aldım. Oyuncağın ipi çekilince tatlı ses, tatlı bir şarkı söylüyordu. Çiçekler aldım sonra. Bir kucak çiçek.</p>

    <p>Eve gelince ilk iş olarak radyoyu sonuna kadar açtım. Radyoda çalan şarkılara eşlik ederek, önce abajurları yerleştirdim. Çiçekleri vazolara koydum bölüştürerek. Abajurlardan dağılan ışık, henüz gündüz olduğu için bir etki yapmıyordu. Belki de içimde kıpırdanan bir sevinç, abajurların etkisinin farkında olmamı önlüyordu.</p>

    <p>Garipti, tıkırtıları duymuyordum. Aslında şaşırtıcı olan, onun bana ulaşan seslerini izlemeyi unutmuş olmamdı. Kendimi işe vermiştim, yüzü aklımdan çıkmıyordu. Hep, gülümseyen bir yüzle düşünüyordum onu ve düşündükçe içimde bir şeylerin kanatlandığını hissediyor, daha çok seviniyordum. Sanki kadın yanı başımdaydı, bazen uçuk renkli, okşayıcı bir yığın ayrıntının arasından görünüyordu, bazen çok doğaldı, ellerini yıkıyordu, bir elmayı ısırıyordu. Bazen de, onun bir kadın olduğunu unutacağım kadar hülyalı görünüyordu.</p>

    <p>Akşam oldu. Gölgeler uzadılar, eşyalar gizli bir hüzünle ışıldamaya başladılar. Abajurları yaktım ve eşyaların hüznü dalga dalga dağılarak doğal bir neşeye dönüştü. Sonra masayı hazırladım. Mumları yaktım, kadehleri koydum. Her şey hazırdı mutlu bir akşam için. İçimden bir ses; onun asla hayır demeyeceğini, önce tereddütlü bir bakışla bakacağını, sonra gülümseyeceğini ve “peki” diyeceğini söylüyordu.</p>

    <p>Etrafa bir göz atıp saatime baktım. Sekiz buçuğa geliyordu. Tam masaya oturup birkaç kadeh içerek konuşmanın saatiydi. Yavaşça yukarı çıktım. Kapının zilini ürkek, korkulu bir tavırla çaldım. İçimde asla hayır demeyeceğini söyleyen ses beni terk etmiş ve başlamasını umduğum beraberliğin başlangıcında yalnız kalmıştım. Kapı açılmadı. Zili bir daha, bu kez oldukça uzun çaldım. Yine açılmadı. Kulağımı kapıya dayayıp, içeriden gelen sesleri duymaya çalıştım, hiçbir şey duyamadım. Kendimi toplayıp onun tıkırtılarını duymak için zorladım ama, boşunaydı.</p>

    <p>Kapının önünde kalakaldım bir süre. Evde olduğundan emindim. Kırgın bir tavırla aşağı indim, içeri girdim. Kapımı öfkeyle kapattım. Masanın başına oturunca içimde bir şeylerin akıp gittiğini duydum, acılandım. Bir süre yanan mumlara baktım. Yanan mumlar ve abajurlardan yayılan yumuşak ışıklar mutsuzluğumu ve küskünlüğümü artırdı. Yalan olduğunu düşündüm bu yumuşak ışıkların. Beni kandırdıklarını. Işıklarla sevinmenin mümkün olmadığını, ışıkların bir sevgi getiremeyeceğini. Önce mumları söndürdüm, sonra abajurları. Karanlıkta, bir saat kadar masanın başında oturdum hiç kıpırdamadan. İçimde fırtınalar vardı. Yine haklı çıkmış olmanın öfkesiydi bu. Sevgi bir yanılsamaydı. İçimdeki o yalancı olduğunu sandığım ses tekrar ortaya çıktı ve bir kez daha denememi söyledi. Önce aldırmadım. Ama yanılsama olduğunu sandığım o sevgiyi o kadar çok istiyordum ki. Mumları ve abajurları tekrar yaktım.</p>

    <p>Cesaretimi toplayıp tekrar yukarı çıktım. Zili bir kez daha ve çok uzun çaldım. Ellerim ateş gibiydi zile dokunurken. İçimde kapının açılmasıyla patlamayı bekleyen bir duygu vardı. Garip bir heyecandı bu, kapı açılır açılmaz sevince dönüşecekti sanki. İçimdeki heyecan kapının önünde boşuna beklerken acıya dönüştü. Kapı yine açılmadı. Bir gölge gibi süzüldüm merdivenlerden. Kırgın ve kederliydim. Evime girip kapımı kapattım. Banyoya girdim, yüzümü aynada gördüm. Korkunç bir keder ve ağlama isteği, yüzünün çizgilerine yerleşmiş, sarı benizli bir adamın acıklı ifadesi vardı. Ağladım.</p>

    <p>Mumları ve abajurları söndürdüm yine. Perdeleri açtım. Yeni bir yıla girmeye hazırlanan bu çirkin, gürültülü, bütün güzellikleriyle bir yalancı olan şehrin; sahte bir eğlence duygusunun, gökyüzüne yükselen dumanlarla boğulduğu ışıkları bana yeterdi. Kadehimi rakıyla doldurdum ve pencerenin önüne oturdum. İçkimi bir dikişte yarıladım. Çok kırgındım. Onun yüzü yine gelip beni buluyordu. Ama bu kez yüzünde, sanki bana ihanet ettiğini itiraf eden anlamlar arıyordum.</p>

    <p>İlk tıkırtıyı duyduğumda hiç aldırış etmedim. Evde olduğunu zaten biliyordum. Bana kapıyı açmamıştı ve ben küçük bir çocuğun annesine küstüğü gibi küsmüştüm ona. Kadehimdeki içkiyi bitirdim, kalktım yeniden doldurdum. Öfkeliydim. Onun seslerini duymak istemiyordum ama, kendime engel olamıyordum. Dışarı bakmaya, içki içip sarhoş olmaya çalıştım. Kulaklarımı tıkadım, ellerimle başımı sıkıca bastırdım. Duymak istemiyordum hiçbir tıkırtısını. İstemiyordum ama yine de çok derinden duyuyordum.</p>

    <p>Banyo kapısı açıldı ve kapandı. Kadının ayak sesleri mutfağa doğru gidiyordu. Tıkırtılarını izlemekten alıkoyamıyordum kendimi. Musluğu açtı, yarım bardak su doldurdu. Sonra salona gitti. İçli içli ağlayan oğluna ilaç içirdi. Sonra kucağına alıp sallamaya başladı odanın ortasında. Çocuğu hızla iki yanına savuruyordu. “Bu defa yardım etmeyeceğim sana!” dedim içimden. “Çocuğum ölüyor, yetiş ne olur,” diye yalvarsa da, gitmeyecek kadar kırgındım. İçkimi yine yarıladım. Küskün, kırgın, yalnız bir adamdım. Sabaha kadar içmeye hakkım vardı.</p>

    <p>Ayak sesleri yatak odasına yöneldi. Sanki yanı başımda hareket ediyormuş gibi yakından duyuyordum tıkırtılarını. Dolabı açtı, çocuk için pijama çıkardı. Koltuğumda gevşedim ve gözlerimi kapadım. Artık duymakla da kalmıyor, görüyordum. Çocuğuna temiz pijamalar giydirdi ve uyumak üzere olan çocuğu, kendi büyük yatağına yatırdı. Üstünü iyice örttü. Sonra yatak odasından çıkıp kapıya gitti, kapının zincirini taktı. Tekrar yatak odasına gitti. Kalın perdeleri çekti. Salona gitti, oranın da perdelerini çekti. Sırayla evin bütün perdelerini kapattı. Niye böyle yaptığını düşündüm. Yüzünde derin bir acının izlerini gördüm. Aynı izleri kendi yüzümde de buldum. Küs değildim artık. Affetmiştim. Sonra salondaki çekmeceli dolaptan bir kâğıt bant çıkardı. Bütün camları bantlamaya başladı. Önce yatak odasının camlarına gitti. Pencerelerle pervaz arasına kâğıt bantlar yapıştırdı. Sonra salonun camlarına da yaptı aynı şeyi. Kâğıt bandın her yırtılışında, bir tokat yemiş gibi savruluyordum. Salon pencerelerinden biri iyi kapanmıyordu. Camı açtı, hızla vurarak oturttu ve onu da bantladı. Sonra anahtar deliklerine geldi sıra. Banttan küçük parçalar koparıyor ve anahtar deliklerini kapatıyordu.</p>

    <p>Ayaktaydım. Başım deli gibi dönüyordu, zihnimde bin türlü şey vardı. Bu bin türlü şeyin hepsi, biri dışında, yaşadığım anla ilgisizdi. Zihnimdeki şeylerden önemli olanı, onun ne yaptığıydı ve ben de aynısını yapmalıydım. Ona yetişmem gerektiğini düşünürken; benim zavallı, bulanık zihnim acayip şeylere geçiyordu. Mumların yeni olduğunu düşünüyordum, çiçeklerin gizli gizli solduğunu düşünüyordum. Kadının ellerinin ne kadar yumuşak ve beyaz olduğunu düşünüyordum. Sonra tekrar ona yetişmem gerektiği aklıma geliyordu ve hemen arkasından, salon penceresinin çatlak olan camını düşünüyordum.</p>

    <p>Kadın bütün pencere pervazlarını ve balkon kapılarının anahtar deliklerini kapatmıştı. Mutfağa gitti. Ona yetişmeliydim. Yetişmeliydim çünkü artık benim hayatım da, ondan gelen tıkırtılara bağlıydı. Farkında bile olmadan onun hayatını yaşar olmuştum. Kendi hayatım yoktu artık. Kendimle ilgili olan ne varsa, hayatım olmayacak kadar azalmıştı. O ne yaparsa aynısını yapacak ve böylece onunla birlikte; onun yaşadığı biçimde yaşayacaktım hayatın sonunu da.</p>

    <p>Birden evde kâğıt bant olmadığı aklıma geldi. Ne kadar eski gazete varsa salonun ortasına yığdım. Kadını dinledim. Yorulmuş olmalıydı. Bir koltuğa oturdu ve çakmağının alışık olduğum sesini duydum. O sigarasını bitirinceye kadar yetişmem mümkündü. Gazete kâğıtlarını katlamaya ve pencere kanatlarını gürültüyle açıp, aralarına gazete kâğıdı sıkıştırıp kapatmaya başladım. Artık bir damla hava giremezdi içeri. O sigarasını kül tablasında bastırırken ben, kan ter içinde, son balkon kapısının anahtar deliğini de kâğıtla doldurmuştum.</p>

    <p>Ayak sesleri mutfağa yöneldi. Arkasından ben de gittim. Ne yapacağını biliyordum. Şimdi her şeyi aynı anda yapıyorduk. Mutfaktaki gaz tüpünü ondan önce söktüm ve onu bekledim. Tüpü sürükleye sürükleye yatak odasına getirdi, ben de getirdim. Elleri acımıştı. Tüpü bırakınca kızaran ellerine baktı bir an. Sonra oğlunun yanına gitti, alnına dokundu, öptü, bekledim. Sonra banyoya gitti. Onu izledim. Şofbenin tüpünü yine ondan önce söktüm. Aynı anda odalarımıza getirdik. Ayak sesleri mutfağa yöneldi, şaşırdım. Niye mutfağa gittiğini anlayamadım. Bekledim. Kadın alt dolap kapaklarından birini açıp, küçük bir tüp daha çıkardı. Benim öyle küçük bir tüpüm yoktu. Bir an, bu uyumun bozulmasına içerledim. Yerine ne koyabileceğimi düşündüm, hiçbir şey yoktu. Sonra bu zehirli havayı onların iki kişi soluyacaklarını düşünerek; durumumuzda bir eşitlik buldum ve onu izleyerek yatak odasına geçtim.</p>

    <p>Kadın, dolabını açtı. Bir çarşaf ve bir gecelik çıkardı. Önce geceliği giydi. Yumuşak kumaş vücuduna dolandı. Çok güzeldi, dayanılmayacak kadar güzel. Bir an içimden neden böyle oluyor sorusu geçti. Ah ne kadar güzel ve yumuşak bir kadındı o, ne kadar zarifti. Neden böyleydi bu hayat? Niye ayrı ayrı odalarda, aynı şeyi yapıyorduk biz? Neden şu anda onun beyaz ve yumuşak ellerini öpemiyordum? Neden onun gözlerinin içine bakamıyordum?</p>

    <p>Kendime şöyle bir baktım. Böyle de olur, dedim. Böyle serseri kılıklı da olur. O zarif, mahzun ve güzel bir kadındı. Bense kendini bir türlü tanıyamayan bir adam. Kadın kâğıt bantla yatak odasının kapısını bantladı. Ben yine gazete kâğıtlarını kapı ile pervaz arasına sıkıştırdım. Eliyle kontrol etti kapıyı, ben de aynısını yaptım. Sonra oğlunun yanına gitti, çocuk uyuyordu. Derin ve düzenli nefes alıyordu. Alnı terlemişti, kadın avucuyla sildi çocuğun alnını. Sonra çıkardığı çarşafı boyuna katladı birkaç kez. Ben yatağımın üstüne serili olan çarşafı çektim ve katladım. Kapının altını aynı anda ve sıkıca kapattık çarşafla. Sonra o yine oğlunun başına gitti. Yanına uzandı. Ağlıyordu. Kirli, lekeli yatağın üstüne oturdum. Işığı söndürmemiştim daha. Ampulün çiğ ışığı gözümü aldı. Perdelerdeki lekeler, kadının oğlunun yumuk yumuk elleri, başucumda duran kitaplar, marleyin kırıkları, yer terliğimin bir teki, kadının güzel gözleri, o gece birlikte hastaneye gidişimiz, oğlunu muayene eden doktorun bıyıkları, gece dönüşte taksiye binişimiz, tam para verecekken elimi tutan yumuşak ve beyaz eli, o eli avucuma alıp, narin dizlerine koyuşum, kucağımda uyuyan çocuğun alnına yapışmış saçları, kadının kokusu, mahzun yüzü.. Bütün bunlar; çevremdeki başka ayrıntılarla karışarak ve büyüyerek aklımda gezindi bir süre. Kadın oğlunu öptü ve kalktı.</p>

    <p>Önce büyük tüplerden birini açtı. Odaya hızla dolan gazın tiz sesi ve kokusu yayılmaya başladı yavaşça. Elim, dizlerimin önünde duran tüpe uzandı, açmadan kaldı. Kadının odasından gelen ses yoğunlaşınca ben de tüpü açtım. O, ikinci tüpü de açmak için uğraşıyordu. İnleyerek ve yüzü acıyla gerilerek uğraştı, sonunda açıldı. Ben de ikinci tüpü açtım. Kadın küçük tüpü de açtı. Odadaki ses yükseldi. Bir çığlığı andırıyordu tüplerden çıkan gazların sesi. Beynimize girecek, bizi önce derin tatlı bir uykuya götürecek ve sonra her şeyi unutturacak olan gaz, hızla dolmaya başladı odalarımıza. Kadın odanın ışığını söndürdü. Yatağına uzandı, oğlunun başını kaldırıp ensesinden kolunu geçirdi. Çocuk bir şeyler mırıldandı uykusunun arasında. Çocuk için çok kolay olacaktı. Kadın gözlerini kapadı. Ben ışığı kapatmamıştım daha. Yatağımda oturmuş, gazın sesini dinliyor ve odama dolmasını bekliyordum. Benim için önemli değildi. Hiç değildi.</p>

    <p>Sonra birden ağlamaya başladım. Kendim için değildi bu ağlayışım. Kadının yavaş yavaş uykuya daldığını duydum. Son uyku. İçinde derin bir acı, büyük bir keder ve yalnızlık. Bir kadının çok sevdiği oğlunu koluna yatırarak sonsuz bir uykuya hazırlanmasına ağlıyordum. Yaşadıklarını, yaşayacaklarını, her şeyi unutmak istemesi ve hayatı sorgusuz sualsiz yaşayanlara bırakıp, oğlum ve ben aradan çekiliyoruz, bizsiz yaşayın bu hayatı demesi dayanılacak gibi değildi. İçimde bir şeyler kırıldı, tuzla buz oldu. Haksızlıktı bu. Yaşamakta olduğum şey, zihnimde büyüdü. Kendi yaptığım değil, kadının yaptığı şey. İnanılmazdı.</p>

    <p>Kadının o güzel yüzünün sapsarı olacağını, artık hiçbir ses çıkaramayacağını, ayak seslerinin odalarda gezinmeyeceğini, koltuğa oturup sigara yakmayacağını düşündüm. Oğluyla karşılıklı yere oturmayacaktı, ona top atmayacaktı, çocuk o yumuk elleriyle topu tutmayacaktı. Uykusunun arasında yan dönmeyecekti, annesi onun terli ve esmer alnını öpmeyecekti. Kimsenin haberi yoktu bütün bunlardan. Ama ben biliyordum. Kadının ve çocuğun, sabaha karşı buz gibi olacaklarını düşündüm. Belki de ayıramayacaklardı onları birbirlerinden. Kendi soğumuş cesedim umurumda bile değildi. Ama kadının ve oğlunun ölmelerine dayanamazdım. Birden fırladım odadan. Merdivenleri koşarak çıktım. Heyecan içindeydim, engellemek istiyordum. Bu defa kapıyı çalmayacaktım. Neden açmadığını biliyordum çünkü. Bütün kapıları kıracak, bütün zincirleri parçalayacak kadar güçlü hissediyordum kendimi.</p>

    <p>Kapının önünde durdum bir an. Zihnim bomboştu. Ama kendimi çok çabuk topladım. Acele etmeliydim. Omzumla kapıyı kırdım, zincir takılı değildi. Ama ben zincirin takıldığını duymuştum. Bunu düşünecek zamanım yoktu. Salona girdim, bir sandalye kaptım ve koşarak yatak odasına gittim. Elimdeki sandalyeyi, karanlıkta pencereye savurdum. Cam şangırtılarla indi aşağıya. Sandalyenin beton zemine vurduğunu ve parçalandığını duydum.</p>

    <p>Sonra birden sevinçli çığlıklarla doldu sokaklar. Kahkahalar, neşeli sesler, çılgınca eğlenişin belirtileri kırık pencereden içeri doldu. Birçok yerde, birçok ışığın yandığını fark ettim. Ben sandalyeyi cama fırlattığımda yanmıştı bu ışıklar. Hepsi çok kısa bir zamana sığmıştı. Daha bunları anlamaya çalışırken, odanın ışığı yandı. Kapıda kadın göründü. Çok güzeldi. Hep istediğim ve düşlediğim gibi gülümsüyordu. Şaşkındım. Yumuşak bir sesle “Çocuk uyuyor,” dedi. “Çok gürültü yapma.” Odaya baktım. Tüp filan yoktu ortalıkta. Her şey yerli yerindeydi. Kadının yatağı boştu. Şaşkınlıkla baktım yüzüne “Çocuk nerede?” dedim. “Odasında,” dedi. Sonra hep düşlediğim gibi gülümsedi.</p>

    <p class="date">1990</p>
  </div>
</body>
</html>
