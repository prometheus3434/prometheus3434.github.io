<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xmlns:epub="http://www.idpf.org/2007/ops">
<head>
  <title>Mağara Arkadaşları</title>
  <link href="../Styles/main.css" rel="stylesheet" type="text/css" />
</head>

<body class="chapter epub-type_chapter">
  <div class="sayfa-bosluk html5_section">
    <h1>CİNNET BAHÇESİ</h1>

    <p>19 Eylül Pazartesi günü, sabah; şehrin kenar mahallelerinden birinde oturan, kocası adam yaralamak suçundan dört buçuk yıla mahkûm olduğu ve iki yıl, yedi aydır Bilecik Kapalı Cezaevi’nde cezasını çektiği için, geçimini evlere temizliğe giderek sağlayan ve böylece biri yedi, diğeri beş buçuk yaşında, büyüğü kız, küçüğü erkek iki çocuğunu kendi çabalarıyla büyüten; temizlik işçisi olarak, iyi niyetli ama beceriksiz ve eli ağır, ayrıca biraz geveze olarak bilinen; 23 yaşında, güzelce, esmer, gelir düzeyine göre şişman sayılabilecek bir kadın olan Gülayşe Çalışkan; Ferahevler Sitesi, 16 numaralı apartmanın, 4 numaralı dairesinin kapısını saat dokuz buçuk sularında, maktulenin vaktiyle kendisine verdiği anahtarla açtı.</p>

    <p>Kapıyı açınca kesif bir ceset kokusunun –bizzat kendi ifadesiyle kedi ölüsü kokusu– burnunun direğini sızlatmasıyla irkildi. O an içeri girip girmemekte tereddüt ettiyse de, merakına engel olamayarak doğruca salona gitti. Salonda bir tuhaflık bulamayan Gülayşe Çalışkan, koridorda kokunun yoğunlaştığını fark ederek yatak odasına girdiğinde, beyaz lake yatak odası takımının karyolasında, maktule Suna Eren’in, rengi limonküfü olmuş bir halde yattığını gördü ve ölmüş olduğunu derhal anladı. Cesedin üzerinde bulunan irili ufaklı buz parçaları da bu kanaatini güçlendirince, Gülayşe Çalışkan çığlık atarak dışarı koştu ve daire kapısının önünde bayıldı. Ferahevler Sitesi, 16 nolu apartmanın 2, 5 ve 6 no’lu dairelerinde oturan apartman sakinleri, Gülayşe Çalışkan’ın iç paralayan çığlıkları üzerine olay mahalline koştular ve maktuleyi yatak odasındaki karyolada, göğüs kısmı işli, üzerine çok dar gelen, pembe bir gecelik giymiş, elleri göğsüne kavuşturulmuş, gözleri kapatılmış, ama çenesi bağlanmamış olarak buldular. Cesedin ayakucunda duran büyük bir vantilatör, en hızlı devirde çalışmaktaydı. Odanın penceresi aralıktı. Az sonra olay yerine gelen polisler, maktulenin kocası Müeyyet Eren’i katil zanlısı olarak tutukladılar. Polislerin içeri girdiği sırada zanlı, dairenin kendine ayırdığı odasında giyinmiş bir vaziyette, bir koltukta oturuyordu. Yanındaki sehpada bulunan bir pikapta, Dvorak adlı bestecinin bir plağı çalmaktaydı, ancak aletin sesi çok kısıktı. Zanlının son derece sakin olması ve kaçmaya teşebbüs bile etmemesi dikkati çekti.</p>

    <p>Ferahevler Karakolu’nda görevli polis memuru İhsan Biçer, ilk incelemesinde, evin aydınlığa bakan mutfağında bulunan, yeni model, büyük bir buzdolabının derin dondurucu bölmesinde, muhtelif kaplar içinde dondurulmak üzere hazırlanmış su, yarı donmuş su ve birkaç iri parça buz buldu. Cesedin üzerinde de iki büyük, yedi sekiz de küçük parça erimekte olan buz bulunmaktaydı ve maktulenin yattığı yatak sırılsıklamdı. Yatağın başucunda ipekli, çiçek desenli, maktuleye ait olduğu belirlenen ve cinayeti işlemekte kullanıldığı tespit edilen bir eşarp, düzgünce katlanmış bir vaziyette duruyordu. Yapılan araştırma sonucunda evde ekmek, makarna, pirinç türünden gıda maddelerinin bulunmadığı ve zanlının üç gün boyunca, evde bulunan bu tür yiyecekleri pişirip yediği belirlendi.</p>

    <p>Cesede yapılan otopsi sonucunda, cinayetin 15 Eylül Perşembe günü işlenmiş olabileceği kanaatine varıldı. Zanlı konuşmamakta ve konuştuğu zaman da, bir anlamı olmayan cümleler söylemekte direndi. Bu cümleler dikkatle incelendiğinde, cinayeti işlediğini itiraf ettiği, ancak bunu yapması için, geçerli bir neden bulunmadığı ortaya çıktı. Maktulenin en yakın akrabası olan annesi Nadire Taşkın haber verilmek üzere arandı ve şehre 45 kilometre uzakta bir çiftlikte bulundu. Anne Nadire Taşkın olayın şokunu atlattıktan sonra, uzak akrabalarından birinin oğlunun düğününde bulunmak için çiftliğe geldiğini, kızına da düğüne katılması için çok ısrar ettiğini, ama kızının, yani maktulenin, köy düğünlerinden hoşlanmadığı gerekçesiyle, kendisiyle birlikte gelmediğini belirtti. Nadire Taşkın ilk ifadesinde, damadıyla kızı arasında herhangi bir sorun bulunmadığını, maddi sıkıntılarının ya da herhangi bir düşmanlarının olmadığını, ancak damadının biraz tuhaf, hatta azıcık deli olduğunu söyledi. Olay adli mercilere intikal ettikten sonra, Nadire Taşkın ifadesini değiştirerek, damadının kızına her zaman kötü davrandığını, kızının yani maktulenin babasından kalan malların gelirini kocasına, yani zanlıya vermeyi reddettiği için kocası, yani damadı tarafından öldürülmüş olabileceğini belirtti.</p>

    <p>Olay, cesedin bulunduğu günün ertesi günü, yerel gazetelerde hemen hemen tam sayfa, yurt çapında yayımlanan gazetelerde ise iç sayfalarda, ama hatırı sayılır boyutlarda yer aldı. Zanlı Müeyyet Eren konuşmayı reddettiği için, gazeteciler sanki zanlı söylemiş gibi çeşitli hikâyeler uydurdular. Bir yerel gazete, maktulenin annesi Nadire Taşkın’a dayanarak, olayı “Kumar hırsı ölüm getirdi” başlığıyla verdi. Bir diğer yerel gazete, zanlının gayrimeşru gönül ilişkisini öğrenen karısıyla kavga ettiğini ve kavganın büyümesi sonucu karısını öldürdüğünü yazdıysa da, şehir halkı bu iddiaya itibar etmedi. Yurt çapında yayımlanan bir gazete aynı tarihlerde işlenen iki cinayetle birlikte olayı değerlendirdi ve “Üç şehirde üç cinnet, cinayet getirdi” başlığıyla olayı okuyucularına duyurdu. Kanlı cinayet olaylarına çok geniş yer vermesiyle tanınan bir günlük gazete, buzdolabında bulunan buzlara dikkat çekti, karanlıkta kalan ve cinayet masası dedektiflerinin cevaplamasını istediği, dört önemli soru saptadı. Sorular şunlardı. Ortada namus, kıskançlık, para, miras, vesaire gibi somut ve inanılır nedenler olmadığına göre, ki yapılan araştırmalar olmadığını ortaya çıkarmıştı, katil maktuleyi niye öldürmüştü? Katil bu cinayeti bir cinnet ânında işlediyse, nasıl olmuştu da, cesedin kokmaması için üzerine buz koymayı akıl etmişti? Yani adam deli miydi, değil miydi? Katil niye karısını öldürdükten sonra kaçmamıştı ve yakalanacağını bile bile, üç gün boyunca, evde cesedin başında beklemişti? Ayrıca apartman sakinleri herhangi bir ses ya da gürültü duymamışlar mıydı ve hayat dolu, gezmeyi, tozmayı seven bir kadın olarak tanınan maktulenin kimseye bir şey söylemeden ortadan kaybolması, niye komşulardan kimsenin dikkatini çekmemişti? Gazete, olayın sanıldığı kadar basit olmadığını ve çok zengin bir kadın olarak bilinen maktuleyi –gerçekte çok zengin değildi, sadece geçim sıkıntısı yoktu– öldürmesi için, kocayı birtakım karanlık kişilerin azmettirdiğini iddia etti. Bir başka gazete ise, olayın yanı sıra, bir psikiyatr ve bir sosyolog görüşüne yer verdi, psikiyatr, zanlının gerçek bir deli –muhtemelen şizofren– olduğunu örnek olaylara dayanarak belirtti, sosyolog ise hayat şartlarının ağırlaşması sonucu, bu tür olayların her geçen gün arttığına dikkat çekerek, toplumun sosyal bir cinnete doğru gitmekte olduğu tehlikesini haber verdi. Yurt çapında yayımlanan bir diğer gazete, maktulenin ve zanlının adlarını, Mürüvvet ve Sunay Eren şeklinde yazdı ve haberi, olayla ilgisi olmayan başka bir resimle süsledi.</p>

    <p>Müeyyet Eren ilk sorgusu yapılmak üzere götürüldü. Kimlik tesbiti yapıldı. Sorgusu zaman zaman sert, zaman zaman yumuşak geçti. Biri yumuşak, diğeri sert davranan iki ayrı kişi Müeyyet Eren’i sorguladı. Bütün bir şehir, bütün bir gün Müeyyet Eren’i ve öldürdüğü karısı Suna Eren’i konuştu. Kahvelerde, mutfaklarda, işyerlerinde, oturma odalarında hep bu cinayet ve katilin bu cinayetin sebebini niçin söylemediği tartışıldı. Herkes gerçek nedenler arıyor, ama kimse akla uygun ve mantıklı gerekçeler bulamıyordu. Elli yaşlarında, kendi halinde bir muhasebeci olan Müeyyet Eren’in kırk yaşlarında, hakkında ahlakdışı bir dedikodu bulunmayan, yirmi yıllık karısını eşarpla boğarak öldürmesinin nedeni bir türlü anlaşılamıyordu. Tehlikeli bir deli olduğuna karar verildi. Akli dengesinin yerinde olup olmadığının anlaşılması için, adli tıbba gönderileceğine kesin gözüyle bakıldı. Oysa Müeyyet Eren her şeyi anlatmıştı. Sadece kelimelerin sırası alışılmış gibi değildi, uçuşuyordu. Ancak hiç kimse bu cinayetin nedenini okuyamadı. Bir sürü şey anlatıldı. Hepsinde biraz katil, biraz maktul vardı.</p>

    <h2>Adamı Bakırköy’e postalarlar, dosya da böylece kapanır..</h2>

    <p>Adım Hidayet Çelebi.Yirmi iki yıllık polis memuruyum, şimdiye kadar böyle bir şey ne gördüm ne duydum. İş icabı her çeşit olayla karşılaşırız. Tüyler ürperten cinayetler görmüşümdür. Bir eve girersin ki, üüüü, kan gölü olmuş. Baltayla hasmının kellesini uçuranlar, cesedin kalbini çıkarıp yiyenler, ciğerini sökenler, öldürdükten sonra affedersin tecavüz edenler.. Bir ceset, üç ceset, beş ceset! Ama karısını boğduktan sonra, kokmasın diye dolaplar dolusu buz yapıp cesedin üstüne koyana, ilk defa rastlıyorum. Çok acayip bir durum.</p>

    <p>O gün, 19 Eylül günü, sabah sekiz buçukta, Ferahevler Karakolu’na geldim. Arkadaşlar da gelmişler, hem sabah çayımızı içiyoruz, hem de laflıyoruz. Saat ona doğru telefonla ihbar geldi, böyle böyle cinayet var diye. Atladık arabaya İhsan’la. İki arkadaş daha geldi. Doğru gittik olay mahalline. Durum ortada. Adam karısını ipek eşarpla boğmuş. Boyunda izler kabak gibi duruyordu. Kadın şişmiş. Ortalık göl olmuş. Buzlar erimiş tabii. İlk defa şahit oldum böyle bir olaya. Aldık kocayı, karakola getirdik. Abuk sabuk laflar etti durdu. Adamın kafa gitmiş. Ya eroinman, ya deli. Aklı başında olan biri cinayet işlediyse kaçar değil mi? Yoo, bu oturmuş müzik dinliyordu içeri girdiğimizde. Bana kalırsa adamı doğru Bakırköy’e postalarlar, bu dosya da böylece kapanır.</p>

    <h2>Beni sinir sahibi etti, ama severdim..</h2>

    <p>Adım Hayati Temiz. 43 yaşındayım. Taşkesikliyim. Ankara yolu üzerinde tavuk çiftliğim, Akçabelen köyünde taş ocağım var. Başka işler de yapıyorum, faaliyet sahamız geniş yani. Beş yıl önce benim büyük biraderle bu böyle olmayacak, bir şirket kuralım dedik, Temizler Kollektifi kurduk. Birader taşocağının başında, büyük oğlan çiftlikte. Ben de burada şirkete bakıyorum. İdare edip gidiyoruz yani.</p>

    <p>Üç dört sene olmuştur herhalde benim yanımda çalışmaya başlayalı. Valla şoke oldum duyunca. Tamam, acayip bir adamdı, kabul ama? Ne bileyim.. İnsanın aklına böylesi de gelmiyor. İlk geldiği günü hatırlıyorum. Bizim şirketin işlerini muhasebeciden yeni almıştık. Dolandırırmış bizi herif meğer. Boyuna vergi geldi der, öderiz, sigorta zamanı der, öderiz, muhasebeciye çalışıyoruz yani. Bir gün, şırak diye vergi dairesinden dayadılar cezayı, aklımız başımıza geldi. Benim kayınço bu işlerden anlar, yüksekokul bitirdi, enişte gel şu hesap kitap işlerini şirkette tutalım, dedi. Olur, dedim, aklım yattı. Neyse, bir kız aldık, kayınço mayınço, işleri idare ediyorduk. Sonra altından kalkamadık, adam lazım oldu. <em>Yeni Haber</em> gazetesinde ufak bir hissemiz vardır, oraya bir ilan verdik, böyle böyle, yevmiye kebir yazacak adam aranıyor diye yani. Biz daha gazetedeki ilanı görmeden bu çıktı geldi sabahın köründe bismillah. Müeyyet. Be adam ne zaman aldın gazeteyi, ne zaman gördün ilanı da, koştun geldin? Çok havalıydı. Gıravat mıravat takmış deve, eline bir de çanta almış. Pardösüde tek leke yok. Gerçi, yukarda Allah var hep öyledir, grantuvalet yani. Valla ne yalan söyleyeyim, benim aslında pek gözüm tutmadı baştan. Ulan atla deve değil ki, defter yazacak adam arıyoruz. Böyle elleri, tırnakları temiz, gıravatlı mıravatlı adam neyimize, dedim içimden. Aklımdan, çok para ister diye de geçti işin doğrusu. Neyse sorduk, ettik, yem fabrikasından emekliymiş. Dediğim gibi, kayınço bu işleri bilir, bir forum doldurttu Müeyyet’e, bana yazısı çok güzel, dedi. Valla bak benim pek gözüm tutmadı, biraz acayip bir adam bu, dedim kayınçoya. Ama daha sonra gelenler onu mumla arattı tabii, neyse biz de işe aldık.</p>

    <p>Laf aramızda, emekli olması da işimize geldi açıkçası. Sigorta migorta istemez. Hesabını kessen çoluk çocuk ortada kalmaz. Tamam başla, dedik, kaçla kaç arası çalışacağım diye sordu bu pat diye. Kayınço da attı bir şeyler işte, sabah sekizden akşam altıya kadar diye. Öğle tatili ne zaman diye sordu. Tam on ikide, dedik. Benim kayınço da sanki holding yönetiyor, o havaları attı adama. Neyse, tamam, dedi bu. Ertesi sabah tam sekizde içeri girdi.</p>

    <p>Yahu çok acayip adamdı, ne bileyim, saymakla bitmez ki? Saat tam sekizde gelir, ne bir kala ne bir geçe. Tam on ikide işi bırakırdı. Kasaya borç diyelim, iki milyon yazar, karşılığında banka yazar bırakır. Kaç kere söyledim, Müeyyet kardeşim, kasaya borç iki milyon yazmışsın, güzel, iyi de, ne olur yani bankaya da iki milyon yazıp kalemini öyle bıraksan diye. Öğle tatili tam on ikide derdi. Valla, çok bekledim bir gün geç kalsın da fırçamı atayım diye, gelmedi be kardeşim! Bir Allahın günü de geç gelmedi! Beni sinir sahibi etti bu yüzden.</p>

    <p>Şu gıy gıylı müzik çalan radyo var ya, terete efem midir ne boktur, onu dinlerdi mesela. Ben de eskiden hep merak ederdim, bunu dinleyen var mıdır diye. Müeyyet gibi angutlar varmış demek, insan yaşadıkça neler görüyor. Kızlar –sekreterle muhasebecinin stajyeri– bir iki defa şikâyet ettiler, Müeyyet Abi kafamızı şişiriyor, dayanamıyoruz diye, çektim bir kenara, yahu sen de herkes gibi şarkı türkü dinlesene, dedim, hiç cevap vermedi, baktı baktı yüzüme, çekti gitti masasına oturdu. Ertesi gün bir baktım, kulağında bir tel, kendi radyosunu getirmiş, onu dinliyor. Öbür kulağına da pamuk tıkamış.</p>

    <p>Var mı, yok mu belli değildi şirkette ama, sinir ederdi beni işte. Bazen de severdim iyi mi? Öğle yemeği paydosu biter bitmez masasında olur, çayını gelirken Düriye Hanım’a söyler, hemen kebir defterini açar, inci gibi de yazısı vardır namussuzun, başlardı çalışmaya. Halbuki millet gırgırın başında. Şirketteki kızlar konuşur, muhasebeci dalga geçer –sonradan kayınço kendine iş kurdu, biz de başka muhasebeci aldık mecburen, eee ne demişler? Besle kargayı uçsun gitsin. Biz adam ettik ama, şimdi paraya sıkışıp borç morç istesen, bir saat yemin eder yok diye– Müeyyet, kimseyle konuşmaz, işine bakar. O zaman acırdım işte. Ulan bu şirketin işini sen mi bitireceksin hıyar derdim içimden. Sonra da kendime kızardım, iyi ya, senin işlerin için çalışıyor adam diye. Bazen de kimse kalmadığında şirkette, akşam üstleri filan, canım iki kelime yarenlik etmek isterdi, eee Müeyyet, Fener de gene yenildi ha, gibisine bir şeyler söylerdim, hiç oralı olmazdı. Hanım da emekli mi, şu mu bu mu filan soru sorardım, işim var Hayati Bey kusura bakmayın demez mi? Allah’ım sen sabır ver! Kardeşim, patron benim, iş bitmezse benim işim bitmez sana ne? Konuş ulan işte iki kelime, bak ne güzel kar yağıyor dışarıda, içerisi sıcacık, kömür sobası gürül gürül yanıyor, çay taze, yok kardeşim, ı-ıh, iş var derdi, tamam. Şeytan o zaman, öyle mi Müeyyet Bey, yarından itibaren gelmeyin de şuna derdi.</p>

    <p>Şeytan öyle derdi de, ben diyemezdim. Diyemezdim tabii, çok çalışkandı çünkü. Sonra öğle yemeği parası istemez, saatinde gelir, saatinde gider, yazısı güzel, şirkette kimse olmadığı zaman gelen müşterilere pek kibar davranır, işi iyi bilir. Bir gün hasta olmadı, bir gün izin almadı. Bir dakika bile lak lak ederken yakalamadım. Keşke elini kana bulamasaydı da, yanımda çalışsaydı yine. Maaşına da zam yapacaktım. Nerden bulurum artık onun gibisini? Ama biraz yan çizseydi iş yaparken de, bir haşlayabilseydim, çok hoşuma giderdi doğrusu. Bir gün bir falsosunu yakalayamadım ya, ona yanarım.</p>

    <p>Valla 16 Eylül Cuma günü hiçbir tuhaflık olmadı. Her günkü gibi saat tam sekizde gelmişti. Biliyorum çünkü, sekize çeyrek kala gelmiştim. Ben altı buçuk dedin mi ayaktayım, yatağın içinde beş dakika duramam. Hanım da alıştı artık, kalkarız biraz çene sallarız, kahvaltımı ettim mi çıkarım. Evde oturup ne yapayım? Düriye Hanım gelmiş olur, kapıyı açar, ortalığı temizler, çayı koyar, ben de o sıralarda gelirim. O gün de, yani cuma günü, Düriye Hanım çay getirdi, faizlerle ilgili bir haber vardı gazetede, iki banka faizleri yükseltmiş, dolar da düşmüş tabii, onu okuyordum. Bu yine tam saat sekizde içeri girdi. Günaydın, dedi, günaydın, dedim. Ceketsiz de çıkmaz dışarı, çıkardı astı. Düriye Hanım çayını getirdi. Bu çantasından –fermuarlı, siyah bir çantası var– kâğıda sarılı bir şeyler çıkardı. Poğaçaymış meğer. İlk defa oluyor. Bana buyrun dedi, ben kahvaltı ettim sağol dedim. Düriye Hanım’a ikram etti, Düriye Hanım bir parça aldı. Ben, hayrola Müeyyet Bey, hanım kahvaltı hazırlamadı mı bu sabah dedim, hanım tatile gitti, ben de pastaneden poğaça aldım, dedi. Ne tatili bu mevsimde dedim, havalar sıcak gidiyor dedi, kestirdi attı. Niye yalnız gönderdin hanımı Müeyyet Bey, olur mu öyle şey dedim, ben yarın gideceğim dedi. Ben içimden güldüm, izin veren olursa gidersin diye. Umursamadım. Olur olur. Ama şaştım da. Benim bildiğim Müeyyet, kahvaltısını mutlaka evinde yapar, öyle gelir. Bu ilk defa oldu. Ne mide varmış adamda be. Sen karıyı boğ, sabah da elini kolunu sallaya sallaya, pastaneden peynirli poğaça al, işyerinde de afiyetle ye! Sonra yine öğlene kadar yevmiye, öğleden sonra kebir yazdı. Öyleydi, çok acaip bir adamdı diyorum ya; kes, öldür, sabahtan kebir, öğleden sonra yevmiye yazmazdı.</p>

    <p>O gün akşamüstü, bir şey söyleyeceğim Hayati Bey dedi. Buyur, söyle dedim. Ben on beş gün tatile gideceğim dedi. Oh! dedim, fırsat çıktı, şuna bir kızayım da, gönlümü bir soğutayım. Koskoca patron olduk, adama iki ağır laf edemedik bunca senedir. Suratımı hafiften astım, bir şeyler söylemeye kalktım, biz koskoca patron gitmedik tatile de, sen iki kere tatil mi yapacaksın falan filan diye. Yahu, nasıl anlatmalı bilmiyorum ki, öyle bir baktı ki yüzüme, dilim tutuldu sandım. Aslında izin vermeyecektim. Ama öyle bakınca.. Söylemesi ayıp ama, şerefsizim korktum. Yani o an cebinden bir sustalı çıkarıp, saplayacak bağrıma sanki. Öyle geldi bana. O kadar korktum yeminle. Hatta akşam biraderler bizdeydi, onlara da anlattım. Rahmetli babamın ruhu gelse bu kadar korkmazdım dedim, bir saat güldüler. Olur mu öyle şey diye. Ne yapabilir halbuki, ama.. Neyse, peki git demişim, sonra masama bir oturdum ki, bacaklarım titriyor. İçime mi doğdu katil olduğu, nedir anlayamadım.</p>

    <p>Hanımını hiç görmedim. Zenginmiş diyorlar. Zenginmiş de niye bu herifle evlenmiş, orası meçhul. Ev hayatı nasıldır hiç bilmem. Burası malum küçük yer, biz de gece hayatını biraz severiz, sık sık çıkarız, ailecek olsun, arkadaşlarla erkek erkeğe olsun. Bir kere bile rastlamadım. Ne bir aile çay bahçesinde, ne bir pavyonda. Neyse cumartesi pazar geçti. Biz çalışanlara bir faydamız olsun diye, cumartesileri çalışmıyoruz. Birader gelir şirkete, otururuz, lak lak ederiz, öğleden sonra da çıkarız. Kimse gelmez. 19 Eylül Pazartesi günü acaba Müeyyet tatile gitmekten vazgeçer de, gelir mi diye aklımdan geçti, gelmedi.</p>

    <h2>Rahmetlinin bana çok emeği geçmiştir..</h2>

    <p>Adım Sabahat Avcı. Otuzuma yeni bastım, bir hafta önce. Güzel, güneşli bir sabahtı. İçim kıpır kıpırdı, kulağım telefondaydı, çalmadı. Öğleden sonra bulutlandı gökyüzü, rüzgâr çıktı. Benim içimdeki sevinç de uçup gitti. İsterdim ki, bir demet karanfille gelsin o akşam eve Rasim. Rasim, beyim. Hatırlasaydı da bana yeterdi. Bir tek kişi bile hatırlasaydı, bir telefon açıp, nice yıllara deseydi. Sanki olmayan bir günde doğmuşum ben. Olmayan, bir türlü tekrar etmeyen.</p>

    <p>Bütün gün evdeyim, bütün gün, bütün gece, bütün hafta, bütün sene. Erkenden kalkarım, beyimi işe yollarım, büyük kızımla oğlumu okula. Sonra bulaşık yıkarım, çamaşır yıkarım. Yemek pişiririm akşamlara kadar. Hep güzel sofralar kurarım, kendim seyreder, kendim severim. Geceleri, karanlıkta ellerimi okşarım. Ellerim, benden daha çabuk yaşlanmışlardır, bu yüzden mi sızlar uykumun arasında bilemem. Ellerime çok acırım.</p>

    <p>Rahmetliyi bir yıldır tanırdım. Sabahları kahve içerdik birlikte, dizi seyrederdik. Ben evlenince kayınpederimin evine gelin geldim. Beyaz gelinlik giymiştim bütün kızlar gibi. Evlilik denince, büyük bir ağaç gelirdi aklıma nedense verimli, sevecen, köklü bir ağaç. Genişti evi kayınpederimin, ama benim yerim dardı. Pembe inciliydi yatak örtüm, ağlarken yanağıma batardı. Alıştım sonra hepsine. Tam alışmışken Rasim, yani beyim, ev alıverdi. Rahmetliyle kapı karşı komşu olduk böylece.</p>

    <p>Allah için iyi kadındı. Üstümde emeği var, bir kötülüğünü görmedim. Bazen başa çıkamazdım da çocuklarla –üç çocuk, kolay değil– o gelir, bana yemek yapardı, çamaşırlarımı asardı. Ev alma komşu al demişler, biz hem ev aldık hem komşu. Rasim, beyim yani, geç gelir çoğu gece. –Dostu var diyorlar.– Herkes evine girdikten, sokaklarda sarhoşlarla, gece gezmesinden dönenler kalmışken sadece, yatma saati gelince yani; içime tuhaf bir ürperti dolar. Sanki annem ölecekmiş gibi –oysa annem yıllar önce öldü– böyle zamanlarda işte; korkardım, Suna Abla gel n’olursun derdim, hemen gelirdi. Kötü bir insan olsaydı bunu yapar mıydı? Seninki yine yok mu, derdi. İçim sızlardı. Kucağına yatar ağlardım, dostu varmış Suna Abla diye. Boşver be kızım derdi. Sonra ayıp şeyler söylerdi, utanırdım. Ben utandıkça üstüme üstüme gelirdi. Neşeli kadındı, çok güldürürdü beni.</p>

    <p>Ailece görüşmezdik. Rasim isterdi aslında. Birkaç kere merdivende karşılaştığında, bir gece buyur da iki kadeh parlatalım Müeyyet Abi demişti. Ama Müeyyet Abi hiç gelmedi. Rahmetliye sorardım, niye gelmiyor beyin, diye. O gelmez, tuhaftır, derdi. Nasıl tuhaftı bilmiyorum. Ama bildiğim şu ki gerçekten acayip bir adamdı. Erkek gibi değildi sanki. Bıyıklı değildi mesela, sonra her akşam çoraplarıyla, affedersiniz iç çamaşırlarını yıkar, aydınlığa bakan balkona asardı.</p>

    <p>Tuhaftı, o müzik vardır ya hani, kimselerin sevmediği. Sanki bir rüzgâr çıkar, bir yerlerde görünmeyen bir kuş öter gibi bir müzik. Sözleri yoktur, ağlayamazsın bu yüzden, söyleyemezsin de. Ama insanın içinde usul usul devam eder. Onu dinlerdi hep. Bazı geceler, çocuklar uyuduktan sonra, Rasim eve henüz gelmemişken, içime o ürperti dolmadığı zamanlarda, oturma odasında divana oturup örgü örerken, televizyonu kapattığım, yaşlanmış ve kabuklu ellerimin, şişlerin üstünde hareket etmesine baktığım zamanlarda, belli belirsiz duyardım. Rahmetli hiç sevmezdi, kıracağım bir gün bütün plaklarını derdi de, yazıktır abla, derdim.</p>

    <p>15 Eylül, Perşembe günü tuhaf bir şey olmadı. Rasim, beyim yani, yine işine gitti. Sanayide parçacıdır kendisi. Kendi işidir, durmadan küfreder işine, oysa para kazanır, niye küfreder bilmem.O sabah para istedim Rasim’den. Komşular gelecek dedim. Sen komşulara yedir diye ben para kazanıyorum zaten, dedi. Sustum. Ama yine de para verdi. Verdiği parayı aldım, sonra da oturup ağladım. Büyük kızımı koşturdum, bir kilo yufka aldırdım, rahmetlinin kapısını çaldım, gel de kahve içelim, dedim. Olur, dedi. Cezveyi çıkarırken çekmeceden, içine suyu, kahveyi, şekeri koyarken, sanki yıllardır hep aynı kahveyi karıştırıyormuşum gibi geldi. Kahve koyuydu, köpüklüydü, ben evlenirken beyaz gelinlik giymiştim, ellerim şimdi kırmızıydı.</p>

    <p>Unut bunları Sabahat dedim kendime. Katın var dedim, fayans kaplı mutfağın var, elektrikli şofbenin, Hereke halıların, cezven, şekerin, kahven, üç çocuğun var dedim. Kocan var, kocanın dostu var, kırmızı, sert, kabuklu ellerin de var ama olsun dedim. Yıllar var ki bir sabah, güneş doğarken şehirlerarası bir otobüsten inip mola yerinde, soğuk suyla yüzünü yıkamadın, bir çay içmedin, ürperip sırtına hırka almadın, yıllar var ki güzel bir söz duymadın gece yarısı, saçlarını sevmedin yıllardır, ama olsun dedim. Televizyonun var, önünde yaşanacak yılların var, çocuklarının mürüvvetleri var dedim. Kahve taştı, Suna Abla rahmetli, şaşırdı, kahveyi taşırdın Sabahat dedi. Taşırdım Suna Abla dedim.</p>

    <p>Sonra diziyi seyredip kahve içerken bunları unuttum. Öğleden sonra komşular geldiler, Suna Abla’nın yaptığı kabaklı börekle, benim limonlu kekimi, büyük kızım Şule’nin yaptığı mercimek köftesini çok beğendiler, kızıma sevgiyle bakarken nedense kalbim çok acıdı. Hiçbir şey yiyemedim. Onun da elleri kıpkırmızı kabuklu olacakmış gibi geldi bana. Sonra akşam oldu. Komşular gittiler. Suna Abla, rahmetli, kaldı biraz daha. Saat tam altıyı on geçe, Müeyyet Abi’nin anahtarıyla kapıyı açtığını duydum. Rahmetliye seninki geldi dedim. Müeyyet Abi saat gibiydi.Her sabah aynı saatte evden çıkar, aynı saatte eve gelirdi. Öğle yemeğini kendi hazırlardı. İşten gelip yer, giderdi. Rahmetlinin arkasından konuşmak gibi olacak ama, hiç umursamazdı bunu. Şaşardım. Ben bir akşam beyim geldiğinde yemeği hazır etmesem, evde olmasam kıyamet kopar. Düşünürdüm, bu adamın dostu yok herhalde derdim. Ama bir arkadaşı da mı yoktu? Çarşıdaki balıkçıya uğramaz mıydı akşamları eve gelirken, taze lüfer geldi mi İstanbul’dan diye sormaz mıydı, bir arkadaşına rastlayıp iki kelime konuşmaz mıydı?</p>

    <p>O akşam, Suna Abla kaçta gitti bilmiyorum. Küçük kızımın boğazına üzüm kaçtı, çok korktum, rahmetli sırtına vurdu, baş aşağı tuttu çocuğu, çıkardı üzüm tanesini. Bana kalsa yapamazdım, katılır kalırdı çocuğum. Teşekkür ettim, ne var bunda canım dedi. Sonra gitti. Rasim o gece sabaha karşı, sarhoş geldi. Kadın kokuyordu. Nasıl bir kokuydu bu, anlatamam. Ama öyleydi. Gece hiç uyuyamadım bu yüzden. Boğuluyorum sandım, uyanık olduğum halde hiçbir şey duymadım. Sadece o müzik Müeyyet Abi’nin dinlediği o garip müzik biraz yüksekti. Rasim sızmış olmasaydı kızardı, kavga etmeye kalkardı, ama uyuyordu. Ertesi sabah, cuma sabahı yani, kahvaltıyı hazırlarken, Rasim daha uyurken, gitme o kadına artık geceleri demek aklımdan geçti, ama diyemedim.</p>

    <p>Öğlene doğru rahmetlinin kapısını çaldım yine. Her günkü gibi kahve içelim diye. Kapısı açılmadı. Nadire Teyze’ye gitti de duymadım herhalde dedim. Nadire Teyze annesi. Birlikte gezerlerdi. Canım kahve istemedi. Elim işe varmadı, uzandım divana, burnumda hep o kadın kokusu. Küçük kızımın biraz ateşi vardı.</p>

    <p>Cuma akşamıydı. Müeyyet Abi bizim kapıyı çaldı. Hiçbir gariplik yoktu yüzünde. Her zamanki gibiydi. Suna Abla’yı bugün hiç görmedim dedim. Tatile gitti dedi. Sabah çok erken. Ben de yarın gideceğim dedi. Bana hiç söylemedi dedim. Aşkolsun Suna Abla’ya, bir alasmarladık demedi. Kusuruna bakma, ben sürpriz yaptım dedi. İstanbul’dan tur ayarlamış, onunla göndermiş. Öyle dedi. Niye bizim kapıyı çaldı diye yüzüne baktım, merdivenleri çıktım da aklıma geldi, ekmek almayı unutmuşum, varsa bir dilim verir misin dedi. Ne demek Müeyyet Abi dedim, ama buyur bu akşam bizde ye. Yok sağol, Suna Abla’n yemek bıraktı bu akşamlık, bozulmasın dedi. Sen bilirsin ama başımızın üstünde yerin var, dedim. Sonra, koş Şule, mutfaktan ekmek getir, dedim. Şule gelene kadar kapıda konuştuk. Bir yazın içinde iki tatil ha, dedim. Eee ne yapalım, çoluk yok, çocuk yok dedi. İçim burkuldu. Bütün yaz, güneş evin içinde, oturmuştum. Bir gazoz içmeyi özlemiştim serin bir çay bahçesinde. O zaman yarın kahvaltıya buyur Müeyyet Abi, dedim. Sabah erken gideceğim dedi. Sen bilirsin dedim. Aklıma hiç kötü bir şey gelmedi.</p>

    <p>Şule bir bütün ekmek getirdi, hepsini aldı. Herhalde, yarısını yolluk yapacak yarına dedim. Gelince veririm ekmeğinizi dedi, aşkolsun Müeyyet Abi dedim. Sonra kapısını anahtarla açtı, içeri girdi. Ben de içeri girdim, Şule’ye sofrayı kur da biz yiyelim dedim, baban belki yine geç gelir. Erken geldi o akşam Rasim. Keyfi yerindeydi. Balık getirmişti taze taze. Nasılsın diye sordu bana, çok sevindim, kötüyüm bütün gün yattım, her yanım ağrıyor diyemedim. Tam balıkları kızartmıştım ki, kayınbiraderimle eltim, çoluk çocuk geldiler. Bir akşam şöyle ağız tadıyla yemek yiyemeyeceğiz diye canım sıkıldı. Sonra iki birader rakı içtiler, eltim yine sızlandı kocasından, eve haciz gelmiş, çocuklar dövüştü, biz çay içtik, eltim seninkinin dostu varmış dedi, yok öyle bir şey dedim. Her akşam evine gelen adam, nasıl olsun dedim, eltim inanmadı. Gece geç vakit gittiler. Rasim iyice sarhoştu, seni kraliçeler gibi yaşatacağım dedi, iyi dedim. Sonra uyumuşuz. Hiçbir şey duymadım. Ertesi sabah, cumartesi sabahı yani, Rasim zar zor kalktı, yine küfrede küfrede işine gitti. Ben ortalığı topladım. Yeni evlendiğimizde bir kere tatile gitmiştik Rasim’le. İlk ve son defa otelde kalmıştım, sabah yatakları düzeltmiştim de Rasim gülmüştü. Otelde yataklar toplanmazmış meğer. Bir akşam deniz kenarında bir lokantada, bira içirmişti bana, bütün gece gülmüştüm. Suna Abla’nın deniz kenarında olduğunu, soğuk gazoz içtiğini, denize girdiğini düşündüm. Kıskandım. Kapkara gelir, günlerce anlatır artık dedim, ne bileyim cansız yattığını? Hiçbir şey duymadım o gün. Yoklar diye kulak vermedim belki de. Ama gece, yine Rasim’i beklerken geç saatlerde, aynı müziği duydum. Çok hafifti, çok çok hafif. Deliriyorum galiba diye düşündüm. Kendime güldüm. Yoklar ki dedim. Bana öyle geliyor. Sonra üşüdüm, yatağa girdim, Rasim yine sabaha karşı geldi.</p>

    <p>Pazar günü Rasim öğlene kadar uyudu. Çocukları yıkadım, çamaşırları yıkadım. Öğleden sonra Rasim kahveye gitti. Kapıdan çıkarken, çok pis kokuyor burası dedi. Bir kedi medi öldü galiba merdiven altında. Hakikaten pis bir koku vardı. Akşam yemeğini çocuklarla yedim. Rasim’i beklemekten vazgeçtim. Çok sıkıldım, içimden hep ağlamak geliyordu.</p>

    <p>Ertesi sabah Suna Abla’nın kadını Gülayşe dokuz buçukta geldi, çığlık çığlığa bağırınca kapıya koştum. Gülayşe dışarı attı kendini. Komşular koşuştular. Evden çok fena koku geliyordu. Dayanamadım, midem bulandı, içeri girdim. Sonra polis geldi. Ama Müeyyet Abi karıncayı incitemez. İyi bir yüzü vardı onun. Nasıl yaptı anlamadım.</p>

    <h2>Erkek demek bilek demek.</h2>

    <p>Adım Kerim Genç. Otuz iki yaşındayım. Buhara Uzakdoğu Sporları Kulübü’nün sahibiyim. Karate, Kung Fu, Tayland boksu, Jui Jitsu, judo, hepsini öğretiriz delikanlılarımıza. Çelik gibi çıkarlar bizden. Dövüşçü, disiplinli, itaatkâr. Hürmet saygı bilirler, haddini bilmeyene bildirirler. Delikanlı dediğin de böyle olur. Askerdeyken başladım dövüşe. Eskiden de merakımı çekerdi de, o zamanlar dövüş okuluymuş, kulübüymüş böyle yerler yoktu. Burada, ilk Uzakdoğu sporları kulübünü ben açtım. Tam yedi sene oldu. Komando birliğindeyken –askerliğimi Konya’da komando olarak yaptım– siyah kuşaklı bir Bekir Çavuş vardı, bir de Aslan Üsteğmen, dan sahibiydi, milletlerarası dereceleri vardı; onlar dövüşürlerdi, biz de hıyar hıyar seyrederdik. Benim içim giderdi ama, hürmet icabı, bir şey diyemezdim. Bekir Çavuş’un danı yoktu ama, çok iyiydi. Hatta bir gün judoda Aslan Üsteğmen’i ipponla yendi de, birlikte duymayan kalmadı. Aslan Üsteğmen bir hafta insan içine çıkamadı. Bekir Çavuş’a mı yenilmiş diye hayret etti millet. Tabur komutanı bile tebrik etti Bekir Çavuş’u. Asıl o koydu tabii Aslan Üsteğmen’e. Neyse uzatmayalım, tam o günlerde ben de taktım kafaya, öğreneceğim bu dövüşü. Kulakları çınlasın Aslan Üsteğmen, bu İppo’nun acısını çıkarttı tabii, Bekir Çavuş’u pestile çevirmişti bir gün, nasıl olduysa, komutanım ben de judo yapmak istiyorum dedim, Aslan Üsteğmen’e. Ağzımdan çıkıverdi. Hemen başla, dedi. Öyle başladık. Sonra kursa mursa gittik, şimdi bütün dallarda sertifikam var. Memleketin gençlerine dövüşmeyi öğretiyoruz, her delikanlının bilmesi lazım. Dövüşme sanatını bileceksin, yeri gelince kullanacaksın. Biz bu yere bileğimizin hakkıyla geldik. Erkek gibi geldik, dövüşe dövüşe. Her manada dövüştük.</p>

    <p>Ölen kadını tanımam, ama vaktiyle babasını tanırdım. Pek makbul bir adam değildi. Mal mülk sahibiydi ama, şerefsiz bir herifti. Kızını Müeyyet’e vermeden önce, bir subay alacakmış da, almamış diye bir dedikodu çıktıydı. Hayal meyal hatırlıyorum, yirmi sene evvelki mevzu. Ama kızını ne gördüm ne konuştum. Müeyyet’in babası için de mert, delikanlı adamdı, ama sonradan bozuldu derler. Doğrudur. Bozulmasa adı çıkmış bir karıyı gelin diye alır mı? Neyse günahı boynuna. Eski hikâye, bizi ırgalamaz. Müeyyet, Hayati’nin yanında çalışıyordu. Bizim kahve de Hayati’nin yazıhanesinin altında. Kahvenin önünden gelip geçerken görürdüm. Daha ilk görüşte, kıl kaptım heriften. Kim lan bu karı kılıklı ibne dedim, kahvedeki çocuklara. Merhum zahireci Hilmi Bey’in oğluymuş. Yem fabrikasından emekli, şimdi Hayati’nin yanında çalışıyor dediler. Hayati’yi severim, saygıda hürmette kusuru olmadı bugüne kadar. Hayati de nerden bulmuş dedim bu karı kılıklı herifi? Gıravat mıravat takılı. Eller ekmek hamuru gibi yumuşacık yumuşacık? Erkek dediğin harbi olacak, delikanlı olacak, cesur olacak, bileğine güvenecek, haysiyetli, şerefli olacak, şerefine, haysiyetine, ismine, şanına, namına leke sürdürmeyecek, gerekirse elini kana bulamaktan çekinmeyecek. Yerine göre saygı hürmet bilecek. Öyle değil mi ama? Erkek dediğin başka ne ki?</p>

    <p>Müeyyet denen bu herif de ödleğin teki, iyi mi? Ben, kim lan bu yumuşak diye bir çıkışınca, bizim delikanlılar bunu alaya almaya başlamışlar. Ara sıra rastlıyorum, önünü keserler, laf atarlar, hemen hana girer, kaçar. Arkasından gülerler. Bırak erkek gibi dövüşmeyi, ağzını açmaz. Benim delikanlılardan birine, biri kazara bir yanlış yapacak, adamı n’apar? Aramızda bir hadise de oldu birkaç ay evvel. O zaman denedik, anladık zaten. Biz adamı bir kere deneriz, notumuzu veririz. Bu korkak uyuz nasıl olmuş da karısını boğmuş anlamadım. Karı da çok iriymiş yani. Polis İhsan öyle söyledi. Karakola haber gelince eve gidip cesedi görmüş. Kadın balina gibiydi, tabuta sığmadı, o ufak tefek herif nasıl becerdi bu işi hâlâ aklım almıyor, dedi. O dediğim hadise iki üç ay evvel oldu. Bir pazar günü akşama doğru, bizim kulüpte oturuyoruz böyle, teşkilat meseleleri var, onları konuşuyoruz, bir arkadaş geldi. Hatırlı bir arkadaştır, sayarız severiz kendisini. Belediyede bir işimiz vardı, onu halletmiş. Bir uğrayayım da haber vereyim, demiş. Biraz lafladık, sonra kalktık Pala İsmail’in oraya gittik. Ben Pala’nın yerine pek gitmem, bize uymaz. Ama arkadaş ısrar etti, alacağı varmış Pala’dan. Bir görünmek istedi. Neyse, Pala İsmail bizden köpek gibi korkar, hemen koşturdu çocukları, masayı donattı, başladık demlenmeye. Birinci büyüğü bitirdik, Topal’a bir şişe daha aç demek için arkamı bir döndüm –Topal, Pala’nın garsonu, harbidir, delikanlıdır– lafımı demeye kalmadı, onu gördüm. Müeyyet’i. Karşısında kendi gibi bir ibne, gençten bir oğlan, malum arkadaşı herhalde. Yoksa ne diye onu alsın da meyhaneye gelsin? Menemen yaptırmışlar, ciğer kavurtmuşlar, bir de ufak açmışlar. Salata malata, ooh! Herife zaten uyuzum, bir de meyhaneye gelmiş. Ulan sen kim, erkek gibi rakı içmek kim be? Bir de yanında.. tövbe tövbe..</p>

    <p>Benim olduğum mekânda erkek, erkek olacak. O kadar! Öyle yarım ufağı iki kişi içmekle erkek olunmaz. Canım sıkıldı bir güzel. Vaktiyle denemişiz herifi. Şu kadarcık haysiyet yok. Çocuklar yüzüne gülmüş, alaya almış, ses çıkarmamış da, utanmadan meyhaneye demlenmeye geliyor. Baştan neyse dedim, sesimi çıkarmayayım. Ama bu iki yavşağın, böyle uyuz uyuz, karı gibi gülerek muhabbet etmesi bana battı. Taktım bir kere. Arkadaş da rahatsız oldu. Usul usul konuşmalar, karı gibi gülmeler. Kitap gibi laflar aralarında. Tadım kaçtı. Başladık arkadaşla yüksek sesle laf kakmaya. Erkek adam rakıyı dikti mi götürür dedik, birileri karı gibi kolonyalar sürünmüş, pis kokuyor burası dedik. Hiç üstüne alınan yok. –Bu arada ikinci şişeyi de yarılamışız. Sarhoş filan değiliz, aman ha, yanlış anlama olmasın. Biz iyi içeriz evelallah, nasıl oturursak öyle kalkarız– Bunların keyfi kaçtı, kalktılar. Kesersin önlerini, var mı ulan öyle karı gibi kaçmak? İş büyüdü. Biri bir tokat atmaya yeltense, halledeceğim ama, ellerini kaldırmıyor korkak deyyuslar. Karı gibi vır vır ediyorlar sadece. Yok, yolumuzdan çekilin de, biz gitmek istiyoruz artık da, bilmem ne de. Yapıştım yakasına Müeyyet’in. Kavramamla ayakları yerden kesildi. Zaten gıcığım var herife, ötekini bıraktım kenara, unutmuşum, sonradan hatırladım, nutku tutulmuş, donmuş kalmıştır korkudan. Şöyle bir silkeledim Müeyyet’i, bırak yakamı diyor, başka bir şey demiyor. Ulan ibne, erkeksen yakanı kendin kurtar dedim. Debeleniyor. Arkadaş başladı gülmeye. Dövsen dövülmez, adamın elinde kalır. Sövsen, bir saattir sövüyorum, tınmıyor. Ama hırsımı da alamıyorum. Peki, öyle mi? İsmail, rakı getir dedim. İsmail kıpırdamadı. Getir dedim ulan diye bağırınca, Topal fırladı getirdi. Dayadım yetmişlik şişeyi ağzına. Öyle lokma lokma içilmez bu bok dedim. Debeleniyor, sallanıyor, rakı üstüne başına dökülüyor, ağzından fışkırıyor. Şerefsizim, bir şişe rakıyı boğazından döktüm. Bitti herif. Boş çuvala döndü elimde. Bıraktım sandalyeye. Allah için tek fiske vurmadım. Öldürürdüm istesem. Judo yapmaya lüzum yok, bir kafa atsam altı ay hastanede yatardı. Yumruğumu indirdim masaya, bak aslanım dedim. Erkek adam olsaydın, bu rakıyı ağzından döktürmezdin. Ölümüne dövüşürdün benimle. Anladın mı? Sonra, arkadaşla çıktık meyhaneden, daha kesilmemişiz meğer, atladık benim arabaya, doğru subaşına. Orada arkadaşlara anlattık, geberdiler gülmekten. Bir zaman sonra tekrar gittim Pala İsmail’e, Topal beni görünce gülmeye başladı. Bir daha gelmemiş. Artık ağzına rakı sürmez dedi. Adamın ağzından bir yetmişliği zorla boşalttım, gıkını çıkaramadı. Böyle karı gibi bir herif, karısını nasıl boğabilir, anlamadım gitti.</p>

    <h2>Şarkılar mı içimizde böylesine uğuldayan..</h2>

    <p>Benim kardeşim yapamaz öyle şey. Onun elleri öyle yumuşaktır ki, ancak okşamaya yarar. İftira atıyorlar kardeşime, yapmaz, yapamaz! Adım Muazzez Güngör. Elli beşimi çoktan geçtim. Elliye kadar seneleri saydım, sonra ucunu bıraktım. İnsan bir kez yaşlanmaya görsün, seneler o kadar ucuzluyor ki.. On beşken, yirmi çok uzakta. Yirmiye geldiğinde de, on beş geçeli seneler olmuş. Otuz dendi miydi, kırk sanki daha yakın. Elliden sonrasını bırak. Yüz bile yakın artık, değil mi ki dizlerim kıvrılırken acıyor, sırtım bir türlü ısınmıyor? Tutun ki altmış oldum, belki de olmuşumdur. Ama siz yine de elli beş yazın. Nüfus kâğıdım öyle diyor.</p>

    <p>İlk mektebi bitirdim ben. Diplomamın kırmızı kurdelesi vardı. Muallim Hanım, Ankaralıydı, siyah, uzun elbiseler giyerdi, yüzü ne kadar güzeldi. Zehir gibi kızsın Muazzez derdi, sana yazık olacak. Hilmi Bey’i bir türlü kandıramadı. Muallim mektebine gidecektim oysa, benim de siyah, uzun elbiselerim, siyah önlüklü talebelerim olacaktı. Ben de sabahları başım dik, burnum biraz havada sokağa çıkacaktım, ay başı geldiğinde maaşımdan anneme hediyeler alacaktım. Hilmi Bey, Nuh dedi peygamber demedi. Muallim Hanım ne dediyse olmadı. Benim adım sanım var, dedi Hilmi Bey, hem öz kızım da değil, mesuliyetini alamam. Leyli mekteplerde onun bunun kucağına düşer, demiş anneme, Muallim Hanım gibi olur. Zaten Muallim Hanım’ın arkasından hep atıp tutardı.</p>

    <p>Hilmi Bey, Müeyyet’in babasıydı. Annemin ikinci kocası. Ilıcasu’dan bir kız almış gençliğinde, kadın genç yaşta ölmüş. Kahırdan ölmüş derlerdi, bilmem doğru, bilmem yalan. Sonra annemle evlenmiş. Benim babam okumuş adammış, genç yaşta hastalanmış, kurtaramamışlar. Ben o sıralar daha yeni konuşuyormuşum. Birkaç sene sonra annemi Hilmi Bey’e vermişler. Ona buna yük oluyorum diye düşünmüş kadıncağız, yaşlı başlı adam, malı mülkü var, bizi namerde muhtaç etmez demiş, gözleri yaşlı gitmiş.</p>

    <p>İlk mektebe yeni başlamıştım Müeyyet doğduğunda. Ne güzel, ne sevimli bir çocuktu. Annemin eteğinde, o evde bir sığıntıyken, sanki birden evin sahibi oldum. Kardeşim vardı artık benim de. Onu kucağıma aldım, salladım, uyuttum. Belki bu yüzdendir, çocuğum olmadı diye pek de kederlenmedim. Daha çocukken çocuk sevgisini tattım. İşte böyle. Analarımız bir, babalarımız ayrı. Ama, ana baba bir kardeş olsak bile, bu kadar sevmezdik birbirimizi. Annemizin garipliğini, yaşlı gözlerini paylaştık belki de.</p>

    <p>Zengin adamdı Hilmi Bey, zahire tüccarıydı, kendi gibilerle oturup kalkardı. Sık sık İstanbul’a giderdi, yok olurdu ortadan, on gün on beş gün. Müeyyet’in halaları –ben de onlara hala demek istemiştim de, biz senin nerden halan oluyoruz demişlerdi, ben de hiç hitap edemez olmuştum– anneme, kardeşimiz İstanbul’a gönlünü eğlendirmeye gitti, canına değsin, derlerdi, annem odasına çekilip ağlardı. Kaba, sefasına düşkün biriydi Hilmi Bey. İnceliklerden, ince duygulardan hiç anlamazdı.</p>

    <p>On beş yaşıma geldiğimde, bir gün annem, çekti beni kenara. Analar tahtı yaparmış ama bahtı yapamazmış kızım, ben ne tahtını yaptım, ne bahtını, dedi. Anladım. Hiç cevap vermedim. Düğünümde pek mahzundu Müeyyet. Küçücük çocuktu oysa, misafirlerin arasında dolaşıp eğlenecek yaştaydı. Hep ona sarılıp ağladım. Annem ise yüzüme bakamıyordu. Yola çıkarken, onu üzmek istemedim, beni merak etme dedim. Annemi son görüşüm oldu. Kadının yüreği bu kadar büyük yalnızlığa dayanamadı. Belki yalnızlık değil de, kızını eliyle bir daha dönmemecesine gurbete yollamaya. Bir sene geçmedi, öldü. Suçlu mu hissetti kendini kimbilir?</p>

    <p>Yüzünü görmeden evlendim ama, hamuru iyi çıktı rahmetlinin. Sevdi, saydı beni, üzmedi, kırmadı. Hep istasyon lojmanlarında oturduk, önünden trenler geçen bahçelerimiz oldu. Gürül gürül sobalar yaktık karlı şehirlerde. Sonra kısmet, döndü dolaştı, aynı şehre geldi yolumuz. Sözünü tutan bir tren gibi, beni aldığı yere getirdi ve sonra göçtü dünyadan.</p>

    <p>Anneme mektuplarımda hep mutlu olduğumu yazdım, belki eline geçmedi, belki inanmadı. Oysa, uykuma sızan düdük seslerini, lokomotif buharlarını, baharla birlikte canlanıp bize mutluluk taşıyan bahçelerimizi, demiryolu geçitlerini, karlı dorukları, trenlerin büyük şehirlerden bize getirdiği romanları geceleri yüksek sesle okuyuşlarımızı, ince bıyıklı, iri gözlü, iyi yürekli kocamı gerçekten çok sevmiştim. Bütün bunları düşününce ben, elli yaşımı çoktan geçmişken, iyi bir hayatım oldu, insanca yaşadım diyebilirim. Zaten bu yüzden altın yüzüklü, köstekli Hilmi Bey’e çok ilenmedim. Ama annem ve kardeşim, ince bir sızı olarak, yüreğimi zaman zaman kanattı durdu.</p>

    <p>Ben kendimi yetiştirdim, gözümü kulağımı açtım, okudum, dinledim, düşündüm. Hilmi Bey’in kız kardeşleri gibi olmadım, insan oldum. Bu trenler nereye gider merak ettim, neler yazar getirdikleri gazeteler, okudum. Muallimlere imrenerek baktım, onlarla konuştum. Tanımayı, öğrenmeyi, sevmeyi sevdim. Kardeşimi mahzun olduğu için belki, çok sevdim. Hiç unutmadım.</p>

    <p>Biz trenlere alışmıştık, tren düdüğünü duymadan, uykumuzun arasında geçen hangi marşandiz, hangi ekspres bilmeden duramazdık. Bu yüzden son durağımız olan şehrimize gelince, istasyon mahallesine taşındık. Ne kadar değişmişti büyüdüğüm şehir. Tanıdık gibi gelen zahirecilere gidip sordum. Hilmi Bey nerdedir, oğlu Müeyyet nerdedir diye. Hilmi Bey öldü dediler, Müeyyet’in adresini verdiler. Penceresi molozlara bakan, küspe kokulu, genişçe bir odada, siyah ciltli kalın bir deftere bir şeyler yazıp, hesap makinelerinin kolunu çeviren, yaşlanmış, yorgun ve kırgın bir adamı gösterip, Müeyyet bu dediler. Kardeşim, dedim yanına gidip, beni tanıdın mı? Sadece bir an baktı yüzüme, Muazzez Abla, dedi. Yüksek tavanlı, serin ve pis bir odada, birbirimize sarılıp ağlaştık.</p>

    <p>Kocam da onu çok sevmişti. Ama karısı bir kere geldi bize, bir kahve içti, hadi Müeyyet kalkalım dedi, bir daha da gelmedi. Müeyyet itiraz edemedi. Kocam öldükten sonra, her cumartesi öğleden sonra bana geldi. Hiç şaşmadı bu. Her cumartesi, öğleden sonra gelip pencerenin önündeki koltuğa otururdu. Önce uzun uzun susardık ikimiz. Birbirimize bile bakmazdık. Sonra, ben ona gördüğümüz istasyonları anlatırdım. Nasıl güneşin battığını ıssız bir ovada, küçük evlerin gölgelerinin nasıl ırmağa yansıdığını, nasıl yalnız ve mağrur uzandığını köylerin.. Ne güzel anlatıyorsun abla, derdi. Anlatacak ne çok şeyin, ne güzel ve içli kelimelerin var. Senin de vardır kardeşim, derdim. Yok abla, derdi. İçim kurudu benim. İçimdeki güzel ağacın suyu çekildi, kurudu, bükülü kaldı. Şimdi içimde dayanılmaz bir katılık var. Öldürdüler beni abla, derdi. İçimi öldürdüler. O kadar güldüler ki güzel ve içli kelimelerime, içimden geçen şiirlere, gülmesinler diye kendimi gizledim. Ama onların dilleri uzundu. Yetiştiler ve beni yaşatan her şeyi, sökerek aldılar içimden bir bir. Beni öldürdüler. Şarkılar mı içimizde böylesine uğuldayan, sandal şarkıları, yosun şarkıları, su şarkıları. Şarkılar mı içimizde böylesine uğuldayan, sevda şarkıları, mehtap şarkıları, gül şarkıları.. Kelimeleri güzeldi kardeşimin, ruhu inceydi, çok inceydi.</p>

    <p>Müeyyet o cumartesi gelmedi. Küskünlükle doldu içim. O kadar alışmıştım ki, kapıyı açtığım zaman onun mahzun gözleriyle karşılaşmaya, bazen saatlerce konuşmadan oturmamıza, bazen en güzel kelimeleri seçerek ve kahve içerek, saatlerce güzel yüzünü dünyanın birbirimize anlatmamıza.. Bekledim, gecikmiştir, bir şey olmuştur, bir aksilik çıkmıştır, haftaya gelir diye. Karlı dağlarda tren bekleyerek geçen güzel günlerimizde hayat arkadaşımla, üzerinde kahve pişirdiğimiz o emektar mangal soğudu, küller kaldı sadece. Sonra akşam oldu, gün battı.</p>

    <p>İçi ölmüş bir insan, bir insanı nasıl öldürebilir?</p>

    <h2>Olmayan insanlar içinizde, belki de azar azar öldürdüğünüz..</h2>

    <p>Adım Sadık Yılmaz. Otuz altı yaşındayım. Bekârım. İl Halk Kütüphanesi’nde memur olarak çalışıyorum. Kimsesizim, yetiştirme yurdunda büyüdüm. Liseyi ve askerliğimi bitirdikten sonra, memuriyet hayatına atıldım. Küçük, çok küçük bir memurum. Ceketimi hep ilikli tutarım, bana verilen odada, bana verilen sandalyenin ucuna ilişerek çalışırım. Maaş alırken ellerim titrer. Göze batmamaya, dikkati çekmemeye çalışırım. Hayatım belli belirsizdir, varlığım belli belirsiz. Zorda kalmadıkça, kendimi kimseye hatırlatmam. Ev sahibim evini olmayan birine verdiğini sanır. İki katlı kâgir bir evin alt katında oturuyorum, Gündoğdu Sokağı, 28 numarada. Bazen avluda karşılaştığımızda, ev sahibimin hayretle bana baktığını ve ancak birkaç saniye sonra beni hatırlayıp, derin nefes aldığını hissederim. Şefim sık sık, sen yeni mi başladın diye sorar. Böyle zamanlarda yüzünde şaşkın ve rahatsız bir ifade vardır. Oysa tam on dört yıldır, resmî tatil günleri ve yıllık izinler dışında, hemen hemen aynı saatte gelir, odacı İsmail Efendi’nin açtığı kapıdan girerim. İsmail Efendi de on dört yıldır oturduğu yerden, memur daha gelmedi diye seslenir. Benim İsmail Efendi derim, her seferinde sesimi ve yüzümü tanıması zaman alır. Kütüphane vilayet binasının alt katındadır. Arka kapıdan girilir. Çay ocağı ön kapının hemen sağındadır. Çaycı beni bir türlü hatırlayamadığı için, günde üç dört kez, bana verilen masadan kalkıp çay ocağına gitmem, yani arka kapıdan çıkıp, bahçeyi dolaşarak, ön kapıya kadar yürümem ve çayımı aldıktan sonra, aynı yoldan geri dönmem gerekir. Çaycı hep şöyle der: Niye buraya kadar zahmet ettin, Sadık Bey kardeşim? Telefon etseydin, getirirdim. Adımı hatırlaması epey sürer. Telefon etsem, kapattığı an beni unutur.</p>

    <p>Bir adım vardır, bir de geçmişim. İkisi de çeşitli resmî dairelerde, resmî evrakın üzerinde yazılı birtakım kelimelerdir. Nüfus dairesinde, askerlik şubesinde, memur sicil defterinde, muhtar kayıtlarında. Kimse için bir anlamı, ben bu adı tanıyorum, bu falanca değil miydi dedirtecek bir yanı yoktur. Adım da kalıbım kadar silik, soluk ve sıradandır. Bir kahverengi, bir de gri elbisem vardır. Biri kirlenince diğerini giyerim. Orta boylu, hafif esmer ve bıyıklıyım. Bu şehirde bana benzeyen, daha doğrusu benim benzediğim binlerce kişi bulunabilir.</p>

    <p>İflah olmaz bir korkağım. İnsanlardan korkarım, hayattan korkarım, şehirden korkarım. Yağmurlu havalarda, vakit geçirmek için kütüphaneye gelen gençlerden çok korkarım. Gürültü yaparlar, yüksek sesle gülerler, birbirlerine kâğıt toplar atarlar. Kütüphanede gürültü yapmak, başkalarını rahatsız etmek yasaktır, diyemem. Ne olur ne olmaz. Özellikle gençleri çok tehlikeli bulurum. Çünkü kuvvetli olurlar, adam dövmekten çekinmezler. Allahtan kütüphaneye pek gelen giden olmaz. Ben de, oturup kitabımı okurum. İstemediğim insanlarla, istemediğim zaman ve zeminlerde bir arada olmaktan; ne zaman, ne olacağını bilememekten çok korkarım. Çünkü insanlar tehlikelidirler, anlamazlar. Anlamayınca saldırırlar. Bu yüzden de silik olmak en iyisidir.</p>

    <p>Müeyyet Abi’yle bir tatil günü tanıştım, birkaç yıl önce. Galiba Cumhuriyet Bayramı’ydı. Çünkü belediye parkındaki kavakların yaprakları dökülüyordu. Birer birer düşüyordu yapraklar. Sabah, her günkü gibi erken kalkmış, elimi yüzümü yıkamış, kahvaltımı etmiştim. Kendimi bildim bileli erken kalkarım. Hayatımın en büyük alışkanlığıdır. Tam evden çıkacakken o günün tatil olduğunu hatırladım. Mecburen odama döndüm. Vakti geçirmem kolay olmadı. Biraz kitap okudum, çoraplarımı yamadım, yedi sekiz tane mendil ütüledim. Mendilleri katlayıp çekmeceme yerleştirdim. Yazdan kalma bir gündü, pırıl pırıl bir güneş vardı. Ne yapacağımı bilemiyordum. Parka gitmeye karar verdim. Benim için çok önemli bir karardı bu. Korkuyordum ama parkı görmeyi de istiyordum. Korkuyordum, çünkü parkta insanlar olabilirdi. Bana soru sorabilirler, beni rahatsız edebilirlerdi. Yine de gittim. İyi ki gitmişim.</p>

    <p>Park, tören yapılan meydanın arkasındaydı. Herkes geçit yapan askerlere, okul çocuklarına, defne yerine rasgele bir ağaçtan koparılmış dallarla süslenmiş, yüksekçe, taht gibi bir yerde oturan valiye ve belediye başkanına baktığı için, kimseye görünmeden parka girdim. Belki de evhamdı benimki. Belki istesem de görmezlerdi. Bilmiyorum. Ama bildiğim şuydu, insanlarla içli dışlı olmak istemiyordum. Çünkü, insanlarla içli dışlı olunca, insanın içi dışı kalmazdı, onların olurdu. Bunu vaktiyle birkaç kez denemiştim. Park bomboştu, yeni süpürülmüştü. Resmi geçit yapan askerlerin ayak sesleri duyuluyordu. Belediye bandosu, en keskin notalarla en keskin marşları çalıyordu. Ağaçlar durgundu, hava durgundu. On dört yıldır bu şehirde oturduğum halde, parka ilk kez geliyordum. Herkes bir yerlerden, örneğin yurttan, okuldan kaçtığında parka giderdi, ben hiç kaçmamıştım, hiç parka gitmemiştim. Önce parkı dolaştım, güzel bir parktı. Tahta sıralar boyalıydı, yollar düzgündü. Tören alanına en uzak köşede bir sıraya oturdum. Bir sigara yaktım ve gözlerimi kapatıp çevreme baktım. Evet gözlerimi kapatıp. Çünkü çürük bir elma yemiştim vaktiyle, içim ekşimişti. Ne kadar kocaman ve kanlıydı gözleri yıllardır bana bakanların. Ağırlaşmış sular bulaşırdı ellerime, zindan kokan. Kahkaha attıkça kadınların ağızları kuyulaşırdı. Elleri birer akrep kuyruğuydu herkesin. Oysa gözlerimi kapatıp çevreme bakınca, bir yaz yağmuru yağardı, temiz, duru, sevecen. Kadınların gözleri yemyeşil olurdu, limon kokusu gelirdi burnuma. Bu da olmasaydı, yani gözlerimi kapattığımda yağan yaz yağmuru ve limon kokusu, siline siline yok olacaktım, hissediyordum. Gittikçe daha az yağıyordu yağmurum, içimdeki çürük elma tadı büyüyordu. Bu kadar korkuyla nasıl yaşadığımı, akrep kuyruklu insanların, kuyu ağızlı kadınların arasında, nasıl ve niçin yaşadığımı, kendime sık sık soruyordum.</p>

    <p>Bunları düşünürken birinin derin bir nefes aldığını duydum. Derin, uzun bir nefes. Yanımda oturuyordu. Kemik rengi bir pardösü giymişti, elinde siyah bir şemsiye vardı. Saçlarını geriye doğru taramıştı. Elli yaşlarında görünüyordu. Ne yaptık birlikte bilmiyorum. Hangi yoldan geldi, nasıl ve niye oturdu yanıma, ilk ben mi konuştum, o mu bana bir şeyler söyledi, hiç bilmiyorum. Ama bildiğim şuydu, ne zaman onunla oturup iki kelime konuşsak, ağzımda taze ve gevrek bir elma tadı olurdu. Pazar günleri, öğleden sonra buluşurduk, insanların en az, en kendi halinde oldukları yerlerde. Uzak bir kır kahvesinde, kendi hülyasına dalmış ufak bir meyhanede. Dünyadan, insanlardan, içimizde kalanlardan konuşurduk. Konuştukça sözlerimiz artardı sanki, bir kadeh daha verir misiniz? Müzikten bahsediyor Müeyyet Abi, notaları keskin olmayan. Şarkılar mı içimizde böylesine uğuldayan diyor. Bir piyaz daha getirin bize, konuşacak çok şey var aramızda. Çok şiir, çok insan. Olmayan insanlar üstelik, belki de içinizde azar azar yaşayan, azar azar öldürdüğünüz.. İkimiz de, içimizde kuruyan ağaçları yeşertmek, üstümüze yürüyen bir dünyada, gizli galibiyetimizi sadece birbirimize ilan etmek istiyorduk.</p>

    <p>Evet, o gün de gittik meyhaneye. Ondan önce de çok gitmiştik. Hesabı bir ben öderdim, bir o öderdi. Menemen severdi Müeyyet Abi, ben de meyva isterdim. Hep yepyeni şeyler bulurduk konuşacak, güzel şeylerdi. Düşlerimizde yaşayan kadınlardan konuşurduk mesela, o kadınlar bizi anlardı. Gizli bahçelerimizi açardık, üstünden sert adımların geçmediği. Evet, o gün de meyhaneydik. Yazdığı şiirleri okuyordu bana Müeyyet Abi. Bir şeyler oldu. Birileri sarhoştu, hatırlamıyorum. Akrep kuyruğu gibiydi bir adamın elleri. Beş kuyruklu bir akrep, alabildiğine zehirli. Gözlerimi kapattımsa da, ağzımda çürük elma tadı vardı. Müeyyet Abi’yi bir daha görmedim. İçimdeki ağaç yeşermedi.</p>

    <h2>“Rakı içilir mi hiç çiçeksiz?”<a class="si-noteref epub-type_noteref" href="#f1" id="ref_f1">1</a></h2>

    <p>İsmim İsmail Pala. Dokuz yüz otuz ikide Dövenceli köyünde doğmuşum. Ama nüfusta dokuz yüz otuz beş yazar. Geç yazdırmışlar, malum. Dokuz yüz elli dörtte askerlik için İstanbul’a gittim, dönemedim. Elli sekizden, yetmiş yediye kadar Çiçek Pasajı’nda, Tarlabaşı’nda, Asmalımescit’te, Balık Pazarı’nda, Büyükada’da, Suadiye’de, Hasköy’de, aklına gelen ne kadar yer varsa hepsinde, garsonluk, ocakçılık, meyhanecilik yaptım. Sonra hayat gailesi, tutunamadık koca İstanbul’da, bir memleket hasreti mi çöktü içimize nedir, uzak yer olsa içim yanmaz ama, döndük geldik. Halt karıştırdık işte.. Tabii elimizden gelen başka iş de yok, burada ufak bir meyhane açtık. Allah’a çok şükür, geçinip gidiyoruz. Ara sıra trene atlayıp, İstanbul’un toprağına yüzümüzü sürüp dönüyoruz. Kanımıza girmiş bir kere.</p>

    <p>İnsan bir kere toprağından çıktı mıydı, dönmesi çok ağır oluyor. Her şey yabancı, herkes el gibi geliyor. Gözünü sevdiğimin İstanbul’unda herkes el asıl ama, insana öyle gelmiyor işte. Epey zorluk çektik alışana kadar. Hele meyhanecilik, çok mihnetli iş. Biz İstanbul’da bu işin erbaplarına alışmışız. İsmetlere, Halislere, Yorgolara, Cemillere, Dimitrilere alışmışız, hayattaysalar kulakları çınlasın hepsinin, onların edep erkân bilmelerine, yol yordam bilmelerine alışmışız. Buranın oturup kalkma, usul erkân bilmeyen çiğleri, toprağım oldukları halde, çok canımı sıktılar, burnumdan getirdiler. Onları adam edinceye kadar bak, yaşlandık, saç baş ağardı, bembeyaz oldu. Yeminle söylüyorum, kaç kere gözümü karartıp İstanbul’a döneyim dedim ama, evde var bir kaşık düşmanı, iki gözü iki çeşme gitmem diye tutturunca, mecburen kaldık işte. O da bir garip, o da haklı, memleketin havası suyu başka. İstanbul bana iyi ama, ya ona? Eh, çoluk çocuğu da burada evlendirmişiz.. Bu sefer işin yoksa çoluk çocuk, torun torba hasreti..</p>

    <p>Uzun etmeyelim, memlekete dönünce bir sene haram olmayan bir iş tutayım diye dönendim durdum, ama olmadı. On beş sene evvel bu dükkânı açtım. Temizdir, sakindir, kendi halindedir. Göze batmaz. İstanbullu Meyhaneci Pala İsmail’in yeri diye bilinir. Eee, insan otuz seneyi İstanbul’da geçirince, oralı oluyor demek ki. Dükkânımı hiç reklam etmedim. Bilen gelsin, terbiyesiyle iki kadeh rakısını içsin, sonra da efendi efendi evine gitsin diye uğraştım. Hacı hoca takımından da az çekmedik laf aramızda. Ramazan’da camı çerçeveyi indirdiler, dükkânı iki kere ateşe verdiler. Neyse olmuş bitmiş hikâye. Diyeceğim, benim dükkânda on beş senedir öyle dişe dokunur bir tatsızlık olmadı. Olmaz da. Adamına göre muamele etmeyi, haddini bilmeyene bildirmeyi ben yerinde öğrendim. Onun için İstanbullu Meyhaneci Pala İsmail’in yeri dendi mi, bu işin usulünü bilen gönül huzuruyla gelir. Eski şarkılar çalarız, İstanbul işi mezelerimiz vardır. Kimin ne kadar içeceğini gözümüze kestiririz, yine de isteyen olursa, fazlasını vermeyeceğimizi lisanı münasiple anlatırız.</p>

    <p>Müeyyet Bey müşterimdi. Altı yedi senedir hemen hemen her pazar, öğleden sonra gelir, birkaç saat oturur, iki bilemedin üç duble rakısını içer, sonra da oturduğu gibi kalkıp evine giderdi. Bir iki senedir, gençten, terbiyeli bir adam da geliyordu onunla birlikte ara sıra. Müeyyet Bey tam aradığım müşteriydi. Ağzından çıkanı kulağı duyar, yol yordam bilir. Bir gün sarhoş olmadı, bir tek gün bile rezalet çıkarmadı. Üstü başı her zaman temizdi. Başka türlü bir adam olduğu her halinden belliydi. Arada bir muhabbet ederdik. Sözünü, sohbetini dinlerdim. Bakardım da, buralara göre biri değildi. Daha bir ince, daha bir duyguluydu. Sen Müeyyet Bey derdim, buralarda değil Kınalıada’da Zafir’in, Beyoğlu’nda Panayot’un, Balat’ta Yasef’in, Pendik’te Koço’nun, Kavak’ta Berç’in yerinde içecek adamsın. Sen bu muhabbetinle, bu inceliğinle, meyhaneler tarihine geçmiş yerlere yakışacak adamsın. Gülerdi. Gülerdi değil de, sanki ağzı hafifçe yana çarpılır, için için kanardı. Bir yara gibi acıklı olurdu yüzü. Onun gelmediği pazarlar meyhanenin tadı olmazdı. Oturuşuyla, bakışıyla, duruşuyla buralı olduğu halde, ruhunun başka yerlere yakışacak değerde olduğunu anlatırdı.</p>

    <p>O hadise de öyle olmadı. Kerim denen it uydurmuş. Dövüşçüyüm diye gezinir ama bir boktan anlamaz, her Allahın günü dayak yer. O karate okulunun da sahibi filan değil, resmen ayak işlerine bakar. Asıl sahibi Tacettin Bey’dir, milletvekili. Kerim güya orayı idare eder, herkese de benim der. Tacettin Bey Ankara’da ya, meydan boş. Oradan da sporcu filan çıkmaz. Bir işler karıştırıyorlar ama, nedir anlamadık, yakında kokusu çıkar, öğreniriz. Anlatılan hadisenin olduğu gün Müeyyet Bey, yanında o temiz yüzlü gençten adamla gelmişti yine. Oturdular, menemen söylediler, peynir, pilakı malum. Ben de bir arnavutciğeri yaptım. Ayıptır söylemesi, arnavutciğerimin üstüne yoktur. Karaköy’de Bankalar Caddesi’nde bir Kadir Usta vardı, altı sene birlikte meyhane işlettik, sonra tövbe etti, bıraktı bu işleri, kulakları çınlasın, ondan öğrendiydim. Neyse, bir de çoban salatası yaptı Topal, masalarını donattık. Bunlar efendi efendi içiyorlardı. Bir çeyrek saat sonra, Kerim itiyle Turan geldiler. Turan’ın babasından bir arsa aldıydım, oğlanı gönder, son senedin parasını gelsin dükkândan alsın dediydim. O da takmış bu iti koluna, gelmişler. Neyse, misafir, başımızın üstüne. Turan da pek hırlı bir delikanlı sayılmaz ama, hiç olmazsa Kerim kadar boşa sallamaz. Bunlar oturdular, ızgara mızgara söylediler. Kerim bir büyük açtırdı. Daha o dakika anladım, bir pislik çıkacağını. Topal’a da kolla şunları dedim. Müeyyet Bey’le arkadaşı, kendi aralarında sohbet ediyorlardı. Kerim saldıracak yer arıyordu kendine, bakınıyor, bunları süzüyor, ileri geri laflar söylüyor. Allah için Müeyyet Bey de, arkadaşı da, hiç terbiyelerini bozmadılar. Ama Kerim kaşınıyordu. İlle bir pislik çıkaracak. Ruhunda var itin. Uzatmayalım, buranın insanı musikiden pek anlamaz, ben de inadıma İstanbul musikisi çalarım. Yine çalayım dedim. İstanbul’dan gelirken getirdiğim bir pikap var, filips, temizinden yirmi beş senelik, ona koydum bir plak, güzel güzel çalmaya başladı.</p>

    <p>Aradan bir yarım saat geçti. Kerim kafayı buldu, sağa sola hava yapacağım diye bir dikişte kadehleri boşaltıyor. Vurdu tabii rakı. Şişede durduğu gibi dursa, herkes içer. Birden kalktı, ne lan bu böyle zart zurt dedi plak için. Çalan da rahmetli Kadri Şençalar’ın plağı. “Söyleyemem derdimi kimseye derman olmasın diye, ağlayan şu kalbimin sesini ağyar duymasın diye.” Önce Topal’la bakıştık. Sonra Turan’a şöyle bir göz attım. Babasını tanırım keratanın, dışarda haytalık yapar ama, bana sökmez. Turan anladı meseleyi, Kerim’i hemen tuttu kolundan, oturttu. Biraz sonra gene kalktı bu, içmeyi bilmiyor ki edepsiz? Kesin lan şu zımbırtıyı diye bağırmaz mı? Tam ağzımı açacaktım ki, Müeyyet Bey bütün efendiliğiyle kalktı, ama beyefendi, çok güzel bir musiki demeye kalmadı, Kerim yapıştı yakasına, beyefendi babandır ulan inek diye. Sarhoş! Ne dediğini, ne yaptığını bilmiyor ki? Topal girdi araya, ben de Turan’a bir baktım, Turan ben seni böyle bilmem evladım, dedim. Turan’a ağır geldi bu sözüm, Kerim’e bırak arkadaşın yakasını dedi. Ama sarhoş adam laftan anlar mı? Müeyyet Bey silkindi, bu abuk sabuk laflar etti, ne öyle karı gibi kikirdeşiyorsunuz filan, ağır sözler sarf ediyor. Topal’a bir işaret ettim, tut kolundan şu zibiyi de at dışarı diye, Turan gördü, girdi araya, tamam İsmail Amca, ben hallederim dedi, aldı Kerim’i, kolundan çeke çeke çıkardı. Bu serseri hâlâ bağırıyor kapıdan, Topal çıktı meyhanenin önüne, Turan’a al götür, bir daha da buralardan geçirme dedi. Gittiler. Turan az sonra geldi, af maf diledi. Seni bir daha böyle zibidilerle görmeyeyim, baban duyarsa inme iner adama dedim. Görünüşte iş kapandı, ama Müeyyet Bey çok üzüldü, kar gibi bir mendil çıkardı, alnını sildi. Boncuk boncuk ter birikmiş. Yüzü kıpkırmızı olmuş, ha ağladı ha ağlayacak. Yanındaki adamcağız da sanki ölü, eli ayağı kilitlenmiş. Müeyyet Bey’in yanına gittim, özür diledim, affedersiniz Müeyyet Bey bir daha olmaz, sarhoş işte, ne yapacaksınız, dedim. Tabii efendim, olur böyle şeyler, sizin bir suçunuz yok, dedi. Ama o günden sonra gelmedi. En son geçen perşembe haber gönderdim Topal’la, işyerine. Müsait bir zamanda gelirim, demiş. Efendi adam. Gelmeyeceği halde terbiyesini bozmamış yine de. Gelmedi bir daha. Her pazar sanki öksüz burası.</p>

    <p>Mümkünü yok, olamaz. Gözümle göreyim boğduğunu, gene inanmam. Başkası yapmış, onun üstüne atmıştır. O ince ruhlu, zarif, efendi adam katilse, ben bin kerre katilim. Bir keresinde hoşuna gitsin diye masasına çiçek getirip koymuştum. İşte şimdi beni mest ettiniz İsmail Bey, dedi. Sizi bir daha çiçeksiz bırakmam dedim. Bırakmadım da. Hâlâ her pazar onun için çiçek aldırıyorum, ama gelmiyor.</p>

    <p class="date">1992</p>

    <div class="si-footnotes html5_section epub-type_footnotes">
      <div class="si-footnote html5_aside epub-type_footnote" id="f1">
        <a class="si-backref" href="#ref_f1">1</a><span class="si-footnote-text">. Ece Ayhan’dan.</span>
      </div>
    </div>
  </div>
</body>
</html>
