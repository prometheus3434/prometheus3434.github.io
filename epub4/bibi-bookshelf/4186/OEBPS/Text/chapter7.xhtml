<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xmlns:epub="http://www.idpf.org/2007/ops">
<head>
  <title>Mağara Arkadaşları</title>
  <link href="../Styles/main.css" rel="stylesheet" type="text/css" />
</head>

<body class="chapter epub-type_chapter">
  <div class="sayfa-bosluk html5_section">
    <h1>ALAFRANGA İHTİYAR</h1>

    <p>Beni müthiş bir hayrete düşüren ve o vakte kadar doğru addederek, itina ile koruduğum “hayat felsefemi” ve “muharrirlik mantığımı” kökünden sarsan büyük takip; yedi sene evvel bugün başlamıştı. Eski tabirle gayritabiî, yalan yanlış kullanılan şimdiki tabirle “marjinal” telakki edilen bir şahıstan ibaret olduğu için dikkatimi çeken bir manzaranın beni bu noktaya getireceğine; ahbap olmamıza çeşitli içtimaî farklar sebebiyle ihtimal veremeyeceğim cinsten, ihtiyar bir adamla aramızda, bir dostluğun teşekkül edebileceğine anlatsalar inanmaz “Azizim, hayata biraz fazla şairâne bakmıyor musunuz? Abartmayın rica ederim,” tarzında, demode bir üslûpla mukabele eder, güler geçerdim.</p>

    <p>Şimdi de belki “büyük takip” lâfında ısrarlı olmam abartılı, hatta saçma görünebilir. Ancak bu takip, hayatımda yaptığım ilk ve belki de tek hakikî hafiyelik tecrübesi olduğu için, benim yerime geçilip bakıldığında, hakikaten büyük ve mühimdir. Hafiyelik ille de bir cinayeti çözmek, bir hırsızı yakalamak yahut bir casusu cürmümeşhut halinde bastırmak mânâsında alınmamalı. Hayatın karşımıza çıkardığı karışık gibi görünen yumakları çözmek ve ucunda enteresan hayatlarla karşılaşmak da, bana kalırsa bir cins hafiyeliktir ve muharrirler de bu mânâda birer hafiyedirler.</p>

    <p>Zannetmem ki hayat karşıma bir daha böyle enteresan bir adam çıkarsın, diyemem. Bunu dersem, ihtiyar dostumun hikâyesinin değişmesine vesile olduğu hayat felsefeme ve muharrirlik mantığıma ters düşmüş olurum. Çünkü sahip olduğum yeni felsefenin temel esası; hayatın karşımıza böyle enteresan şahısları ve vak’aları çıkarmaya devam edeceğine inanmak ve her taşın altında insanî bir zenginlik aramaktır.</p>

    <p>Herhalde muharrir olduğumu anlamışsınızdır. Ama henüz otuz yaşımda olduğumu tahmin etmeniz muhtemelen imkânsız. Mesleğimin de makina mühendisliği olduğuna ihtimal vermeyeceğinizi zannediyorum. İnanınız ki makina mühendisiyim. Teknik Üniversite’den beş sene evvel güç belâ mezun oldum ve başlamadan mesleğimi bıraktım. Sebebini yeri gelirse anlatırım. Neden bu kadar eski bir lisanla yazdığımı sormanız da çok tabiîdir. Bunu sormanızı bilhassa bekliyorum. Sormuyorsanız, vaziyet vahim demektir. Çünkü o takdirde, okuma yazma öğrendikten sonra, ancak günlük gazeteleri, kuvvetli bir muhteviyattan nasibini almamış birtakım alelâde mecmuaları, eczahane, doktor, bonmarşe tabelâlarını, kâğıt parçalarına çiziktirilmiş adresleri, saatli maarif takvimlerinin arkasında yazılı olan bayağı fıkraları ve günün yemeği listelerini okumakla ve de tesadüfen eline geçen kitapları şöyle bir karıştırmakla iktifa eden şahıslardan olduğunuza hükmederim ki, böyle bir şahsın benim naçizâne yazdığım şu satırları okumaya devam etmesi için hiçbir sebep yoktur ve muhtemelen iki paragraf okuduktan sonra, ne diyor bu adam ya, diyerek elindeki kitabı fırlatıp atacaktır.</p>

    <p>Bu satırları eski bir lisanla yazmamın iki sebebi var. Birincisi çok basit, hoşuma gidiyor da ondan. Gidemez mi? Refik Halid’in, Halid Ziya’nın, M.Ş.E’nin, Reşad Nuri’nin, Hüseyin Rahmi’nin, Peyami Safa’nın ve bilhassa Tanpınar’ın kullandığı zengin lisânın kelimelerini dilimin ucunda ve hafızamın tozlanmış hatıralarında aramak, onların eserlerindeki şiirin hasretini çekerek, o şiirin uzun seneler sonra bize kalan kıymetli tortusunu; şiirden gittikçe uzaklaşan, kalınlaşan, kabalaşan, zamana göre yeniden şekillenmiş hayatımızın yeni lisanına bir nevi cilâ gibi sürüp parlatmak; o şiire ve vukufa ulaşmanın mümkün görünmediğini bile bile taklit etmek, çok hoşuma gidiyor.</p>

    <p>Zaman zaman, böyle eski bir lisanla yazmanın ve hatta konuşmanın moda olduğunu, birtakım havadis mecmualarının bu meseleyi bir içtimaî vak’a kabul ederek üzerine yazılar neşrettiğini, bu takım mecmuaları takip edenler gayet iyi bilirler. Bu mecmualarda yazı yazan âlimlere, yeni lisanı kullanmaya itina eden bazı muharrirlere göre, benim gibi yaşı başı müsait olmayan şahısların bu lisanı kullanmaları, bir nevi “özenti”dir. Bizim gibilerle istihza edilir, sarakaya alınırız, yaptığımız yanlışlar yüzümüze vurulur. Bundan ciddî şekilde şikâyetçi olanlar, bizi cahillikle ve hatta gericilikle suçlayanlar bulunur. Bazıları da buna bir gençlik hevesi olarak bakar, şahsiyetini bulamama şeklinde tefsir eder ve zamanla geçeceğini düşünürler. Hatta şimdilerde bu tarz mecmualardan birinde İrfan Külyutmaz namıyle yazılar yazan bir de muharririn olduğu, bu lisanı tabirimi mazur görün, bir nevi dalga geçme gayesiyle kullandığı malûmunuzdur. Fakat, bendenizin üslûbunun, müstear isimle yazılarını neşreden bu şairden pek farklı olduğunun, büyük ediplerimizi taklit ettiğimin, o zatın gayesiyle benim gayemin alâkasız olduğunun pekâlâ farkında olacağınızı ve bu hususun dikkatinizden kaçmayacağını ümit ediyorum.</p>

    <p>Acaba bu âlimler ve muharrirler, meseleye biraz da müsbet tarafından bakamazlar mı? Yabana atılmayacak kadar mühim eserler vücuda getirmiş ecdâdımıza bir nevi sevgi, bize miras kalan kültürü muhafaza ve öğrenme gayreti yahut en basit şekliyle, küçüğün pek sevdiği büyüğünü taklit etmesi olarak göremezler mi?</p>

    <p>Eski lisanla yazmamın ikinci sebebi, hikâyemin muhteviyatıyla alâkalı. Yaşının yetmişi geçtiğini bildiğini, ama ne kadar geçtiğini bilmediğini söyleyen ihtiyar dostumun bedesten kokulu, hüzünlü, ama bir o kadar da ümitli ve yarı mes’ut hikâyesine; o kıymetli tortuyla cilâlanmış, aynı zamanda “devrinin muharriri” olduğu için kendini mümkün olduğunca muzip kılmış bendenizin yer yer neşeli lisanının yakıştığı fikrindeyim. Şimdi diyeceksiniz ki, devrinin muharriri olmak ile, kendini mümkün olduğunca muzip kılmanın ne alâkası var? İçinde yaşadığımız devir, her ne kadar ilmî yönden çok zenginleşmiş, türlü türlü cihazlarla teçhiz edilmişse de insanî bakımdan çok trajiktir. O türlü nev’iden cihazlar, fukaralığa, harplere, insanoğlunun her an biraz daha düşmesine ve mahvolmasına mani olamamaktadır. Elinden bir şey gelmeyen, gelmediğini düşünüp teselli bulan devrin insanı, bu büyük vahşeti ve trajediyi görmezden gelmek için ister istemez kendine ferdî ve eğlendirici meşgaleler bulma gayreti içindedir. İstikbâlinden endişe eden, sırtında kendini himaye edecek bir kuvvet hissedemeyen nesil, bugününü neşeli geçirmek için her türlü maskaralığa göz yummakta ve bu hâl, bilhassa devrin gencini zekâsı mukabilinde muzip kılmaktadır. Kimileri bu müsbet hasleti yerli yerinde kullanıp, kederli vak’alara bile müsamahakâr gözlerle bakmayı öğrenmekte, kimilerinde bu haslet menfî neticelenmekte, etrafına zarar ziyan vermeye kadar gitmektedir. Her iki hâl de devrimizin gencinde rahatça görülebilir.</p>

    <p>Uzattığımın farkındayım, bahsi dağıttım. Bunu da bilhassa yapıyorum. Edebiyat sanatına düşkün, ama edebiyatı bir pisboğaz iştihasıyla tadını çıkarmadan yalayıp yutanlar nev’inden olmayıp; edebiyatın tarihiyle de biraz meşgul olmuş, bir zamanlar hakikî mânâda bir sahhaflar çarşısı olan o serin çarşıda vakit geçirmiş, Tanzimat yahut Cumhuriyet devri muharrirlerinin, umumiyetle İnkılâp ve Aka Kitabevi, Hilmi Kitabevi yahut Semih Lütfi Kitabevi tarafından, lisanı yenileştirilmeden neşredilmiş kitaplarını, yani <em>Şıpsevdi</em>’yi, <em>Hasan Mellâh</em>’ı, <em>Hüseyin Fellâh</em>’ı, <em>Saatleri Ayarlama Enstitüsü</em>’nü, <em>Eylül</em>’ü, <em>Araba Sevdası</em>’nı, yahut ne bileyim, <em>Çamlıca’daki Eniştemiz</em>’i, <em>Yaban</em>’ı, <em>Memleket Hikâyeleri</em>’ni, <em>Felâtun Bey ile Râkım Efendi</em>’yi, <em>Mahur Beste</em>’yi, <em>Sinekli Bakkal</em>’ı, <em>Akşam Güneşi</em>’ni, <em>Fâhim Bey ve Biz</em>’i, <em>Çalıkuşu</em>’nu, <em>Miskinler Tekkesi</em>’ni, <em>Ölüm Bir Kurtuluş mudur</em>’u, <em>Katil Bûse</em>’yi okumuş; tarihin edebiyatta bıraktığı o vakitler için biraz acemice ama çokça naif hatlarını bir âsârıatikayı sever gibi şefkatle, rikkatle ve muhabbetle sevmiş edebiyat meftunları; bu bahsi geçen romanlarımızın bir kısmında, muharrirlerin lâfı biraz fazlaca uzattığını, asıl anlatmak istedikleri bahisten bazen uzaklaştıklarını görmüşlerdir. O muharrirler, uzun ve acılı bir harpten muvaffakiyetle çıkmış, bu muvaffakiyetin biraz sarhoşu, fakat bir taraftan da, kendisini bekleyen ümitli âtiye biraz tedirgin ve korkakça bakan, uzun harpler esnâsında vatan sevgisi ve istiklâl ümidi haricinde bir çok hissini kaybetmiş, yeni baştan medenî bir milletin fertleri olmaya çalışan halkına, bir nevi yol gösterme gayreti içinde olmuşlar ve eserlerinde, bahisten uzaklaşma esnâsında el yordamiyle buldukları bir edebiyat zevkinin en samimî kelimelerini yan yana getirmişlerdir. Benim de aynı yola sapışımı, medenî olduğu hususunda tereddütlere düşülen bu millete; eski muharrirlerin gösterdiği muhabbeti yâd etmek olarak telâkki edip, mazur görünüz.</p>

    <p>Gelelim, asıl adının ne olduğunu çok sonra öğrendiğim Ulvi Efendi’yle dost olmamıza sebep olan, bir fasit daire içindeymişim gibi ne kadar arşınlasam da, dışına çıkamadığım boğuntulu hayatım için büyük sayılacak o takibe..</p>

    <p>Her şey Teknik Üniversite’nin üçüncü sınıfında, iki dersimi hâlâ verememiş olduğum için, aylâk aylâk gezerek vakit öldürdüğüm çok soğuk bir kış günü başladı. Halletmekte zorlandığım epeyce meselem olduğu için sıkıntılıydım. Aslında hepsi basit, gündelik sıkıntılardı. Param yoktu, şimdi de var sayılmaz. Gittiğim mektebi sevmiyordum, nasıl olsa kazanamam diye yazdığım bir fakültede okumak mecburiyetinde kalmıştım. Ailem bir an evvel mezun olup, askere gitmem ve hatta evlenip bir yuva kurmam için, beni fena halde sıkıştırıp duruyordu, vesâire vesâire. Bu gündelik sıkıntılara bir de aşk acısı eklenmişti. Aşk acısı deyip geçmeyin. İnsanı gençlik çağlarında hayatından bezdiren, bütün meselelere üstün gelen bir acıdır ki, ancak çekenler bilir. Handan’la cuma günü okulun kantininde sudan bir sebepten atışmış, daha sonra bunu tamir için gittiğimiz bir kahvehanede, her şeyi düzelteceğimiz yerde, birbirimiz hakkında yarım yamalak tesbit ettiğimiz bütün menfî taraflarımızı, birbirimizin yüzüne vurmuştuk. Handan ağlayarak masadan kalkmış ve kahveyi terk etmişti. Önce hâdiseyi hafife almış, inceldiği yerden kopar diye söylenerek kahveden çıkmıştım. Kavganın öfkesi henüz tazeydi. Bu sevdâ da burada bitti, sağlık olsun diye kendime telkinde bulunuyordum.</p>

    <p>Evvelce de buna benzer şekilde biten birçok aşk maceram olduğu için tecrübeli sayılırdım. Ama arkadaşlarımla kaldığım bekâr evime giderken, kalbim gittikçe ağırlaşmış, taşınmaz bir hâl almıştı. Yolu daha yarılamadan bu seferki hâdisenin o kadar da basit olmadığını, Handan’ın diğer sevgililerime benzemediğini anlamıştım. Çok pişmandım. Ona söylediğim bütün ağır sözleri geri alabilmek, zamanı geriye döndürebilmek için hayatımın bir senesini seve seve feda edebilirdim. Evin kapısından adım attığımda, Handan burnumda tütmeye başlamıştı bile. Arkadaşlarımın perişan halimin sebebini öğrenmek için sordukları suallere, suçumu saklayarak yahut bir bahane bulmaya çalışarak kaçamak cevaplar vermiş, sonunda da Handan’ı aramam hususundaki ısrarlarına dayanamayarak, gecenin geç bir vaktinde sokağa çıkıp ona telefon etmiştim.</p>

    <p>İnatçı bir kızdı Handan, hâlâ öyledir. Çok hiddetlendiğim zaman ona keçi diye hitap ederim, aldırış etmez. Benimle konuşmayı reddettiği için, telefona çıkan ablasına onu cumartesi günü saat tam on birde Atatürk Kültür Merkezi’nin önünde bekleyeceğimi söylemiş, saati ve yeri birkaç kere tekrar etmiş, kalbim bir kuş gibi çırpına çırpına eve dönüp yatmıştım. Ama gözüme uyku girmemişti. Handan, acaba gelecek mi, gelmeyecek mi? Eğer gelirse beni biraz olsun seviyor demektir. Gelmezse hiç ümit yok. Mütemâdiyen mevcut olmayan bir papatyanın yapraklarını kopararak, zihnimde fal açıyordum. Garip olan şuydu ki, ne çıkıyordu falda hiç hatırlamıyordum.</p>

    <p>Hâlâ genç olmama rağmen, şimdi düşünüyorum da, gençlik aşklarını bu kadar lezzetli ve unutulmaz kılan, biraz da o incir çekirdeğini doldurmaz kavgalar ve o kavgalardan sonra gelen tatlı sulh sözleridir. Zannederim gençlik aşklarını tamamen arkamda bırakacağım bir yaşa geldiğimde, iki senedir Handan’la evli olmama rağmen henüz o yaşa gelmemiş olduğumu düşünerek kendimi teselli ediyorum, ara sıra akşamları biraz da içlenerek, o tatlı kavgaları hatırlayacağım ve yâd edeceğim. Bunu yaparken gençlik aşklarımı değil, gençlik yaşımı yâd etmiş olacağım. Zira bana kalırsa, insan için yaş diye bir şey yoktur. Yaş, hayatımızı meydana getiren münasebetlerden, hislerden, hatıralardan ibaret mücerret bir lâftır. Yaş meselesini ortaya atan biraz cemiyet, biraz da vücuttur. Bir düşünün, cemiyet insanın yaşına başına karışmasa, herkes hayatını böyle mi yaşar? Yahut aynalar, eş dost, basküller bize değiştiğimizi hatırlatmasa, ne diye giden gençliğimizin arkasından ağlayalım?</p>

    <p>Ertesi sabah öyle âşık ve mahzundum ki, evden çıkarken ne başıma bir kasket geçirmiştim, ne de ellerime eldiven. Handan’ın pembe yüzünü hayal ederek itinayla tıraş olmuş, termostatı bozuk bir ütüyle zar zor ütülediğim en yeni gömleğimi giymiş, saçlarıma kolonya sürmüştüm. Handan’ın beni beğenmesini istemem çok tabiîydi. Ancak Atatürk Kültür Merkezi’nin kapısında titreye titreye beklerken, güzel görünmek uğruna başımı ve ellerimi kollamamakla iyi yapmadığımı fark etmiştim. Randevu yerimize geldiğimde saat henüz on bir olmamıştı. Gişenin önünde durup Handan’ı beklemeye başladım.</p>

    <p>İşte o bekleyiş esnâsında ihtiyar dostum Ulvi Efendi’yi gördüm. Onu ilk görüşümdü. Handan bir türlü gelmediği için aşk ateşiyle kavrulmakta olduğum dakikalarda, gördüğüm manzaranın ne kadar dikkate şâyan olduğunu ilk anda fark etmemiştim. Aslında adamcağızın halinde bir fevkalâdelik yoktu. Her yerde, her an rastlanabilecek cinsten, alelâde bir köylü dedeydi. Belki tertemiz, matruş olması bir garabet gibi görünebilirdi ama, memleketimizde millî mücadelenin şahidi olmuş ve cumhuriyetle birlikte garplılaşma gayretlerine bütün gönülleriyle katılmış, nice matruş dede vardır. Bu bakımdan, Ulvi Efendi’nin matruşluğunu garabet saymamak lazım gelirdi.</p>

    <p>Ulvi Efendi, Atatürk Kültür Merkezi’nin önüne doğru ağır ağır yürüyordu. Ben Taksim’in göbeğindeki binayı çevreleyen alçak duvara oturmuş, her iki dakikada bir adi Stempo saatime bakıyor ve papatya falımı açmaya devam ediyordum. Gelecek, gelmeyecek, gelecek, gelmeyecek. Gözlerim gayriihtiyarî henüz ismini bilmediğim ihtiyarı takip etti. Dizleri çıkmış, fitilli kadife bir pantolon giymişti. Üzerinde kalınca, eski bir ceket vardı. En üst düğmesi sıkıca kapatılmış kareli gömleği kravatsızdı. Başına el örgüsü, kalın bir takke takmıştı. Epeyce zayıf ve halsizdi. Zannediyorum o vakitler meşhur bir müzikal sahneye konmuştu, bu sebepten gişenin önünde, müzikale bilet almaya gelmiş envâı çeşit insanın meydana getirdiği bir kuyruk vardı. Ulvi Efendi de kuyruğa girdi, sırasını beklemeye başladı.</p>

    <p>Her ne kadar kafam Handan’la meşgul olsa da, Atatürk Kültür Merkezi’nin gişesinde böyle bir adamın ne işi var, diye kendime sormadan edemedim. Matruş dedenin birisi için bilet almaya geldiğini zannettim ve bu yaşlı başlı adamı, böyle keyfî bir iş için, bu soğuk kış gününde sokağa salan kişiyi içimden kınadım. İhtiyarların çaresizliğinden faydalananların her nev’inden nefret ederim. Sonra, ihtiyarın sırası geldi ve içeri girdi. Ben onunla alâkadar olmayı bırakarak yola bakmağa başladım. Handan’ı gelirken göreceğimi ümit ettiğim yola bakmaktan sıkıldığım bir anda, başımı çevirdim ve yine onu gördüm. Gişenin bulunduğu kısımdan çıkıyordu. Vah zavallı ihtiyar, dedim kendi kendime. Haline bakılırsa pek de zengin sayılmaz, bu soğukta şimdi otobüse binecek, yahut yürüyecek ve kendisine o müzikal için bilet almasını emreden kalpsize gidecek. Onu gözlerimle otobüs durağına, Elmadağı’na yahut Sıraselviler Caddesi’ne doğru takip etmeğe hazırlanırken, Ulvi Efendi, Atatürk Kültür Merkezi’nin giriş kapısına doğru yürüdü, eski ceketinin cebinden çıkardığı bileti uzatıp içeri girdi. İşte matruş ve fakir bir ihtiyarı gayritabiî kılan, acayip manzara buydu.</p>

    <p>Aşk öyle garip bir histir ki, aklı başında, makul bir insanın asla yapmayacağı şeyleri ancak bir âşık yapar. Bu bakımdan, makul olmayan bir şeyi yaptığı için âşıkları biraz aptal saymak ve fakat, yüce bir his uğruna yaptıklarını nazarıdikkate alarak, müsâmaha göstermek lazım gelir. Ben de bu tarife tıpatıp uyan bir âşık olarak, saat on buçuktan, öğleden sonra ikiye kadar Handan’ı, biraz da ümitsizce bekleme aptallığında bulunmuştum. On birde dediğime göre, on bir buçuğa, bilemedin on ikiye kadar beklemem makul olurdu. Fakat ben, kendime bir saatlik eziyeti kâfi görmemiş, aç bîilaç, soğuk iliklerime işleye işleye, Atatürk Kültür Merkezi boyunca bir aşağı bir yukarı yürümüş durmuş, yoruldukça buz gibi taş duvarın üstüne oturup üşümüştüm. Gerçi bu âşık aptallığı sayesinde büyük takibe başladığım için, Handan’ın o günkü kabalığına müteşekkirim. Bu yüzden birkaç gün sonra, okul kantininde barıştığımızda, onun beni bekletmiş olmaktan duyduğu büyük hazzın ortaya dökülmesine sebep olacak ısrarlı suallerini geçiştirmiş, fazla beklemediğimi, yarım saat sonra oradan ayrıldığımı söyleyerek bahsi kapatmıştım.</p>

    <p>Halbuki hakikat böyle değildi. Saat ikiye çeyrek kala Atatürk Kültür Merkezi’nin kapıları açıldı. Ben, herhalde ablası on biri bir anladı diye düşünüp kendimi teselli etmeğe ve aptal âşıklığıma bahane bulmağa çalışarak, duvarın üstünde oturuyordum. Her tarafım buz kesmişti, açlıktan bitap haldeydim. Bir saattir gözümün içine bakan simitçiden taze bir simit almayı bile akıl edememiştim. Etrafımda bir kalabalık görünce bakındım. Konser bitmişti. İstanbul Senfoni Orkestrası’nın cumartesi konserini dinlemeye gelmiş olanlar salondan çıkıyorlardı. Aralarında Ulvi Efendi’yi de görünce, o garip ilk manzara zihnimde tekrar canlandı.</p>

    <p>Eğer şık bir palto giymiş, fötr şapkalı, bizim matruş dedeyle hemen hemen aynı yaşta, kerli ferli bir adamın adımlarını sıklaştırıp ona yetiştiğini ve birbiriyle alâkasız oldukları besbelli bu iki adamın, sarmaş dolaş olduklarını, kalıplı kıyafetli adamın, bizim ihtiyarın koluna girdiğini ve birlikte yürümeğe başladıklarını görmeseydim, ihtiyar belki de bana fazlaca tesir etmeyecek, bu dikkate şâyan manzarayı unutup gidecektim.</p>

    <p>Hakikaten tuhaf bir vaziyet vardı ortada. Bu iki adam arasındaki râbıtayı bir türlü bulamamıştım. Gerçi bulmaya da pek niyetim yoktu. Kendi derdime düşmüştüm. Handan’ın artık gelmeyeceği belliydi. Kalbi kırık, terk edilmiş bir âşık edâsiyle, taş duvarın üstünden kalktım ve “Menekşe gözlerde hiç vefâ yokmuş” şarkısını mırıldanarak –Handan’ın gözleri tam menekşe değilse de, koyu bir lâciverttir, bazen gurup vakti menekşeye çalar– Gümüşsuyu’na doğru yürümeğe koyuldum ve bu münasebeti nasıl yoluna koyacağımı düşünmeğe başladım. Aslına bakılırsa, aşk insanın aklını başından alır demek tam mânâsiyle doğru sayılmaz. Âşık, aşk mevzuunun haricinde bir şey düşünemez demek zannımca daha doğru. O vakit benim de kafam sadece bu meseleye işlediği için; fazla alâkadar olmanın, üstüne düşmenin, bu kızda aksi tesir yaptığını bir kere daha tecrübe etmiş oldum ve birkaç gün onunla alâkadar değilmiş gibi görünmeğe karar verdim. Bakalım bu taktik nasıl bir netice verecekti. Aldığım kararla içim biraz ferahlamış olarak yürürken, trafik tıkandı. Yanımda duran epeyce pahalı bir arabaya baktım. İçinde bizim matruş dedeyi görmeyeyim mi? Kerli ferli adamın kullandığı arabanın ön koltuğuna kurulmuş, emniyet kemerini bağlamıştı. Elinde de az evvel dinlediği konserin broşürü vardı.</p>

    <p>O cumartesi gününden bir dahaki cumartesi gününe kadar, vuku bulan en mühim hâdise, salı günü Handan’la barışmamız oldu. Alâkasızmış gibi görünme taktiğim bir hayli çabuk netice vermişti. Pazartesi günü kantinde tam karşımda oturduğu halde, ne yanına gittim, ne de başımı kaldırıp ona baktım. Bilhassa başka kızlarla meşgul oldum. Handan’ın yüz ifadesi ne kadar şaşırdığını ve kızdığını fazlaca belli ediyordu. Akşama kadar yerinde duramadı, etrafımda dönüp durdu. Ertesi gün, ilk dersten sonra yanıma gelip benimle konuşmak istediğini söyledi. Konuşmayı fazla uzatmadık ve öğleden sonra sarmaş dolaş mektebi kırdık. Aramızdan su sızmıyordu. Fakat ben Handan’a verdiğim dersi kâfi görmeyerek, cumartesi gününü birlikte geçirmemizi istediği ve hatta bekâr evime gelebileceğini ima ettiği halde, ders çalışacağım bahanesiyle teklifini reddettim. Ulvi Efendi, aklımda bile yoktu. Fakat cuma gecesi, ertesi gün ne yapacağımı düşünürken birdenbire aklıma geldi. Sabahleyin kendimi Atatürk Kültür Merkezi’nin kapısında buldum. Bu sefer papatya falını Ulvi Efendi için açıyordum.</p>

    <p>Ulvi Efendi’yle tanışmama vesile olan takipten bahsederken “muharrirlik mantığımı değiştiren” şeklinde bir tabir kullandım. Zannederim, bunu biraz daha izah etmem lazım. Saf haliyle bakıldığında hayatın hakikatinin sanatın hakikatine her zaman üstün geleceğine inanmak ve bunu ispat etmeye muktedir hâdiselere rastlandığında, bunları sanatın imbiğinden geçirerek, hayatın hakikatini, aynı zamanda sanatın da hakikati haline getirmek, şeklinde özetlemem mümkündür. Hayat her an, her yerde hayret uyandırıcı, şaşırtıcı hâdiselerden meydana gelmektedir. Sanat bütün bunlardan yeni bir terkibe varmaktır. Ben insanî zenginliği, şaşırtıcı ve hayret uyandırıcı olanı arıyorum ve bunun her an karşımıza çıkabileceğine, her ferdin başlı başına bir zenginlik olduğuna inanıyorum. Nihayeti bulunamamış, koskocaman kâinat içinde, adına dünya denen mini minnacık yuvarlakta mevcudiyetimizin mânâsı, ancak böyle bir zenginlikte bulunabilir. Meğer ki, etrafımızdaki insanlara, hâdiselere, içtimaî tekâmüllere bu zâviyeden bakmaya çalışalım.</p>

    <p>O vakte kadar hayatın,etrafımızda yahut uzak memleketlerde cereyan eden hâdiselerin, göründüğü gibi olduğunu, pek pek gözden kaçan bir iki teferruatı ihmal edebileceğimi düşünüyor, hayatı göründüğü kadar basit ve sâde addederek, hiçbir analize yahut senteze tâbi tutmadan, olduğu gibi hikâye etmeye çalışıyor, sâde ve basit zannettiğim hayat kâğıt üzerinde pek yavan kaçtığı için de, ağdalı bir edebî lisana müracaat etmek mecburiyetinde kalıyordum. Ne var ki yazdıklarımı kendim de beğenmiyor, bir yerde bir yanlış yaptığımı hissediyordum. İşte ikinci cumartesi sabahı da beni Atatürk Kültür Merkezi’nin kapısına götüren, ruhumda usul usul uyanan bu his, içime düşen bu şüphe oldu. Kapının önünde Ulvi Efendi’yi beklerken, hakikatte hiç de basit ve sâde olmayan hayatımızın, önümde açacağı her acayip kapıdan geçmeğe ve gayritabiî yollarda yürümeye hazırdım. Yeter ki Ulvi Efendi gelsindi ve geçen haftaki hâdise bir tesadüften ibaret olmasındı.</p>

    <p>Bir müddet bekledikten sonra, canım sıkıldı. Bana hayatın esrarlı kapılarını açacağını ümit ettiğim matruş dede ortalıkta görünmüyordu. Halbuki birazdan Handan gelecek olsaydı, genç bir talebe için bulunmaz nimet olan boş bir cumartesi gününü, onun tombulca, bol gümüş yüzüklü beyaz elini tutarak geçirecektim. Belki bekâr evime gidecek ve orada eski lisanı sevmekle beraber, eski lisanın konuşulduğu devirlerde birbirini seven iki gencin hayal bile edemeyeceği sevgi tezahürlerini birbirimize gösterebilecektik. Ceplerimi karıştırıp bir telefon jötonu aradım. O vakitler henüz telefon kartı icad edilmemişti, yahut edilmişti de memleketimize gelmemişti. Reddettiğim sevgilimi ikna edecek makul bir yalan ararken, Ulvi Efendi’nin koşar adımlarla geldiğini gördüm. Birden bukleli saçlı sevgilim aklımdan uçtu gitti. Müzikalin biletleri tükendiği için gişede kuyruk yoktu. Ulvi Efendi yine önce gişeye gitti. Bu mühim bir teferruattı, daha sonra bu mevzuda akıl yürütürken, ortaya attığımız birçok iddianın daha münakaşa edilmeden çürümesine sebep oldu. Gişeden elinde biletle çıktı, konserin verildiği salona girdi. Peşinden tedirgin bir iki adım attım ve o anda bilet almayı akıl etmediğimi hatırladım. Koşarak gişeye gittim, ama nafileydi. Gişeci kız bilet kalmadığını söyledi. Ama az evvel ihtiyar bir adamın bilet aldığını söyledim. Gişeci kız gelecek haftanın biletlerini sattığını söyledi. Demek ki ihtiyar büyük bir ihtimalle haftaya gene gelecekti. Gitsem mi, kalsam mı bir müddet kararsız kaldıktan sonra, hayatın görmediğimiz cilvelerinin peşinden koşmak hissi ağır bastı ve beklemeye başladım. Aşk acısı çekmediğim için bu sefer tedbirliydim. Başımda anneciğimin sıcacık ördüğü ve geçen hafta postayla yolladığı yün berem, ellerimde de ev arkadaşlarımdan birinin deri eldivenleri vardı. Sabah sıkıca kahvaltı etmiş, iki bardak çay içmiştim. Yani sıcaktım, karnım toktu, sıhhatim yerindeydi.</p>

    <p>Konser bitmek bilmedi. Bu zaman zarfında dört sigara içtim, bir gazete okudum ve ders notlarıma göz attım. Hatta Kültür Merkezi’nin önünde bir boydan bir boya yürümelerim esnâsında, hayata dair, etrafımda cereyan eden ufak tefek şeylerin muhasebesini yapmak fırsatını bile buldum. Meselâ birini bekliyor görünmekten rahatsız oldum. Bulunduğum yerde cumartesi randevularını vermiş kızlı erkekli birçok genç vardı. Ancak hiçbiri benim kadar çok beklemiyor, en fazla yarım saat içinde sevdikleriyle sarmaş dolaş olup bir tarafa doğru gidiyorlardı. Köşedeki dolmuş durağının kâhyasının dikkatini çektiğimi fark ettim. Sanki adam beni tanımıştı da, iki haftadır beklediği gelmeyen biçare âşığa acıyarak bakıyordu. Sevdiğimi beklemediğimi ona anlatabilmek için, ne yapmam lazım geldiğini bulamadım. Meraktan çatladığım halde saatime bakmadım ki, zamanla işim olmadığını, yani birini beklemediğimi anlasın. Ne kadar beyhûde bir çabaydı! Halbuki geçen hafta sahiden sevdiğimi saatlerce beklediğim halde, kâhyanın hakkımda menfî kanaat edineceği hiç aklıma gelmemişti. Neyse ki saat ikiye doğru kapılar açıldı, konserden çıkan musikişinaslar dolmuş duraklarına hücum ettiler de, kâhyanın bana olan alâkası sona erdi. Ulvi Efendi’nin tam arka kapıdan sıvıştığını düşünecektim ki, ağır adımlarla çıktı. Tecrübesiz hafiyeler gibi yakalarımı kaldırdım ve Ulvi Efendi’yi takibe başladım.</p>

    <p>Pek enteresan bir takip sayılmazdı. Zaten şu satırları sonuna kadar okumak lûtfunda bulunanlar görecekler ki, enteresan olan takip değil, vak’anın kendisi, Ulvi Efendi’nin kendisidir. Bu hâl, aile kadını zannedilen bir kadınla bir fuhuş yuvasında burun buruna gelmek, yahut alelâde bir evde bir sanat şaheseri tabloya rastlamak gibi, müthiş derecede hayret uyandırıcıdır. Ulvi Efendi epeyce ihtiyar olduğu için ağır adımlarının âhengini hiç bozmadan, The Marmara Oteli’ne doğru yürümeye başladı. Sık sık sahip değiştiren otel o vakit Etap mıydı, The mıydı pek hatırlamıyorum ama, şimdilerde The olması canımı sıkmıyor da değil. Eh, herhalde eski lisanla yazıyorum diye beni tenkit edecek olan münekkitler, bu lâfıma dikkat edecekler ve yeni lisanı kullanan, fakat lâfın arasına ecnebice kelimeler katmakta mahir şahısları da, asgari benim kadar tenkit edeceklerdir. Yahu, nedir bu? Lisan inkılabının üstünden seneler geçti, biz hâlâ, vay eski lisanla söyledi, vay lâf arasına ecnebice kelimeler karıştırıyor nidalariyle vakit öldürüyoruz. Ortada hâlâ neticelenmemiş bir kültür meselesi olduğu ve münevverlerimizin de bununla pek ilmî şekilde meşgul olmadıkları muhakkak. Biz yine bahsimize dönelim. Ulvi Efendi eğer otelin döner kapısından içeri girseydi, garabetin bu kadarı da fazla diyerek, şak diye düşüp bayılabilirdim doğrusu. Velev ki, bu garabeti de sineye çektik, oraya girip bir bardak su içecek param bile yoktu. Esasında vardı da, böyle bir şey, maişetini ailesinin gönderdiği para ile temin eden bir talebenin üç gün aç kalmasına sebep olabilirdi. Neyse ki ihtiyar içeri girmedi, yoluna devam etti. Otelin hemen yanından saptı ve Kazancı Yokuşu’ndan aşağı inmeğe başladı. O âna kadar takip gayet kolay gidiyordu. Kalabalığın arasında alelâde bir genç olarak yürüyordum. Yokuştan itibaren biraz geride kalmağa, duvar diplerinden yürümeğe itina ettim. Şimdi düşünüyorum da, o günkü takibi epeyce abartmışım. Ulvi Efendi’nin takip edildiğinden şüphelenmesi için hiçbir sebebi yoktu. Fakat ben aşk heyecanlarının kâfi gelmediği hayatıma biraz da esrarengiz bir hava vermek için, kendi kendime oyun oynuyor, kendimi âdeta hakikî bir hafiye gibi görüyordum. Burada yine eski muharrirlerin bir kısmı gibi bir çift lâf etmeden geçemeyeceğim. Hakikat ile oyun arasındaki hat pek dardır ve herkes biraz aktördür. Hayatın bir hakikat olduğunu kabul etmekle beraber, biraz da oyun olduğunu addederseniz ve bu oyuna bir aktör olarak katılmağa gayret ederseniz, hayatın hakikatindeki derinliğini daha çok hissedersiniz. Çünkü her rol başka bir hüviyettir ve sadece bir hüviyetle sınırlandırılmış hayatımızı zenginleştirmenin bir yolu da budur. Bunu illâ da yapın diyerek haddimi aşacak değilim ama, içinizdeki nehirlere barikat kurmayın, bırakın aksın, lâzım geliyorsa taşsın.</p>

    <p>İki yanına otomobillerin parketmiş olduğu, karanlık çehreli, sıkıntılı birçok dar sokaktan geçtikten sonra, ucundan deniz görünen bir sokağa saptık ve Ulvi Efendi önde, ben arkasında yürümeğe devam ettik. Büyük ve güzel bir apartımanın önüne geldiğimizde Ulvi Efendi içeri girmek için bir hamle yaptı. O esnâda, üst katlardan birinde pencere pervazına çıkmış cam silen, başı yemenili bir kadın, muhtemelen bir hizmetçi, yahut gündelikçi “Ulvi Efendi, az yukarı gel hele,” diye seslendi. Ulvi Efendi başını sallayıp apartımanın ağır demir kapısını itti ve içeri girdi. Böylece matruş dedenin adının Ulvi olduğunu ve evinin yerini öğrenmiş oldum. Benim gibi amatör bir hafiye için bu az şey miydi? Dikkat çekmemek için birkaç adım atıp apartımanı geçtim ve görülmeyeceğimden emin olduğum bir köşede beklemeğe başladım. Bir çeyrek saat kadar bekledikten sonra dönmeğe karar verdim. Her ne kadar sabah sıkı bir kahvaltı etmişsem de, acıkmıştım ve eskimiş botlarım su aldığı için, ayaklarım donmak üzereydi. Ne beklediğimi de bilmiyordum, adam velev ki tekrar çıksa ve bakkala gidip dönse, fazladan ne öğrenmiş olacaktım? Bundan fazlası abesle iştigal etmek olacaktı. Harbiye’nin arka sokaklarından birindeki eski bir apartımanın bodrum katında beni bekleyen ve bütün menfî taraflarına, rutubetine, gürültüsüne ve havasızlığına rağmen sevdiğim odamın yolunu tuttum. Benim gibi tembel olmayan, mektep mevzuunda azimli, konuşkan, gürültücü ev arkadaşlarımla hasbıhâl etmek, sıcak bir çay demleyip içmek ve hatta yatağıma girip iyi bir uyku çekmek istedim.</p>

    <p>O cumartesi gününü takip eden hafta içinde annemden telefon geldi. Bekâr evimizde telefon yoktu. Fakat bütün arkadaşlar köşedeki bakkalla iyi ahbaptık. Ailelerimiz orayı arar, tekrar arayacağı saati söylerdi. Bakkalın bizim yaşımızda olan oğlu Hüsnü de gelip haber verirdi. Hangimiz telefon bekliyorsak bakkala gider, Hüsnü’yle futboldan bahseder ve telefon beklerdik. Uzatmayalım, annem beni okutmak için ne kadar büyük fedakârlıklara katlandıklarını, ama benim hayta hayta gezdiğim için mektebi bitiremediğimi, üçüncü sınıfta bir sene dönmemin onlara büyük bir malî külfet getirdiğini yüzüme vurdu. Az daha hayırsız evlât damgası yiyordum. Annem de benim gibi her şeyi biraz abartır, fakat yine de bu konuşmanın epeyce tesiri altında kaldım. Annelerin bilhassa erkek evlâtlarına tesiri umumiyetle büyük olur. Fakat benim mesleğimi yani makina mühendisliğini icra etmem hususundaki telkinleri, ısrarları ve hatta ağlayışları para etmemiş, hayatımla alâkalı çok mühim bir mevzuda bildiğimi okumuş, sevmediğim bir mesleği icra etmeyerek onun bana küsmesine sebep olmuşumdur.</p>

    <p>Annemi üzmeyi arzu etmezdim. Fakat hasbelkader gördüğüm mühendislik tahsili bana ziyadesiyle mekanik geldi, bir türlü içim ısınmadı. İnsanlarla, ehemmiyetsiz mevzularla, hayata dair teferruatlarla meşgul olmak varken, mühendisler müteessir olmasınlar ama, niye makine gibi soğuk bir şeyle ömrümü harcayayım? Zaman geçip de annem adımı sağda solda duymaya, mecmualarda filân görmeye başlayınca, mühendis oğlum var diye iftihar edememesinin acısını unuttu ve bir muharririn bir mühendisten daha nadir bulunan bir şahıs olduğuna kanaat getirdi. Fakat o tarihte annemin telefondaki dramatik sesi içime fena oturmuştu. Bundan Handan’a bahsetmiştim. O da bana destek vereceği yerde annemin tarafını tuttu ve beni ders çalışmaya mecbur etti. Şimdi de böyle oluyor. Handan beni tutacağı yerde, annemin tarafına geçiveriyor ve bu sebepten şiddetli münakaşalar ediyoruz.</p>

    <p>Handan’ın ders çalışmam için yaptığı ısrarları bir şartla kabul ettim. Benim evimde, beraber çalışacaktık. Yanaklarının kızardığını bugünmüş gibi hatırlıyorum. Fena bir hafta sayılmazdı. Çarşamba yahut perşembe günü, Handan öğleden sonra benim bekâr evime gelmişti. O gün de ev arkadaşlarımın ve sevgililerinin bizim evde toplanacağı tutmuştu. Handan hepsiyle tanıştı.Yarım saat ders çalışıyor, bir saat şamata yapıyorduk. Gerçi yarım saatlik ders molalarında da benim aklıma bir şey girdiği yoktu ya. Kimin olsa girmez, bunu uzun uzadıya izah etmeğe hiç lüzum görmüyorum. Ders faslını bitirdikten sonra hep beraber akşam yemeği hazırladık ve yanında şarap da içerek afiyetle yedik.</p>

    <p>Bir aralık, şarabın da verdiği tesirle Ulvi Efendi’yi anlatıverdim. Matruş, köylü kılıklı, epeyce ihtiyar bir adamın iki hafta üstüste İstanbul Senfoni Orkestrası’nın konserine gitmesi ve üstelik gelecek haftanın biletini alması, onlara da pek enteresan geldi. Tabiî hikâyeyi muharrirlik hevesinin verdiği galeyanla biraz da süslemiş ve kendimi âdeta bir hafiye hüviyetine sokmağa muvaffak olmuştum. Bu hâl arkadaşlarıma da sirayet etti ve hepsi bir lâhzada başıma hafiye kesildi. Her kafadan bir ses çıkıyor, herkes fikir yürütüyordu. Derhal idareyi elime aldım ve evvela vak’ayı izaha yardım edecek sualleri tesbit etmemizin ve adım adım gitmemizin daha makul olduğunu söyledim. Vak’a altı kişilik bir gurup için, hoş bir akşam bilmecesi halini aldı. Doğrusu Handan’ın zannettiğimden de akıllı bir kız olduğu meydana çıktığı için memnundum. Aptal bir kızla gezen, fikirsiz delikanlı vaziyetine çok şükür düşmemiştim. Akıllı uslu konuşan, makul sualler soran Handan arkadaşlarımın da takdirini kazanmıştı. Handan’a göre Ulvi Efendi o apartımanda kapıcı olabilirdi. Apartımanın bir sakinine başı yemeniyle bağlı, cam silen bir kadın “Yukarı gel hele,” deme cüretini gösteremezdi. Kılık kıyafetine bakılırsa, maddi durumu da o apartımanda oturmasına imkân vermiyordu. Buraya kadar bir itiraz yoktu. Zaten vak’anın bundan sonrası tuhaftı. Cihangir civarında bir apartımanda kapıcılık eden bir ihtiyar bir adamın, Senfoni Orkestrası konserinde ne işi vardı? Yine en mantıklı suali Handan sordu. Senfoni Orkestrası olduğundan emin miydim? Atatürk Kültür Merkezi’nde halk müziği konseri verilmiş olamaz mıydı? Olamayacağını izah ettim. Çünkü orada sadece klasik batı musikisi konserleri veriliyordu, ayrıca da konserden çıkanların konuşmalarına kulak misafiri olmuştum. Yabancı bir şeften, piyanistten filân bahsediyorlardı. Hepimiz burada kilitlenip kaldık. Galiba Cenk, biri bilet vermiş olamaz mı, diye sordu. Handan benden evvel cevabı yapıştırdı. Biri bilet veriyorsa, adam gişeye niye gidiyordu da bilet alıyordu? Serhan’ın sevgilisi Damla, ilk cumartesi günü konserden sonra arabasına bindiği adamın üzerinde hassasiyetle duruyordu. Damla’ya göre düğümün çözümü buradaydı. Aslında o adamdan bahsettiğim anda pişman olmuş ve bahsi değiştirmeye uğraşmıştım. Çünkü Handan’a o cumartesi günü kendisini beklemediğim ve yarım saat sonra oradan ayrıldığım yalanı ortaya çıkmıştı. Damla tekrar o bahse temas ettiği esnâda Handan’la göz göze geldik. Bana muzaffer bir ifade ile tebessüm etti. İfadesinin gizli satırlarında bu yalanı zaten bildiği yazılıydı. Neyse ki, arkadaşlarımın yanında yüzüme vurmadı.</p>

    <p>Bu kerli ferli adam kim olabilirdi? Bir kere zengin bir şahıs olduğu muhakkaktı. Epeyce pahalı bir otomobili vardı, gayet iyi dikilmiş bir elbise giyiyordu. Hâli tavrı sonradan görme olmadığını belli ediyordu. Bu teferruatları da arkadaşlarıma izah ettim. Cenk’e göre bir vakitler patronu, Serhan’a göre uzak bir akrabası olabilirdi. Yine Handan sazı eline aldı ve iki iddiayı da çürütüverdi. Kerli ferli adamın eski patron olması, ihtiyarın senfoni orkestrası konserinde bulunmasının sebebini izah etmiyordu. Akrabalık meselesine gelince, adamın görmüş geçirmiş, hürmet uyandıran haline bakılırsa, bir apartıman kapıcısı ile arasında bir kan bağı bulunması ihtimali çok zayıftı. Öyle olsa, ihtiyar ve fakir akrabasının bir apartımanda kapıcılık yapmasına müsaade etmemesi, onu yaşına binaen himayesine alması lazım gelirdi. Burada asıl mesele birbiriyle alâkasız iki adam arasında geçen muhabbetli, samimî kucaklaşma idi ki, bu da ancak, iki adamı birbirine bağlayan müsavi hisseli bir zevkin süslediği mâziye hürmet şeklinde izah edilebilirdi. Mâziyi süsleyen bu zevkin de klasik batı musikisi olduğu muhakkaktı.</p>

    <p>Ertesi hafta, cumartesi günü, sinemaya gitmek üzere sözleştiğimiz halde, Handan’ın dayısı, yengesi ve çocukları Ankara’dan onlara misafirliğe geldiği için randevumuzun iptal olması, bu hafiyelik işini biraz daha ileri götürmeme sebep oldu. Ulvi Efendi mütemadiyen aklımı kurcaladığı halde, cumartesi günü Handan’la beraber olmak istemem garip gelebilir. Fakat mazur görürsünüz ki, gençliğinin en deli çağlarındaki bir delikanlı için sevgilisiyle beraber olmak, bütün hâdiselerden daha heyecanlı ve lezizdir. Randevumuzu iptal ettiği için Handan’a kızgındım. Hatta cuma akşamı mektepten çıkarken bu sebepten biraz münakaşa ettik.</p>

    <p>Benim mülâhazalarıma kalırsa, dünyada esas olarak iki çeşit âşık vardır. Aşkın acısını çekmeyi sevenler ile, sefâsını sürmeyi sevenler. Sefâsını sürmeyi sevenler benim gibi kaprisli, tabiri caizse egoist olurlar. Sevgili her halde ve zamanda âşığına tâbi olmalı, hiçbir şey âşığın geri çevrilmesine sebep olmamalıdır. İkinci nev’iden âşıklar ise tam aksidir. Sevgilinin rahatı, huzuru, saadeti için, kendi arzularına gem vururlar. Canan tam mânâsiyle kavuşuluncaya kadar candan evvel gelir. Ben aşkı acıklı değil, güzel bulanlar nev’indenim. Nimetlerinden faydalanmak varken niye durduk yerde sebep bulup acı çekeyim? Cuma akşamı da cumartesi hayallerim suya düştüğü için yine egoistliğim tuttu, Handan’ı beni sevmemekle itham ettim. Tabiî Handan bu lâfıma çok alındı, üzüldü. Aramızdaki münasebeti bir tek annesinin bildiğini, bu misafir güruhunun hammaliyesini annesine bırakarak onun müsamahakârlığını suistimal edemeyeceğini söyledi ve beni egoistlikle suçladı. Ona hak verdim, özür diledim de aramızda bir tatsızlık çıkmadı. Cumartesi sabahı yine konser salonunun yolu tuttum ve Ulvi Efendi’nin üçüncü defa kapıdan çıktığını gördüm. Artık bu kadarı da fazlaydı. Bu işin içinde bir iş olduğu muhakkaktı. Çarşamba günü mektebe gitmek için evden çıktım ama, Ulvi Efendi mütemadiyen aklımı meşgul ediyordu. Saatime baktım, en mühim dersi kaçırmışım. Öyleyse mektebe gitmenin ne mânâsı vardı? Ulvi Efendi’nin evinin yolunu tuttum.</p>

    <p>Öğlene doğruydu. Sokakta kimseler yoktu. Heyecandan titreye titreye apartımanın kapısına yanaştım. Bazı zillerin üstünde isimler vardı ama hiçbiri Ulvi değildi. Ulvi Efendi hakkında nereden malûmat temin edebilirdim? Apartımanın az ilerisindeki bakkala gittim. Biraz tahkikat yapayım diye düşündüm. Düşünmesine düşündüm de, yapabildim mi? Hayır. Ya bakkal “Efendi efendi! Senin ne üstüne vazife de el âlemin adamı hakkında sualler soruyorsun,” derse? Ya yanlış anlar da beni azarlarsa, hatta müsaadesiz tahkikat yapıyorum diye beni polise vermeye kalkarsa? Bir paket sigara alayım da cesaretimi toplayayım derken Ulvi Efendi, kolunda kocaman bir kapıcı sepetiyle bakkala girmesin mi? Heyecanımı varın siz hesap edin artık. Bir paket sigarayı zor alıp kendimi dışarı attım. Sanki cürmümeşhut halinde yakalanmışım gibi, kalbim küt küt atıyordu. Bu hafiyelik ne zor işti ya Rabbi! Az sonra Ulvi Efendi sepetini sıcacık öğlen ekmeğiyle doldurmuş bir halde dışarı çıktı ve apartımana girdi. Onu niye beklediğimi de bilmeden epeyce bekledim, ama dışarı çıkmadı.</p>

    <p>O gece mütemadiyen Ulvi Efendi’yi düşündüm. Bu adamda benim muharrirliğimi alâkadar eden, hayata dair fikirlerimin şekil değiştirmesine yardım eden bir şeyler olduğunu derinden hissediyordum. İhtiyar bir kapıcıyı, her cumartesi senfoni orkestrası konserine getiren sebep ne olabilirdi? Düşündükçe bu sual bir muharririn şairâne merakı olmaktan çıkıyor, alelâde bir insanı hayrete düşüren bir dedikodu malzemesi halini alıyordu. İçeriye biletle girdiğini görmesem, konser salonunda vazifeli olduğuna kanaat getirecektim. Kapıdan girdiğini görüyordum ama, acaba hakikaten salona mı giriyordu? Konseri mi dinliyordu? Orkestra heyetinde vazifeli bir hanıma âşık olmasın sakın? Bu ihtimaller silsilesi beni ertesi cumartesi de konsere gitmeye mecbur etti. Tedarikli davrandım, biletimi önceden aldım.</p>

    <p>Handan’a da benimle gelmesi teklifinde bulundum ama, Anadolu yakasında oturduğu ve o kadar erken bir saatte gelemeyeceği bahanesiyle teklifimi reddetti. Hakikat bu değildi tabiî. Ulvi Efendi’nin hikâyesi onu her ne kadar alâkadar etmişse de, birkaç saat müddetle klasik batı musikisi dinlemeyi gözü almamıştı. Nasıl olsa ben Ulvi Efendi’nin peşini bırakmayacak, hikâyenin devamını ona anlatacaktım. Eh, Handan’a hak da vermedim değil. Kulağımızın pek de âşina olmadığı bir musikiyi dinlemek bazen kabir azabı haline gelebilir. Bu musiki için bir maarife, bir kulak terbiyesine ihtiyaç duyulduğu muhakkak. Rasgele dizilivermiş alelâde üç nota değil ki, hemen mırıldanıversin insan, diline takılsın kalsın, şimdiki gençliğin musikisi gibi. Hem Handan musikiden, sanattan ziyade ilimle meşguldür. O benim gibi değil, mesleğini icra ediyor, bir senedir de hocalık sıfatı var. Bazı densiz arkadaşlarımız vaziyetimizi garip bularak, biriniz sanatkâr, biriniz âlim, nasıl bir arada durabiliyorsunuz, hiç kavga etmiyor musunuz diye sorar. Ne kadar aptalca bir sualdir bu ya Rabbi! Handan bu suale hemen, beynimizin bir yarısı ilimle, bir yarısı kültürle meşguldür, kavga mı ediyorlar şeklinde, bu aptalca suali soranların seviyesine münasip düşen bir cevap verir. Filhakika gayet güzel geçinip gidiyoruz. Birbirimizi sanki tamamlıyoruz, sanatla ilimi âdeta kaynaştırıyoruz.</p>

    <p>Handan teklifime red cevabı verdiği için, konsere tek başıma gittim. Ulvi Efendi çoktan gelmiş, önden dördüncü sıradaki yerini almıştı bile. Az sonra orkestra heyeti sahnede yerini aldı, ecnebî olduğu daha evvelden ilan edilen şef geldi, alkış kıyamet koptu ve konser başladı. Heyette birkaç hanım vardı. Fakat bunlardan birine Ulvi Efendi’nin gönül koyduğunu farz etmek bana pek mantıklı gelmedi. Öyle ihtiyar bir adamdı ki, değil gönül koymak, aklına getirecek yaşı bile çoktan geçmişti.</p>

    <p>İtiraf etmek lazım gelirse, biraz da gece geç yattığımdan olacak, müthiş uykum geldi. Daha birinci kısmın ortalarında gözlerimi açık tutmak için gayret sarf edeyim derken, ucuz ve adi sigara içmenin verdiği öksürük nöbetlerinden birine tutulmayayım mı? İşte rezaletin son perdesi! Mendilimi ağzıma tıktım, öksürüğümü boğmaya uğraştımsa da nafile. Öksürük nöbetini savamıyordum bir türlü. Ben ciğerlerim sökülür gibi öksürdükçe, etrafımdakiler rahatsız olmaya başladılar. Hele önümde oturan şişmanca bir adam dönüp ayıplayan gözlerle bana bakmasın mı? Bu utancın altında daha ziyade ezilmemek için, benim sıramda oturanlardan kırıla büküle müsaade isteyerek salonu terk ettim.</p>

    <p>Vestiyerden paltomu alırken utanç içindeydim. Öksürük nöbetimle konseri dinlemeye gelenlerin zevkini berbat etmekten başka, yirmi üç yaşında, Teknik Üniversite’de yüksek tahsil yapan genç bir münevver namzeti olarak, bu musikinin ruhumda hiçbir tesir yapmamış olması karşısında ciddi bir yeise tutulmuştum. Bir taraftan öksürmeye devam ediyor, bir taraftan da zalimce kendimi tenkit ediyordum. Bu musikiden zevk almak için hiçbir gayret göstermediğim, kendimi birtakım alelâde, bayağı melodilerle oyaladığım için mücrimdim. Musiki zevkine vâsıl olmak için gayret göstermem lazım geldiğini kendime tekrarlayıp duruyordum. Şimdi de aynı fikirdeyim. İyi bir sanat eserinden zevk almış gibi görünmek kolaysa da, hakikaten zevk almak, müşkül bir iştir, sevgi ve samimî bir alâka ister. Hâlâ klasik batı musikisinden zevk alanlar nev’inden değilim. Fakat hiç olmazsa bunu alenî ifade eder, pek hoşlanıyormuş, âdeta ruhuna hitap ediyormuş gibi görünmeyi bir şahsiyet noksanlığı, riyakârlık olarak addederim. Klasik Türk musikisi ise ruhuma hitap etmekle kalmaz, adeta nüfuz eder, müskirat tesiri yapar, kendimden geçerim. Fakat bu mertebeye gelmek için çok gayret sarf ettim, kitaplar okudum, epeyce mütalâa ettim. Hâlâ Türk musikisi hakkında kendimi cahil sayarım ki, okumağa, tetkik etmeğe devam edeyim.</p>

    <p>Konserin ikinci kısmını hiç dinlemedim. Salondan çıkıp doğruca bir kahvehaneye gittim, iki bardak sıcak çay içtim, doya doya öksürdükten sonra kendime geldim. Kapıların açılmasına yakın bir vakit, keyiflerini berbat ettiğim musikişinas cemiyetten birine tesadüf etmemek için gişenin oraya saklanıp, Ulvi Efendi’yi beklemeğe başladım. Beklerken elim sigara paketine gitti. Tam yakacaktım ki, öksürük nöbetini hatırlayarak paketi çöpe attım. Mektebi bitirene kadar da ağzıma sürmedim. Şimdi sigarayla bir dargın bir barışık yaşayıp gidiyoruz. İkide bir ben onu bırakıyorum ama o beni bırakmıyor.</p>

    <p>Polisiye filmlerde dikkatinizi çekmiştir. Bir hususî hafiye, takip ettiği şahıs hakkında malûmat almak için civar esnaftan faydalanır. Biz Türk milleti olarak umumiyetle Amerikan polisiyeleri seyrederiz ki, onların hususî hafiyeleri yahut polisleri malûmat almak istedikleri vakit, hemen ellerini ceplerine atıp, dolar çıkarırlar. Hakikatte de böyle midir bilmem. Ben Fransız polisiyelerini tercih ederim. Bilhassa Georges Simenon’un yazdığı Komiser Maigret’ye bayılırım. Hem avamla, hem yüksek tabakayla münasebet kurabilen, cebir ve şiddetten ziyade aklını kullanan bu kahramanı umumiyetle Fransızların meşhur aktörü Jean Gabin oynamıştır. İngilizlerin meşhur muharriri Agatha Christie’nin Hercule Poirot’su yahut şu ihtiyar Miss Marple’ı hep yüksek tabakayla münasebettedirler ve doğrusu Komiser Maigret kadar ikna edici kahramanlar değildirler. Bize gelince, sinemanın siyah beyaz olduğu vakitler, umumiyetle basit Fransız polisiyelerinden kopya edilmiş birtakım filmler çekilmiştir, fakat bunlar daha ziyade alelâde casusluk hikâyeleridir. Polisiye roman ise hemen hemen hiç yazılmamıştır. Ünlü muharririmiz Refik Halid Karay birkaç romanında bunu tecrübe etmiş ve bana kalırsa bir dereceye kadar muvaffak da olmuştur. Fakat bunlarda da bir şark havası, oryantal motifler hâkim olduğu ve vak’alar pek de çetrefil olamadığı için, tam mânâsiyle polisiye roman sayılmaları mümkün değildir. Ne de olsa biraz Akdenizli, biraz orta şarklı bir milletiz. İyi bir cinayetin en kötü tarafı, sır olarak kalması, kimseye anlatılamamasıdır derler. Biz millet olarak iyi yaptığımız işle iftihar etmeyi pek sevdiğimizden olacak, gizli kapaklı cinayetler işlemekte mahir değiliz. Anlatıp iftihar edemeyecek olduktan sonra, ne diye mükemmel cinayetler işleyelim? Bu ve başka sebepler yüzünden bizde hususî hafiyelik müessesesi yoktur. Ama gariptir, birçoğumuzun içinde vak’alara şahit olma arzusu, gizli kapaklı işleri karıştırma hevesi vardır. Bende de bu hevesten olmasa, konsere gidiyor diye bir adamın peşine niye takılayım? Ne diye sıcacık evimden çıkıp karda yağmurda onu takip edeyim?</p>

    <p>Lâfın belini gene fazlaca büktüm, uzatmayalım. Ulvi Efendi’yi o gün de evine kadar takip ettim, sonra malûmat almak niyetiyle bakkala girip, bir gazoz istedim. O vakitler gazozlar daha kutuya girmemişti. Semiz bakkal gazozumu uzattı. Havadan sudan bahis açtım. Gayem lâfı bir pundunu bulup Ulvi Efendi’ye getirmekti. Ama semiz bakkal, maşallah, konuşmaktan ziyade gazetelerin spor sahifelerini hatim etmekle meşgul olduğu için bu teşebbüsüm yarıda kaldı ve hafif karın atıştırdığı bir havada, buz gibi bir gazoz içip, dışarı çıkmak mecburiyetinde kaldım. Hafiyelik hevesim ve maceramın böylece nihayete erdiğine kanaat getirdim. Bir tek şahısla bile konuşmağa, Ulvi Efendi hakkında tek kelime malûmat almağa muvaffak olamadığıma göre, bu işi daha fazla uzatmanın bir mânâsı yoktu. Fakat, hikâye benim için esrarını hâlâ muhafaza ediyordu. Muharrirlik yolunda kat edeceğim mesafe bakımından bu çok mühimdi. Geriye bir tek çare kalıyordu. Doğrudan doğruya Ulvi Efendi’ye gitmek ve onunla konuşmak. Onu takip edip, ona buna sormaktan daha medenîce bir hareketti ve ayrıca, sağdan soldan toplanmış, üstünkörü malûmat bir muharrir için pek de kıymetli sayılmazdı. Halbuki kendisiyle konuşabilirsem, yazmayı düşündüğüm bir şahsı daha yakından tanıma imkânına kavuşmuş olurdum.</p>

    <p>Böyle yaptığım takdirde ne kaybedeceğimi de hemen, ayaküstü hesap ettim. En fazlası Ulvi Efendi kendisini takip ettiğimi anlar ve hususî hayatına burnumu sokmuş olduğum için beni kovardı. Bu muhaverenin en zor tarafı, yüksek bir zevk ve kültür sahibi olmadan dinlenmesi mümkün görünmeyen bir musiki ile ihtiyar bir kapıcı arasındaki râbıtanın tuhaflığını, adamcağızı gücendirmeden, incitmeden izah etmekti ki, tutup da kapıcıyım diye yakıştıramadın mı diye sorarsa ne yapardım? Bu sebepten kelimeleri azami dikkatle seçmek şarttı.</p>

    <p>Apartımanın kapısında bir müddet mütereddit bir vaziyette dikildim; beni nasıl karşılayacaktı? Acaba suallerime cevap verecek miydi? Yoksa kabaca kapı dışarı mı edecekti? Bir vakit öylece dikildikten sonra kararımı verdim, apartımanın ağır demir kapısını itip içeri girdim. O civarda oturanlar bilir. Cihangir semtinde apartımanlar biraz tuhaftır. Bir apartımana girilince umumiyetle çıkılırken, burada çıktığınız kadar inme ihtimaliniz de vardır. Bu sebepten kaçıncı katta olduğunuzu çoğu vakit karıştırır, hatta bazen dış kapıyı bulamaz, arka kapıdan başka bir sokağa çıkıp kayboluverirsiniz. Ben de, Ulvi Efendi’nin muhtemelen en alt katta oturduğunu farz ederek, ki umumiyetle kapıcılar kalorifer dairesinin yanında oturur, aşağı inmeğe başladım. Ne kadar indiğimi hatırlamıyorum. Zannederim üç yahut dört kat indim ve nihayet zemine ulaştım. Burada birbirinin aynı dört daire kapısı, bir de apartıman çıkış kapısı bulunmaktaydı. Daire kapılarının birinin üstünde bile, Ulvi Efendi’ye ait olduğunu gösterecek bir emare yoktu. Hiçbir kapıyı çalmaya da cesaret edemiyor, öylece dikiliyordum. Sanki haneye tecavüz etmişim gibi heyecanlıydım. En iyisi çıkıp gideyim, bu hâdiseyi de unutayım diyerek çıkış kapısından çıktım ki, bir de ne göreyim? Ulvi Efendi elinde bir çalı süpürgesi, kapının önündeki küçük bahçeyi süpürüyor. Hortlak görmüşüm gibi içeri kaçtım. Bir suçum günahım olmadığı halde, sanki Ulvi Efendi yolumu kesecek, kimsin, necisin, ne arıyorsun, beni niye takip ediyorsun şeklinde, ağır sualler soracakmış gibi korkudan titriyordum. Her şey o kadar çabuk cereyan etti ki, nasıl oldu tam hatırlamıyorum. Yaprak gibi titreyerek sırtımı duvara yapıştırdığım bir sırada, daire kapılarından biri açıldı ve ihtiyar bir kadın beni bu vaziyette görünce, hırsız zannetti zahir, çığlık çığlığa bağırarak kapısını kapattı. O esnâda çığlığına Ulvi Efendi koştu. Ben Ulvi Efendi’yi karşımda görünce sanki mücrimmişim gibi merdivenleri can havliyle tırmanmaya başladım. İhtiyar kadın, dairesinden hırsız var diye yaygara etmeğe başladı. Tam bir üst kata ulaşmışken, Ulvi Efendi hayret edilecek bir atiklikle beni paltomun eteğinden yakaladı. Merdivenlerden yuvarlandığımı hayal meyal hatırlıyorum, bayılmışım. Hafiften kendime geldiğimde daire kapısının önünde yatıyordum. Başımda bir sızı vardı. Gözlerimi açmaya cesaret edemiyor, ne olacaksa olsun diye bekliyordum. İhtiyar kadın Ulvi Efendi’ye polis çağır, diye tutturmuştu. O da çağırmamakta inat ediyor, bin dereden su getirerek kadını oyalıyordu. Kadın sonunda pes etti, ne halin varsa gör diyerek içeri girip kapıyı kapattı. Ulvi Efendi’nin niçin polis çağırmadığını daha sonra anladım. Baygınlığımın arasında kadının kapısından iki ayrı kilit ve bir zincir sesi duydum. Vaziyetimden çok utanıyordum. Hırsız yerine konulmak çok ağırıma gitmişti, ama bunun müsebbibi yine kendim değil miydim? Ulvi Efendi’nin bir mendille başımı sildiği sırada, usulca ve korkarak gözlerimi açtım, ihtiyar gayet olgun bir yüzle tebessüm ediyordu.</p>

    <p>Oyunu buraya kadar mağlûp, yaralı bir hafiye olarak getirmiştim. Bundan sonra bulunacağım teşebbüsler, vaziyeti lehime çevirebilirdi. Gözlerimi açar açmaz derin bir ah çekip inledim ve Ulvi Efendi’nin elindeki kanlı mendili gördüm.</p>

    <p>— Mühim bir şey değil, dedi, ufak bir sıyrık.</p>

    <p>İyi ki anneciğim bu hâdiseye şahit olmamıştı. Kanlı mendili görür görmez oracıkta düşüp bayılırdı muhakkak. O sıra sırtımdan bir ter boşandı, sırılsıklam oldum. Ulvi Efendi alnımı sildi.</p>

    <p>— Kalkabilecek misin? dedi müşfik bir sesle. Kalkmaya davrandım, koluma girdi. Evin uzak mı? Bir taksi çağırayım mı sana?</p>

    <p>Yolun sonuna gelmiştim. Biraz rol yapayım da, gitmek mecburiyetinde kalmayayım diye dizlerimi titretmek isterken, sahiden yere yuvarlandım. Kaç haftadır soğukta Ulvi Efendi’yi beklemenin mükâfatıydı bu. Nihayet hasta da olmuştum işte. Ulvi Efendi beni evine sokup, üzerine halı serilmiş bir divana yatırmaya mecbur oldu. İyi bir aktör olarak rolümü hakkıyla yapmış olmak için değil, fena halde üşütmüş olduğum için bir çeyrek saat, âdeta kendimden geçmiş bir vaziyette divanda yattım. Bu müddet zarfında Ulvi Efendi ıslak paltomu, botlarımı çıkarmama yardım etmiş ve üzerime bir battaniye örtmüştü. Azıcık kendime geldikten sonra gözlerimi araladım, duvarda çok eski bir afiş gördüm. Muhterem kardeşim Ulvi’ye, Muhiddin Sadak, diye imzalanmıştı. Afişte şunlar yazıyordu:</p>

    <blockquote>
      <p>KONSERVATUAR ORKESTRA KONSERİ</p>

      <p>Solist: Verdâ Ün</p>

      <p>Şef: Muhiddin Sadak</p>

      <p>26 Nisan 1949 Salı Günü saat 18.30’da</p>

      <p>Şehir Komedi Tiyatrosu’nda</p>
    </blockquote>

    <p>Az önce kapının önündeki küçük bahçeyi süpüren, kıyafeti temiz pak ama epeyce eski, ihtiyar bir kapıcının evinde duvarda böyle bir afiş, köşede de eski model bir pikap vardı ve muharrir olmaya azmetmiş olan bendeniz divana uzanmış, vaziyetin tuhaflığına bakıyordum. Az sonra Ulvi Efendi elinde iki bardak çayla geldi. Çayı görünce nasıl sevindim anlatamam. Hiç itiraz etmeden aldım ve bir dikişte içtim. Ulvi Efendi ikinci bardağı getirmeye mecbur kaldı. İkinci çayımı tadını çıkara çıkara içerken, bana dikkatle baktı,</p>

    <p>— Sen bugün konserde öksüren delikanlı değil misin? dedi.</p>

    <p>Kıpkırmızı kesilmişim. O vakit ihtiyar kadının feryat figan bağırmasına rağmen niye polis çağırmadığını anladım.</p>

    <p>— Demek gördünüz, dedim.</p>

    <p>— Nasıl görmem? Ciğerin çıkacaktı neredeyse. Sigarayı bırak, kötü şey.</p>

    <p>— Bugün bıraktım, konserden sonra.</p>

    <p>— İyi etmişsin.</p>

    <p>Lâfa nasıl gireceğimi bir türlü bulamıyordum. Üçüncü çayı getirdi, pencerenin önüne minderli bir sandalye çekip oturdu. Kendi çayından bir yudum alarak,</p>

    <p>— Rüveyda’nım zor yatıştı, dedi, ne arıyorsun burada?</p>

    <p>Ne de olsa iyi bir aile terbiyesi almıştım, çok utandım, yere baktım. Her kim olursa olsun birinin hususî hayatına burnumu sokmuş, üstüme vazife olmayan işlere kalkışmıştım. Muharrirliğim bir mazeret olamazdı fakat, bu şekilde izah etmekten başkaca bir çare de yoktu. Gözlerimi hafifçe kaldırıp, bu kâmil adamın yüzüne usulca baktım. Vaziyet izaha müsaitti. Bana samimî bir alâka göstermişti, hâlâ da mütebessim bir yüzle cevap vermemi bekliyordu. Çayımdan bir yudum aldım,</p>

    <p>— Sizi arıyordum, dedim, tanışmak için.</p>

    <p>Dikkatli nazarlarla bana baktı.</p>

    <p>— Niye hırsız gibi usul usul geldin?</p>

    <p>Verecek cevabım yoktu. Tekrardan kıpkırmızı olduğumu görünce güldü.</p>

    <p>— Niye tanışmak istedin benimle?</p>

    <p>Bir müddet sustum. Kafamı topladım. Tam uzun uzadıya izah edecektim ki, yine bir öksürük nöbeti lâfımı ağzıma tıktı. Cebimden çıkardığım kirli mendille ağzımı tıkarken bir kat daha utanmıştım. Nihayet kendime geldim.</p>

    <p>— Sizi birkaç kere Atatürk Kültür Merkezi’nin gişesinde gördüm. Bilet alıyordunuz.</p>

    <p>— Keyfimden mi alıyorum? Biletsiz içeri sokuyorlar mı?</p>

    <p>Sonra neşeli başlayan, fakat buruk biten bir kahkaha attı. Bir sükût oldu aramızda. Vaziyetin garabetini nazik kelimeler bulup da izah etmeme lüzum kalmadı, pek iyi anlamıştı. Ağzına bir kıtlama şekeri atıp çayından bir yudum aldı.</p>

    <p>— Yakıştıramadın değil mi?</p>

    <p>— Estağfurullah, öyle bir şey demedim.</p>

    <p>— İtiyad delikanlı, dedi. İflah olmaz bir itiyad..</p>

    <p>Beni alâkadar eden, hususî eşyalarına bakılırsa, vaktiyle köyden geldiği besbelli olan ihtiyarın bu itiyadı nasıl edindiği idi. Ben bahsi oraya getirecek sualleri bir türlü soramadım, fakat o gayet mahirane sualler sormak suretiyle, benim hakkımda muharrirlik hevesimden, Handan’la münasebetimizin derecesine kadar, her şeyi bir çırpıda öğreniverdi. Zannederim kimin nesi olduğum, hangi maksatla onu takip ettiğim hakkında müsbet kanaat sahibi oldu, biraz da mâziyi hatırlayarak hislendi, bana itimat ederek hikâyesini anlattı. Böylece hususî hafiyelik maceram nihayet buldu. Gayeme vâsıl olmuştum, fakat iyi bir hafiye olduğum için değil; Ulvi Efendi meraklı ve içli bir hikâyenin, genç bir muharririn ruhunda estirdiği fırtınaları gayet derinden anladığı için.</p>

    <p>Hikâyenin bundan sonrasının ikinci bir hikâye olacağı malumunuzdur. Zannederim münekkitler hikâyemin en çok burasını kurcalayacaklar, hikâye bir zaman sonra mecra değiştiriyor, muharririn buna bir çare bulmuş olması, bir hikâye içinde iki hikâye anlatmaması yahut, iki hikâye arasında makul, sıhhatli bir rabıta kurması ve birinci hikâyeden ikinci hikâyeye niçin geçildiğini anlamamıza yardım etmesi lazım gelirdi, diyeceklerdir. Burada iki samimî itirafta bulunacağım.</p>

    <p>Hikâyemin az sonra mecra değiştireceğinin farkındayım. Aynı mecra içinde hâdiseyi anlatabilmek için çok gayret sarf ettim, çeşitli yollar tecrübe ettimse de muvaffak olamadım. İki hikâye arasındaki râbıtanın kuvvetli olduğunu iddia edecek olmadığım gibi, bundan müteessir de değilim. Bazı büyük muharrirlerimizin de zaman zaman bu yola müracaat ettikleri, bazı hikâyelerde hikâyeyi anlatan şahsın, bir nevi şahit vasfıyla hâdiseyi okura intikal ettirdiği ve en mühimi, büyük muharrirlerimizi seneler sonra taklit ettiğimi açık açık söylediğim dikkate alınacak olursa; bu bahiste beni fazlaca da tenkit etmemek, yahut en azından insaflı olmak lazım gelir. İkinci itirafım da şudur, dikkatinizi çekmiştir, sık sık münekkitlerden bahis açıyorum. Bu devirde genç bir muharririn kaleme aldıklarını alâka ve itina ile tetkik edecek, muhaririri yeri geldiğinde yerden yere vuracak, yeri geldiğinde göklere çıkaracak, tenkitleriyle bir nevi mürşit olacak münekkit bulmak çok zordur. Münekkit sayısı az, buna mukabil muharrir sayısı fazladır. Münekkitlik müessesesinin vaziyeti hakkında uzun uzadıya izahat verecek, yahut bu konuda fikir beyan edecek değilim. Hikâyemde bir üçüncü mecra açmaya niyetim yok. Mevcut münekkitlerin büyük kısmının, bu hikâyeden teferruatlı bir şekilde haberdar olacaklarını da zannetmiyorum. Şimdi diyeceksiniz ki, ey, ne diye ikide bir münekkitlerden bahis açıyorsun o vakit? Eh, o kadarcığını da siz tefsir edin artık.</p>

    <p>Ulvi Efendi ağzındaki kıtlama şekeri bir yanağından öbürüne geçirerek, bir müddet sessiz kaldı. Anlatacağından ümidimi kesmek üzereydim ki, ağır ağır, bir muallim edâsiyle sordu:</p>

    <p>— Sen Darülelhan nedir bilir misin?</p>

    <p>— Konservatuar, dedim.</p>

    <p>Yaşına nisbetle çok parlak gözlerini gözlerime dikerek, anlatmaya başladı.</p>

    <p>— Ben Atatürk’ün öldüğü sene, Darülelhan’a girdim, müstahdem olarak. Çok gençtim. Hatta yaşım küçük diye bir müddet maaşımı açıktan verdiler. Daha evvel, ailecek E..’un bir kasabasında yaşıyorduk. Hayat çok zordur orada. Kar boran, kışlar bitmek bilmez. Gece dışarı çıktı mı, adamın kirpikleri bile buz tutar. Toprak kıt, maişet çok az. Ben biraz asice miydim, yahut amcaoğlum gibi İstanbul’a gelmek hevesi mi vardı içimde, orasını bilemeyeceğim artık. Anam babam ne kadar gitme, etme dedilerse de dinlemedim. Bindiğim gibi trene, vardım amcaoğlumun yanına, beni bir işe koy, dedim. Amcaoğlum benden epeyce büyüktü. Uyanıktı, en müşkül vaziyette bile yolunu bulup işini görür, menfaati nerede iyi bilirdi. Harp zamanı karaborsacılığa, vagon ticaretine başladı. Çok zengin oldu, beni de Darülelhan’dan alıp kendine yardımcı etmek istedi, kabul etmedim. Senelerce görüşmedik, bana küs öldü. Ama o vakit maişetimi temin edersem evin kirası yarıya iner, ona bir faydam olur diye düşündü herhalde, hemen birilerine ricacı oldu, beni Darülelhan’a koydular.</p>

    <p>Kasabadaki hayatıma nisbetle rahatım yerindeydi. Burada E..’un soğuğu yoktu. İşim kasabadaki arkadaşlarımın hallerine bakacak olursam çok hafifti. Akşamdan akşama sınıfları süpürüyor, hocaların istediklerini alıp getiriyordum, sair vakitler kapıdaki kulübede oturuyor, yahut sınıfların dizildiği uzun koridorda, bir aşağı bir yukarı yürüyordum. Mütemadiyen etrafıma bakıyor, pazar günleri Tünel’e yahut, Boğaziçi’ne gezmeye gidiyordum. Öğrenmek iştihasıyle her şeyi tetkik ediyor, elime geçirdiğim her kâğıt parçasını okumak için gayret sarf ediyordum. Mektep tuhaftı. Gençler gelir giderlerdi. Ellerinde tuhaf tuhaf borular, acayip sesler çıkaran çalgılar. Ne isimlerini bilirdim, ne daha evvelce görmüşlüğüm vardı. Batı musikisi dedikleri bu şey, bana gürültü gibi geliyordu. Nerede E..’un havaları, yanık türküleri, nerede bunlar. Bir sene böyle geçti. Fakat mektep tatile girince talebeleri de özledim, bir vakitler gürültü dediğim sesleri de. Yahu diyordum kendime, Hüseyin ne çabuk kapıldın bu seslere? Bunlar senin havaların değil..</p>

    <p>Hüseyin’i duyunca şaşırdım. Hikâyenin heyecanına kendimi kaptırmış olmama rağmen,</p>

    <p>— Pardon, dedim. Ben sizin adınızı Ulvi diye biliyordum.</p>

    <p>Çok acayip bir tebessüm oldu yüzünde. Biraz gönül kırgınlığı, biraz iftihar. Karışık, anlaşılması güç bir his.</p>

    <p>— Onun da sırası gelecek, hele bir dinle, diyerek devam etti.</p>

    <p>— İşim yok, gücüm yok, öğlene doğru geliyorum, mektebi şöyle bir kolaçan edip gidiyorum, ama canım sıkılıyor. Mektepte bir sükût. Ya Rabbim şu tatil bitsin artık diyorum kendime. Talebeler taze heyecanları, şenlikleri, gürültüleriyle doldursunlar şu sınıfları yine, çalgıların mahzunluğu bitsin. Neyse ki Tahsin Bey gelir giderdi arada bir mektebe. Piyano hocasıydı. Beni de alırdı yanına, piyanonun başına oturur, âdeta kendinden geçerek saatlerce çalar, sonra da “Nasıl buldun?” diye sorardı. Bir şey diyemezdim fakat, gözlerimin dolu dolu olduğunu, bir nota daha vursa, gözlerimden yaşlar boşanacağını zannederdim. “Hocam bu nasıl bir şey ki böyle, adamın gözünden yaş getiriyor,” derdim. Allah rahmet eylesin, Tahsin Bey çok hususî bir şahsiyetti. Kimseyi incitmez, kırmaz, insanları ayırmayı sevmez, mütevazı, hülâsa yüksek ruhlu bir adamdı. Sanatın bilhassa musikinin insanları bir gayede birleştirecek tek kıymet olduğuna inanır; yüksek tabakadan bir âlim ile, aşağı tabakadan bir amelenin, musiki aşkında biraraya gelebildiklerini, musikiden lezzet alma ânında birbirleriyle dost, âdeta kardeş olduklarını anlatır; buna misal olarak da, milletçe batı musikisine vâkıf olmadığımız için, Türk musikisini verirdi. O vakitler konservatuar camiasında Türk musikisi biraz hor görülür, saray musikisi, bizim müziğimiz değil filân gibi şeyler söylenirdi. Ama ben bilirdim ki Tahsin Bey öyle düşünmüyordu. O hakikî bir musiki âşıkıydı. İster alaturka, ister alafranga. Öyle meşk âlemleri görmüştü ki Tahsin Bey, devlet ricalinden yüksek rütbeli bir şahıs ile, basit bir kayıkçı, yahut bir kahveci, yahut şoför aynı şarkıyı terennüm ederler, birbirlerine besteler, nota kâğıtları getirirler “Bak bunu yeni öğrendim,” diyerek yeni besteleri okurlar ve birbirlerine öğretirlerdi. Genç yaşıma, Darülelhan’da müstahdem olduğuma bakmaz, bana bütün bunları anlatır, batı musikisini, biraz da bilerek sevmem için gayret ederdi.</p>

    <p>Esasen, batı musikisini sevmem için gayret göstermesine lüzum kalmadı. Mektep açılıp da talebeler yine çalgılarıyla geldiğinde, bu musikiyi özlemiş olduğumu hayretle gördüm. Ruhumda bu musikiye karşı yavaş, fakat çok sağlam bir sevgi teşekkül etmeye başladı. İyi çalınan bir piyanoyu yahut alafranga bir klarineti dinlerken dalıp gidiyor, acemi çalgıcı ile mahir çalgıcı arasındaki farkı hissetmeye başlıyordum. Hatta bazıları kulağımda ezber halindeydi. Yün yorganımın altında titrediğim gecelerde adını, bestecisini bilmediğim bazı parçaları ıslıkla çalıyor, kafamın içinde çınladığını hayretle duyuyordum.</p>

    <p>O seneyi takibeden birkaç sene içinde, talebelerle daha sıkı fıkı olmuştum. Ama hep mesafeliydim. Öyle olmak mecburiyetindeydim. Çünkü ben, nihayetinde ancak okuması yazması olan; hâlâ arada bir dili gelmir’e, görmir’e yahut, gidirem’e, yapirem’e kaçan; İstanbul’u hep yabancı gözlerle seyretmiş; Cankurtaran’da tavanı akan bir evde, leğenlere damlayan suların sedasında, memleketinin karlı doruklarındaki vahşi musikiyi de bir yabancı gibi hisseden; doğduğu toprakların yanaklarına kondurduğu kırmızılığı, çetin kışlar boyunca şahrem şahrem çatlamış ellerinin yaralarını ebediyete dek örtemeyecek; E..’lu bir delikanlıydım. Brahms’ı, Haydn’ı, Meyerbeer’i, Mendelssohn’u, Mussgorski’yi, Balakirev’i dinleyip sevsem de; akşamları teneke sobamın üstünde kaynayan çaydanlığımdan doldurduğum çayı kıtlama şekerle içmek, benim tabiatımdı.</p>

    <p>Derken bir sene mektebe yeni talebeler başladı. Hepsi Fransız mekteplerinde okumuş, koltuklarında çeşit çeşit mecmualarla gezen, meşhur terzilerin diktiği kıyafetlerle süzülen, sıhhatli, neşeli, gürbüz gençlerdi. İçlerinde bir de kız vardı. Uzunca boyu, kestane saçları ve gözlerinin koyuluğuna inat, rengi hafif, âdeta altın tozuyla çizilmiş gibi kaşları olan, diğerlerinden daha mahzun, sessiz; buna mukabil daha cazibeli olan Hande. Sanki bir hakikat değil, eşsiz bir suretti, gürültü biraz artsa, yahut sınıf fazlaca sıcak olsa yavaş yavaş solacak, sonra buharlaşacak, yok olup gidecek zannedilen bir rüyaydı. Babası ecnebî memleketlerinde vazifeler yapmış, mühim bir adamdı. Kızını da o memleketlerde okutmuştu. Hande’yi mektebe her sabah hususî bir araba getirir, beklemek ister, ama Hande ekseriyetle arabayı savardı. O mektebe başladıktan sonra hayatım büsbütün değişti. Âdeta onun izini takip ediyor, sesini duymak, yüzünü görmek için elimden geleni yapıyordum. Tabiî bu hâl, etraf tarafından çok çabuk fark edildi. Samimî olduğu kız arkadaşları onu dürtüp beni göstermeye, kıkırdaşarak kendi aralarında konuşmaya başladılar. Hele bir Pervin vardı ki, beni görünce Hande’yi kolundan silkeler, açıktan seninki geldi der, alayla karışık bir küçümseme içinde küçük, neşeli kahkahalar atardı. Fakat acayiptir, bundan hiç müteessir olmaz, rahatsızlık duymazdım. Yalnız Tahsin Bey rahmetli, beni sık sık sınıf kapılarında yakalar, vaziyetten haberdar olduğunu belli eden gözlerle, biraz da acıyarak bakardı. İşte o vakit içim biraz burkulur, içine düştüğüm hâl gönlüme dokunurdu.</p>

    <p>Bir gün yine Hande’yi görebilmek için sınıfın kapısından içeri bakarken bana işaret edip yanına çağırdı. Gittim. “Bana bir paket çukulata alır mısın?” dedi. Ağırıma gittiğini görünce “Rica etsem,” dedi. “Şekerim düştü de.” Uzatmayayım, gittim, mektebin karşısındaki bakkaldan istediğini alıp getirdim. Çukulatayı aldı, çantasından büyük bir para çıkardı. “Bozuğum yok,” dedim. “Üstü kalsın,” dedi. “İstemem,” dedim. “Bozuk olunca verirsiniz.” Tam arkamı dönüp gidiyordum ki “Adın ne senin?” dedi. Çocukluk işte. Ulvi deyivermişim. Hemen toparladım. “Hüseyin Ulvi,” diye ilave ettim, ama iş işten geçmişti. Ağzımdan Ulvi çıkmıştı bir kere. Bir vakit arkamdan gülüş kıyamet sürdü gitti. Sonra adım Hüseyin Ulvi kaldı.</p>

    <p>Ulvi Efendi bir sigara yaktı, kurumuş sarmaşıkların çevrelediği pencereden ufak bahçeye baktı. Bu bakışlarda alelâde bir adamın mâzisinin kıymetli hâtıralarında yaptığı ufak seyahatten aldığı zevki hissetmemek mümkün değildi. Bu seyahatte, ben de ona yol arkadaşı olmuştum. Hâd safhaya varan tecessüsümü saklamaya lüzum görmedim.</p>

    <p>— Neden Ulvi? dedim. Neden Cemil, Atıf yahut başka bir isim değil de Ulvi?</p>

    <p>— Bunu ben de uzun müddet düşündüm. Mektebin en yakışıklı talebesinin adı Ulvi’ydi. Herhalde ondan. Uzun boylu, sağlam, sıhhatli, yüzüne bakınca insana güneşi hatırlatan, sert mizaçlı bir delikanlıydı. Benden birkaç yaş küçük olmasına rağmen, edâsı büyük adamlar gibi olduğundan olacak, ona Ulvi Ağabey derdim. Yapısı gibi karakteri de sağlamdı. Bana kıymet verir, karşısına alır, aramızdaki içtimaî farka bakmadan sohbet ederdi. Hande çukulata al demeden az evvel koridorda karşılaşmıştık. Herkesi kendine hayran bırakan neşesinin yerinde yeller esiyordu. Kolu kanadı kırılmış gibi bir hâli vardı. Bir sene evvel ağır hasta olan babasını kaybetmiş ama, metanetini muhafaza etmiş, birkaç ay içinde de eski Ulvi olmuştu. “Hayrola Ulvi Ağabey?” dedim onu öyle solgun görünce. “Okulu bırakıyorum Hüseyin,” dedi. Babasını kaybettikten sonra bir müddet üç beş parça mülkü satarak geçinmişler, nihayet satacak bir şey kalmayınca annesi Ulvi Ağabey’e bir demir tüccarının yanında iş bulmuş, o da mektebi terk etmek mecburiyetinde kalmıştı. Çok üzülmüştüm. Aklım onda kalmıştı. Bu sebepten olacak, Hande adımı sorunca E..’lu Hüseyin yerine Ulvi demiştim.</p>

    <p>Bir müddet sustu. Ben, büyükannesinin anlattığı meraklı bir masalı dinleyen çocuk aceleciliği içinde dayanamayarak,</p>

    <p>— Sonra ne oldu? diye sordum. Hande’yle arkadaş olabildiniz mi?</p>

    <p>— Onunla ikinci konuşmamız birkaç ay sonra oldu. Bir gün onun dersi uzamıştı, ben iyice geçe kalmayayım diye koridoru süpürmeye başlamıştım. Sınıftan çıkıp yanımdan geçerken yere bir pusula attı. Arkasından baktım, pusulayı aldım, cebime koydum. Huylanmıştım. Pervin’in başını çektiği bir kısım talebe, sık sık Hande’ye beni gösteriyor, muhakkak benim hakkımda bir takım şeyler söylüyor, onu razı etmeye uğraşıyordu. Bu sebepten pusulayı bir türlü açıp okumaya cesaret edemiyordum. Cebimde sıkıyor, iki parmağımın arasında döndürüp duruyordum. Esasında ecnebî memleketlerde yetişmiş, çok yüksek tabakadan bir kıza duyduğum alâkayı belli etmekle haddimi aşmıştım. Her nevi istihfafa müstehaktım. Gece sobanın başında otururken, pusulayı iki defa sobaya atmaya teşebbüs ettimse de, dayanamadım, parmak arasında çevrile çevrile hamur olmuş kâğıdı açıp okudum. Hande inci gibi yazısıyla, pazar günü benimle Tünel’deki muhallebicide buluşmak istediğini yazmıştı.</p>

    <p>Demek Hande’yi bunun için razı etmeye uğraşıyorlardı. Ben saf âşık olarak muhallebiciye gelecektim. Pervin ve şürekâsı da benimle eğleneceklerdi. İşte o vakit, fena birşey yaptığımı idrak ettim. Bütün gece gözüme uyku girmedi. Ama ertesi gün ne yaptım dersin? Tünel’deki muhallebiciye gittim. İçeri girdiğimde Hande Fransızca bir mecmua okuyordu. Vaziyetin farkında olduğumu anlatmak için masasına oturur oturmaz “Pervinler nerede?” diye sordum. Hande neredeyse çay fincanını elinden düşürüyordu. Gözleri hayretle büyümüş, âdeta yüzümde bir noktaya sabitlenmişti. Çok utandığı her halinden belliydi. “Onlara Nişantaşı’ndaki muhallebicide olacağız dedim,” diyebildi. Dudakları titriyordu, ha ağladı, ha ağlayacaktı. Pervin’in zoruyla bana pusulayı yazdığını, sonra fena birşey yaptığının farkına vararak, Pervinlere başka adres verdiğini anlattı. Esasında iyi bir kızdı, hamuru iyiydi. Fakat içinde bulunduğu muhitin fena taraflarına karşı gelmek cesaretini kendinde bulamıyor, hâl ve hareketlerini mütalâa etmiyor, bu sebepten sık sık hata yapıyordu. Bana uzun uzun Pervin’in fena bir kız olmadığı, beni böyle bilmedikleri için benim de eğleneceğimi zannettikleri filân gibi, ipe sapa gelmez şeyler söyledi. Sonra bunları söylemekle daha da fena yaptığını fark etti ve sustu. Yarım saat kadar oturduktan sonra, beraberce muhallebiciden çıktık ve vedalaşarak aksi taraflara yürüdük.</p>

    <p>Bu vak’a benim lehime, onun aleyhine neticelendi. Onu sevmeğe devam ettim, alâkamı daha açık belli etmekte bir mahzur görmemeye başladım. O ise beni bir kere kırmış olmanın verdiği utançla, istiskal edemez, tersleyemez hâle gelmişti. Onu görünce içimdeki heyecana mâni olamadığım kimsenin gözünden kaçmıyordu. Kısa bir müddet zarfında benim Hande’yi sevdiğim bütün mektebin malûmu olmuştu. Herkes bunu imkânsız, ama hoş ve tabiî bir şey olarak addediyordu. Buna Tahsin Bey bile dahildi. Bu sıralarda Hande’nin hayatını altüst edecek, herkesin gıptayla baktığı parlak istikbalini karartacak olan aşk başladı. Hande kendinden yirmi yaş büyük şan hocası Nedim Bey’e âşık oldu. Nedim Bey hakikaten çok hoş, kıyafetine çok itina eden, zarif, tatlı dilli, gayet nazik bir beyefendiydi. Fakat bu hasletler bir insanın doğru ve sağlam olan karakterine işaret etmez. Bilakis, zaaflarını da ortaya kor. Şahısların gözümüzün önünde olan, birçok sebeple pek çabuk değişebilecek olan hallerine değil, bize farkında olmadan belli ettikleri ruhî kıymetlerine dikkat etmek lazım gelir.</p>

    <p>Filhakika, tatlı dili, göz okşayan hâli tavrı ile Nedim Bey, bir tek Hande’nin değil, pekçok kadının gönlünü çalan, fakat çaldığı gönlün kıymetini bilmeyen bir adamdı. Çok çapkın olduğu duyulmuştu. Buna rağmen Hande mektebi bırakıp, ailesinin ve mektepteki başka hocaların muhalefetine rağmen, birkaç ay içinde bu adamla evlendi. Çok üzgündüm. Başkasıyla evlendi diye değil. O top sakalından, boynuna bağladığı fularlardan, mavi gözlerinden, iri yüzüklü, kirli bir yere değecek korkusuyla titreşen ince parmaklarından, hülâsa bütün tabiatından, kafasının içini dolduran her nevi fikirden bile mürâilik akan bu adama inanıp, güvenip, evlendi diye. Onu hakikaten sevmiştim, benimki imkânsız bir sevdaydı, biliyordum, ama o sevsin, sevilsin, mes’ut olsun isterdim.</p>

    <p>Hande’nin nikâhının üstünden bir ay kadar geçmişti. Bir gün mektep dağıldıktan sonra Tahsin Bey’i piyano çalarken buldum. Yanına iliştim. İçli bir şey çalıyordu, şimdi hatırlamıyorum neydi “Hocam,” dedim. “Mes’ut olacak mı?” İlk anda anlamadı, bana baktı “Kim?” dedi. Başımı eğdim. Gözlerim dolu doluydu. Anladı. “Zannetmem,” dedi. Dediği çıktı. Bir sene geçmeden Hande Nedim Bey’i terk edip babasının evine döndü. O haysiyetsiz adamın çapkınlıklarından, yalanlarından bıkıp usanmış, bir gün bütün bu çapkınlık dedikodularını, yalan olduğunu söyler ümidiyle ona sayıp dökmüş, Nedim Bey inkâr etmek şöyle dursun, bir de buna hakkı olduğunu iddia edince dayanamamıştı. Haberleri bir vakit mektebe, çeşitli vesilelerle de kulağıma geldi. Hususî dersler filân almış, sonra da bir Musevi ile evlenip Amerika’ya gitmiş. Bir daha da ne gördüm, ne adını duydum. Ama hiç unutmadım.</p>

    <p>Ulvi Efendi sustu. Meyus değildi. Yüzünde bütün bunları talihin bir cilvesi addederek kabullenmiş adamların mütevekkil gölgesi vardı. Ben de sustum kaldım. Ne bir sual sorabiliyor, ne de başka bir şey yapabiliyordum. Kanlı canlı, gözünüzün önünde yaşayan, çay içen, sigara yakan bir adamın ağzından, her satırıyla hakikat olduğundan emin olduğunuz böyle bir hayat hikâyesi duymanın, bir muharririn ruhunda yaptığı tesiri anlamak hiç kolay değildir. Çünkü muharrir hayatın ve insanın çok zengin olduğuna inanır, bu zenginlikten hislenir, heyecan duyar, alelâde bir adamın göremeyeceği zenginlikleri, teferruatları görür. Ulvi Efendi’ninki gibi, hayatın içinde kolay kolay rastlanmayacak nev’iden hikâyeler, hayatın ve insanın zenginliğinin ispatıdır ve böylece muharrir, kendini doğrulamış olur. Biraz daha susacak olursam, Ulvi Efendi’nin benim muharrirlik hevesiyle savrulup duran bir salak olduğumu düşüneceğini, hayatını anlattığı için pişman olacağını zannederek ve biraz da hikâyenin devamını merak ederek,</p>

    <p>— Sonra ne oldu? diye sordum. Yani başkasını sevmediniz mi? Hiç evlenmediniz mi?</p>

    <p>— Birini sevmişken.. dedi.</p>

    <p>Bir müddet sustuktan sonra, hayatının seyrinin ve renginin değiştiğini belli eden daha heyecansız bir sesle devam etti.</p>

    <p>— Onun Amerika’ya gittiğini öğrendikten kısa bir müddet sonra, beni de askere çağırdılar. İkinci Cihan Harbi, Avrupa’yı kasıp kavuruyordu. Tam dört sene askerlik yaptım. Her lâhza kan ve ateş bize doğru gelecek diye bekleyerek yaşarken, aklımda hep Hande vardı. Mahzun, mağrur, asla kavuşulamayacak bir sevgili olarak içime yerleşti ve hep kaldı. Askerden dönünce beni evlendirdiler. Anam memlekette bir kız bulmuştu. Benden sonra bize kapı komşu olmuş. Temiz pak, namuslu, itimat edilir, yüzüne bakılır bir kızmış. İstemeye istemeye aldım, İstanbul’a getirdim. Benim fakirhanede iki biçare, yan yana ve ümitsiz yaşayıp gidiyorduk. Fakat kız mütemadiyen ağlıyor, mum gibi eriyordu, besbelli bir derdi vardı. Bir gün aldım karşıma “Bak Güldane, dedim. Senin gönlün başkasında.” Korkudan sapsarı kesildi, öyle bir bakış baktı ki bana, hiç unutmam, hani kurbanlık koyunla göz göze gelir de insan, eli bıçağa varmaz ya, öyle işte. Zannediyor ki, öldürüp atacağım. “Seni bıraksam alır mı?” diye sordum birdenbire. Düştü bayıldı. Meğer kasabada Sefer diye bir delikanlıyla birbirlerini severlermiş. Ama babanın emri, boynu kıldan ince, ağlaya ağlaya varmış bana. Sefer de onun arkasından İstanbul’a varmış. Ortak tanışları buldum, haber gönderdim. İstiyorsa gelsin alsın, istemiyorsa Güldane benim karımdır, diye. Ben Hande’yi nasıl seviyorsam, o da Sefer’i öyle seviyordu. Ne olursa olsun dediler, ikisi de her şeyi göze aldılar. Evlendiler.</p>

    <p>Tabiî bu hâdiseden sonra benim memlekete gidecek yüzüm kalmadı. Anam babam bana ah ettiler, küs öldüler. Kardeşlerim ağabeyimiz boynuzlu, kansız diye senelerce kapımı çalmadılar. Sonra sonra unuttular mı, yahut işleri mi düştü nedir, gelip aradılar beni. Güldane ile Sefer’e ne oldu dersen, pek mes’ut yaşamışlar, bir sürü çocuk, torun büyütmüşler. Fakat, birkaç sene evvel Sefer rahmetli olmuş.</p>

    <p>Hayatımda bundan başka hiçbir şey olmadı. Başka izdivaç teşebbüsünde bulunmadım. Darülelhan’dan yaş haddinden tekaüd oldum. On küsur sene evvel bu apartımana girdim. Darülelhan’da müptelâ olduğum musikiyi duymak için, her hafta konsere gitmeye başladım. Doğrusu kırk küsur sene bedava dinledikten sonra, bilet alıp konser dinlemek ağırıma gidecek zannettim. Fakat öyle olmadı. Bilakis kendimden emin bir edâyla salona girip, oturuyorum. Herkes senin gibi, bu köylü ihtiyarın burada ne işi var, diye soran gözlerle beni tetkik ediyor. Bazı müdavimler benimle göz göze gelip, birkaç kelime hasbıhal etmek, beni ait olmadığım bir cemiyetin hususî zevklerine sürükleyen sebepleri öğrenmek için can atıyorlar. Bu vaziyet hayatın bana bahşettiği bir imtiyazdır. Belki yuva kurmama, çoluk çocuk sahibi olarak mes’ut olmama mani olmuştur, fakat yine bu sebepten hayatım ekseriyetin hayatı gibi alelâde olmadı. Hayatın mânâsını çoluk çocuk sahibi olup, maddî gayelere vâsıl olmakta bulanlar için, benim hayatım belki de pek mantıksız ve mânâsızdır. Bunun doğru olduğu iddia edilse bile, ben derim ki, neticede dünyadan göçerken yanımıza aldığımız bir kefen ve ruhî zenginliğimizdir. Hepsi budur.</p>

    <p>Ulvi Efendi, anlayıp anlamadığımı tetkik eden gözlerle yüzüme baktı. Muhakkak ki benden bir cevap, bir sual, yahut da bir tefsir bekliyordu.</p>

    <p>— Zannederim yuva kurmanıza mâni olan tek sebep, Hande Hanım’a duyduğunuz büyük aşk değildi. Kılık kıyafetinizle, hayat tarzınızla hakikî mânâda bir “Ulvi” olmanıza mâni olan sebepler yüzünden evlenmediniz. Fakat bu sebepleri tam olarak anladığım söylenemez. Cemiyetimizde farklı muhitlerden gelip de pekçok değişen ve tanınmayacak nisbette yeni muhitine adapte olan pek çok şahıs vardır. Üslûbunuza, hayata dair tesbitlerinize bakılacak olursa, kendinizi pek iyi yetiştirmiş, bahsettiğimiz muhitin fertlerini gölgede bırakacak kadar yüksek bir tefekküre erişmişsiniz.</p>

    <p>— O şahıslar ait olmayı arzuladıkları muhitin bir ferdi olmak için pek çok taviz verirler delikanlı. Böyle bir şahıs evvela tabiatını kökünden değiştirmek lüzumunu hisseder. Yeni muhitinin iyi taraflarını da, fena taraflarını aynı nisbette bağrına basar. Mâzisinden utanır, bunu bir nevi noksanlık addeder. Yahut da tam aksi olur, geldiği yeri pek büyütür, bunu mânâsız yere iftihar vesilesi haline getirir. Ben ise ne mâzimi saklayıp utanmak, ne de büyütmek istedim. Halk türküleri yerine kaderin bir cilvesiyle klasik musikiye müptelâ olmuştum. Bu, müstahdem Hüseyin’likten musikişinas Ulvi’liğe terfi etmem için kâfi değildi. Kaldı ki, yüksek kültürlü musîkişinas cemiyetin öz evladı olmak arzusunu hiç duymadım. Cemiyette bir mevki sahibi olmak için gayret etmeyi, aklıma bile getirmedim. Benim tavrım çok safiyâne, çok samimî idi. Sadece bu musikiye meftûndum ve bu sebepten bir çok asil ruhlu şahsın iltifatına mazhar oldum. Bu da bana yetti.</p>

    <p>Ulvi Efendi’nin su gibi akan konuşmasına bakılırsa, hayatının muhasebesini ve izahını kendine seneler evvel yapmış, içtimaî mevki meselesini halletmiş ve böylece rahata ermişti. Yaşayışındaki tabiîlik ve mütevazılık da bundan memnun olduğuna işaret ediyordu.</p>

    <p>— Bir alet çalmaya hiç teşebbüs etmediniz mi? diye sordum.</p>

    <p>Gayem, kaleme alacağım bu hikâyenin teferruatlarını da öğrenmekti. İhtiyarlık çilleri basmış, eklem romatizmasıyla bükülmüş ellerini uzattı.</p>

    <p>— Gördüğün eller buna hiç imkân vermedi delikanlı, dedi.</p>

    <p>Sesi şimdiye kadar söylediklerini azıcık yalanlıyormuş gibi geldi bana.</p>

    <p>— Hep böyle kaba, iri ve hissiz oldular. Paspas sapı tutmaya, çay demlemeye, kazana kömür atmaya yaradılar.</p>

    <p>Hakikatten kaba ellerine baktı, sonra bahsi değiştirmek gayesiyle gülerek,</p>

    <p>— Demek hususî hafiyelik yaptın, dedi.</p>

    <p>Baygınlık geçirdikten sonra ağzımı aradığı sırada, belki halime bir sevimlilik katar, çok kızdıysa yumuşatır ümidiyle, hafiyelik maceramı lâfın arasına sıkıştırmıştım. Çok çocukça bir şeydi fakat, yapmıştım bir kere. Gerçi iyi de olmuştu. Böyle heyecanlı bir takip fikri, muharrirlik hevesiyle yanıp tutuşan ruhuma tesir etmeseydi, onu tanıyamayacaktım.</p>

    <p>— Konser salonun müstahdemlerine beni gösterip sorsaydın, anlatırlardı, dedi.</p>

    <p>İşte o anda ne kadar aptalca bir tecrübe geçirdiğim, kafama dank etti. Hâdisenin cereyan ettiği, Ulvi Efendi’nin merak ettiğim esas hüviyetinin meydana çıktığı mekânlarda soruşturmak aklıma gelmemişti de, oturduğu yerde mütemadiyen bir şeyler atıştırmaktan iyice semirmiş, fikirsiz bakkallardan medet ummuştum. Kendi aptallığıma gülerek,</p>

    <p>— Benden hafiye olmayacağı aşikâr, dedim. Konser salonu aklıma bile gelmedi.</p>

    <p>Kapıcı dairesinde dizlerimde bir battaniye ile yatmama sebep olan gayritabiî manzara gözümün önünde tekrar canlandı ve o adamı hatırladım. Ulvi Efendi’nin konser sonrasında sarmaş dolaş olduğu, hafiyelik tecrübem sırasında, arkadaşlarımla beraber vak’ayı çözecek çok mühim şahıs olarak telâkki ettiğimiz kerli ferli, lüks otomobilli adam. Kim olduğunu sordum.</p>

    <p>— Ulvi Ağabey’di, dedi. O günlerden bir o kaldı.</p>

    <p>— Pek lüks bir otomobili vardı. Nasıl zengin olmuş bu kadar?</p>

    <p>— Annesi iyice dara düşersek lazım olur diye düşünerek, bir iki parça mülkü kenarda bırakmış. Tapularını da saklamış. Ulvi Ağabey eli ekmek tutup, işi öğrenince, evlâdı kendi işinin başında olsun, ellerin yazıhanelerinde çürümesin diye, çıkartmış tapuları, vermiş eline, git sat, ne yaparsan yap demiş. O da mülkleri satıp sermaye yapmış. Şimdi Güney Afrika’dan demir filizi vesaire getirip satıyor.</p>

    <p>— Tekrar ne zaman karşılaştınız?</p>

    <p>— Yirmi sene kadar olmuştur. Bir gün tam bu saatlerde mektebin koridorlarını paspas yapıyordum. Uzaktan şöyle bir gördüm. Ama ne yalan söyleyeyim tanımadım. Seneler geçmiş aradan. O da benim gibi gençlik yaşını arkada bırakmış, şakaklara ak düşmüş. O bana doğru yürüyor, ben ona doğru. Aramızda iki adımlık bir mesafe kaldı. “Hüseyin,” dedi. “Beni tanımadın mı?” Boynuna atılmışım. O vakitten beri bırakmadık birbirimizi. Bazen konserlerde karşılaşırız. Mühim bir şef gelecek olursa ona haber ederim, vesile olur, görüşürüz.</p>

    <p>Yüzüne sıcak bir tebessüm yayıldı. Bu, Ulvi Bey’in hakikî mânâda bir dost olduğuna işaret ediyordu. Ona pek zengin olan arkadaşından niye maddi yardım almadığını, kocaman bir apartımanda kapıcılık ettiğini sormak lüzûmunu hissetmedim. Birinin yüksek ruhu âdeta lûtfeder gibi bu yardımı yapmaya, diğerinin yüksek ruhu da bu yardımı almaya imkân vermezdi. Hem Ulvi Efendi’nin yaşadığı hayattan bir şikâyeti yoktu ki? Bunları düşünürken bana baktı.</p>

    <p>— Yeni bir çay demleyeyim mi? İster misin?</p>

    <p>— İstemem, sağol, dedim.</p>

    <p>Birkaç hafta evvel tesadüfen karşıma çıkan bir ihtiyarın şaşırtıcı hikâyesi burada bitiyordu. Bundan sonrası yeknesak senelerin birbirini takip etmesinden başka bir şey değildiyse de, hayatın o safhasındaki şiir, bütün bir ömre kâfi gelecek kadar kıvamlı, derindi. Ulvi Efendi’ye çay için teşekkür edip müsaade istediğimde hava kararmıştı. Birkaç saat evvel korkuyla yuvarlandığım merdivenlerden düşünceli düşünceli çıkarken, o bana seslenerek, gelecek hafta konsere gelmemi söyledi. Yürüyecek hâlim yoktu. Durakta otobüs beklerken, üşütmüş olduğum için fena halde halsiz ve tesiri altında kaldığım hikâye sebebiyle düşünceli idim. Işıklı ve ıslak bir İstanbul akşamında, hayatın kendilerine hazırladığı garip cilvelere iştiyakla yürüyen insanlara baktım.</p>

    <p>O gece sıhhatimi geri vererek, beni alabildiğine neşelendiren, hayata ve insanlara dair ümitli, zengin şeyleri düşünmemi sağlayan şey, tıbbiyeli arkadaşımın zorla yutturduğu haplar değil, Ulvi Efendi’nin bizzat ağzından dinlediğim hayat hikâyesiydi. Bu hâl, muharrirliğim üzerinde daha o gece tesirini gösterdi. Evvelce yazmış olduğum alelâde şeyleri elden geçirdim ve hayata yanlış zâviyeden baktığıma kanaat getirdim. Ertesi gün hikâyeyi Handan’a naklettiğimde o da pek heyecanlandı ve tanışmak için sabırsızlık gösterdi.</p>

    <p>Böylece Ulvi Efendi hayatımıza girdi. Kendiliğinden, usulca, bütün samimiyeti ve tabiîliği ile. Evimize pek sık gelip gider, misafirimiz olması bizi çok memnun eder. Klasik musikiye beni müptelâ edemediyse de, Handan’ın iyiden iyiye kapılmasına pek az var. Evlendiğimizden beri evimizde, alaturka musiki ile alafranga musikinin arasında tatlı bir hâkimiyet kavgası var. Ayrı çalışma odalarımızdan farklı karakterde nağmeler taşıyor. Bazı geceler üçümüz oturup konuşuyoruz, batı musikisi ile ilim arasında bir râbıta olup olmadığını münakaşa ediyoruz. Benim şairane, pek kırılgan ve hassas ruhumu alaturka musiki doyururken; Handan, alafranga musikinin âdeta bir matematik teorisiyle yazılmış notalarında kendini buluyor. Ve hayat belki de şu anda birilerine yeni, hiç tecrübe edilmemiş ve nasıl bir neticeye varacağı kestirilemeyen, yeni cilveler hazırlıyor. Bunu düşünmek bile hayat denen maceranın, hakikaten macera olduğuna inanmama kâfi geliyor.</p>

    <p class="date">1995</p>
  </div>
</body>
</html>
