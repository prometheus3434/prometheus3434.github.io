<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xmlns:o="urn:schemasmicrosoftcom:office:office">
<head>
  <!--[if gte mso 9]><xml>
 <o:DocumentProperties>
  <o:Author>Selim SIR</o:Author>
  <o:LastAuthor>Selim SIR</o:LastAuthor>
  <o:Revision>13</o:Revision>
  <o:TotalTime>276</o:TotalTime>
  <o:Created>2015-01-27T11:33:00Z</o:Created>
  <o:LastSaved>2015-01-27T16:09:00Z</o:LastSaved>
  <o:Pages>322</o:Pages>
  <o:Words>104567</o:Words>
  <o:Characters>596033</o:Characters>
  <o:Lines>4966</o:Lines>
  <o:Paragraphs>1398</o:Paragraphs>
  <o:CharactersWithSpaces>699202</o:CharactersWithSpaces>
  <o:Version>15.00</o:Version>
 </o:DocumentProperties>
 <o:OfficeDocumentSettings>
  
 </o:OfficeDocumentSettings>
</xml><![endif]-->
  <!--[if gte mso 9]><xml>
 <w:WordDocument>
  <w:View>Print</w:View>
  <w:Zoom>175</w:Zoom>
  <w:TrackMoves>false</w:TrackMoves>
  
  <w:HyphenationZone>21</w:HyphenationZone>
  
  <w:SaveIfXMLInvalid>false</w:SaveIfXMLInvalid>
  <w:IgnoreMixedContent>false</w:IgnoreMixedContent>
  <w:AlwaysShowPlaceholderText>false</w:AlwaysShowPlaceholderText>
  
  <w:LidThemeOther>TR</w:LidThemeOther>
  <w:LidThemeAsian>X-NONE</w:LidThemeAsian>
  <w:LidThemeComplexScript>X-NONE</w:LidThemeComplexScript>
  <w:Compatibility>
   
   
  </w:Compatibility>
  <m:mathPr>
   
   
   
   
   
   
   
   
   
   
   
  </m:mathPr></w:WordDocument>
</xml><![endif]-->
  <!--[if gte mso 9]><xml>
 <w:LatentStyles DefLockedState="false" DefUnhideWhenUsed="false"
  DefSemiHidden="false" DefQFormat="false" DefPriority="99"
  LatentStyleCount="371">
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
 </w:LatentStyles>
</xml><![endif]-->
  <!--[if gte mso 10]>
<style>
 /* Style Definitions */
 table.MsoNormalTable
        {msostylename:"Normal Tablo";
        msotstylerowbandsize:0;
        msotstylecolbandsize:0;
        msostylenoshow:yes;
        msostylepriority:99;
        msostyleparent:"";
        msopaddingalt:0cm 5.4pt 0cm 5.4pt;
        msoparamargin:0cm;
        msoparamarginbottom:.0001pt;
        msopagination:widoworphan;
        fontsize:10.0pt;
        fontfamily:"Times New Roman","serif";}
</style>
<![endif]-->
  <!--[if gte mso 9]><xml>
 
</xml><![endif]-->
  <!--[if gte mso 9]><xml>
 <o:shapelayout v:ext="edit">
  
 </o:shapelayout></xml><![endif]-->

  <title>Bilinmeyen</title>
  <link href="../Styles/stylesheet.css" rel="stylesheet" type="text/css" />
  <link href="../Styles/page_styles.css" rel="stylesheet" type="text/css" />
</head>

<body class="calibre">
  <div class="wordsection">
    <p><span class="font4"><b class="calibre5"><br class="calibre18" id="calibre_pb_33" /></b></span></p>

    <p><span> </span></p>

    <p>Patricia, gelip geçen bir günün daha kayıp saatlerini silkelercesine, elini sertçe saçlarından geçirdi. Kendini Mark’ın eve gelmesini dört gözle beklerken buldu, hem de sırf çocukları ona teslim etmek ve, "Al bakalım," demek için değil. Ona günün tek gerçek haberini vermek istiyordu. Luss'ların dadısı eve girdikten beş dakika sonra koşa koşa evden çıkmıştı ---Patricia onu yemek odasının öne bakan pencerelerinin tüllerinin ardından izlemişti. Çocuklar görünürlerde yoktu ve yaşlı siyah kadın arkasından kovalayan varmış gibi kaçmıştı.</p>

    <p><i>Aaaa,</i> Luss ailesi. Komşular <i>nasıl da</i> sinirini bozabiliyordu insanın. Bir deri bir kemik Joanie’nin ona 'Avrupai salt toprak şarap mahzeni'ni tarif etmesini her düşündüğünde, Patricia ortaparmağını hiç düşünmeden Luss'ların evine doğru kaldırıyordu. Mark’ın, eğer hâlâ denizaşırı ülkelerdeyse, Roger Luss hakkında bildiklerini öğrenmek için <i>ölüyordu.</i> Bildiklerini karşılaştırmak istiyordu. Onun ve kocasının aynı sayfada kaldıkları tek konu, dostlarının, ailelerinin ve komşularının hayatlarını masaya yatırmaktı. Belki de başka insanların evlilikleri ile ilgili sorunlarının ve ailevi talihsizliklerinin tadını çıkarmak, bir şekilde onun ve Mark’ın sorunlarını daha az sıkıntılı kılmıştı.</p>

    <p>Skandal her zaman bir kadeh Pinot şarabıyla daha iyi giderdi. Patricia ikinci kadehini gösterişli bir hareketle bitirdi. Kadehler arasına belli bir zaman süresi koymayı içtenlikle düşünerek mutfak saatine baktı. Mark eve gelip onu kendisinden iki kadeh ileride bulunca sabırsızlanıyordu. Boşversene Mark’ı; o bütün gün şehirdeki ofisinde rahat rahat oturuyor, öğle yemeklerine çıkıyor, aylak aylak dolaşıyor ve geç saatte trende diğer yolcularla gevezelik ederek eve dönüyordu. Patricia ise burada bebekle, Marcus'la, dadı ve bahçıvanla baş başa, kısılı kalmıştı...</p>

    <p>Kendine bir kadeh daha doldurdu ve Marcus denen küçük, kıskanç iblisin ne zaman içeri girip uyuyan kız kardeşini uyandıracağını merak etti. Dadı gitmeden önce Jacqueline’i uyutmuştu ve küçük bebek henüz uyanmamıştı. Patricia yeniden saate baktı ve evdeki bu uzun sessizliğe şaştı. Vay... muhteşem uyuyordu. Yeni bir yudum şaraptan cesaret alarak, dört yaşındaki terörist cini hatırladı ve reklam dolu <i>Cookie</i> dergisini ittirip arka merdiveni tırmanmaya başladı.</p>

    <p>İlk önce Marcus’a baktı ve onu yatağının yanındaki New York Rangers desenli halıda yüzüstü uzanmış buldu. Taşınabilir elektronik oyun zamazingosu halının üzerindeki elinde açık duruyordu hâlâ. <i>Bitkin"</i>düşmüştü. Elbette, küçük ruh emici yatma zamanında uyumayı reddettiğinde bu uyku burunlarından fitil fitil gelecekti ---ama bu, Mark’ın uğraşması gereken bir şey olacaktı.</p>

    <p>Koridora çıktı ---yollukta birkaç töpşJt kara toprak görünce şaşırıp kaşlarını çattı <i>(o küçük şeytan---</i> ve kapalı kapıya gitti. Kapı tokmağına, fırfırlı dantel bir kurdeleyle kalp şeklinde pembe bir yastık asılmıştı ve üzerinde ŞŞŞ! -MELEK UYUYOR yazılıydı. Kapıyı yavaşça açarak loş, ılık çocuk odasına baktı ve beşiğin yanındaki sandalyede bir yetişkinin oturmuş, ileri geri sallanmakta olduğunu görünce irkildi. Bu, kollarında küçük bir kundak tutan bir kadındı.</p>

    <p>Yabancı, bebek Jacqueline’i kollarında tutuyordu. Odanın sessiz sıcaklığında, abajurun yumuşak aydınlığında, ayaklarının altında yumuşak, kalın halıyı hissederken, her şey yolunda görünüyordu.</p>

    <p>"Kim?.." Patricia biraz daha ilerledi ve kadının duruşunda bir şey tanıdık geldi. "Joan? Joan... sen misin?" Patricia daha da yakına geldi. "Sen ne?.. Garajdan mı girdin?"</p>

    <p>Joan <i>---gerçekten</i> oydu--- sallanmayı bıraktı ve sandalyeden kalktı. Patricia, pembe abajurun arkasında olduğundan Joan'un yüzündeki tuhaf ifadeyi -özellikle de, ağzının tuhaf bir biçimde çarpılmasını--- zar zor seçebiliyordu. Joan pis kokuyordu ve Patricia’nın aklına kendi kız kardeşi ve geçen seneki o korkunç, çok korkunç Şükran Günü geldi. Yoksa Joan da benzer bir buhran mı yaşıyordu?</p>

    <p>Hem, neden buradaydı ve neden bebek Jacqueline’i kucağına almıştı?</p>

    <p>Joan bebeği Patricia’ya vermek için kollarını uzattı. Patricia bebeği kucağına aldı ve o anda yolunda olmayan bir şeyler olduğunu anladı. Kızının kıpırtısızlığı, uyuyan bir bebeğin gevşekliğinden öte bir şeydi.</p>

    <p>Patricia iki endişeli parmakla Jackie’nin yüzünü örten battaniyeyi geri çekti.</p>

    <p>Bebeğin gül goncası dudakları aralanmıştı. Küçük gözleri karanlık ve sabitti. Küçük boynunun çevresindeki battaniye ıslaktı. Patricia’nın iki parmağı kanla yapış yapış oldu.</p>

    <p>Patricia’nın gırtlağında yükselen çığlık hedefine hiç varamadı.</p>

    <p>Ann-Marie Barbour tam anlamıyla aklını yitirmek üzereydi. Mutfağında durmuş, evlilik hayatının tamamı boyunca yaşadığı ev çalkalanan karanlık bir denizdeki küçük bir kayıkmış gibi, lavabonun kenarına tutunarak dualar fısıldıyordu. Hiç durmadan, rehberlik ve kurtuluş için dua ediyordu. Bir umut ışığı için. Ansel’in kötü olmadığını biliyordu. Ama öyle görünüyordu. O yalnızca çok, ama çok hastaydı. <i>{Ama köpekleri öldürdü.)</i> Ne hastalığa yakalanmışsa, kötü bir grip gibi atlatacaktı ve her şey normale dönecekti.</p>

    <p>Karanlık arka bahçedeki kilitli barakaya baktı. Orası şimdi sessizdi.</p>

    <p>753 sayılı seferdeki ölü insanların morglardan kaybolduğu haberini gördüğü zamanki gibi, kuşkuları geri döndü. Bir şey olmuştu, korkunç bir şey (<i>köpekleri öldürdü).</i> Ezici dehşet duygusu ancak aynaları ve lavaboyu tekrar tekrar dolaşması sayesinde birazcık diniyordu. Temizliyor ve dokunuyordu, kaygılanıyor ve dua ediyordu.</p>

    <p>Ansel gündüzleri neden kendini toprağın altına gömüyordu? <i>(Köpekleri öldürdü.)</i> Neden ona öyle bir açlıkla bakıyordu? <i>(öldürdü onları.)</i> Neden hiçbir şey <i>söylemiyor,</i> yalnızca homurdanıp ciyaklıyordu <i>(öldürdüğü köpekler gibi) ?</i></p>

    <p>Gece tekrar gökyüzünü ele geçirmişti ---bütün gün korktuğu şey.</p>

    <p>Neden şimdi orası bu kadar sessizdi?</p>

    <p>Ne yaptığını düşünme fırsatı bulamadan, metanetini kaybetmeden önce, kapıyı açtı ve veranda merdivenini indi. Bahçenin köşesindeki köpek mezarlarına bakmadan ---o deliliğe boyun eğmeden yürüdü. Artık güçlü olmalıydı. Bir sürecik daha...</p>

    <p>Baraka kapısı. Zincir ve kilit. Orada durup dinledi. Yumruğunu ağzına o kadar sertçe bastırmıştı ki, ön dişleri acımaya başladı.</p>

    <p>Ansel ne yapardı? içerideki Ann-Marie olsa kapıyı açar mıydı? Kendini onunla yüzleşmeye zorlar mıydı?</p>

    <p>Evet. Yapardı.</p>

    <p>Ann-Marie boynunda taşıdığı anahtarla kilidi açtı. Kalın zinciri çekip aldı ve kapılar açılırken bu sefer Ansel’in ona ulaşamayacağını bildiği yere kadar ---köpek kazığına bağlı zincirden uzağa--- geriledi.    </p>

    <p>Korkunç bir koku vardı. İnsafsız, leş gibi bir koku. Koku gözlerinin dolması için yeterli oldu. İçerideki onun Ansel'iydi.</p>

    <p>Hiçbir şey göremedi. Dinledi. İçeriye girmeyecekti.</p>

    <p>"Ansel?"</p>

    <p>Sesi bir fısıltıdan ibaretti. Yanıt gelmedi.</p>

    <p>"Ansel."</p>

    <p>Bir hışırtı. Toprakta bir hareket. Ah, neden fener getirmemişti ki?</p>

    <p>Kapının bir kanadını biraz daha açabilecek kadar öne uzandı, içeri biraz daha ay ışığı bırakmaya yetecek kadar.</p>

    <p>İşte oradaydı. Topraktan bir yatağın içine yarı uzanmış, yüzünü kapıya uzatmıştı, gözleri derine kaçmıştı ve acı doluydu. Ann-Marie onun ölmek üzere olduğunu hemen anladı. Onun Ansel’i ölüyordu. Eskiden burada uyuyan köpekleri düşündü yine, Pap ile Gertie'yi, basit ev hayvanlarından daha fazla sevdiği, Ansel’in öldürdüğü ve gönüllü olarak yerlerini aldığı Saint Bernard'ları... evet... Ann-Marie ile çocukları korumak için yapmıştı bunu.</p>

    <p>O zaman anladı. Ansel’in canlanması için bir başkasını incitmesi gerekiyordu. Yaşamak için.</p>

    <p>Ann-Marie ay ışığı altında titreyerek, kocasının dönüşmüş olduğu, acı içindeki yaratığa döndü.</p>

    <p>Ansel ondan, kendini ona vermesini istiyordu. Ann-Marie bunu biliyordu. Hissedebiliyordu.</p>

    <p>Ansel, kulağa boş midesinin en derinlerinden yükselirmiş gibi gelen, gırtlaktan, sözsüz bir inleme kopardı.</p>

    <p>Ann-Marie bunu yapamazdı. Ağlayarak baraka kapısını Ansel’in üzerine kapadı. Omzunu dayayarak, onu ne tam olarak canlı ne de tam olarak ölü bir ceset gibi oraya kapadı. Ansel artık kapılara saldıramayacak kadar zayıftı. İçeriden yalnızca bir itiraz inlemesi duydu.</p>

    <p>Zinciri kapı kollarından geçirirken arkasında, çakıl taşlarının üzerinde ayak sesi duydu. Ann-Marie polis memurunun geri geldiğini düşünerek yerinde donakaldı. Bir ayak sesi daha duydu, sonra hızla arkasına döndü.</p>

    <p>Karşısında, sert yakalı gömlek, önü açık bir hırka ve bol kadife pantolon giymiş, kelleşmeye yüz tutmuş yaşlı bir adam vardı. Bu, sokağın karşısında oturan komşusu, polisi arayan dul Bay Otish'ti. Bahçesindeki kuru yaprakları sokağa süpürüp, onların rüzgarla sizin bahçenize sürüklenmesine izin veren türden bir komşu. Sizin ya da çocuklarınızın sebep olduğunu düşündüğü bir sorun olmadığı sürece görmediğiniz, işitmediğiniz bir adam.</p>

    <p>"Köpekleriniz geceleri beni uyutmamak için, gittikçe daha yaratıcı yollar buluyorlar," dedi Bay Otish.</p>

    <p>Adamın, bir kâbustaki hayalet saldırısını andıran varlığı Ann-Marie'yi hayrete düşürdü. <i>Köpekler mi?</i></p>

    <p>Ansel'den ve onun gece çıkardığı seslerden bahsediyordu.</p>

    <p>"Hasta hayvanınız varsa onu veterinere götürmeli ve, ya tedavi ettirmeli ya da uyutmalısınız."</p>

    <p>Ann-Marie yanıt veremeyecek kadar sersemlemişti. Adam yakına geldi, araba yolundan çıkıp arka bahçe çimenliğinin kıyısına geldi ve küçümseyen bakışlarla barakayı süzdü.</p>

    <p>İçeriden boğuk bir inleme yükseldi.</p>

    <p>Bay Otish’in yüzü tiksinti içinde buruştu. "O itler konusunda hemen bir şey yapmazsanız hemen, şu anda polisi yine arayacağım."</p>

    <p><i>"Hayır!"</i> Korku, Ann-Marie ona hakim olamadan kaçtı.</p>

    <p>Adam onun korkusuna şaşırarak gülümsedi. Bunun ona verdiği, Ann-Marie üzerindeki hakimiyet duygusunun tadını çıkarıyordu. "O zaman ne yapmayı planlıyorsunuz?"</p>

    <p>Ann-Marie ağzını açtı, ama aklına söyleyecek bir şey gelmedi. "Ben... ben hallederim... nasıl, bilmiyorum."</p>

    <p>Adam mutfaktaki ışığı merak ederek arka verandaya baktı. "Evin erkeği müsait mi? Onunla konuşmayı tercih ederim."</p>

    <p>Ann-Marie başını iki yana salladı.</p>

    <p>Barakadan bir acılı inleme daha geldi.</p>

    <p>"Eh, o şapşal hayvanlar konusunda bir şey yapsanız iyi olacak ---yoksa ben bir şey yapacağım. Çiftlikte büyüyen kim olsa söyleyebilir size Bayan Barbour, köpekler hizmet hayvanlarıdır, üzerine titrenmeleri gerekmez. Elin okşayışı yerine sopanın acısını bilmeleri çok daha iyidir. Özellikle de Saint Bernard'lar gibi hantal türler."</p>

    <p>Adamın söylediği bir şey Ann-Marie’nin sinirine dokunmuştu. Köpekleri hakkında bir şey...</p>

    <p><i>Sopanın acın.</i></p>

    <p>Barakadaki kazıkzincir düzenini kurmalarının tek sebebi Pap ile Gertie’nin birkaç kez kaçmasıydı... ve bir seferinde, kısa süre önce... iki köpek arasında daha cana yakın olan Gertie, herkese güvenen Gertie, eve sırtı ve bacakları paramparça gelmişti...</p>

    <p>... biri ona sopayla dayak atmış gibi.</p>

    <p>Normalde utangaç ve sıkılgan bir kadın olan Ann-Marie Barbour o anda tüm korkusunu unuttu. Bu adama ---bu pis, küçük, buruşmuş adam müsveddesine--- gözlerindeki perde kalkmış gibi baktı.</p>

    <p>"Sen," dedi. Çenesi titriyordu, ama artık çekingenlikten değil, öfkeden. "Bunu <i>sen</i> yaptın. Gertie'ye. Onu sen <i>incittin..."</i></p>

    <p>Adamın gözleri, ona meydan okunmasına alışık değilmiş gibi, bir anlığına titreşti ---ve suçluluğunu açığa vurdu.</p>

    <p><i>"Eğer</i> ben yapmışsam," dedi her zamanki küçümser tavrıyla, "eminim o erkek köpek hak etmiştir."</p>

    <p>Ann-Marie aniden nefretle patladı. Son birkaç gündür içinde biriktirdiği her şey ortaya çıktı: çocuklarını göndermek... ölü köpeklerini gömmek... hasta kocası için endişelenmek...</p>

    <p><i>"Kız"</i> dedi Ann-Marie.</p>

    <p>"Ne?"</p>

    <p><i>"Kız.</i> Gertie. O bir <i>dışı."</i></p>

    <p>Barakadan bir başka titrek inleme geldi.</p>

    <p>Ansel’in ihtiyacı. Açlığı...</p>

    <p>Ann-Marie titreyerek geriledi. Ürküyordu, ama bunun nedeni o değil, yeni öfke duygusuydu. "Kendin görmek ister misin?" dediğini duydu kendi sesinin.</p>

    <p>"Ne o?"</p>

    <p>Ann-Marie’nin arkasındaki baraka, bir hayvanın ta kendisi gibi çömelmişti. "Hadi, madem. Onları kendin ehlileştirmek ister misin? Ne yapabileceğine bak."</p>

    <p>Adam kızgınlık içinde bakakaldı. Bir kadın tarafından meydan okunmak. "Ciddi olamazsın!"</p>

    <p>"Bir şeyleri halletmek mi istiyorsun? Huzur ve sessizlik mi istiyorsun? Eh, ben de öyle!" Çenesinden bir parça salya sildi ve ıslak parmağını ona doğru salladı. <i>"Ben de öyle!"</i></p>

    <p>Bay Otish uzun uzun baktı ona. "Diğerleri haklıymış," dedi. "Sen gerçekten delisin."</p>

    <p>Ann-Marie ona çılgınca sırıtarak başını salladı. Adam avlunun kenarındaki ağaçlardan sarkan alçak bir dala gitti. İnce bir dalı çekti, kıvırdı ve çekiştirip kopardı. Onu sınadı, havada savururken çıkardığı kılıçsı hışırtıyı dinledi ve tatmin olunca barakanın kapısına yaklaştı.</p>

    <p>"Bilmeni isterim," dedi Bay Otish. "Bunu kendimden çok senin iyiliğin için yapıyorum."</p>

    <p>Ann-Marie onun zinciri baraka kapısının iki kanadındaki kollardan çekmesini izlerken titriyordu. Kanatlar açılırken Bay Otish kazık zincirinin ona ulaşabileceği kadar yakında duruyordu.</p>

    <p>"Şimdi," dedi adam, "bu hayvanlar nerede?"</p>

    <p>Ann-Marie insani olmayan hırlamayı duydu ve zincir, dökülen madeni paralar gibi bir ses eşliğinde hareket etti. Sonra kapılar hızla açıldı, Bay Otish yaklaştı ve şaşkın feryadı bir anda kesildi. Ann-Marie koşarak baraka kapılarına dayandı, mücadele eden Bay Otish kapı kanatlarını döverken onları kapamak için çabaladı. Ann-Marie zinciri kolların çevresinden geçirdi ve asma kilidi sıkı sıkı kilitledi... sonra sallanan bahçe kulübesinden ve yaptığı acımasız şeyden uzağa, evine kaçtı.</p>

    <p>Mark Blessige, BlackBerry'si elinde, evinin antresinde durmuş, ne yöne döneceğini bilemiyordu. Karısından mesaj gelmemişti. Karısının telefonu Burberry çantasındaydı, Volvo station arabası araba yolundaydı ve bebek kovası çamur odasındaydı. Mutfak tezgahında not yoktu, yalnızca yarısı boş bir şarap kadehi vardı. Patricia, Marcus, bebek Jackie, hepsi gitmişti.</p>

    <p>Garajı kontrol etti, arabalar ve çocuk arabalarının hepsi oradaydı. Holdeki takvimi kontrol etti ---bugüne hiçbir şey yazılmamıştı. Karısı geç kaldığı için ona yine küsmüş, küçük bir pasif agresif ceza veriyor olabilir miydi? Mark televizyonu açıp beklemeye karar verdi, ama sonra endişesinin gerçek olduğunu fark etti. İki kez polisi aramak için telefonu eline aldı, ama eve bir polis arabası gelmesi rezaletine dayanamayacağına karar verdi. Ön kapıya gitti ve tuğla basamakta durup çimenliğe ve gür çiçek tarhlarına baktı. Komşulardan birine gitmiş olup olamayacaklarını merak ederek sokağın iki yanına bakındı ---sonra hemen her evin karanlık olduğunu fark etti. Cilalı konsolların üzerinde yanan aile yadigarı lambaların sıcak sarı parıltısı yoktu. El işi dantellerin arasından bilgisayar ekranı ya da plazma televizyon ışıkları görülmüyordu.</p>

    <p>Sokağın hemen karşısındaki, Luss'ların evine baktı; onun gururlu ataerkil cephesine ve eski beyaz tuğlalarına. Orada da kimse yok gibiydi. Kendisinin bilmediği doğal bir felaket falan mı yaklaşıyordu? Boşaltma emri mi verilmişti?</p>

    <p>Sonra birinin Luss'ların bahçesi ile Perry’lerin bahçesi arasındaki sınırı belirleyen yüksek çalı çitinde belirdiğini gördü. Bir kadındı ve tepedeki meşe yapraklarının altındaki benek benek gölgelerin arasında, saçı başı dağılmış görünüyordu. Kucağında beş altı yaşlarında görünen, uyuyan bir çocuk tutuyordu. Kadın doğrudan araba yolundan geçti ve bir anlığına Luss'ların Lexus arazi aracının arkasında görünmez oldu, sonra garaj tarafındaki yan kapıdan içeri girdi. Girmeden önce başını çevirdi ve kendi evinin ön basamağında duran Mark’ı gördü. El sallamadı, onun varlığını fark ettiğine dair herhangi bir tepki vermedi, ama bakışı ---kısa bir an sürse de--- Mark’ın göğsüne bir buz kütlesi oturmasına sebep oldu.</p>

    <p>Onun Joan Luss olmadığını fark etti. Ama Luss'ların hizmetçisi olabilirdi.</p>

    <p>İçeride ışık yanmasını bekledi. Işık yanmadı. Çok tuhaftı, ama sebep ne olursa olsun, bu güzel akşamda evlere girip çıkan başka kimseyi görmemişti. Bu yüzden yola çıktı ---çimenlere basmaktan kaçınarak önce kendi araba yolunda yürüdü--- sonra, ellerini kayıtsızca takım elbisesinin pantolon ceplerine sokarak, Luss'ların araba yolundan geçip aynı kapıya yöneldi.</p>

    <p>Fırtına kapısı kapalıydı, ama iç kapı açıktı. Mark zili çalmak yerine camı tasasızca tıklattı ve seslenerek içeri girdi. "Merhaba?" Seramik döşeli çamur odasını geçip mutfağa girdi, ışığı yaktı. "Joan? Roger?"</p>

    <p>Yerler kirli ayak izleriyle kaplanmıştı, çıplak ayakların bıraktığı izlere benziyorlardı. Dolapların üzerinde ve bazı tezgahların kenarında çamurlu el izleri vardı. Mutfak tezgahının üzerindeki tel çanakta armutlar çürüyordu.</p>

    <p>"Kimse yok mu?"</p>

    <p>Joan ile Roger’ın evde olmadığını tahmin ediyordu, ama yine de hizmetçiyle konuşmak istiyordu. Kadın, Blessige’lerin çocuklarının nerede olduğunu bilmedikleri ya da Mark Blessige’nin ayyaş karısını kontrol altında tutamadığı hakkında dedikodu yaparak dolaşamazdı. Ve eğer yanılmışsa ve Joanie buradaysa, o zaman ona omzuna bir tenis raketi dayamış gibi, kendi ailesini sorardı. <i>Çocuklar öyle meşgul ki, siz nasıl takip ediyorsunuz? </i>Ve bir başkasından kendi yoldan çıkmış çocukları hakkında bir şey duyarsa, Luss'ların mutfağını bastığı açık olan yalınayak köylü sürüsünden bahsederdi.</p>

    <p>"Ben sokağın karşısından Mark Blessige. Kimse yok mu?"</p>

    <p>Oğlanın mayıs ayındaki doğum gününden beri bu eve gelmemişti. Anne babası oğlana o elektrikli yarış arabalarından almıştı, ama kendi yarış pisti olmadığından ---anlaşılan çocuk yarış pistlerine deli oluyordu--- o gün için tuttukları Süngerbob Karepantolon kostümlü yardımcı bütün bardakları meşrubatla doldurduktan hemen sonra, çocuk arabayı doğrudan pasta masasına sürmüştü. "Eh," demişti Roger, "en azından ne sevdiğini biliyor." Zorlama kahkahalar atılmış ve meşrubatlar yeniden doldurulmuştu.</p>

    <p>Mark bir çarpma kapıdan oturma odasına girdi. Buradaki ön camlardan kendi evine baktı. Bir an için manzaranın tadını çıkardı, çünkü bir komşunun bakış açısından evini görme şansını pek sık yakalayamıyordu. Çok iyi bir evdi, lanet olsun. Ama o aptal Meksikalı, batıdaki çalı çitleri yine yamuk kesmişti.</p>

    <p>Bodrum merdiveninden ayak sesleri geldi; birden fazla kişiye ait ---hattâ birkaçtan da fazla. "Merhaba?" dedi Mark, o yalınayak sürüleri merak edip komşunun evinde fazla teklifsiz davrandığını düşünerek. "Selam. Ben yolun karşısından Mark Blessige." Kimse yanıt vermedi. "Bu şekilde eve daldığım için özür dilerim, ama merak ediyordum..."</p>

    <p>Çarpma kapıyı itip açtı ve durdu. Karşısında ona dönük duran on kişi vardı. İkisi mutfaktaki ada tezgahın arkasından çıkan çocuklardı ---ikisi de onun çocukları değildi. Mark bazılarının yüzlerini tanıyordu; diğer Bronxville sakinleri, Starbucks'ta, tren istasyonunda ya da kulüpte gördüğü kişiler. İçlerinden biri, Carole, Marcus'un arkadaşlarından birinin annesiydi. Bir başkası UPS görevlisiydi, şirketin üniforması olan kahverengi gömleği ve şortu giymişti. Oldukça gelişigüzel bir topluluktu. Aralarında tek bir Luss ya da Blessige yoktu.</p>

    <p>"Affedersiniz. Rahatsız mı ediyorum?.."</p>

    <p>Şimdi onları gerçekten görmeye başlamıştı; tenlerinin rengini, konuşmadan ona bakan gözlerini. Hiç bu şekilde ona bakıldığı olmamıştı. Topluluktan, bakışlarından ayrı bir sıcaklık geldiğini hissetti.</p>

    <p>Hizmetçi arkalarında duruyordu. Kadın kızarmış gibiydi; teni kırmızıydı, dik dik bakan gözleri kızıldı ve bluzunun önünde kırmızı bir leke vardı. Saçları tel tel ve yıkanmamıştı. Giysileri ve derisi, toprakta yatıyor olsa daha fazla kirlenemezdi.</p>

    <p>Mark kaküllerini gözlerinin önünden arkaya attı. Omuzlarının çarpma kapıya dayandığını hissetti ve gerilemekte olduğunu fark etti. Topluluk da ona doğru ilerledi; hizmetçi dışında... o durup izlemekle yetindi. Çocuklardan biri, dağınık kaşlı hareketli bir oğlan, açık bir çekmeceye basıp ada tezgaha tırmandı. Bu şekilde herkesten bir baş uzun duruyordu. Granit tezgahta koşarak, kendini Mark Blessige'ye doğru havaya fırlattı. Mark’ın kollarım uzatıp çocuğu yakalamaktan başka çaresi yoktu. Çocuk sıçrarken ağzını açtı, Mark’ın omuzlarını yakaladığında küçük iğnesi dışarıdaydı. Tıpkı akrep kuyruğu gibi, iğne gerildikten sonra dümdüz fırladı ve Mark’ın boğazını deldi. Deriyi ve kası geçip, şahdamarına saplandı; Mark boynuna kızgın şiş saplanmış gibi şiddetli bir acı hissetti.</p>

    <p>Kapıya doğru devrilip yere düştü. Boğazına yapışmış sıkı sıkı tutunan oğlan ayaklarını açıp göğsüne oturdu. Sonra çekmeye başladı. Emmeye. Boşaltmaya.</p>

    <p>Mark konuşmaya, haykırmaya çalıştı, ama sözler boğazına takıldı ve boğulur gibi oldu. Felç olmuştu. Nabzında bir şey değişti ---kesintiye uğradı--- ve tek ses çıkaramadı.</p>

    <p>Oğlan göğsünü onunkine dayamıştı ve Mark onun kalbinin ---ya da bir şeyin--- hafif gümlemesini kendi göğsünde hissedebiliyordu. Mark’ın bedenindeki kan boşalırken, oğlanın kalbinin ritminin hızlandığını, güçlendiğini <i>-gümgümgüm---</i> zevke benzer çılgın, mahrem bir dörtnala hıza kavuştuğunu hissetti.</p>

    <p>Oğlanın iğnesi beslendikçe şişiyordu ve avına diktiği gözlerinin akı kıpkırmızı kesilmişti. Oğlan çarpık, kemikli parmaklarını yöntemli bir biçimde Mark’ın saçlarına geçirdi. Avını daha sıkı kavradı...</p>

    <p>Diğerleri kapıdan fırlayarak kurbanın üzerine çullandılar, giysilerini parçaladılar, iğneleri derisini delerken, Mark bedeninin içinde yenilenmiş bir basınç değişimi hissetti; bir basınç azalmasından çok, dışarıdan basınç uygulanır gibi; içilen bir meyve suyu kutusu gibi, dış basıncın yol açtığı bir ezilme.</p>

    <p>Aynı anda, bir amonyum bulutu gibi burnunu ve gözlerini dolduran bir kokuya boğuldu. Göğsünde ani bir ıslaklık hissetti, yeni yapılmış çorba gibi ılıktı. Küçük şeytanın bedenini tutan ellerine sıcak bir ıslaklık geldi. Oğlan altına yapmış, beslenirken Mark’ın üzerine dışkılamıştı ---ama dışkı insansı değil kimyasal gibiydi.</p>

    <p>Acı korkunçtu. Maddeseldi; her yerinde, parmak uçlarında, göğsünde, beynindeydi. Boğazındaki basınç kayboldu ve Mark parlak, acıdan oluşmuş kor beyaz bir yıldız gibi orada asılı kaldı.</p>

    <p>Neeva yatak odası kapısını araladı ve çocukların sonunda uyuduğunu gördü. Keene ve Audrey Luss uyku tulumlarının içinde, kendi torunu Narushta’nın yatağının yanında yerde yatıyordu. Luss çocukları genelde iyi hissediyordu ---ne de olsa Keene dört aylık olduğundan beri gündüz onlara tek başına Neeva bakmıştı--- ama bu gece ikisi de ağlamıştı. Kendi yataklarını özlüyorlardı. Ne zaman eve gidebileceklerini, Neeva’nın onları ne zaman geri götüreceğini bilmek istiyorlardı. Neeva’nın kızı Sebastiane durmaksızın polisin gelip kapılarını çalmalarına ne kadar kaldığını soruyordu. Ama Neeva’yı endişelendiren polisin gelmesi değildi.</p>

    <p>Sebastiane Amerika’da doğmuştu, Amerikan okullarında eğitim görmüştü ve Amerikan kibirine sahipti. Neeva her sene kızını Haiti'ye götürüyordu, ama onun evi orası değildi. Eski ülkesini ve eski âdetlerini reddediyordu. Eski bilgiyi reddediyordu, çünkü yeni bilgi çok parlak ve havalıydı. Ama Sebastiane’nin onu batıl inançlı bir budala olarak görmesi Neeva'nın tahammül edemediği bir şeydi. Özellikle de, bu şekilde davranarak, o iki şımarık, ama düzeltilmesi mümkün çocuğu kurtararak kendi aile üyelerini riske attığından beri.</p>

    <p>Bir Roman Katolik olarak yetiştirilmesine rağmen Neeva’nın annesinin dedesi Vudu'ydu ve köy <i>bokomyd\ı\</i> bu bir tür <i>houngan</i> demektir, bir rahip ---bazıları onlara büyücü der. Hem iyicil hem de karanlık türden büyüler yaparlar. Büyük <i>ashe</i> sahibi olduğu (yani büyük ruhani güç uyguladığı) söylense de, <i>zombi</i> astrallere şifa verme (yani, bir ruhu bir fetişin içine hapsetme) işlerine bulaşsa da, en karanlık sanatla, yani bir cesedi canlandırma, ruhu ayrılmış ölü bir bedenden bir zombi yapma sanatıyla hiç ilgilenmemişti. Bunu yapmadığını, çünkü karanlık tarafa sonsuz saygı duyduğunu söylemişti ve cehennem sınırını geçmek <span> ya da Vudu dininin ruhlarına, insan ile kayıtsız Yaratıcı arasında aracılık eden azizlere ya da meleklerin dengi olan ruhlara doğrudan hakaret demek olurdu. Ama bir tür kırsal şeytan çıkarma sayılabilecek hizmetler vermiş, yoldan sapmış başka <i>houngarı\zxm</i> yanlışlarını düzeltmişti, bu sırada Neeva da ona eşlik etmiş, ölümden dönmüşlerin yüzlerini görmüştü.</span></p>

    <p>Joan o ilk gece odasına ---Neeva’nın Amerika’ya ilk geldiğinde Manhattan’da temizlediği otel süitleri kadar güzel, zengin bir yatak odası--- kapandığında ve inlemeleri sonunda kesildiğinde Neeva onu kontrol etmek için içeri bakmıştı. Joan'un gözleri ölü ve uzak görünüyordu, kalbi hızla çarpıyordu, çarşaflar terden ıslanmış, leş gibi kokuyordu. Yastığı öksürürken çıkan beyazımsı kanla lekelenmişti. Neeva hastalarla ve ölüm döşeğindekilerle ilgilenmişti ve Joan Luss’a baktığında, patronunun yalnızca hastalığa değil, şerre de teslim olmakta olduğunu görmüştü. Bunun üzerine çocukları alıp evi terk etmişti.</p>

    <p>Neeva evi dolaşarak pencereleri yeniden kontrol etti. Üç ailelik bir evin ilk katında yaşıyorlardı ve sokağı, komşuların evlerini ancak demir parmaklıkların ardından görebiliyorlardı. Demir parmaklıklar hırsızlara karşı iyiydi, ama bunun ötesinde, Neeva emin değildi. O akşam evin çevresinde dolaşarak parmaklıkları çekiştirmişti ve ona sağlam gibi gelmişlerdi. Ek önlem olarak çerçeveleri pencere denizliklerine çivilemişti (bunu Sebastiane'ye söylememiş, böylece yangın güvenliği hakkında bir söylevden kurtulmuştu) ve sonra çocukların penceresini bir kitaplıkla kapayarak barikat oluşturmuştu. Aynı zamanda (akıllılık edip kimseye söylemeyerek) demir parmaklıkların her birine sarımsak sürmüştü. Kiliseden aldığı, mahalle papazı tarafından kutsanmış bir litre kutsal su saklıyordu ---ama Luss'ların mahzeninde haçının ne kadar etkisiz kaldığını da hatırlıyordu.</p>

    <p>Sinirli, ama özgüvenli bir biçimde perdeleri indirdi ve bütün ışıkları yaktı, sonra sandalyesine yerleşti ve ayaklarını kaldırdı. Bir yerlere koşmak durumunda kalması olasılığına karşı kalın tabanlı siyah ayakkabılarını çıkarmadı (ortopedik ayakkabılardı ---ayak kemerlerinde sorun vardı). Bir gece daha nöbet tutmaya hazırdı. Ona arkadaşlık etsin diye televizyonu açtı ve sesini kıstı. Televizyonun duvardan çektiği elektrik Neeva'nın ona verdiği dikkatten daha fazlaydı.</p>

    <p>Kızının küçümsemeleri onu gereğinden fazla rahatsız ediyordu belki. Çocuklarının doğal eski kültürlerini unutup yeni kültürlerine kucak açmaları endişesi her göçmen ailesinde vardır. Ama Neeva’nın korkusu çok daha belirgindi: Amerikanlaşmış kızının aşırı güveninin onu inciteceğinden korkuyordu. Sebastiane için gecenin karanlığı yalnızca bir rahatsızlık kaynağı, bir ışık eksikliğiydi; gece çökünce gidip ışık düğmesine basardınız. Gece onun için aylaklık zamanı, oyun zamanı, gevşeme zamanıydı. Saçlarını açtığı, gardım indirdiği bir zamandı. Neeva için, elektrik karanlığa karşı bir tılsımdan farksızdı. Gece gerçektir. Gece bir ışık eksikliği değildir; aslında bizi kuşatan karanlığa karşı kısa bir rahatlama dönemi olan şey, gündüzdür...</p>

    <p>Hafif bir tırmalama sesi duyunca irkilerek uyandı. Başı önüne düşmüştü ve televizyonun, aynı zamanda elektrikli süpürge olan bir sünger paspas reklamı gösterdiğini fark etti. Yerinde dondu ve dinledi. Ön kapıdan bir tıkırtı geliyordu. Başta Emile’in eve geldiğini düşündü ---yeğeni geceleri taksi şoförlüğü yapıyordu--- ama eğer anahtarını yine unutmuşsa, zili çalardı.</p>

    <p>Ön kapıda biri vardı. Ama kapıya vurmamış, zile basmamıştı.</p>

    <p>Neeva elinden geldiğince hızlı bir biçimde ayağa kalktı. Yavaşça koridorda ilerledi ve kapının önünde durup dinledi, onu dışarıdaki kişiden ---ya da şeyden--- yalnızca bir tahta levha ayırıyordu.</p>

    <p>Bir varlık hissetti. Kapıya dokunursa ---ki dokunmadı--- sıcaklık hissedeceğini hayal etti.</p>

    <p>Bir güvenlik kilidi olan basit bir dış kapıydı, dışarıda tel kapı yoktu, üzerinde pencere yoktu. Yalnızca aşağıya doğru, ortada, yerden otuz santim yukarıda eski moda bir mektup deliği vardı.</p>

    <p>Mektup deliğinin kapağının menteşesi gıcırdadı. Pirinç kapak oynadı ---ve Neeva koridora geri koştu. Bir an ---panik içinde, gözlerden uzakta--- orada durdu, sonra banyoya koştu ve torununun banyo oyuncaklarının başına gitti. Su tabancasını aldı ve kutsal su şişesinin kapağını açıp minik oyuncağın içine doldurdu, plastik tabancayı doldururken çoğunu döktü.</p>

    <p>Oyuncak tabancayı kapıya götürdü. Şimdi sessizlik hakimdi, ama varlığı hâlâ hissediyordu. Şişmiş dizinin üzerine zorlukla çöktü, çorabı pürüzlü yer tahtalarına takıldı. Pirinç kapaktan gelen serin gece havasının fısıltısını duyabilecek ---ve kenarında bir gölge görebilecek--- kadar yakındı.</p>

    <p>Oyuncak tabancanın namlusu uzundu. Neeva basıncı artırmak için altındaki pompayı geri çekmesi gerektiğini hatırladı, sonra namlunun ucuyla kapağı kaldırdı. Menteşe yakarırcasına gıcırdadığında tabancayı delikten geçirdi, namluyu uzattı ve tetiği çekti.</p>

    <p>Neeva körlemesine yukarı ve iki yana nişan alarak her yöne kutsal su fışkırttı. Joan Luss’ın yandığını, asite benzeyen suyun bedenini İsa’nın altın kılıcı gibi biçtiğini hayal etti ---ama feryat duymadı.</p>

    <p>Sonra aralıktan bir el geldi. Tabancayı namlusundan yakaladı ve almaya çalıştı. Neeva düşünmeden onu geri çekti ve parmakları iyice inceledi. Mezar kazıcılarınki kadar kirliydi. Tırnak dipleri kan kırmızısıydı. Deriye denk gelen kutsal su, kiri yaymaktan başka işe yaramamıştı; ne buhar vardı ne de yanık.</p>

    <p>Etkisizdi.</p>

    <p>El namluyu sertçe çekti ve mektup deliğinin içine sıkıştırdı.</p>

    <p>O zaman Neeva elin ona ulaşmaya çalıştığını anladı. Bu yüzden tabancayı bıraktı ve el, plastik oyuncak kırılana ve son bir su fışkırtısı bırakana kadar onu çekip büktü. Neeva elleri ve poposu üzerinde mektup deliğinden uzaklaştı. Ziyaretçi kapıyı dövmeye başlamıştı. Kapıya yükleniyor, kapı tokmağını zorluyordu. Menteşeler titriyor, iki yandaki duvarlar sarsılıyordu, o sırada, avlanan adam ve çocuk tablosu çivisinden düştü ve koruyucu camı kırıldı. Neeva yeri tekmeleyerek kısa giriş holünün sonuna gitti. Omzuyla, içinde bir beyzbol sopası bulunan şemsiyeliği devirdi. Neeva sopayı kapıp siyah bant kaplı sapından kavradı ve yere oturdu.</p>

    <p>Kapı dayanıyordu. Şiştiği ve yaz sıcağında çerçeveye takıldığı için nefret ettiği eski kapı, darbelere dayanacak kadar sağlamdı. Üzerindeki kilit ve pürüzsüz demir tokmak da öyleydi. Kapının ardındaki varlık sonunda sessizleşti. Hattâ belki çekip gitmişti.</p>

    <p>Neeva yerdeki İsa’nın gözyaşları birikintisine baktı. İsa’nın gücü yanınızda değilse, şansınızın tükendiğini bilirsiniz.</p>

    <p>Gün ışığını beklemek. Yapabileceği tek şey buydu.</p>

    <p>"Neeva?"</p>

    <p>Luss'ların oğlu Keene eşofmanı ve tişörtü içinde arkasında duruyordu. Neeva hayal edebileceğinden daha hızlı hareket ederek eliyle çocuğun ağzını kapadı ve onu köşenin arkasına taşıdı. Neeva sırtını duvara verdi ve oğlanı kollarında tutarak orada durdu.</p>

    <p>O şey oğlanın sesini duymuş muydu?</p>

    <p>Neeva dinlemeye çalıştı. Oğlan kollarında kıvranarak konuşmaya çalıştı.</p>

    <p><i>"Şü&gt; çocuğum</i>.<sup class="calibre40">11</sup></p>

    <p>Sonra işitti. Yine bir gıcırtı geldi. Oğlanı daha da sıkı kavrayarak sola eğildi, köşeden kapıya baktı.</p>

    <p>Kirli bir parmak mektup deliğinin kapağını kaldırmıştı. Neeva yine köşenin arkasına kaçtı, ama içeri bakan bir çift parlak kırmızı gözü görecek kadar vakti olmuştu.</p>

    <p>Gabriel Bolivar’ın menajeri Rudy Wain, BMG'den gelenlerle Hudson Caddesi'ndeki Mr. Chow'un yerinde geç bir akşam yemeği yedikten sonra bir taksiye atlayıp şehirdeki evine geldi. Gabe’i telefonda yakalayamamıştı, ama 753 numaralı sefer meselesinin ardından sağlığı hakkında dedikodular çıkmıştı. Bir paparazzi onun tekerlekli sandalyede fotoğrafını çekmişti ve bu yüzden Rudy’nin adamı bizzat görmesi gerekmişti. Vestry Caddesi'ndeki kapıya yaklaştığında paparazzi göremedi, yalnızca birkaç kafası iyi Gotik hayran kaldırımda oturmuş, sigara içiyorlardı.</p>

    <p>Rudy ön kapıdaki merdivene yürürken beklenti içinde ayağa kalktılar. "Ne oldu?" diye sordu Rudy.</p>

    <p>"İnsanları içeri aldığını duyduk."</p>

    <p>Rudy başını kaldırıp baktı, ama ikiz evde ışık yoktu, çatı bile karanlıktı. "Parti bitmiş gibi."</p>

    <p>"Parti değil," dedi yanağındaki iğneden renkli lastik bantlar sarkan tombul bir çocuk. "Paparazzileri de içeri aldı."</p>

    <p>Rudy omuzlarını silkip kapı şifresini tuşladı, içeri girdi ve kapıyı arkasından kapadı. En azından Gabe daha iyi hissediyordu. Rudy içeri girdi, siyah mermer panterleri geçip antreye vardı. Projektörlerin hepsi karanlıktı ve ışık düğmeleri henüz lambalara bağlanmamıştı. Rudy bir an düşündü, sonra BlackBerry'sini çıkardı, göstergeyi HER ZAMAN AÇIK konumuna getirdi. Mavi ışığı çevreye tuttu, merdivenlerin yanındaki kanatlı meleğin ayaklarının dibinde ileri teknoloji ürünü dijital fotoğraf makineleri ve video kameralar --- paparazzilerin silahları--- buldu. Hepsi, yüzme havuzunun dışındaki ayakkabılar gibi yığılmıştı.</p>

    <p>"Merhaba?"</p>

    <p>Sesi bitmemiş ilk katlarda boğuk boğuk yankılandı. Rudy, BlackBerry'sinin mavi elektronik ışığını takip ederek sarmal mermer merdiveni tırmanmaya başladı. Gabe’i gelecek haftaki Roseland gösterisi için motive etmeliydi. Üstelik hazırlanılması gereken, Amerika’nın değişik yerlerindeki Cadılar Bayramı gösterileri vardı.</p>

    <p>En üst kata, Bolivar’ın yatak odası süitine geldi. Bütün ışıklar sönüktü.</p>

    <p>"Hey, Gabe? Benim adamım. Seni iş başında yakalamayayım."</p>

    <p>Fazla sessizdi. Ana yatak odasının kapısını açtı, telefonunun ışığıyla içeriyi taradı, yatağı dağınık buldu, ama akşamdan kalma bir Gabe yoktu içinde. Muhtemelen her zamanki gibi gece gezintisine çıkmıştı. Burada değildi.</p>

    <p>Rudy işemek için ana banyoya gitti. Tezgahın üzerinde reçeteli bir açık Vicodin şişesi ve içki kokan kristal bir kokteyl kadehi buldu. Rudy bir an düşündü, sonra ilaçtan iki tane aldı, kadehi lavaboda yıkadı ve hapları musluk suyuyla yuttu.</p>

    <p>Tam kadehi tezgaha koyuyordu ki, arkasında bir yerde hareket sezdi. Hızla döndü. Gabe oradaydı, karanlıktan banyoya giriyordu. İki yandaki aynalı duvarlar yüzünden ondan yüzlercesi varmış gibi görünüyordu.</p>

    <p>"Gabe, Tanrım, beni korkuttun," dedi Rudy. Gabe orada durmuş ona bakarken, Rudy’nin yüzündeki candan gülümseme soldu. Mavi telefon ışığı dolaylı ve soluktu, ama Gabe’in derisi karanlık, gözleri kızarmış görünüyordu. Üzerinde dizlerine kadar gelen ince, siyah sabahlık vardı ve altında gecelik yoktu. Kolları dümdüz yana sarkıyordu ve menajerine selam vermemişti. "Sorun ne adamım?" Gabe’in elleri ve göğsü kirliydi. "Geceyi kömürlükte mi geçirdin?"</p>

    <p>Gabe, onu sonsuzca çoğaltan aynaların önünde öylece dikildi.</p>

    <p>"Cidden leş gibi kokuyorsun adamım," dedi Rudy elini burnunda tutarak. "Nerelerde yuvarlandın sen?" Rudy, Gabe'den tuhaf bir sıcaklık geldiğini hissetti. Telefonu Gabe’in yüzüne yaklaştırdı. Gözleri ışığa karşı hiçbir şey yapmadı. "Ahbap, makyajını çıkarmadan çok fazla zaman geçirmişsin."</p>

    <p>Vicodin hapları etkisini göstermeye başlamıştı. Birbirine bakan aynalarıyla oda akordeon gibi açılıyordu. Rudy telefonun ışığını hareket ettirdi ve tüm banyo ışıldadı.</p>

    <p>"Bak adamım," dedi Rudy, Gabe’in tepkisizliğinden ürkerek, "kafan iyiyse, daha sonra gelebilirim."</p>

    <p>Gabe’in solundan geçmeye çalıştı, ama Gabe yana çekilmedi. Rudy yine denedi, ama Gabe yol vermiyordu. Rudy geri çekildi ve telefonun ışığını eski müşterisine tuttu. "Gabe adamım, neler?.."</p>

    <p>Bolivar o zaman sabahlığını açtı, kollarını kanat gibi uzatarak sabahlığın yere düşmesine izin verdi.</p>

    <p>Rudy inledi. Gabe’in bedeni gri ve sıpsıskaydı, ama onun başını döndüren Gabe’in bacak arasını görmek oldu.</p>

    <p>Kılsız ve oyuncak bebeklerinki kadar pürüzsüzdü, cinsel organı yoktu.</p>

    <p>Gabe’in eli Rudy’nin ağzını sertçe kapadı. Rudy çabalamaya başladı, ama çok geçti. Rudy, Gabe’in sırıttığını gördü ---sonra o sırıtış kayboldu, ağzının içinde kıvranan kırbaca benzer bir şey vardı. Telefonunun titrek mavi ışığının altında ---çılgınca ve körlemesine 9, 1 ve 1 tuşlarını bulmaya çalışırken--- iğnenin çıktığını gördü. Yanlarında belli belirsiz uzantılar şişip iniyordu, açılıp kapanan solungaçsı açıklıklarla çevrili ikiz süngersi et keselerine benziyorlardı.</p>

    <p>Rudy bütün bunları gördüğü anda iğne boynuna saplandı.</p>

    <p>Telefonu, GÖNDER tuşuna hiç basılmadan elinden kaydı ve tekmeler savuran ayaklarının altına düştü.</p>

    <p>Dokuz yaşındaki Jeanie Millsome annesiyle eve dönerken hiç yorgun değildi. <i>Küçük Denizkızı'nı</i> Broadway’de görmek öyle muhteşemdi ki, hayatı boyunca bu kadar uyanık olmadığını düşünüyordu. Şimdi, büyüdüğünde ne olmak istediğini kesinlikle biliyordu. Artık bale okulu öğretmeni olmak istemiyordu (Cindy Veeley sıçrarken iki ayak parmağını kırınca vazgeçmişti). Jimnastikçi olup Olimpiyatlara katılmak da istemiyordu (kulplu beygir çok korkunçtu). O şimdi (trampet sesleri lütfen...) bir <i>Broadway Aktrisi</i> olacaktı! Ve saçlarını mercan kırmızısına boyayacak, <i>Küçük Denizkızı'nın</i> başrol, Ariel rolünü oynayacaktı. Oyunun sonunda tarihin en büyük ve en zarif selamını verecek ve fırtına gibi patlayan alkışlardan sonra genç tiyatro müdavimi hayranlarını selamlayacak, tiyatro programlarını imzalayacak, telefon kameralarına onlarla birlikte poz verecekti ---sonra, çok özel bir gece, seyirciler arasındaki en nazik ve en içten dokuz yaşındaki kızı seçecek, onun öğrencisi <i>ve</i> 'Sonsuza Dek En İyi Arkadaşı' olması için davet edecekti. Annesi onun kuaförü ve Justin ile birlikte evde kalan babası da, tıpkı Hannah Montana’nın babası gibi, menajeri olacaktı. Justin de... eh, Justin evde kalıp kendisi olabilirdi.</p>

    <p>Böylece, şehrin altında, güneye giden metrodaki koltuğunda, çenesi elinde, dönerek oturdu. Pencerede, arkasındaki vagonun parlaklığının önünde kendisini görüyordu, ama ışıklar bazen titreşiyordu ve o karanlık anlardan birinde kendini bir tünelin bir diğerine bağlandığı açıklıklardan birine bakarken buldu. Sonra bir şey gördü. Bir bilinçaltı imge çakması gibiydi, tekdüze bir filmin arasına konmuş tek bir rahatsız edici kare gibi. Öyle hızlı gelip geçti ki, dokuz yaşındaki bilinçli zihninin, anlamadığı bu imgeyi işleyecek zamanı olmadı. Neden gözyaşlarına boğulduğunu bile bilemiyordu. Bu, başı önüne düşmüş annesini uyandırdı. Tiyatro ceketi ve elbisesi içindeki güzelim annesi onu teselli etti ve neden ağladığını anlamaya çalıştı. Jeanie’nin elinden pencereden dışarıyı işaret etmekten başka şey gelmedi. Yolun geri kalanını annesinin kolunun altına büzülmüş olarak gitti.</p>

    <p>Ama Efendi onu görmüştü. Efendi her şeyi görürdü. Beslenirken bile ---özellikle de beslenirken. Gece görüşü olağanüstü ve neredeyse teleskop gibiydi, gri tonlarında görüyordu ve ısı kaynaklarını parlak hayaletsi beyazlar halinde görüyordu.</p>

    <p>Beslenmesini bitirdi, ama doymamıştı ---asla doymazdı--- avının bedeninden aşağı gevşekçe kaymasına izin verdi. İri elleri, dönüşmüş insanı çakıl kaplı zemine bıraktı. Çevresindeki tüneller, karanlık pelerinini savuran rüzgarlarla fısıldıyordu, trenler uzakta çığlık atıyor, demir çeliğe çarpıyordu. Sanki onun gelişinin aniden farkına varan dünya haykırıyordu.</p>
  </div>
</body>
</html>
