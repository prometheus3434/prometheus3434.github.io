<?xml version='1.0' encoding='utf-8'?>
<html xmlns="http://www.w3.org/1999/xhtml">
  <head>
    <meta name="charset" content="UTF-8"/>
    <title>Bilinmiyor</title>
    <meta http-equiv="Content-Type" content="text/html; charset=utf-8"/>
  <link href="../../stylesheet.css" rel="stylesheet" type="text/css"/>
<link href="../../page_styles.css" rel="stylesheet" type="text/css"/>
</head>
  <body class="calibre">
<h2 class="calibre3">İkinci Yaz</h2>
<p class="calibre4">Halam potinlerinin uçlarını birbirine bitiştirmiş oturuyordu. Kahverengi yeldirmesi, çenesinin altından düğümlediği siyah başörtüsü ile pek sönüktü. İçime dokundu. Anneannemin, paşa yengemin elbiselerine, avizeye, koltuklara, duvarlara, kadife perdelere, vitrinlere, asma saate, fanuslu lambalara göz gezdiyor, hiç durmadan yüzünün terini siliyordu. Dedem, kadınlara bakmamak için gözleri yerde, "Siz hiç zahmet etmeyin," dedi, "inşallah yaz sonunda gelir, çocuğu kendim alırım. O zamana kadar, evel Allah sonra size emanet."</p>
<p class="calibre4">Anneannem bizimkileri kapıya kadar geçirdi. Geldiğimiz faytonu savmışlar, kapıda Yusuf Ağa bekliyordu. Halam gözleri dolu dolu öptü beni, Dedem kucağına aldı, kulağıma "Çocuk," dedi, "olur böyle şeyler. Sakın büyütme!"</p>
<p class="calibre4">Araba köşeyi dönene kadar bekledik.</p>
<p class="calibre4">Kapı kapanır kapanmaz kızlar bir ponpon, küpe, bilezik, ipek, koku, etek, dantel seli halinde merdivenden aşağı aktılar. Tiya Eleni merdivenin başından bağırıyordu.</p>
<p class="calibre4">"Canimuuu!"</p>
<p class="calibre4">Cennet geldiğimi daha duymamıştı herhalde. Salona doluştuk. Her kafadan bir ses çıkıyordu.</p>
<p class="calibre4">"Daha güzel olmuş bu!"</p>
<p class="calibre4">"Ama biraz süzülmüş."</p>
<p class="calibre4">"Sahi ayol."</p>
<p class="calibre4">"Boy atıyor da ondan."</p>
<p class="calibre4">Ortalık yatışınca teyzem, "Niye böyle durgunsun?" diye sordu, "Ne oldu sana?"</p>
<p class="calibre4">Paşa yengem kahkahayı bastı.</p>
<p class="calibre4">"Çocuk şamatanızdan ürktü ayol."</p>
<p class="calibre4">Anneannem, "Dedesi de durgundu," dedi, "bir şey olmuş ama neyse. Zamanla anlarız." Elimi tuttu, "Gel bakalım, odanı beğenecek misin?" Kızlar da peşimizden geldiler. Benim için kendi bölüğüne bitişik misafir odasını hazırlatmış. Yavaşça içeri itti. Büyük, mavi bir odaydı. Yatak süslü, elbise dolabının kapağı aynalıydı. İsteksizce dışarı baktım. İğde ağacının yaprakları arasından bahçe görünüyordu. Başucuma annemle babamın başbaşa fotoğrafını koymuşlardı. Bir sehpanın üzerinde ninemin gramofonu duruyordu. Odamı beğenmiştim. Başımı anneannemin bacağına yaslayıp iki kolumla sarıldım. Sevinçten zıplamamı bekleyen kızlar, hayal kırıklığı içinde kayboldular. Odadan çıkınca, gramofona teşekkür etmek için ninemin kapışma yürüdüm. Anneannem telaşlandı.</p>
<p class="calibre4">"Dur! Önce yemeğini ye. Sana anlatacaklarım var! Evi sonra gezersin."</p>
<p class="calibre4">Öğle yemeğini, anneannemin odasında yedim, daha doğrusu yiyemedim.</p>
<p class="calibre4">"Senin bir derdin var, söyle bana güzelim."</p>
<p class="calibre4">"Bir şeyim yok."</p>
<p class="calibre4">"Hasta mısın?"</p>
<p class="calibre4">"Yo."</p>
<p class="calibre4">Üstelemedi. Yemekten sonra birlikte yattık. Geçen yazdan beri neler olduğunu anlattı. Minnoş doğurmuş, yavruları pek güzelmiş, komşular kapışmışlar. Teyzem kışın evlenecekmiş. Zişan'a da söz kesilmiş. Ninem de kış başında ölmüş.</p>
<p class="calibre4">Ağlamaya başladım. Anneannem güzel sözlerle avuttu beni. "Peki, Cennet nerede anneanne?" diye sordum korka korka.</p>
<p class="calibre4">"Aa! Onu söylemeyi unuttum. Bir gün yezit babası gelip kızı almak istedi. Vermek istemedik ama adam çok inatçıymış ayol! Çaresiz boyun eğdik. Zavallı, ağlaya ağlaya gitti. Sana pek iyi davranırdı, değil mi? Onun gibi birini de bulamadık daha."</p>
<p class="calibre4">Kaskatı kesilmiştim.</p>
<p class="calibre4">"Başkasını istemem zaten!"</p>
<p class="calibre4">"Ama sana bakacak biri olmazsa.."</p>
<p class="calibre4">"İstemiyorum!"</p>
<p class="calibre4">İçimdeki küçücük sevinç de sönmüştü. Gözlerimi kapadım. İçime ağladım. Uyumuşum. Çok kötü rüyalar görüyordum. Bağırarak uyandım. Anneannem sokulup sarıldı, birden yatağın içinde oturdu.</p>
<p class="calibre4">"Aman yarabbi, sen altını ıslatmışın!"</p>
<p class="calibre4">Elimle yokladım. Yatak sırılsıklamdı. Utançla büzüldüm.</p>
<p class="calibre4">"Kimseye söyleme ne olur!"</p>
<p class="calibre4">"Hiç söyler miyim, güzelim?"</p>
<p class="calibre4">Süklüm püklüm kalktım. Çarşafı topladı. Pencereleri açtı. Üstümü değiştirdi.</p>
<p class="calibre4">"Haydi sen evi teftiş et. Bakalım herkes ne yapıyor?"</p>
<p class="calibre4">Kimseyi görmek istemiyordum. Salonun cumbasında oturup denizi seyrettim. Erkekler arka arkaya gelmeye başladılar. Hepsi dedem gibi neşesizdi. Softaya eksiksiz oturduk. Top patlayınca paşa amcam yüksek sesle dua etti, tiya Eleni de bizimle birlikte "Amin!" dedi. Oruçlarını suyla açtılar.</p>
<p class="calibre4">Biraz çorba içtim. Başka bir şey yiyemedim. Despina küçük tabaklar içinde, bilmediğim bir tatlı dağıtıyordu. Anneannem, "Bari tadına bak, güzelim." diye yalvardı</p>
<p class="calibre4">"Ne bu?"</p>
<p class="calibre4">Sevinçle, "Tavukgöğsü." dedi.</p>
<p class="calibre4">Aklımdan bir anda, Elmas'ın göğüsleri, babaannemin attığı tokat, burnumdan kan boşanması, Kıvırcık'ın ölümü, saçımın kesilmesi, halamın fiyongunu koparmam filan geçti ardarda, öğürmeye başladım. Büyükbabam kucaklayıp helaya götürdü beni. Geri döndüğümüzde sofra sessizliğe gömülmüştü. Yemekten sonra erkekler, sıkıntı içinde teravih namazına gittiler. Gece anneannem, "Sen," dedi, "memişkomu tutmadan uyuyamazdın. Ne oldu güzelim?"</p>
<p class="calibre4">İnledim.</p>
<p class="calibre4">"İstemiyorum!"</p>
<p class="calibre4">"Peki canım, tamam, nasıl istersen."</p>
<p class="calibre4">Sabah korkuyla yatağı yokladım. Yine sırılsıklamdı. Aspasia ile Despina, tavan arasından yeni şilte indirdiler. Utançtan bütün gün odamda oturdum.</p>
<p class="calibre4">Akşam, Doktor Sadi Bey geldi. Kısacık boylu, koca mavi gözlü, bıyıkları ağzını örten, suratlı, yaşı belirsiz bir adamdı. Soluya soluya beni muayene etti. Durmaksızın bir şeyler söyleyip soran anneannemi dışarı çıkardı. Beni karşısına oturttu.</p>
<p class="calibre4">"Turp gibisin köftehor!" dedi, "İstediğini elde etmek için hasta taklidi yapmana da gerek yok. Ninen hastayken her gün uğradım, senden başka bir şey konuşulmuyor bu evde. Ne istesen anında yerine getirecekleri belli." Acele etmeden, çantasını açıp kolonya çıkardı, ellerini yıkadı.</p>
<p class="calibre4">"Öyleyse, buraya gelmeden önce, senin canını çok sıkan bir şeyler olmuş."</p>
<p class="calibre4">Yüzüme bakmadan, çantasını kapadı, gidecekmiş gibi ayağa kalktı. Köşe kapmaca oyunundaki gibi şaşırtmaca veriyordu bana. Aldanmamak için hiç kımıldamadan durdum. Fesini başına yerleştirdi.</p>
<p class="calibre4">"Ben gidiyorum. Çok işim var. Ama neler olduğunu anlatırsan, o zaman iş değişir, merakla dinlerim. Çok heyecanlı bir olay geçti herhalde başından."</p>
<p class="calibre4">Sustum.</p>
<p class="calibre4">"Kimseye söylemem. Doktor sözü."</p>
<p class="calibre4">Gözlerimi yerden kaldırmadım.</p>
<p class="calibre4">"Bak, beni dinle."</p>
<p class="calibre4">Yeniden oturdu. Beni konuşturmak için şaklabanlık yaptı, korkuttu, okşadı, homurdandı, sonunda pes etti. Anneannemi çağırdı.</p>
<p class="calibre4">"Konuşmuyor kerata."</p>
<p class="calibre4">Sesini düşürdü.</p>
<p class="calibre4">"Üstüne vardıkça da kapanıyor."</p>
<p class="calibre4">Öfkeyle gitti.</p>
<p class="calibre4">Altımı ıslattığımı duydukları için kızlar beni geceleri koyunlarına almıyorlardı. Zaten ben de, onlarla yatmak, memelerini filan görmek istemiyordum. Ama her gece, anneannem gibi, ıslanan geceliğini değiştirmek zorunda kalan büyükbabamdan utanmaya başlamıştım. Yalvardım.</p>
<p class="calibre4">"Kendi yatağımda yatmak istiyorum artık."</p>
<p class="calibre4">"Yalnız korkmaz mısın?"</p>
<p class="calibre4">Boynumu büktüm.</p>
<p class="calibre4">"Sen de orada yatarsan, korkmam."</p>
<p class="calibre4">Odama bir kanepe koydurdu. Artık ben yatağımda yatıyordum, o zavallıcık da hiç şikayet etmeden, kanepede. Çarşafımın altına bir muşamba yayıyorlardı her gece. Despina ile Aspasia'nın bile yüzüne bakamaz ölmüştüm. İki kişi fısıldaşsa, altımı ıslattığımı konuştuklarını sanıp utanç içinde kıvranıyordum.</p>
<p class="calibre4">Birkaç gün sonra sofrada, tiya Eleni elini elimin üzerine koydu. Yavaşça, "Bu gece benimle yatar mısın, cicimu?" dedi. Hiç sesimi çıkarmadım. Yüzüme ateş basmıştı. Tiya Eleni'ye rezil olmaktansa, eve dönerdim daha iyi. Başımı kaldırmadım. O da bir şey söylemeden elimi okşadı. Uyumadan önce, anneannemin koynuna girdim. Kanepeye zor sığıştık ama pek sevindi. Öptü, okşadı.</p>
<p class="calibre4">"Tiya Eleni geçen yaz niye ağlamıştı anneanne?"</p>
<p class="calibre4">Gülümsedi.</p>
<p class="calibre4">"Unutmadın mı hâlâ?"</p>
<p class="calibre4">"Anlatacağına söz vermiştin."</p>
<p class="calibre4">Bir an sesi çıkmadı. Sonra içini çeke çeke anlattı.</p>
<p class="calibre4">"Rahmetli büyük dayın sakin, ciddi bir çocuktu. Kolay büyüdü, sıkıntı vermeden okudu. Eleni'yi, annesini hastaneye götürürken trende tanımış. Anlaşılan, birkaç kere de gezmeye gitmişler. Eleni, annesi ölüp de bir başına kalınca, dayın onunla evlenmek istediğini söyledi. Önce biraz mırın kırın ettik. Hele Neveser, Hıristiyan diye hiç istemedi. Ama kızı görünce razı olduk. Terbiyeli, görgülü, güzel bir kızdı. Evlendikleri zaman anladık, pek de neşeliymiş. Daha çok gençti yavrucak. Şarkı söyler, taklitler yapar, evi neşeye boğardı. Kimsesi olmadığı için bizi ailesi gibi benimsedi. O da her kadın gibi bir çocuğu olsun diye çıldırıyordu elbette. Ama dayıcığın, evlendikten altı ay sonra, bütün gençler gibi cepheye gitti, Çanakkale'de şehit düştü."</p>
<p class="calibre4">Göğüs geçirerek, "İstanbul acılı anneler, dullar, yetimler şehri oldu güzelim." diye devam etti, "Biz kadere inandığımız için daha dayanıklıyız. Eleni yıkıldı. Çabucak toparlandı ama biliyorsun işte, artık odasından pek çıkmıyor, az konuşuyor, hiç süslenmiyor, bizimle gezmeye gelmiyor. Bir çocuğu olsa oyalanır, avunurdu, yalnızlık acısı çekmezdi kızcağız. Seni görünce içi gitti zavallının ama sana alışmaktan korkuyor."</p>
<p class="calibre4">"Niye korkuyor?"</p>
<p class="calibre4">Sesi titredi.</p>
<p class="calibre4">"Yalnız o değil, hepimiz korkuyoruz. Yarın deden gelip seni alırsa.."</p>
<p class="calibre4">Ağlamaya başladı. Anneanneme mi acıdım, yoksa tiya Eleni'ye mi, bilmiyorum, benim de gözlerim yaşardı. Sonra anneannem beni yatağıma yatırdı. Gece çok karışık rüyalar gördüm. Ertesi gün arifeymiş. Anneannem, öğleye doğru, "Haydi güzelim hamama iniyoruz." diye gülerek beni almaya geldi. Yerde oyuncaklarımla oynuyordum. Hemen yatağa girdim.</p>
<p class="calibre4">"Ben yıkanmak istemiyorum."</p>
<p class="calibre4">"Hiç olur mu? Haydi, kalk bakayım."</p>
<p class="calibre4">"Hayır! Kalkmayacağım! Yıkanmayacağım!"</p>
<p class="calibre4">"Olmaz yavrum."</p>
<p class="calibre4">Çırpınmaya başladım.</p>
<p class="calibre4">"Olur! Olur! Olur!"</p>
<p class="calibre4">"Neden yıkanmak istemiyorsun, güzelim?"</p>
<p class="calibre4">Kekeledim.</p>
<p class="calibre4">"Çünkü... çünkü..."</p>
<p class="calibre4">"Evet?"</p>
<p class="calibre4">".. .Kimseyi çıplak görmek istemiyorum!"</p>
<p class="calibre4">Anneannem ne diyeceğini şaşırdı. Yatağa ilişip yatışmamı bekledi. Çekine çekine, "Herkes çıktıktan sonra da gelmez misin?" diye sordu.</p>
<p class="calibre4">"O zaman gelirim."</p>
<p class="calibre4">Hamamda kimse kalmayınca, Neveser beni aşağıya götürdü. Anneannem yalnız başına beni bekliyormuş. Tatlı tatlı konuşarak soydu. Yıkarken peştamalı açılıp dizlerine düştü. Memeleri sallandıkça, içim bulanıyordu. Boynuna sarıldım.</p>
<p class="calibre4">"Ne olur örtün anneanne!"</p>
<p class="calibre4">"Peki yavrum, peki."</p>
<p class="calibre4">Telaşla örtündü. Durmadan yüzüme bakıyor, sıkıntımın sebebini anlamaya çalışıyordu. Gece yatağıma girince, bir şey sormasın diye uykum varmış gibi gözlerimi kapadım. Ev çıtırdamaya başladı. Büzüldüm.</p>
<p class="calibre4">Sıcak bir koyunda, güven içinde, başım derde girmeden uyumayı ne kadar özlemiştim Allahım!</p>
<p class="calibre4">Sabah erkekler namazdan dönünce salonda toplanıldı. Bayramlaştık. Tiya Eleni de gelmişti. O da büyüklerin elini öptü. Anneannem biraz ağladı. Hediyelerimi odama taşıdım. Misafirler gelmeye başlamışlardı bile. Dışarı çıkmadım. Öğlene doğru kapım aralandı.</p>
<p class="calibre4">"Canimu."</p>
<p class="calibre4">Eyvah! Islak yorganım hâlâ pencerenin içindeydi. Ayağa fırlayıp önünü kestim.</p>
<p class="calibre4">"Buraya girme! Lütfen!"</p>
<p class="calibre4">"Öyleyse sen bana gel."</p>
<p class="calibre4">Çaresiz razı oldum.</p>
<p class="calibre4">"Peki."</p>
<p class="calibre4">Elimi tuttu, koridor boyunca konuşmadan yürüdük. Kapısını açtı, oturma odasına girdik.</p>
<p class="calibre4"><br class="calibre5"/></p>
</body>
</html>
