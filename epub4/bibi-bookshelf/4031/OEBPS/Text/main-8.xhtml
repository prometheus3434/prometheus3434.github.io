<?xml version='1.0' encoding='utf-8'?>
<html xmlns="http://www.w3.org/1999/xhtml">
  <head>
    <meta name="charset" content="UTF-8"/>
    <title>Bilinmiyor</title>
    <meta http-equiv="Content-Type" content="text/html; charset=utf-8"/>
  <link href="../../stylesheet.css" rel="stylesheet" type="text/css"/>
<link href="../../page_styles.css" rel="stylesheet" type="text/css"/>
</head>
  <body class="calibre">
<h2 class="calibre3">Bayram</h2>
<p class="calibre4">Bayram sabahı dedem beni de camiye götürdü. Büyükbabam, paşa amcam, dayım, Osman ağabey, Yusuf Ağa da oradaymış. Sevinçten öyle bir bağırdım ki herkes bize baktı. Yanlarına koştum.</p>
<p class="calibre4">"Anneannem nerde?"</p>
<p class="calibre4">Hay Allah! Bayram namazım yalnız erkekler kılarmış. Dedemle büyükbabam beni aralarına aldılar. Ben de onlara bakarak eğildim, doğruldum, yere kapandım. Namazdan sonra bayramlaştılar. Ben de hepsinin elini öptüm. Cebim parayla doldu. Osman ağabeye, "Gülistan'ı sandalla gezdirdin mi?" diye sordum yavaşçacık. Yanağımı okşadı, "Hayır," dedi, "sensiz beceremedim."</p>
<p class="calibre4">Büyükbabamla birbirimizden zor ayrıldık .</p>
<p class="calibre4">Evdekiler tertemiz giyinmiş, bizi bekliyorlardı. Bayramlaşıp sabah çorbamızı içtik. Biraz sonra kâhya, yanaşmalar, hanımları, çocukları eve doluştu. Benim de elimi sıkıp bayramımı tebrik ettiler. Bu seferki bayram çok hoşuma gitmişti. Biraz sonra dedem, kâhyaya "Haydi!" deyince hepsi ayağa kalktı. Ben de kalkınca babaannemle halam bakıştılar. Halam beni kucakladı.</p>
<p class="calibre4">"Sen biraz evde kal."</p>
<p class="calibre4">"Neden?"</p>
<p class="calibre4">"İşte."</p>
<p class="calibre4">"Ben de onlarla bahçeye çıkmak istiyorum."</p>
<p class="calibre4">"Şimdi olmaz."</p>
<p class="calibre4">Benden gizli bir şey yapacaktı bunlar. Oyuncaklarımı almak bahanesiyle odamıza gittim. Pencere açıktı. Baktım, bir yanaşma Kıvırcık'ı getiriyordu. Seveceklerdi herhalde. Kâhya ile dedem, okşayarak yere yatırdılar. Zavallıcık biraz meledi, sonra gözlerini kapadı. İçime bir ateş düştü. Ama pencereden ayrılıp aşağıya koşarsam, o arada, ne yaptıklarını göremeyecektim. Kâhya bir şeyler mırıldandıktan sonra, "Allahüekber!" dedi, elinde bir şey ışıldıyordu, eğildi, birdenbire Kıvırcık'ın boynundan kan fışkırmağa başladı.</p>
<p class="calibre4">Aaaaaaaah! Çığlık ata ata koşmaya başladım.</p>
<p class="calibre4">"Hayır! Hayıır! Hayıııır!"</p>
<p class="calibre4">Halam, merdivenin başında yakaladı beni, kucağına aldı.</p>
<p class="calibre4">"Gitme. Bitti artık."</p>
<p class="calibre4">Yatağa girdim, akşama kadar ağladım. Yemeğe oturunca, dedem saçlarımı okşayarak gönlümü almaya çalıştı, "Oğlum," dedi, "Allah seni bize bağışlasın diye.."</p>
<p class="calibre4">"Hiçbirinizle konuşmuyorum. Allah'a da dargınım."</p>
<p class="calibre4">"Tövbe de çocuk!"</p>
<p class="calibre4">"Ben onun her istediğini yaptım, erkenden yattım, tabağımda yemek bırakmadım, yerde ekmek görsem hemen öpüp başıma koydum, her gece duamı ettim. Ama o benim hiç bir isteğimi yapmıyor."</p>
<p class="calibre4">"Ne istiyorsun?"</p>
<p class="calibre4">"Annemle babamı! Onlar olsaydı, Kıvırcık'a kimse elini süremezdi."</p>
<p class="calibre4">Dedemin gözleri doldu. Sofradan kalktı. Ben de. Halam yemeğimi tepsiyle yatağa getirdi.</p>
<p class="calibre4">"Yemek yemek istemiyorum."</p>
<p class="calibre4">"Beni seviyorsan bir lokma al."</p>
<p class="calibre4">Sahana baktım, yemeği görünce ağlayarak kusmaya başladım.</p>
<p class="calibre4">"Onun eti değil bu yavrum! Vallahi değil."</p>
<p class="calibre4">Ertesi gün akşama kadar sedirde yatıp tavanı seyrettim. Dedem bitkin geldi.</p>
<p class="calibre4">"Düşman, arife günü, Ankara'ya doğru yürüyüşe geçmiş. Ne acı bir bayram bu!"</p>
<p class="calibre4">Yatsı namazın yine topluca kıldılar. Dedem dua etti.</p>
<p class="calibre4">"Eğer yaptıkları rızana uygunsa, Mustafa Kemal Paşanın yolunu aç, yoksul ordusunu muzaffer eyle ya Rabbi."</p>
<p class="calibre4">"Amin!"</p>
<p class="calibre4">"Amin!"</p>
<p class="calibre4">"Ya Rabbi, eğer..."</p>
<p class="calibre4">Her akşam yeni haberlerle geliyordu.</p>
<p class="calibre4">"Düşman rahat rahat ilerliyormuş. Ah kurban olduğum Paşam, durdur şunları.. Tüü, adamlar ilerledikçe ilerliyor, bizimkilerden ses seda yok.. Savaş başlamış.. Allah yardımcıları olsun.. Namussuzlar Sakarya Nehrini geçmişler.. Bugün biraz geri çekilmişiz.. Bugün biraz daha geri çekilmişiz.. Palikarya galiba Ankara'ya girecek.. O zaman ne olur biliyor musun kadın? İzmir'e, Edirne'ye, İstanbul'a, Edremit'e, daha kimbilir nice yerlere elveda."</p>
<p class="calibre4">Hiç bahçeye çıkmıyordum. Halam, "Böyle küskün durma ne olur," dedi, "içimiz parçalanıyor." Babaanneme döndü.</p>
<p class="calibre4">"Kâhyanın kızını eve çağıralım da onunla oynasın bari."</p>
<p class="calibre4">Babaannem, "O deli karının pis kızını eve almam!" diye tutturdu ama sonunda razı oldu. Elmas ufak tefek, sıska, koca gözlü, tuhaf bir kızdı. Babaannem, her gelişinde kızın elini, ayağını, yüzünü yıkatıyor, bir sürü tembihle gözünü korkutuyordu. Bize yandaki odayı verdiler. Elmas, belki kızarlar diye beni uzun zaman kucağına bile alamadı. Bütün gün hikâye anlatıyordu.</p>
<p class="calibre4">"...Kızı görür görmez aşık olmuş."</p>
<p class="calibre4">"Aşık olmak ne demek?"</p>
<p class="calibre4">"Çok sevmek demek."</p>
<p class="calibre4">"Niye çok sevmiş kızı?"</p>
<p class="calibre4">"Çünkü çok güzelmiş."</p>
<p class="calibre4">Babaannem, Elmas gidince sordu.</p>
<p class="calibre4">"Ne anlatıyor bu kız?"</p>
<p class="calibre4">"Hikâye."</p>
<p class="calibre4">"Nasıl hikâye?"</p>
<p class="calibre4">"Kerem ile Aslı'yı anlatıyor."</p>
<p class="calibre4">"Öyleyse iyi, bir zararı yok."</p>
<p class="calibre4">Dedem bir gün erkenden, titreye titreye geldi, hemen yatırdılar. Bazı genç Rumlar, Yunan bayrakları taşıyarak köyde gösteri yapmışlar. Birkaç gün evden çıkmadı. Ümitsizlik içinde, odadan odaya dolanıyor, Kur'an okuyor, ayağına takılan kilime sövüyor, dua ediyor, durmadan sigara içiyordu. Babaannemle halamsa, yanaşmaların hanımlarıyla birlikte, kış hazırlıklarına başlamışlar, salça yapıyor, erişte kesiyor, turşu kuruyorlardı.</p>
<p class="calibre4">Elmas'ın çekingenliği biraz azalmıştı. Beni kucağına alıyordu artık. Rahatsız eden bir kokusu vardı.</p>
<p class="calibre4">"...Babası, sonunda Aslı'yı, Kerem'e vermeye razı olmuş."</p>
<p class="calibre4">"Aferin."</p>
<p class="calibre4">"Ama kızma, düğünden önce sihirli bir gömlek giydirmiş. Düğün gecesi gerdek odasına çekilmişler. Kerem kızın gömleğini çıkarmak istemiş."</p>
<p class="calibre4">"Niye?" .</p>
<p class="calibre4">"Yatıp sevişecekler ya."</p>
<p class="calibre4">Sahi, Nigar Hanım da çıplaktı.</p>
<p class="calibre4">"Çözdükçe, kızın gömleğinin düğmeleri yeniden iliklenirmiş. Sabaha kadar uğraşmış, çözmeyi başaramamış. Kederinden öyle bir aaaaah çekmiş ki, ahının ateşinden yanıp kül olmuş."</p>
<p class="calibre4">"Ölmüş mü yani?"</p>
<p class="calibre4">"Evet."</p>
<p class="calibre4">"Kız ne yapmış?"</p>
<p class="calibre4">"O da oğlanın küllerini saçıyla süpürürken, külün yalazından alev alıp.."</p>
<p class="calibre4">"Ne olur, kötü bitirme! Güzel bitir.”</p>
<p class="calibre4">"Ama hikâye böyle."</p>
<p class="calibre4">"İstemiyorum! Kimse ölmesin! Lütfen!"</p>
<p class="calibre4">"Peki. Bunun üzerine Aslı, 'Sen zahmet etme,' demiş, 'ben çözerim düğmelerimi.' Gömleğini çıkarıp atmış. Sarmaş dolaş olup yatmışlar. Dokuz ay on gün sonra da nur topu gibi bir çocukları olmuş."</p>
<p class="calibre4">İçim rahatlamıştı, sarılıp öptüm.</p>
<p class="calibre4">Dedem öğleden sonra kâhyayı köye yolladı. Kâhya ah al, moru mor döndü.</p>
<p class="calibre4">"Beyim, kahveler bomboş, Türkler dükkânlarını kapatıp evlerine çekilmişler. Rum gençler, dört yol ağzında sirtaki oynuyorlar."</p>
<p class="calibre4">"Neden?"</p>
<p class="calibre4">"Haber gelmiş. Düşman orduyu ezmiş, Ankara'ya yürüyormuş."</p>
<p class="calibre4">"Aaaaaaaaah!"</p>
<p class="calibre4">Dedemin de tutuşup kül olacağını sandım, öyle can yakıcıydı sesi. Bir daha ne o konuştu, ne biz ses çıkarmaya cesaret edebildik. Akşam usulca çöktü. Rumların sevinç çığlıkları bize kadar geliyordu artık. Dedem inleyerek yerinden kalkıp aşağıya indi. Kâhyaya seslenip bazı emirler verdi. Çomar'ı da zincirinden çözüp erkenden serbest bıraktılar. Kapının kol demirini vurup yukarı çıktı. Çiftesini doldurup cumbaya oturdu. Rumların evleri yağmalamaya, ateşe vermeye gelecekleri korkusuyla, hiç gözünü ayırmadan köy yoluna bakıyordu.</p>
<p class="calibre4">Günlerce eli tetikte bekledi.</p>
<p class="calibre4">Bir gece, yağmur çiseliyordu. Birden bir silah sesi duyuldu. Dedem çiftesini kucağına aldı, seslendi.</p>
<p class="calibre4">"Lambayı söndürün!"</p>
<p class="calibre4">Halamın kucağına sığındım. Ev kapkaranlık oldu. Yalnız dedemin hışırdayan nefesi duyuluyordu. O koyu sessizlik içinde, bir ses dalgalanmaya başladı. Kulak kesildiler.</p>
<p class="calibre4">"Bu ne bey?"</p>
<p class="calibre4">"Biri salâ veriyor."</p>
<p class="calibre4">"Hayırdır inşallah."</p>
<p class="calibre4">Bir atlı’ yukarı doğru dört nala akıp gitti, çığlığı camları sarstı.</p>
<p class="calibre4">"Heeeey! Galibiiiiz! Zafer biziiiim! Yunanı yendiiiik!"</p>
<p class="calibre4">Dedem deli gibi pencereyi açtı, coşkuyla çiftesini ateşledi. Ardarda yükselen silah sesleri geceyi paramparça etti. Issız yolumuz bir anda, eli fenerli insanlarla doluverdi. Tekbirler, kahkahalar, naralar birbirine karıştı. Dedemle babaannem, şükür secdesine kapandılar.</p>
<p class="calibre4">Bütün lambaları yaktık.</p>
<p class="calibre4">Herkes bizim gibi yaptı ki köyün üzerindeki kara yağmur bulutu bile ağardı.</p>
<p class="calibre4"><br class="calibre5"/></p>
</body>
</html>
