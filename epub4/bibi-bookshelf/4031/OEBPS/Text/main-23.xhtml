<?xml version='1.0' encoding='utf-8'?>
<html xmlns="http://www.w3.org/1999/xhtml">
  <head>
    <meta name="charset" content="UTF-8"/>
    <title>Bilinmiyor</title>
    <meta http-equiv="Content-Type" content="text/html; charset=utf-8"/>
  <link href="../../stylesheet.css" rel="stylesheet" type="text/css"/>
<link href="../../page_styles.css" rel="stylesheet" type="text/css"/>
</head>
  <body class="calibre">
<h2 class="calibre3">Arı</h2>
<p class="calibre4">Çocuklar daha okul açıldığı gün, doğumdan moğumdan cahil cahil söz açtılar. Ağzımdan bir şey kaçırmamak için sustum. Bir şeyin asimi bile bile susmak ne kadar zor şeymiş.</p>
<p class="calibre4">Tiya Eleni pazar günleri kiliseden çıkınca bize geliyor, öğle yemeğini birlikte yiyip sonra uyuyorduk. Artık geceliğini giyip yatıyordu. Kalkınca yıkıyor, tırnaklarımı kesiyor, giydiriyor, saçlarımı uzun uzun tarıyor, yanaklarımdan öpüp gidiyordu.</p>
<p class="calibre4">Okulun tatile girmesinden bir gün önce, sınıftan çıkıyorduk. Beşinci sınıf öğrencilerinden biri koşarak önümüzden geçti. Bana çelme takan çocuktu. Hiç duraksamadan ayağımı uzattım. Takılıp yere kapaklandı. Herkes başımıza toplandı. Şaşkınlık içinde yerinden doğruldu. Benimkiler bir anda yanımda yer almışlardı. Çilli Surat bağırdı.</p>
<p class="calibre4">"Ödeştiniz! Ama kavga etmek istiyorsan, hazırız."</p>
<p class="calibre4">Arkadaşı olmadığı için tek başına kavga etmeyi göze alamadı. Burnunu sile sile uzaklaştı. Belki yolumu keser diye, o gün çocuklar eve kadar benimle geldiler. Ben de onları içeri çağırdım. Babaannem çok sevindi. Çiğ börek yaptı. Hava kararana kadar bahçede oturduk, yazın da buluşmaya karar verdik.</p>
<p class="calibre4">Arkadaşlığın değerini yeni yeni kavramaya başlamıştım.</p>
<p class="calibre4">Dördüncü sınıfı da birincilikle bitirdim. Müdür Bey ödül olarak bu sefer bir kurşun kalemle bir silgi verdi. Evde de tiya Eleni kocaman, iki katlı bir pastayla beni bekliyordu. Gece yatana kadar hiç durmadan yedik, içtik, eğlendik. Tiya Eleni başına yemeni çatıp taklidini yapınca, babaannem gülmekten altına kaçırdı. Geceliklerimizi giyip yattığımız zaman hâlâ gülüyorduk. O kadar mutluydum ki sımsıkı sarıldım. O da beni çok özlemiş. Hoppa'yla Haspayı azıcık tutmama bile izin verdi. Sabah yine sokulmak istedim. Gıdıklanmış gibi gülerek ellerimin arasından sıyrılıp kalktı. Kahvaltıdan sonra çarşıya çıktık. Yürürken birdenbire durdu, baktı, "Sen bir koluma girsene bakayım!" dedi. Girdim. Sokakta olduğumuzu unutup öyle bir çığlık attı ki herkes bize baktı.</p>
<p class="calibre4">"Ah Panaya mu! Koluma girecek kadar büyümüşün sen!"</p>
<p class="calibre4">Öğle yemeğine kadar, bütün Bakırköy'ü kolkola gezdik. Yanımızdan geçenlere gururla bakıyor, ikide bir elimi okşuyordu.</p>
<p class="calibre4">"Bir gün böyle yürüyeceğimizin hayalini kurardım hep."</p>
<p class="calibre4">Öğle uykusu için yatağa ümitle girdim. "Haydi canimu arkanı dön," dedi, "ben sana sarılayım." Dönmemek için biraz arsızlık yaptım ama sonuç alamadım. Gece de çok uykusu geldiğini bahane edip arkasını döndü. Sokulmaya cesaret edemedim. Maymunakiden usulca kopmuştu, şimdi de ağır ağır benden uzaklaşıyordu.</p>
<p class="calibre4">Aaaaah! Züleyha ile Sürmeli Bey hikâyesi sona eriyordu galiba.</p>
<p class="calibre4">Köşke gidince büyükbabamla paşa amcam, sınıfı geçmemin şerefine içki içmek istediler. Despina küçük bir sürahi rakıyla bir parça beyaz peynir getirdi, o kadar. Tuhafıma gitti. Şaşkınlıkla anneanneme baktım, burnu kızardı.</p>
<p class="calibre4">"İnce kileri kapattık da güzelim."</p>
<p class="calibre4">"Neden?"</p>
<p class="calibre4">"Öyle gerekti."</p>
<p class="calibre4">Evi artık Gülistan idare ediyordu. Hizmetçilere emirler yağdırıyor, Menekşe Hanıma bile karışıyordu. Ama büyükler, beceremedikleri bir işi üstlenen Gülistan'dan çok memnundular. O da, Yusuf Ağayla da olsa, iki günde bir alışveriş için dışarı çıkmaktan pek hoşlanmış görünüyordu.</p>
<p class="calibre4">Ertesi günü Osman ağabey beni de yanma aldı. Kahvehane, Bezezyan adlı Ermeni okulunun biraz ilerisindeydi. Camekânında yaldızla, İstanbul Kıraathanesi' yazıyordu. Masaları örtülü, tertemiz bir yerdi. Erkenden gelen çevredeki dükkân sahipleri, sıcak simitle çaylarını içip gittiler. Sonra yaşlılar göründü. Hepsinin özel fincanları, nargile ağızları vardı. İlk sıradaki masalara yerleşip şapkalarını çıkarmadan, uzun tahta mandallara takılı gazeteleri okumaya koyuldular. Kahvenin önünden şapkalı, kısa etekli, ipek çoraplı, iskarpinli hanımlar geçtikçe, sesleri yükseldi. Gözlüklü bir bey, "Allah sonumuzu hayreylesin," dedi, "erkekler gibi tenis oynamaya, kürek yarışlarına girmeye de başlamış bunlar."</p>
<p class="calibre4">"Onlar bir şey mi? Kızın biri, Fenerbahçe erkek voleybol takımında yer almış."</p>
<p class="calibre4">"Yok canım!"</p>
<p class="calibre4">Elindeki gazeteyi gösterdi.</p>
<p class="calibre4">"Baksanıza, yarı çıplak hem de."</p>
<p class="calibre4">"Allah Allah!"</p>
<p class="calibre4">"Üstelik Yüksek Mühendis Okulunda öğrenciymiş."</p>
<p class="calibre4">"Ne diyorsunuz?"</p>
<p class="calibre4">"Kadından mühendis olur mu canım?"</p>
<p class="calibre4">"Ne günlere kaldık."</p>
<p class="calibre4">Bir başkası, "Bir de Medeni Kanun çıktı başımıza," diye dertlendi, "Ankara bu gidişle kadınlara seçim hakkı bile verir."</p>
<p class="calibre4">Hepsi birden karşı çıktı.</p>
<p class="calibre4">"Daha neler!"</p>
<p class="calibre4">"Artık o kadarına cesaret edemezler."</p>
<p class="calibre4">Sonra ceketsiz, başı açık, bazıları kasketli, golf pantalonlu, kelebek boyunbağlı gençler gelmeye başladılar. Yaşlıları selamlayıp arka masalara geçtiler. Kahve onlarla dolup taştı.</p>
<p class="calibre4">Yaşlıların sesleri işitilmez oldu.</p>
<p class="calibre4">Akşama doğru eve döndüm. Sevinsin diye Gülistan'a, "Çok güzel bir kahvehane." dedim. Yüzünü ekşitti.</p>
<p class="calibre4">"Ben de seni akıllısın sanıyordum. Çay kahve parasıyla zengin olunur mu, aptal?"</p>
<p class="calibre4">Sinir içinde yürüdü gitti. Yalnız kalınca tiya Eleni’ye, Gülistan'ın bana 'aptal' dediğini söyledim. Durgunlaştı.</p>
<p class="calibre4">"Bana da yaşıtıymışım gibi 'Eleni' diyor artık."</p>
<p class="calibre4">"Neveser'e benzemiş bu!"</p>
<p class="calibre4">"Evet yavrimu, bana tıpkı onun gibi bakmaya başladı.</p>
<p class="calibre4">Düşmanca."</p>
<p class="calibre4">"Niye daha önce söylemedin?"</p>
<p class="calibre4">"Seni üzmemek için."</p>
<p class="calibre4">Öyle incinmiş bir hali vardı ki içim parçalandı. Boynuna atıldım. Birbirimize dolandık.</p>
<p class="calibre4">Ben de bir daha Gülistan'ın yüzüne bakmadım.</p>
<p class="calibre4">Akşama doğru, tiya Eleni ile Miltiyadi'nin kır kahvesine kadar kolkola yürüdük. Kır kahvesi kapanmış, açıklığın bir köşesine, geniş pencereleri olan tek katlı, beyaz, süslü bir bina yapılmıştı. Piyano sesi geliyordu. Yaklaşıp göz attık. Tiya Eleni, "Pastane galiba." dedi.</p>
<p class="calibre4">"Biz de girelim mi?"</p>
<p class="calibre4">"Bilmem ki."</p>
<p class="calibre4">Birkaç hanım içeri girince, tiya Eleni de cesaretlendi. Rastladığımız ilk boş masaya oturduk. Herkes yavaş sesle konuşarak yiyip içiyordu. Rum garson, 'ne emrettiğimizi' sordu. Tiya Eleni, bana baktı. Ben de, "İki çay," dedim, "iki de çikolatalı pasta. Lütfen."</p>
<p class="calibre4">Garson gidince tiya Eleni usulca elime para sıkıştırdı.</p>
<p class="calibre4">"Hesabı da sen öde pedi mu. Yanında erkek varken kadının para vermesi yakışık almaz."</p>
<p class="calibre4">Çayı ilk defa fincanla içtik. Hanımların hepsi şapkalı ve çok şıktı. Tiya Eleni bile tedirgin oldu, dantel başörtüsünü gevşetip uçlarını sarkıttı. Yan masadaki hanımlar, üzeri çilekli pasta yiyorlardı. İçim çekti.</p>
<p class="calibre4">"Keşke ben de çilekli pasta yeseydim, tiya Eleni."</p>
<p class="calibre4">Kuşkuyla gözlerime baktı. Ne düşündüğümü anlayınca kızararak, "Artık böyle şakalar yapma, yavrimu," dedi, "deliliklerim aklıma geliyor, üzülüyorum.”</p>
<p class="calibre4">Pişman oldum.</p>
<p class="calibre4">"Peki."</p>
<p class="calibre4">Gece koynuna girdim. Öptüm, "Sen beni sevmiyorsun." dedim. Öyle kızdı ki.</p>
<p class="calibre4">"Ayde vre aptali!"</p>
<p class="calibre4">Öfkeyle çenemi ısırdı, saçlarımı çekti, ağzımı burdu.</p>
<p class="calibre4">"Ben seni sevmiyorum, ha? Sevgiden yüreğim duracak neredeyse."</p>
<p class="calibre4">"Ama hiçbir istediğimi yapmıyorsun artık."</p>
<p class="calibre4">Kaygıyla, "Ne istiyorsun?" diye sordu.</p>
<p class="calibre4">"Sen de saçını kısa kestirsene, ne olur!"</p>
<p class="calibre4">Birdenbire mahzunlaştı.</p>
<p class="calibre4">"Saçımın uzun olmasından hoşlandığını sanıyordum."</p>
<p class="calibre4">"Ama artık herkes.."</p>
<p class="calibre4">"Ben herkes miyim, pedi mu?"</p>
<p class="calibre4">"Kısa saçla daha da güzel olursun diye..”</p>
<p class="calibre4">"Ohi!"</p>
<p class="calibre4">Darılıp arkasını döndü. Sabahleyin dargın yattığını unutmuştu.</p>
<p class="calibre4">İstasyon Caddesinin deniz kıyısında sona erdiği yerde, Miltiyadi Pastanesi gibi tek katlı, beyaz, geniş pencereli, bir kısmı denize çakılan kazıkların, kaya parçalarının üzerinde duran ahşap bir bina yapılmaya başladı. Bahçesinin çevresi kısa, tahta parmaklıklarla çevrildi. Her gün pencereden bakıp izliyorduk. Çiçekler dikiliyor, yerlere çakıllar dökülüyor, ağaçların gövdeleri kireçleniyordu.</p>
<p class="calibre4">Galip Bey gazinosunu, Sakızağacı'nda açılan Asım Bey Gazinosu izledi. Bakırköy geceleri kahkaha, çalgı, şarkı sesleri ile dolup taşıyordu artık. Anneannemle paşa yengemin ısrarı üzerine bir akşamüstü Galip Bey Gazinosuna gittik. Çakıllar sulanmış, ağaçlara renkli fenerler asılmıştı. Büyükbabamla paşa amcam Bomonti birası içtiler, biz ağzı cam bilyalı Olimpos gazozu. Galiba herkes tiya Eleni ile Gülistan'a bakıyordu. Huzursuzlandığımı anlayan tiya Eleni, anneanneme sokularak kendini sakladı ama Gülistan aldırmadı bile. Yemek saati gelince kalktık.</p>
<p class="calibre4">Arkadaşlarım da birkaç kere köşke geldiler. Bahçede oturduk. Çilli Surat, Gofa'da kaçamak öpüşen aşıkları nasıl gözetlediğini anlatarak hepimizi eğlendiriyordu. Gülistan, elinde bir meyve tabağı, yanımıza geldi. Bacakları çıplak, eteği kısaydı. Biraz oturup kırıtarak gitti. Arkasından bakakaldılar. Şaşıgöz merakla sordu.</p>
<p class="calibre4">"Kim bu?"</p>
<p class="calibre4">"Osman ağabeyimin hanımı."</p>
<p class="calibre4">"Öf be!"</p>
<p class="calibre4">Çilli Surat dilini şaklattı.</p>
<p class="calibre4">"Ne güzel kadın!"</p>
<p class="calibre4">Aptallar! Bir de tiya Eleni'yi görselerdi..</p>
<p class="calibre4">Gülistan o gece yemek sona ererken, ''Ufaklık," diye seslendi, "haydi ayakkabılarını giy de biraz yürüyelim." Tiya Eleni'den izin istemeye bile gerek duymamıştı. Paşa yengem, durakladığımı görünce, "Hep Eleni'yle gezecek değilsin ya oğlum," diye söze karıştı, "onun gibi rahat değil kızcağız, akşama kadar evde dört dönüyor. Biraz da Gülistanla çık. Haydi bakayım!"</p>
<p class="calibre4">Gülistan ayağa kalkmıştı bile. Tiya Eleni, "Haydi canimu." diye fısıldadı. Sesi pek kırıktı. Aklım onda kalarak ayakkabılarımı giydim. Paşa yengeme çok kızmıştım. Tiya Eleni'yi korumadığı için anneanneme de. Öfke içinde kapıya indim. Gülistan kolsuz, kısa etekli, mavi bir elbiseyle geldi.</p>
<p class="calibre4">"Gofa dediğiniz yer neresiyse, beni oraya götür."</p>
<p class="calibre4">Küçücük koya bakan ağaçlı tepecik elele, kolkola dolaşan, oturan genç, yaşlı insanlarla dolu, deniz kıpır kıpırdı. Birkaç genç şarkı söylüyordu.</p>
<p class="calibre4">..Ne keder ne yas olur</p>
<p class="calibre4">Yıldızların altında,</p>
<p class="calibre4">Çakıllar elmas olur</p>
<p class="calibre4">Yıldızların altında</p>
<p class="calibre4">Yanmam, gönül yansa da</p>
<p class="calibre4">Ecel beni alsa da</p>
<p class="calibre4">Gözlerim kapansa da</p>
<p class="calibre4">Yıldızların altında.</p>
<p class="calibre4">Bayıldı.</p>
<p class="calibre4">"İyi ki konuşmanıza kulak vermişim ayol. Ne güzel yermiş burası! İnsan ablasına söylemez mi?"</p>
<p class="calibre4">Sandalların birinden şakrak bir kadın sesi yükseldi.</p>
<p class="calibre4">Gönül nedir bilene</p>
<p class="calibre4">Gönül veresim gelir</p>
<p class="calibre4">Gönülden bilmeyene</p>
<p class="calibre4">Sersem diyesim gelir.</p>
<p class="calibre4">Gülistan dürttü.</p>
<p class="calibre4">"Osman burada olsa da dinlese."</p>
<p class="calibre4">Yamaca oturduk. Bir karadan, bir denizden şarkılar biribirini kovalıyordu. Geç vakit kalktık. Biz uzaklaşırken gençler arkamızdan bir şarkı tutturdular.</p>
<p class="calibre4">Amaaaaaan</p>
<p class="calibre4">Yeşil de hoştur ama</p>
<p class="calibre4">ille mavili, maviliiii..</p>
<p class="calibre4">Gülistan sevinçle elimi tuttu.</p>
<p class="calibre4">"Aa! Vallahi bana söylüyorlar."</p>
<p class="calibre4">Dönüp dönüp arkasına bakmaya başladı. Hırçınlaştım.</p>
<p class="calibre4">"Yeter, bakma artık!"</p>
<p class="calibre4">Güldü.</p>
<p class="calibre4">"Kıskanıyor musun?"</p>
<p class="calibre4">"Hayır!"</p>
<p class="calibre4">"Ya?"</p>
<p class="calibre4">"Utanıyorum."</p>
<p class="calibre4">"Ne yapayım, ilgiye susamışım ayol. Osman'ın kahrolası işi, horozu, orospusu var. Bir de beni düşünsene. Peki, sen niye benden uzaklaştın? Eskiden dergi getirirdin, bende kalırdın, çalışırdık, konuşurduk. Ne oldu? Yoksa Eleni mi izin vermiyor?"</p>
<p class="calibre4">"Yoo! Bana 'aptal' dediğin için dargındım."</p>
<p class="calibre4">Elini omuzuma koydu.</p>
<p class="calibre4">"Affedersin hayatım. Farkında bile değilim. Ağzımdan kaçtı herhalde."</p>
<p class="calibre4">Biraz yürüdük. Açık pencerelerden sokağa ışık taşıyordu.</p>
<p class="calibre4">"Yarın öğle yemeğini benimle yer misin? Düşünsene, evde öğle yemeğini tek başına yiyen bir ben varım. Hiç biriniz benim gibi yalnız değilsiniz."</p>
<p class="calibre4">İçim burkuldu.</p>
<p class="calibre4">"Peki, yarın gelirim."</p>
<p class="calibre4">Tiya Eleni öğle üzeri beni giydirdi, öperek uğurladı. Kapısını açıp da beni görünce, Gülistan'ın gözleri ışıldadı.</p>
<p class="calibre4">"Hayatım, bu ne şıklık?"</p>
<p class="calibre4">Sofra hazırdı. Oturduk. Aspasia hizmet etti. Gülistan'a pek saygılıydı. Yemek bitmeden bir gürültü koptu. Despina içeri daldı.</p>
<p class="calibre4">"Zişan'la Melike Hanımlar geldiler."</p>
<p class="calibre4">Gülistan'ın neşesi kaçtı.</p>
<p class="calibre4">"Eyvah!"</p>
<p class="calibre4">Karşılamak için dışarı fırladık. Bebeklerini, bebeklerin dadılarını da getirmişler. Akşam beyleri de sökün edince ev iyice kalabalıklaştı. Bahçeye sofralar kuruldu. Büyükler hayatlarından çok memnundular ama Gülistan perişandı. Birkaç gün sonra beni yakalayıp bir köşeye çekti.</p>
<p class="calibre4">"Senden saklım yok, bizbize iken para yetiyordu, hatta bir kaç lira da arttırıyordum. Onu da harcadım, elimde beş kuruş kalmadı. Ben şimdi ne yapacağım?"</p>
<p class="calibre4">"Anneanneme söyleyeyim mi?"</p>
<p class="calibre4">"Ama yalnızken söyle."</p>
<p class="calibre4">Söyledim. Anneannem hiç telaşlanmadı.</p>
<p class="calibre4">"Niye üzülüyor ayol? Para harcamak içindir. Haydi giyin de seninle İstanbul'a inelim."</p>
<p class="calibre4">Kapalı Çarşıdaki tanıdık bir kuyumcuya bir yüzüğünü sattı. Elimiz kolumuz dolu döndük. Bana da birçok hediye almıştı. Eve girerken, "Kimseye bir şey söyleme güzelim," dedi burnu titreyerek, "büyükbaban bile duymasın, e mi? Ben uygun bir zamanda çıtlatırım."</p>
<p class="calibre4">Zişan'la Melike sabahları mayolarını, havlularını alıp artık deniz banyosu denilen deniz hamamına yüzmeye gidiyorlardı. Evi çekip çevirmek zorunda olduğu için birlikte gidemeyen Gülistan, arkalarından öyle imrenerek bakıyordu ki.</p>
<p class="calibre4">Sonra teyzemler, Ankara'dan dayımla Nazan geldiler. Anneannemle yine İstanbul'a indik. "Bir tuhaf yürüyorsun," dedi yolda, "neyin var?"</p>
<p class="calibre4">"Ayakkabım sıkmaya başladı."</p>
<p class="calibre4">Anneannem durdu, beni tepeden tırnağa süzdü.</p>
<p class="calibre4">"Senin ceketin, pantalonun da kısalmış ayol. Aman yarabbi! Telaştan seni unuttuk. Boy atıyorsun tabii."</p>
<p class="calibre4">Bileziğini satınca, çocuklara oyuncaklar, bana da Horozdibak'tan ayakkabılar, elbiseler, gömlekler aldı. Eve zorlukla döndük. Tiya Eleni hepsini bir bir giydirip gözden geçirdi, düğmelerini sağlamlaştırdı. Son olarak beyaz pantalonla dik yakalı, beli kemerli, ipek gömleği giydim.</p>
<p class="calibre4">"Oh canimu, ti omorfos pu ise!"</p>
<p class="calibre4">Boynuma sarılıp yanağını başıma dayadı.</p>
<p class="calibre4">"Yemekten sonra dışarı çıkalım. Yakışıklılığını herkes görsün!"</p>
<p class="calibre4">Kendi de beyaz bluz, uzun, siyah eteklik giydi. Başına beyaz dantelden bir örtü aldı. Sofraya böyle oturduk. Anneannem bizi görünce, "Oh güzellerim!" diye bağırdı. Paşa amcam bile gülümsedi. Yemekten sonra izin istedik. Zavallı Gülistan yine imrenerek baktı.</p>
<p class="calibre4">Dolunayın gümüşe çevirdiği taş yollardan elele geçtik. Miltiyadi Pastanesine girer girmez bütün gözler bize çevrildi. Kalabalık bir masadan genç bir hanım tiya Eleni'ye selam verdi. Yerimize geçince, "Kimdi?" diye fısıldadım.</p>
<p class="calibre4">"Aleksandra işte. Hani iki oğlu olan."</p>
<p class="calibre4">"Anladım."</p>
<p class="calibre4">Aleksandra yanındakilere bizi gösterip bir şeyler anlatıyordu. Garson yaklaştı.</p>
<p class="calibre4">"Ne isteyeceğiz?"</p>
<p class="calibre4">"Bana likörle kahve söyle."</p>
<p class="calibre4">Kendime de çilekli pasta istedim. Piyanist yerine geçmiş, alçak sesle Fransızca şarkılar söylemeye başlamıştı.</p>
<p class="calibre4">"J'attendrai le jour et la nuit</p>
<p class="calibre4">J'attendrai toujours</p>
<p class="calibre4">Ton retour.."</p>
<p class="calibre4">Pastam gelince, üzerindeki çilekleri ağır ağır, tadını çıkara çıkara, hafiften ağzımı da şapırdatarak yemeye koyuldum. "Ama pedi mu!" dedi sitemle.</p>
<p class="calibre4">"Ne var?"</p>
<p class="calibre4">"Böyle şakalar yapmayacağına söz vermiştin."</p>
<p class="calibre4">"Bir şey yaptığım yok. Uslu uslu pastamı yiyorum."</p>
<p class="calibre4">Gözleri koyulaştı.</p>
<p class="calibre4">"Ayde vre maymuni! Ben senin kafandan ne geçtiğini bilmez miyim?"</p>
<p class="calibre4">İçini çekti.</p>
<p class="calibre4">"Ben de saf saf, artık akıllandın diye seviniyordum."</p>
<p class="calibre4">Aleksandra'nın masasından, saçları yağlıymış gibi parlayan bir erkek, hiç durmadan tiya Eleni'ye bakıyordu. Keyfim kaçtı.</p>
<p class="calibre4">"Kalkalım mı?"</p>
<p class="calibre4">"Sen bilirsin canimu."</p>
<p class="calibre4">Çıkarken Aleksandra yerinden fırlayıp tiya Eleni'yi lafa tuttu. Saçı yağlı erkeği gösteriyordu. Adam başıyla tiya Eleni'ye selam verince öfkeden gözlerim yandı. Dışarı attım kendimi. Tiya Eleni de hemen arkamdan geldi.</p>
<p class="calibre4">"Ti anoiti antropi!"</p>
<p class="calibre4">Elimi tuttu. "Gel, Gofa'ya gidelim," dedi sesi titreyerek, "biraz hava alalım." Bir funda kümesinin önüne oturduk. Kolunu boynuma attı. Ben de sokulup beline sarıldım. Uzaklardan bir yerden, plaklardaki gibi ince, baygın sesli bir kadının söylediği Rumca bir şarkı yansıyordu.</p>
<p class="calibre4">"Aleksandra ne diyordu?"</p>
<p class="calibre4">"Selam veren adam, kocasının bir arkadaşıymış, beni beğenmiş, tanışmak istiyormuş. O salozi de ara bulmaya çalışıyor."</p>
<p class="calibre4">"Ne cevap verdin?"</p>
<p class="calibre4">"Bir şey söylemeden dışarı çıktım."</p>
<p class="calibre4">Başını başıma yasladı.</p>
<p class="calibre4">"Ben hiç seni bırakır mıyım, pedi mu?"</p>
<p class="calibre4">Bu sefer gür bir erkek sesi duyuldu.</p>
<p class="calibre4">"Kalplerden dudaklara yükselen sesi dinle</p>
<p class="calibre4">Bu içten duyuşlarla başbaşayız seninle</p>
<p class="calibre4">Çifte kumrular gibi.."</p>
<p class="calibre4">Göz ucuyla baktım. O da bana bakıyormuş. Yaramazca gülüştük. Sonra içime işleyen bir şarkı başladı.</p>
<p class="calibre4">Ölürsem yazıktır sana kanmadan</p>
<p class="calibre4">Kollarım boynunda halkalanmadan..</p>
<p class="calibre4">Sokuldum. Sevgim gözlerimden taşmak üzereydi.</p>
<p class="calibre4">Yalnız benim ol, el yüzüne bakma sakın sen,</p>
<p class="calibre4">Kıskan beni, göğsünde uyut, yan ateşimden..</p>
<p class="calibre4">Allah kahretsin! Gözlerimin sulanmasını engelleyemiyordum. Başımı omuzuna yasladım.</p>
<p class="calibre4">Yıldızların altında yemin et ki benimsin</p>
<p class="calibre4">Dünyada ilk hevesim, son emelimsin..</p>
<p class="calibre4">Galiba onun da gözleri dolmuştu. Neşeli bir şarkı başlayana kadar, açıkça ağlamamak için nefes bile almaktan korkarak bekledik. Gençler yardımımıza yetişti.</p>
<p class="calibre4">Bana önce sözleri</p>
<p class="calibre4">Biraz imalı geldi Sonra baygın gözleri Daha manalı geldi</p>
<p class="calibre4">Okşarken eteğini Öptürdü bileğini Ben aşkın çiçeğini Ararken dalı geldi..</p>
<p class="calibre4">Biraz toparlanmıştık. "Gidelim canimu." dedi. Hiç konuşmadan eve döndük.</p>
<p class="calibre4">"Sen yat. Ben biraz daha oturacağım."</p>
<p class="calibre4">Yalnız başına içmek istiyordu herhalde. Yatağıma girip arkamı döndüm. Hayalden hayale geçerek oyalandım. Geldi, soyunup yanıma girdi.</p>
<p class="calibre4">"Dön bana yavrimu."</p>
<p class="calibre4">Yıldırım gibi dönüp sarıldım. Yüreğim duracaktı az kaldı.</p>
<p class="calibre4">Züleyha gibi gelmişti.</p>
<p class="calibre4">"Yaa paşamu, delirmeyeceğim diye de yemin etmiştim güya."</p>
<p class="calibre4">"Ti kali pu ise tiya Eleni!"</p>
<p class="calibre4">Öptü.</p>
<p class="calibre4">"Kitakse sta matya mu!"</p>
<p class="calibre4">Baktım.</p>
<p class="calibre4">"Bir daha ağlamayacaksın!"</p>
<p class="calibre4">"Se apotimo poli."</p>
<p class="calibre4">"Ama ağladığın zaman çok üzülüyorum canimu, avutayım diye de böyle olmayacak şeyler yapmaya kalkışıyorum. Sonra da kendimi affetmiyorum. Beni seviyorsan bir daha ağlama, se parakalo."</p>
<p class="calibre4">"Kala."</p>
<p class="calibre4">Sanki böyle yatmayalı yıllar geçmişti aradan. Yüreğim yerinden fırlayacak gibiydi.</p>
<p class="calibre4">"Gel canimu."</p>
<p class="calibre4">Sokuldum.</p>
<p class="calibre4">"Ama bu son, yavrimu."</p>
<p class="calibre4">Ağustos başında, teyzemler giderken beni de eve bıraktılar. Tiya Eleni yine pazar günleri uğruyor, ben de onu köşke kadar geçirip geri dönüyordum. Babaannem bir sabah, "Bütün gece kemiklerinin, salatalıklar gibi çıtır çıtır büyüdüğünü duyuyorum vallah.." dedi, "Ne beslemiş seni kızcağız!" Büyüdüğüm için sevindiğimi sanıyordu zavallıcık.</p>
<p class="calibre4">Büyüdükçe ölüyordum ben.</p>
<p class="calibre4">Okulda boyumun, Çilli Surat'tan sonra, bütün arkadaşlarımdan daha uzun olduğunu görünce huzurum kaçtı. Bazıları da boylarının kısa kalması yüzünden acı çekiyorlardı. Hele Ali kıvranmaktaydı. Orhan da birdenbire o güzel öğretmeni sevmekten cayıp yan sınıftaki çirkin bir kıza tutulmuş, Çilli Surat alıngan olmuş, Şaşıgöz palavracı kesilmişti. Ama ne olursa olsun, arkadaşlığımız bozulmuyordu. Cuma günleri, hep birlikte Baruthane sahasında yapılan maçları izlemeye gidiyorduk.</p>
<p class="calibre4">Akşam yemeklerinden sonra, babaannem oyalansın diye teyzem gibi roman okumaya başladım. Gulyabani'ye bayılmıştı. Sonra Çalıkuşu'nu okudum. Ona ben de bayıldım. Feride'yle Kamuran kavuşunca o kadar sevindik ki babaannem gece yarısı sobada mısır patlattı.</p>
<p class="calibre4">O yıl biz de yandaki komşulardan heveslenerek yılbaşını kutladık. Tiya Eleni de bizde kaldı o gece. Yemekten sonra tombala oynadık. Babaannem kazandıkça çocuk gibi seviniyordu. Kapıdan boza aldık. Birlikte şarkı söyledik. En sonunda tiya Eleni benim taklidimi yaptı. Sahiden sakar, şaşkın bir şey olmuştum. Kendi halime katıla katıla güldüm.</p>
<p class="calibre4">Gazete, 'yılbaşını nasıl geçirirseniz, yeni yılınız da öyle geçer' diye yazıyordu. Ne büyük yalanmış!</p>
<p class="calibre4">Babaannemi öpüp yatmaya koştuk. Soba geçmişti. İki odun attık. Yatak odam çok soğuktu. Yıldırım gibi soyunduk, geceliklerimizi giyip yattık. Arkamı döndüm, titriyordum. Dişlerimin çarptığını anlayınca, "Oh yavrimu!" diye bağırıp sarıldı. Ayaklarımı geriye kıvırdım, bacaklarının arasına sıkıştırdı. Tombul kollarıyla beni kucaklayıp ellerimi avuçlarına aldı. Bir dakika sonra yorganın altı yaz gecesine dönmüştü.</p>
<p class="calibre4">Avucunu öptüm.</p>
<p class="calibre4">"Kalinihta tiya Eleni."</p>
<p class="calibre4">Başımı kendine çevirip burnumu öptü. Aralık perdeden içeri sızan kar aydınlığında yüzü, kandil ışığı vurmuş Panaya'nın yüzü gibi parlıyordu. Benim Meryem Anam da oydu. Minnetle yanağını okşadım.</p>
<p class="calibre4">"Elenimu."</p>
<p class="calibre4">"Canimu."</p>
<p class="calibre4">Başmı yavaşça yastığa bıraktı. Nefesi ensemi yakıyordu.</p>
<p class="calibre4">Yeni yıla elele girdik.</p>
<p class="calibre4"><br class="calibre5"/></p>
</body>
</html>
