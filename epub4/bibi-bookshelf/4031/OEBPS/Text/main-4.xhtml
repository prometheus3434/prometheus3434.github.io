<?xml version='1.0' encoding='utf-8'?>
<html xmlns="http://www.w3.org/1999/xhtml">
  <head>
    <meta name="charset" content="UTF-8"/>
    <title>Bilinmiyor</title>
    <meta http-equiv="Content-Type" content="text/html; charset=utf-8"/>
  <link href="../../stylesheet.css" rel="stylesheet" type="text/css"/>
<link href="../../page_styles.css" rel="stylesheet" type="text/css"/>
</head>
  <body class="calibre">
<h2 class="calibre3">Baba Evi</h2>
<p class="calibre4">Baba evim de Bakırköy'deydi ama demiryolunun üst yanında, İnçirlik’te.</p>
<p class="calibre4">Bir zamanlar Edremit'te geniş zeytinlikleri varmış. Ta dedemin gençliğinde, kalabalık bir Rum çetesi, Kocabey Konağı diye anılan evimizi basıp yakmış, kımıldayan her şeye ateş açmış. Dedemin babası, annesi, küçük kardeşi o gece ölmüşler. Dedem de o acıyla toprakları yok pahasına satmış, babaannemle babamı alıp önce Bursa'ya göç etmiş, oradan da İstanbul'a. Uygun bir yer aramaya başlamış, sonunda burasını seçmiş. Edremit'ten birkaç da eski adamını yanma çağırıp Bakırköy'e yerleşmiş.</p>
<p class="calibre4">Yeni Kocabey Konağı iki katlı, ahşap, büyükçe bir evdi. Halamla ben bu evde dünyaya gelmişiz, babam kılıç kuşanmış. Büyük sac sobaya, çeşit çeşit halılara, uzun sedirlere, yastıklara, oymalı tavanlara baktıkça, daha zengin, daha güzel bir ev olamayacağını sanırdım.</p>
<p class="calibre4">Dedem ilk zamanlar, alışverişe çıkmış Bakırköylülerin şaşkın bakışları arasında, atını köyünden Edremit'e ine1; gibi cakayla sürerek İstasyon Caddesinden geçermiş. Kısa zamanla anlamış ki Bakırköy'de beli kuşaklı, saati köstekli, keçe çizmeli bir taşra beyini önemseyen de yok, beğenip benimseyen de. Törelerini değiştirmemek için küçük beyliğinin sınırları içine çekilmiş.</p>
<p class="calibre4">Yalnız cuma namazı için köye iniyordu artık. Eve dönünce kapının yanındaki alçak, hasır iskemleye oturur, babaannem diz çöküp çizmelerini çeker, aba terliklerini verirdi. Hep suratı asıktı. Galiba zeytincilikten başka bir işle uğraşmak çok ağrına gidiyordu. Babaannem, "Zeytincilik başka işe benzemez," derdi, "Zeytinin, Kur'anda bile yeri var, çocuk."</p>
<p class="calibre4">Dedem evdeyken fısıltıyla konuşulur, sessizce yürünür, kapılar yavaşça açıp kapanırdı. Azıcık gürültü etsem biri hemen uyarırdı.</p>
<p class="calibre4">"Ssssst, deden evde."</p>
<p class="calibre4">Bir gün namazdan yüzü gülerek, eli kolu dolu döndü. Babaannemle halama basma, bana da bağcıklı potin almış. Şaştık. Meğerse İnönü'de Yunanlıları yenmişiz. Sofrada, "Göreceksiniz," dedi, "Mustafa Kemal Paşa öcümüzü alacak. Ah oğlum da sağ olsaydı da bu günleri görseydi." Babaannemle halam ağladılar. Dedem erkek olduğu için ağlamadı.</p>
<p class="calibre4">Babamla annem, nasıl tanışmışlar bilmiyorum. Dedem, "Şehirli gelin, bizim törelerimize uymaz." diye karşı çıkmış ama gözü gibi sevdiği babamı kırmaya da içi elvermemiş, annemi istemeye gitmişler. Babaannem bir başımıza kaldığımız zaman anlatmıştı.</p>
<p class="calibre4">"O saray gibi evi, hizmetçileri, büyükbabanla anneanneni görünce, dizlerimin bağı çözüldü. Hele güzel annen de ortaya çıkınca, iyice ümidimi kestim. Kibarca dinlediler, düşünmek için izin istediler. Ümitsiz geri döndük. Herhalde annen razı etti ki bir hafta sonra 'peki' diye haber göndermezler mi? Sevinçten uçtuk."</p>
<p class="calibre4">Dedem, "Ama evden kopmayın," demiş babama, "üst kat sizin olsun. Nasıl isterseniz öyle yaşayın! Hiçbir şeyinize karışmam. Yeter ki torunlarım gözümün önünde büyüsünler."</p>
<p class="calibre4">Annemin çeyizi üç arabayla gelmiş, üst kata güçlükle sığmış. Halam, "Taşımakla bitmedi, yerleştirmek günler aldı.” derdi. Babam ben doğmadan az önce Suriye'de şehit düşmüş. Sonra da annem hastalanmış, ben daha memedeyken babama kavuşmuş. Annemi hiç hatırlamıyorum. Bazen sütünün tadını, koynunun sıcaklığını duyar gibi oluyorum, o kadar. Bir arife günü, annemin mezarına götürdüler. Günlerce ağladımdı. Bir daha götürmeyi göze alamadılar.</p>
<p class="calibre4">"Peki, babamın mezarı nerede babaanne?"</p>
<p class="calibre4">"Şehidin mezarı, anasının yüreğidir çocuk."</p>
<p class="calibre4">Yukarı katın kapısı hep kilitli tutulurdu.</p>
<p class="calibre4">Dedem, "Bilinmedik kadının sütünden hayır gelmez!" deyip sütnine tutulmasına izin vermemiş. Babaannem, "Ah, anacığın hiç olmazsa bir yıl daha seni emzirebilse ne iyi olurdu," diye sızlanırdı, "çabuk serpilir, parmak kadar kalmazdın böyle." Yanaşmaların hanımları geldikleri zaman, bebeklerini de getirir, süt vakti gelince emzirirlerdi. Çocukların, ağızlarının iki yanından süt sıza sıza, telaş içinde meme emmelerini imrenerek seyrettiğimi gören kadınlardan biri, bana çok acımıştı.</p>
<p class="calibre4">"Aaa, bu zavallıcık yutkunarak bakıyor! Memeye doymadığı belli! Ummaya uğramasın, biraz emzireyim mi?"</p>
<p class="calibre4">Babannem telaşlandı.</p>
<p class="calibre4">"Aman yapma! Bey süt karışmasını istemiyor, ikimizi de paralar."</p>
<p class="calibre4">Ben, kefen gibi beyaz patiska gecelik, kışın üstüne de hırka giyen halamın koynunda büyüdüm. Elimi doymamış bir alışkanlıkla, çıplak tenine dokunmama izin vermediği için, geceliğinin üzerinden memesine koyar, ancak öyle uyuyabilirdim. Avunayım diye güzel güzel masalların yanında cinli, perili, insan yiyen zebanilerle dolu acayip hikâyeler de anlatır, sonra da esneyen evin çıtırtılarından, karanlıktan, yalnız yatmaktan ürktüğüm için şaşardı. Karanlık basınca helaya bile yalnız gidemiyordum. Yerinden kalkmaya üşendiği bir gün, "Sen ne biçim erkeksin?" diye çıkışınca, ben de sinir içinde bağırdım.</p>
<p class="calibre4">"Ben erkek değilim!"</p>
<p class="calibre4">Halam nedense çok telaşlandı, bir daha da hiç tembellik etmedi.</p>
<p class="calibre4">Evimizin arkasında kâhya ile yanaşmaların tek katlı evleri, dedemin Balkız adlı çok güzel kısrağıyla koşum atlarının ahırı, ineklerin ağılı, samanlık, kümes, bostan, meyve ağaçları, dönme dolaplı kuyu, uzun tahta yalaklı çeşme filan vardı. Sabahları güğümlü adamlar süt almaya gelirler, birkaç günde bir de kâhya, arabayla köye iner, dükkânlara yumurta, manavlara sebze, meyve verirdi. Ben ya babaannemle mutfakta, ya halamla oturma odasında vakit geçirirken, arkada çocuklar çığlık çığlığa eğlenirlerdi. Bir gün dedem beni, halama özenerek gergef işlemeye çabalarken görünce çıldırdı. Ertesi sabah yanma kattı, arkaya geçtik. Bostanın yanındaki küçük çardağın altına oturduk. Hemen kahvesini, nargilesini koşturdular. Nargilenin suyuna bir avuç bahar çiçeği attılar. Her çekişte çiçekler fıkır fıkır oynaşıyordu. Kâhyaya sordu.</p>
<p class="calibre4">"Çocuklar nerede?"</p>
<p class="calibre4">"Sizi rahatsız etmesinler diye çayıra kovaladım beyim."</p>
<p class="calibre4">Dedem "Bu oğlan ev kedisine döndü," dedi, "çağır hepsini! Artık bunu da aralarına alsınlar. Senin kız da göz kulak olsun."</p>
<p class="calibre4">Çocuklar, başlarında kâhyanın kızı Elmas, korka korka geldiler.</p>
<p class="calibre4">Heeeey!</p>
<p class="calibre4">Daha o gün yarı belime kadar yalağa girdim. Zamanla solucanları birbirlerine düğümlemeyi, saklambaç, top, kulaktan kulağa oynamayı, oyun çıkarmayı öğrendim. Bir gün sapanla bir serçe vurdular. Zavallıcık ağacın dibine düşüp çırpınmaya başladı. Tam avucuma alacaktım, çocuklardan biri uzanıp kuşu yakalayıp başını koparıverdi.</p>
<p class="calibre4">Bir kuş için ağlamama çok şaştılar.</p>
<p class="calibre4">Balkız beni tanımıştı artık. Görünce kişniyor, burnuyla başımı okşuyordu. Birkaç da küfür belledim. Eve ellerim ceviz boyası, yüzüm kir, dizlerim yara bere içinde döndüğüm zaman dedem gevrek gevrek gülüyordu.</p>
<p class="calibre4">"Aslan gibi erkek olacak benim güzel oğlum."</p>
<p class="calibre4">Halamsa bu halimden hiç memnun değildi. Beni bir çinko leğenin içinde, söylene söylene, çamaşır çitiler gibi yıkıyor, sızlanmama kulak bile asmıyordu.</p>
<p class="calibre4">Yıkanmaktan nefret etmiştim.</p>
<p class="calibre4">Ertesi bahar dedem bana oynamam için bir kuzu almış. Halam haber verince yerimde duramadım.</p>
<p class="calibre4">"Hani, nerede?”</p>
<p class="calibre4">"Kâhyaya söyle, göstersin!"</p>
<p class="calibre4">Koştum.</p>
<p class="calibre4">Simsiyah, pembe dilli, çok güzel bir kuzuydu. Yanaşmalardan biri boynuna ip geçirdi. Arkamda çocuklar, akşama kadar kuzuyu gezdirdim. Uyusun diye ineklerin yanma bağladım. Halam beni yıkarken, "Kuzuyu beğendin mi?" diye sordu.</p>
<p class="calibre4">"Bayıldım! Ama okşatmıyor kendini."</p>
<p class="calibre4">"Bir alışsın da bak, peşini bırakmaz. Ne ad koydun?"</p>
<p class="calibre4">"Daha bulamadım."</p>
<p class="calibre4">Sabah, çorbamı içer içmez, ağıla koştum. Çayırda gezdik, koştuk, zıpladık. Mısır püskülü yemeğe bayılıyordu. Öğleyin Elmas peynir ekmekle, kocaman bir elma getirdi. Babaannem yollamış.</p>
<p class="calibre4">Peynir ekmeği adeta yuttum. Tam elmayı ısırıyordum, kuzunun imrenerek baktığını gördüm, "Gel!" dedim, ürkerek yaklaştı. Elmayı uzattım, kıtır kıtır yemeye başladı. Ben de küçük başını sevdim, kaçmadı. Saçları kıvır kıvırdı. Adını bulmuştum.</p>
<p class="calibre4">Kıvırcık!</p>
<p class="calibre4">Eve çok mutlu döndüm o akşam. Babaannem, "Keşke bir ad koymasaydın." dedi kırık bir sesle.</p>
<p class="calibre4">"Neden?"</p>
<p class="calibre4">"Bu kadar benimseyince ayrılması zor gelir."</p>
<p class="calibre4">Ne demek istediğini anlamadım. Artık 'Kıvırcık' diye seslenir seslenmez, tin tin koşuyor, bacaklarımın arasına girip küçük, sıcak başını uzatıyor, ben de istediğim gibi' okşuyor, öpüyor, oynuyordum.</p>
<p class="calibre4">Şeker bayramından sonra, çift atlı, pirinç fenerli bir faytonla, ince mantolu, sıkma başlı, tül peçeli, güzel bir hanım geldi. Anneannemmiş. Beni artık, hiç olmazsa yazları, yanlarına almak istiyorlarmış. Dedem ofladı pofladı, sonunda, "Hele bu seferlik iki hafta kalsın da ilerde düşünürüz." dedi. Babaannemle halam, başka ayakkabım olmadığı için kışlık potinlerimi giydirdiler. Bir de elbisem vardı, onu da eski bir tahta çantaya yerleştirdiler. Kıvırcıktan ayrılacağım için çok canım sıkılıyordu. Faytona binerken babaannem kulağıma eğildi.</p>
<p class="calibre4">"Bir yanlışlık yapıp da bizi de, kendini de küçük düşürme, e mi oğlum? Orası bambaşka bir ev."</p>
<p class="calibre4">Güvercinli Köşkü ilk o yaz gördüm.</p>
<p class="calibre4"><br class="calibre5"/></p>
</body>
</html>
