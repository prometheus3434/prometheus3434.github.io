<?xml version='1.0' encoding='utf-8'?>
<html xmlns="http://www.w3.org/1999/xhtml">
  <head>
    <meta name="charset" content="UTF-8"/>
    <title>Bilinmiyor</title>
    <meta http-equiv="Content-Type" content="text/html; charset=utf-8"/>
  <link href="../../stylesheet.css" rel="stylesheet" type="text/css"/>
<link href="../../page_styles.css" rel="stylesheet" type="text/css"/>
</head>
  <body class="calibre">
<h2 class="calibre3">Bakırköy-Çengelköy Çengelköy-Bakırköy</h2>
<p class="calibre4">Trende Mustafa, "Yahu," dedi, "Bakırköy'e cahil geldik, şaşkın dönüyoruz." Okula kadar heyecan içinde bir pastaneden, bir bizim evden söz ettiler. Bekir sırtıma vurdu.</p>
<p class="calibre4">"Çok talihli çocuksun!"</p>
<p class="calibre4">İçimi çektim.</p>
<p class="calibre4">Amcam gelmediği için perşembe günü okulda kaldım. Orhan beni yine yalnız bırakmadı. Bazı arkadaşların yaptığı gibi biz de, iğneyle parmaklarımızın ucunu delip kanlarımızı emerek kan kardeşi olduk. Hayatımız boyunca birbirimize yardımcı olacağımıza, sırlarımızı koruyacağımıza yemin ettik. Cuma günü çocuklar İstanbullu bir arkadaşla Beyoğlu’na gittiler. Biz Bakırköy'e geldik. Önce kaç zamandır görmediğim Osman ağabeye uğradım. Görünüşüm pek hoşuna gitti.</p>
<p class="calibre4">"Ah bir de bıyığın olsaydı."</p>
<p class="calibre4">Zorla oturttu. Çayımız bitmeden garsonlardan biri küçükçe bir kutuyla geldi. Osman ağabey ıslık çala çala kutuyu açtı. İçinde pırıl pırıl bir ustura ile biley kayışı, fırça ve tas varmış. Bakıştık.</p>
<p class="calibre4">"Bunlar senin Ufaklık."</p>
<p class="calibre4">Yüzüme ateş bastı.</p>
<p class="calibre4">"Bana da rahmetli dayın almıştı. Okulda her gün traş ol, iki yıl sonra bıyığına, ağaç dalı sanıp şahin konmazsa şerefsizim."</p>
<p class="calibre4">Yakında oturan birkaç müşteri de gülerek derse katıldı, hep birlikte bana ustura kullanmayı öğrettiler. Dönüşte almak üzere kutuyu orada bıraktım, ancak öğlene doğru eve gelebildim. Büyükbabam temiz pak giyinmiş, cuma namazına gidiyordu.</p>
<p class="calibre4">"Gelmez misin?"</p>
<p class="calibre4">"Ben evde kalayım büyükbaba."</p>
<p class="calibre4">Zorlamadı.</p>
<p class="calibre4">"Peki oğlum.”</p>
<p class="calibre4">Amcam daha iyileşmemiş. Kapıdan hatırını sordum. Dışarı çıkıyordum, Gülistan önüme geçti. "Hayatım,” diye fısıldadı, "dur da bir iyice bakayım." Yüzümü avuçlarının içine aldı.</p>
<p class="calibre4">"İnşallah çocuğum sana benzer."</p>
<p class="calibre4">"İnşallah senin gibi iftiracı, hain bir ablası da olmaz!"</p>
<p class="calibre4">Çıktım.</p>
<p class="calibre4">Aspasia'nın yerine Kalyopi adında birini almışlar. Şişman, neşeli, kıvrak bir kadındı. Yemekte o hizmet etti. Yemekten sonra, anneannemin izniyle halama gittik. Yolda, "Koluna girebilir miyim tiya Eleni?" diye sordum. Üzülerek, "Ohi pedi mu." dedi.</p>
<p class="calibre4">"Neden?"</p>
<p class="calibre4">"Anneannenin bazı ricaları oldu. Biri de bu."</p>
<p class="calibre4">İki yabancı gibi yanyana yürüdük. Halam bizi görünce çok sevindi. Yeni evi çok geniş, her yanı oymalı, aynalı, yaldızlı eşyalarla doluydu. Uyuduğu için çocuğu göremedik. Kahvelerimizi içerken, gözüm konsolun üzerinde duran gümüş bir heykele takıldı. Tiya Eleni'ye döndüm, o da acıyla bana bakıyormuş. Bizim vitrinden uçup giden heykellerden biriydi bu. Halam, "Ne güzel heykel değil mi?" dedi, "Birkaç tane daha vardı ama ben bunu beğenip eve getirdim. Enişteniz, pazarlık etmekten utanan aptal hanımın birinden, öyle ucuza almış ki şaşarsınız. Her şeylerini satıyorlar ayol. Bir aile de köşkünü satılığa çıkarmış. Görmeye gitti. Ucuza düşürürse onu da satın alacak. Geçenlerde.."</p>
<p class="calibre4">Halam konuştukça içimde bir şeyler kırılıp dağılıyor, parça parça oluyordu. Evden çıkar çıkmaz, "Ne olur, pastanede oturalım biraz tiya Eleni," diye yalvardım, "içime sıkıntı bastı."</p>
<p class="calibre4">"Benim de canım çok sıkıldı ama artık pastanede oturamayız canimu."</p>
<p class="calibre4">Öf be!</p>
<p class="calibre4">Yolu biraz uzattık, dara düşmüş ailelerin güzel evvel zamanlarını yağmalayan eniştemi çekiştire çekiştire eve döndük. Orhan tam zamanında geldi. Kahveden traş takımını alıp son anda trene yetiştik. Daha o gece, oramızı buramızı keserek de olsa traş olmaya başladık. Tecrübeliler acemiliğimizle alay ediyorlardı. Yüzüm sabaha kadar cayır cayır yandı ama birkaç gün içinde alıştım.</p>
<p class="calibre4">Perşembe günü nihayet evci çıkabildim. Aylardan sonra ilk defa kendi yatağımda yatacaktım. Bu sefer de o kadar özlediğim yatağımı yadırgadım.</p>
<p class="calibre4">Ben mi tuhaftım, yoksa hayat mı, anlamadım.</p>
<p class="calibre4">Artık her perşembe günü Orhan'la Bakırköy'e geliyor, cuma akşamı Çengelköy'e dönüyorduk. Paşa yengem gelince, tiya Eleni odasına kapandı. Ancak akşam sofrasında birlikte olabiliyorduk. Cuma günleri evden erken çıkmaya başladım ben de. Eski arkadaşlarımızla buluşuyorduk. Çilli Surat, Miltiyadi sinemasının açıldığını söyleyince çok sevindim. Bağdat Hırsızı, Zoro'nun İşareti, Robin Hood gibi harika filmler oynuyormuş. Anneannem tiya Eleni'yi sinemaya götürmeme izin vermedi.</p>
<p class="calibre4">"Niye arkadaşlarınla gitmiyorsun güzelim? Daha çok eğlenirsin."</p>
<p class="calibre4">İçimden haykırmak geldi. Yıllarca sinemaya birlikte gitmeyi hayal etmiştik de ondan!</p>
<p class="calibre4">Ama gık bile diyemedim.</p>
<p class="calibre4">O akşam büyükbabam, "Arif Paşalar köşkü eskici mi, antikacı mı ne, birine satıp Kartaltepe'de küçücük bir eve taşınmışlar." dedi, tiya Eleni'yle bakıştık. Paşa yengemle anneannem çok üzüldüler.</p>
<p class="calibre4">"Aaah, bu duruma nasıl katlanacaklar ayol?"</p>
<p class="calibre4">Amcam, "Onlar da ayaklarını yorganlarına göre uzatsalardı.." diye homurdandı, "Har vurup harman savurmanın sonu budur!"</p>
<p class="calibre4">Kimse üstüne alınmadığı için paşa amcamın dokunaklı sözü, konacak yer bulamayan bir kuş gibi uçup gitti.</p>
<p class="calibre4">Bakırköy'de de, Çengelköy'de de günler heyecansız akıp geçiyordu. Ama bir gün sınıfta, elden ele çıplak kadın fotoğrafları dolaşmaya başlayınca, bütün gözler parladı. Kadınların en güzelini görmüştüm. Bakmadım bile. Derken kadınlarla erkekleri bir arada gösteren çeşit çeşit ayıp fotoğraflar çıktı ortaya. Galata'da bir dükkânda satılıyormuş. Her izin dönüşü sınıf yeni fotoğraflarla çalkalanıyordu. Bir arkadaş da, akşam dersten sonra, nereden bulmuşsa, Zambak adlı açık saçık bir hikâye okudu. Ben de her şeyi bildiğimi sanıyordum. Oysa daha öğrenecek neler varmış. Geceleri bazı yataklar gıcırdayıp duruyordu. Bu kıpırtıların anlamını ancak Orhan anlatınca öğrendim. Merakıma yenilmemek için çok direndim. Ama bedenimin zorlamasına daha fazla karşı durmaya gücüm yetmedi. Kendimi nazlandırırken, önceleri bir şey düşünmüyordum galiba. Sonraları utana sıkıla tiya Eleni'yi düşünmeye başladım. Biriktirdiğim o kadar çok hayal vardı ki. Her seferinde pişman olup bir daha yapmamaya yemin ediyordum ama yeminimi bir kere bile tutamadım.</p>
<p class="calibre4">Ne kadar ahlaksızdım!</p>
<p class="calibre4">Yazla birlikte sınavlar başladı. Okul tatile girdiği gün, artık ikinci sınıf öğrencisiydim. Arkadaşlarla vedalaştık. Traş takımımla diş fırçamı paketleyip yanıma aldım.</p>
<p class="calibre4">Kapıyı Ayşe teyze açtı. Gülistan'ın çığlıkları evi titretiyordu. Erkekler salona toplanmışlardı. Osman ağabey suçlu suçlu sigara içiyor, her çığlıkta yüzü biraz daha soluyordu. Çığlıklar gittikçe sıklaşmaya başladı. Duymamak için odama kaçıp kapıyı kapadım. Gülistan can verir gibi son bir çığlık daha attı. Ürkütücü bir sessizlik oldu. Biraz sonra bir çocuk ağlaması duyuldu. Neşeli bağırışmalar. Açılıp kapanan kapılar. Telaşlı ayak sesleri. Gülüşmeler. Kapım aralandı, Despina başını uzatıp bağırdı.</p>
<p class="calibre4">"Oğlan!"</p>
<p class="calibre4">Sabahleyin gördüm. Bir kedi yavrusuna benziyordu. Bu küçücük şey yüzünden düzenimiz altüst oldu. Paşa yengem nöbetleşe çocuğa bakmak için Gülistan'ın oturma odasına yerleşti. Osman ağabeyi geçici olarak üst kata sepetlediler. Alışveriş amcamla büyükbabama kaldı. Sandık odası boşaltılıp dadıya hazırlandı. Ev gözaydına gelen misafirlerle dolup taşıyor, hiç durmadan lohusa şerbeti kaynatılıyordu. Odamda sıkışıp kalmıştım. Herkes yemeğini ayaküstü odasında yediği için Tiya Eleni'yi pek az görebiliyordum. Sonra bizimkiler peşpeşe sökün ettiler. Ev pazar yerine döndü.</p>
<p class="calibre4">Bir gün, dayımlar sinemaya giderken beni de sürüklediler. Nortre Dame'ın Kamburu oynuyormuş. Hiç beğenmedim. Sonra teyzemlerle yeni açılan büyük Miltiyadi Gazinosuna, Zişanlarla Gofa'ya gittim. Hiç eğlenmedim. Yalnızlıktan bunaldığım bir akşamdı. İçim hop etti. Bir ses cumbanın camına gece kelebeği gibi çarpıyordu.</p>
<p class="calibre4">"Piyolo piyolo piyolo piyolo loo piiiii!"</p>
<p class="calibre4">Deli gibi dışarı fırladım. Çocuklar balıkçı kahvesinin önünde, ayaklarını yakamozlanan denize sarkıtmış oturuyorlardı. Her yandan şarkı, kahkaha, sevinç esiyordu. Gökyüzü ışıl ışıldı. Yıldız yağmuru vardı. Geç saate kadar oturup çene çaldık. O günden sonra geceleri de buluşmaya başladık.</p>
<p class="calibre4">Sonra, biri ötekine benzeyen okul günleri geri geldi. Her şey dümdüz, tekdüze giderken Kasım ayında müthiş bir şey oldu, yazı devrimi yapıldı. Kaç yılda ve güçlükle öğrendiğimiz Arap yazısının yerine, Latin yazısı kabul edilmişti. Donakaldık. Birkaç yılımız da yeni yazıyı öğrenmekle geçecekti. Çok kısa bir süre sonra su gibi okumaya, rahatça yazmaya başlayınca, mızıklandığımıza utandık. '</p>
<p class="calibre4">Gazetelerde, dergilerde yeni yazı ile dizilmiş sütunların, sayfaların gittikçe çoğaldığını gören büyükbabam, "Cimcime," dedi kaygıyla, "acaba yeni yazıyı ben de öğrenebilir miyim, ne dersin?"</p>
<p class="calibre4">"Tabii büyükbaba. O kadar kolay ki!”</p>
<p class="calibre4">Anneannem, tiya Eleni, Gülistan da heveslenip aramıza katılınca, cuma sabahları kitaplıkta toplanıp çalışmaya başladık. Tiya Eleni'nin uykuya doymamış gözleri, kedi gibi yumuşak davranışları, kısık sesi içimi gıcıklıyordu. Bazen yüzüne dalıp gidiyordum. Hemen ayağıyla dürtüp uyarıyordu beni. Gülistan okumayı beceremeyince, çocuğu bahane edip kaçtı. Ötekiler Fransızca bildikleri için Latin harflerini tanıyorlardı, yeni yazıyı çabucak söktüler.</p>
<p class="calibre4">Her hafta Sirkeci'den, yeni yazıyla basılan romanlar, dergiler alıp getiriyordum.</p>
<p class="calibre4">"Ah efharisto para poli canimu."</p>
<p class="calibre4">Ama ne sarılıyor, ne öpüyordu hain. Yavaş yavaş her şey yeniden ölgünleşip sönükleşti. Hafta sonlarında, eski pantolonumla rengi atmış kazağımı giyip odama kapanıyor, sevdiğim şiirleri bir deftere toplayıp resimliyordum.</p>
<p class="calibre4">Nöbetçi subaydan izin alıp ara sıra bir sınıfta toplanarak neşelenmeye çalışıyorduk. Eğlence şiir, şarkı, fıkra, taklitle başlıyor, dansla sona eriyordu. Herkes, erkek erkeğe dans eden çaylakları seyredip gülüyordu. Oysa yeni moda tangoların hayat kadar basit, acı sözleri benim içime işlemekteydi.</p>
<p class="calibre4">Sevdim bir genç kadım</p>
<p class="calibre4">Ansam onun adını</p>
<p class="calibre4">Her şey beni ona bağlar Kalbim durmadan ağlar...</p>
<p class="calibre4">Sev beni, unutma beni</p>
<p class="calibre4">Bilsen ki serseri gönlüm</p>
<p class="calibre4">Ne çok da sevdi seni</p>
<p class="calibre4">Ey baygın bakışlı güzel kız Sev beni, unutma beni...</p>
<p class="calibre4">Eğlence bitince, yalnızlığıma sarılıp yatıyordum.</p>
<p class="calibre4">Okulda ölçülerimiz bir daha alınınca içime kurt düştü. O hafta eve gelir gelmez elbiselerimi giyip denedim.</p>
<p class="calibre4">Lanet olsun!</p>
<p class="calibre4">Hepsinin kolları kısalmış, paçaları bileklerime çıkmıştı. Gömleklerim bile dar geliyordu. Anneanneme yatağın üzerine yığılmış duran elbiseleri gösterdim.</p>
<p class="calibre4">"Hiçbirine sığamadım."</p>
<p class="calibre4">"Ayol ne çabuk büyüyorsun."</p>
<p class="calibre4">Sesi titriyordu.</p>
<p class="calibre4">"Hepsini yenilemek gerekiyor, değil mi?"</p>
<p class="calibre4">Sarıldım.</p>
<p class="calibre4">"Bir şey teklif edeceğim, ne olur gücenme."</p>
<p class="calibre4">Kaygıyla baktı.</p>
<p class="calibre4">"Ne?”</p>
<p class="calibre4">"Darda olduğumuzu biliyorum. Benim çok param var. Eğer izin verirsen.."</p>
<p class="calibre4">Yatağıma çöktü, "Ah biz niye bu hale düştük?" diye hıçkırmaya başladı, "Ben sağken hiç o paraya dokundurur muyum?"</p>
<p class="calibre4">Yanma oturdum, "Anneanne,” dedim, "para durumumuzu bana bir anlatır mısın?" Çok ayıp bir şey istemişim gibi gözlerini dehşetle açtı. Ancak ardarda yemin vermemden sonra kekeleyerek açıkladı. Her yaz biraz daha battığımız anlaşılıyordu. Sonunda içini çeke çeke, teklifimi kabul etmek zorunda kaldı. Bir takım elbiseyle bir gömlek, bir çift ayakkabının parasını o verecek, ötesine karışmayacaktı. Yaralı bir sesle, "Her şeyi ben almayacağıma göre,” dedi, "seninle gelmem. Okul tatil olunca Eleni'yle gidersiniz. Dönünce borcumu söylersin, öderim."</p>
<p class="calibre4">Öptüm, okşadım, gıdıkladım, güldürmeden bırakmadım.</p>
<p class="calibre4">Tatile girmeden önce, herkesi şaşırtan bir olay oldu. İstanbul Caddesinde bir kadın berberi açıldı. Aspasia da berbere yardım ediyormuş. Her şeyi bilen Çilli Surata göre ilk müşteriler, Baruthane Müdürünün hanımıyla kızıymış. Bakırköy birkaç hafta çalkalanıp homurdandıktan sonra yatıştı, berbere saç yaptırmak doğallaştı. O kadar ki Osman ağabey bile, Gülistan'ın paşa yengemle birlikte berbere gitmesine izin verdi.</p>
<p class="calibre4">Tiya Eleni de berbere gitse, saçlarını Gülistan gibi kestirip uçlarını gamzelerine doğru kıvırsa, ne olurdu sanki!</p>
<p class="calibre4">Okul tatil olduğu gün yeni üniformalarımızı kuşandık. Herkes gibi ben de, tuvaletin sırları dökülmüş aynalarından birinde, kendimi seyrettim. Gölge gibi beliren bıyıklarımız, iyice uzamış boylarımızla sonunda biz de delikanlı olmuştuk galiba. Okuldan geç ayrıldığımız için Bakırköy'e hava kararırken vardık. Yollarda, dükkânlarda ışıl ışıl elektrik ampulleri yanıyordu. Hatta bazı evlere de elektrik bağlanmıştı. Gözüm kaldı. Anneannemi üzmemek için, 'biz de bağlatalım' demedim. Çünkü her gelişimde, evden bir şeylerin eksildiğini seziyordum.</p>
<p class="calibre4">O akşam büyükbabamla paşa amcam birer kadeh rakı içtiler. Herkes bana bir şeyler hediye etti. Tiya Eleni yaldızlı, deri ciltli bir hatıra defteri verdi. Anneannem piyanoya geçti, birlikte şarkılar söyledik.</p>
<p class="calibre4">Ama kimsenin sesinde eski neşe yoktu.</p>
<p class="calibre4">Sabah, 10.15 treniyle İstanbul'a indik. Yine baştan aşağı kapkara giyinmişti. Sirkeci'nin kalabalığına karışır karışmaz, tiya Eleni koluma girdi. Büyü bozulur korkusuyla sevincimi belli etmemeye çalıştım. "Boyun, maşallah benim kadar olmuş pedi mu, bu gidişle beni de geçeceksin.." dedi keyifle, "Ne alsak gelecek yıl yine sana küçük gelecek. Fazla bir şey almayalım, olur mu?”</p>
<p class="calibre4">"Peki.”</p>
<p class="calibre4">Ama güzel bir şey görünce, kendi tutturmaya başladı.</p>
<p class="calibre4">"Ah canimu, bu kahverengi spor elbise sana çok yakışacak, tam genç erkek işi, bunu da alalım!”</p>
<p class="calibre4">Öğleyin Beyoğlu'na çıktık. Bu defa Skarlatos'a, Baker'a, Karlman'a uğradık. Ellerimiz, kollarımız doldukça doluyordu. "Ben acıktım." dedim.</p>
<p class="calibre4">"Birer simit alır..."</p>
<p class="calibre4">"Üniformayla simit yiye yiye sokakta dolaşılır mı?"</p>
<p class="calibre4">Ümitsizliğe kapıldı.</p>
<p class="calibre4">"Ne yapacağız?"</p>
<p class="calibre4">"Bir lokantaya girer.."</p>
<p class="calibre4">Telaşla, "Olmaz!" dedi.</p>
<p class="calibre4">"Neden? Yoksa insanın tiyasıyle yemek yemesi de mi günah, ayıp, yasak?"</p>
<p class="calibre4">Boynunu büktü.</p>
<p class="calibre4">"Tamam yavrimu, nerede istersen orada yiyelim."</p>
<p class="calibre4">Başka yer bilmediğimiz için sora sora Pera Palas'ı bulduk. Uzak değilmiş. Lokantasında küçük bir orkestra çalıyordu. Listeye bakıp yemeklerimizi seçtik. Neşeli olduğunu görünce, "Tiya Eleni!" dedim.</p>
<p class="calibre4">"Efendim canimu?"</p>
<p class="calibre4">"Sabahtan beri dikkat ettim, senden başka başında örtü, sırtında manto, ayağında potin olan tek kişi yok. İstanbul'un kara koncolosu gibisin."</p>
<p class="calibre4">Güya alınmış gibi baktı.</p>
<p class="calibre4">"Artık beni beğenmez oldun."</p>
<p class="calibre4">Öne eğildim.</p>
<p class="calibre4">"Sana bayılıyorum ama kıyafetini beğenmiyorum. Ne olur, sana da bir şeyler alalım. Bak, benim yanımda.."</p>
<p class="calibre4">Uzanıp elimi okşadı.</p>
<p class="calibre4">"Efharisto yavrimu. Beni dert etme. Böyle rahatım. Ölsem Gülistan gibi giymemem."</p>
<p class="calibre4">Masa masa dolaşarak çiçek satan yaşlı hanımdan bir demet menekşe alıp önüne bıraktım. Gözleri daha büyüdü, daha siyahlaştı, daha güzel oldu. Menekşeleri öteki hanımlar gibi özenle yakasına iliştirdi.</p>
<p class="calibre4">"Ne incesin canimu."</p>
<p class="calibre4">Gözleri doldu. Yemeğin bitmesine yakın, uzun saçlı kemancı, orkestradan ayrılıp müşterilerin arasına indi. İçime dokunan bir parça çalmaya başladı. Hayranlıkla, "Bu parçanın adını biliyor musun?" diye fısıldadım.</p>
<p class="calibre4">"Evet, 'Oçi Çorniya'."</p>
<p class="calibre4">"Ne demek?"</p>
<p class="calibre4">"Galiba 'siyah gözler' demekmiş."</p>
<p class="calibre4">Aaaaaah!</p>
<p class="calibre4">Kemancı masamıza yaklaşmıştı, ikimizi de selamlayıp tiya Eleni'ye hayranlıkla bakarak çalmaya devam etti. Gittikçe de coşuyordu namussuz! Tiya Eleni kıskançlıktan tir tir titreyen bacaklarımı, iki bacağının arasına aldı. Herhalde bir olay çıkaracağım korkusuyla o da titriyordu. Elimi tutup yalvardı.</p>
<p class="calibre4">"Iremia pedi mu, se parakalo!"</p>
<p class="calibre4">"Kala."</p>
<p class="calibre4">Dehşet dolu gözlerini gözlerimden ayırmıyordu. Yavaş yavaş yatıştım. Parça bitince hiç vakit kaybetmeden hesabı istedim. Çıktık. Ne oldu bilmiyorum, tiya Eleni Sirkeci'ye kadar pek az konuştu. Trende iyice içine çekildi. Galiba kıskançlığımdan sıkılmış, benden nasıl kurtulabileceğini düşünüyordu.</p>
<p class="calibre4">Ben de kendi durumumu düşündüm. Hikâyemi istediğim gibi bitiremeyeceğim belliydi. Öyleyse niye bu acıyı çekiyordum? Daha ne kadar çekecektim? Bir karar vermeliydim artık! Acaba başka birine aşık olsam.. Kime? Selma'ya mı? Yok canım! Çengelköy iskelesinde rastladığımız mavi bereli kıza mı? Haydi sen de aptal? Yoksa Gülistan'a... Birdenbire bütün o ayıp fotoğraflar aklımdan akmaya başladı, istesem.. Tabii.. Ama.. O zaman. Tıpkı.. Kendimi trenin sarsıntısına bırakarak Gülistanla ilgili rezil hayallere daldım.</p>
<p class="calibre4">"Geldik canimu."</p>
<p class="calibre4">Paketlerin yarısını yüklenmiş, ayakta beni bekliyordu. Kalanları kucaklayıp arkasından yürüdüm.</p>
<p class="calibre4">Tiya Eleni odasına kapandı. Akşam sofrada birlikte olduğumuz zamanlar da gözlerini saklıyor, sonra da sessizce ortadan kayboluyordu. Ben de yeni elbiselerimden birini bile giymedim. Anneannem, "Ne oldu güzelim?" dedi, "Sen eskiden yeni bir şey alınınca, giymeden duramazdın." Omuzlarımı silktim. Kim için, ne için giyecektim ki? Zaten ev dolup taşmıştı. Herkes kendi alemindeydi. Sabahtan, ayağıma eski pantalonlarımdan birini geçirip paçalarını kıvırıyor, önü iliklenmeyen bir gömlek giyip balıkçılar kahvesine gidiyordum. Sonra ver elini deniz! Kısa zamanda balık gibi yüzmeyi öğrendim. Balıkçı Yani kadar da iyi kürek çekmeye başlamıştım. Bazen koyun ağzına açılıyor, gözlerimi tiya Eleni'nin yatak odasının penceresine dikip bekliyordum. Bir kere el salladı, o kadar. Bir daha gölgesini bile göremedim.</p>
<p class="calibre4">Denizle yüzgöz olduğumu öğrenen Osman ağabey, "Aferin Ufaklık," dedi, "İstanbullu oldun artık. Çünkü her sahici İstanbullu biraz martı gibidir. Hem yürür, hem yüzer, hem dalar. Bir uçmasını bilmez."</p>
<p class="calibre4">Kayığa ateşi küllenmiş bir mangal yerleştirip Orhan'la balığa çıktık. Ekmekle bira da almıştık yanımıza. Tuttuğumuz balıkları denizde yıkayıp kızarttık. Neşeyle yiyip içiyorduk. "Bana bak," dedi, "senin bir derdin var!"</p>
<p class="calibre4">"Yok!"</p>
<p class="calibre4">"Var! Kaç zamandır ağabeyim gibi bakıyorsun. Sen zilzurna aşıksın ulan!"</p>
<p class="calibre4">Susmayı başaramadım, "Evet." dedim. Tahmininin doğru çıkmasına canı sıkıldı. Yüzünü buruşturarak, "Yüz vermiyor mu namussuz?" diye sordu.</p>
<p class="calibre4">"Veremez ki."</p>
<p class="calibre4">"Neden?"</p>
<p class="calibre4">O kadar doluydum ki gizlenmesi gereken kısımları atlaya atlaya hikâyemi anlatıp içimi boşalttım. Afalladı.</p>
<p class="calibre4">"Tiya Eleni, hani son günü okulun kapısında gördüğümüz o çok güzel kadın mı?"</p>
<p class="calibre4">Gururla başımı salladım.</p>
<p class="calibre4">"Evet."</p>
<p class="calibre4">Daldı gitti. Bir süre sonra, "Söyleyeceklerime sakın kızma reis," dedi, "aptalca bir aşk bu! Aşk bile değil. Bir hastalık. Deli misin? Bir an önce iyileşmeye bak! Yoksa.."</p>
<p class="calibre4">Üzüntüyle sustu. Akşam ayrılırken, "Selma sana bayılırdı," dedi, "istersen arayayım. Razı olursa pastaneye gideriz. Sonra ben ortalıktan kaybolurum, siz yalnız kalırsınız."</p>
<p class="calibre4">"İstemem."</p>
<p class="calibre4">Tepesi attı.</p>
<p class="calibre4">"Salak! Annen olacak yaşta, bugüne kadar namusuyla yaşamış, aklı başında bir kadın, sırf senin hatırın, keyfin için aleme kepaze olmayı göze alır mı? Niye alsın? Hayatını rezil eder mi? Niye etsin? Seni kadınca sever mi? Niye sevsin? Sen kimsin ulan? Simbad mısın? Zoro mu? Robin Hood mu? Buffalo Bili mi? Kaptan Kid mi? Azıcık akim varsa tiya Eleni'yi kafandan sil, at! Hayatını boş yere zehir etme!"</p>
<p class="calibre4">Çekti gitti.</p>
<p class="calibre4">Şimdiye kadar hiç kimse, benimle böyle açık, kaba, acımasızca konuşmamıştı. Ama beni ağabeyisinin akıbetinden korumak istediğini anladığım için kırılmadım.</p>
<p class="calibre4">Söyledikleri, tatil bitene kadar kafamı kurcaladı durdu. Haklı mıydı? Haklıydı galiba. Haklıydı. Tabii haklıydı. Hem de çok haklıydı. Gece kurtulmak kararıyla yatıyor, sabah cayıyordum.</p>
<p class="calibre4">Ey benim hasta aşkım! Ben sana nasıl kıyarım?</p>
<p class="calibre4">Anneannem, "Ayol, sen bugün denizdeyken, Eleni'yi istemeye geldiler.." dedi bir akşam, kalbimin nasıl olup da durmadığına şaştım, "Adam Eleni'yi kilisede görür, pek beğenirmiş. Kırk yaşındaymış. O da dulmuş. İlk evliliğinden küçük bir kızı varmış. Gözlüklü, hoş bir adam. Paşa amcan yakından tanıyor. Çok iyi bir insan olduğunu söylüyor."</p>
<p class="calibre4">Ağzım kurumuştu.</p>
<p class="calibre4">"..Adamı beğendi ama çocuklu diye istemedi."</p>
<p class="calibre4">Yüzüme baktı.</p>
<p class="calibre4">"..Sen de farkındasındır, bir tuhaflığı var son zamanlarda. Yine dünyaya küstü. Çok üzülüyorum. İnce eleyip sık dokumadan birini beğenip evlense, hem kendisi için, hem bizim için iyi olacak. Onun da artık evlenmek istediğini seziyorum ama dayın gibi birini arıyor galiba. Öyle birini bulmak kolay mı? Hayırlısı. Bir gün gönlüne göre birine rastlar inşallah."</p>
<p class="calibre4">İçimde ne kadar sevinç, ümit, hülya varsa hepsi, ansızın ürken bir kuş sürüsü gibi havalanıp yok oldu. Evlenecekti ha? Üstelik adamı da beğenmiş. Eğer çocuğu olmasa, hiç beni düşünmeden bırakıp o alçağa gidecekti demek ki.</p>
<p class="calibre4">Gece sokağa fırladım. Acıdan eriyordum ama kimsenin umurunda bile değildi. Bakırköy'ün yine deliliği üzerindeydi. Kahkahalar yüreğime saplanıyor, şarkılar çıldırtıyordu.</p>
<p class="calibre4">İçimden avaz avaz haykırdım.</p>
<p class="calibre4">Hey yukardaki! Ne olur, bir şey yap da varlığını belli et! Küçücük bir mucize göster! Acımasız da olsan, sana inanmak istiyorum. Çünkü senin gibi ulu bir gücün yardımına ihtiyacım var! Yoksa zavallı ben, onun Züleyha gibi kuş olup kaçmasını, tek başıma nasıl engeleyebilirim?</p>
<p class="calibre4">Allah kılını bile kıpırdatmadı.</p>
<p class="calibre4">İlk rastladığım elektrik direğinin tepesindeki ampulu, taş ata ata sonunda patlattım.</p>
<p class="calibre4">İşte hurdayım! Sana kafa tutuyorum! Varsan cezalandır beni! Haydi, yere yuvarla! Kemiklerimi kır! Kafamı patlat! Hepsine razıyım, yeter ki var olduğunu bileyim! Haydi, göster kendini! Lütfen! Haydi! Haydiiiii!</p>
<p class="calibre4">Aaaah, yaprak bile kımıldamıyordu.</p>
<p class="calibre4">Biliyordum zaten! Yoksun! Koca bir yalansın sen!</p>
<p class="calibre4">Çaresizliğimi sırtıma vurup eve döndüm.</p>
<p class="calibre4">Akşam yemeklerine de katılmıyordu artık. Bir gün eve girerken merdivende Aleksandra'ya rastladım. Tiya Eleni suçlu suçlu bakıp başını önüne eğdi. O gece, sabaha kadar serseri, sarhoş, deli gönlümle boğuşa boğuşa, sonunda, bu öldürücü hastalıktan kurtulmaya karar verdim.</p>
</body>
</html>
