<?xml version='1.0' encoding='utf-8'?>
<html xmlns="http://www.w3.org/1999/xhtml">
  <head>
    <meta name="charset" content="UTF-8"/>
    <title>Bilinmiyor</title>
    <meta http-equiv="Content-Type" content="text/html; charset=utf-8"/>
  <link href="../../stylesheet.css" rel="stylesheet" type="text/css"/>
<link href="../../page_styles.css" rel="stylesheet" type="text/css"/>
</head>
  <body class="calibre">
<h2 class="calibre3">İlk Komşularımız</h2>
<p class="calibre4">Kış başında, karşımızdaki boş evin pancurları açıldı. Ev baştan aşağı temizlendi. Önce iki at arabası eşya geldi, sonra da evin yeni sahipleri. Fayton bahçe kapısından girip taflanların, şimşirlerin arkasında kayboldu. Kaç kişi olduklarını bile anlamadık. Pancurlar yeniden kapatıldı. Bir daha da açılmadı. Sabahları alışveriş için köye inen palabıyıklı hizmetkardan başka kimseyi göremiyorduk. Dedem bile meraklandı, kâhyayı görevlendirdi. Kâhyanın öğrendiğine göre evi, kocası yeni ölmüş asil, kibar bir hanım tutmuş. Yetişkin üç kızı varmış. Bir de dilsiz orta hizmetçisi.</p>
<p class="calibre4">Babaannem hayıflandı.</p>
<p class="calibre4">"Vah vah! Taşındıkları gün yemek yollamamakla çok ayıp ettik."</p>
<p class="calibre4">"Yollasaydın."</p>
<p class="calibre4">"Senden çekindim."</p>
<p class="calibre4">Dedem yumuşak bir sesle, "Kadın," dedi, "geç değilse, bugün yolla. Erkeksiz aile. İlgilenmemek günahtır."</p>
<p class="calibre4">Babaannem, sonunda bir komşu edinebilmiş olmanın keyfiyle, bir tepsi donatıp yanaşmalardan birinin karısı ile yolladı. Ertesi gün de onlar, tabakları meyveyle, kuru yemişle doldurarak geri gönderdiler. Halam, bildiğimiz meyvelere bile, ilk defa görüyormuş gibi hayran bakakaldı.</p>
<p class="calibre4">"Anne! Bu ne görgülü aile."</p>
<p class="calibre4">Dedem karşı evi gözucuyla günlerce tarttıktan sonra, "Kızla birlikte bir hoşgeldine gidin bakalım." dedi, "Ben anlarım. Namuslu insanlar bunlar. Temiz aile."</p>
<p class="calibre4">Haber salındı. Hanımefendi biraz gönülsüz, "Buyursunlar." demiş. Babaannem hemen kadına hak verdi.</p>
<p class="calibre4">"Acılı insana misafir ağır gelir."</p>
<p class="calibre4">Sevinç içinde karşıya geçtiler. Hava kararmadan da etekleri zil çalarak döndüler. Biri bıraktı, öteki anlattı. Kadının giyimine, konuşmasına bayılmışlar, eşyasının sadeliğine şaşmışlardı.</p>
<p class="calibre4">"Kadının, erkek kardeşleri, dayıları, amcaları filan varmış ama üç kızıyla hiçbirine yük olmak istememiş, kocasından kalan büyük evi satıp ucuz diye burayı kiralamış. Anlaşılan ailesi ile arası iyi değil. 'Erkeksiz sayılırız. Karanlık basınca, kızlar korkudan titriyorlar. Aman bize gözkulak olun' diyor zavallı."</p>
<p class="calibre4">Dedem ağır ağır başını salladı.</p>
<p class="calibre4">"Söyle, hiç korkmasınlar. Bundan böyle benim himayemdeler."</p>
<p class="calibre4">Kendimi tutamadım, "Eee, kızları görmediniz mi?"diye sordum. Hepsi güldüler.</p>
<p class="calibre4">"Soğuktan hasta olmuş, yatıyormuş zavallılar."</p>
<p class="calibre4">Sabah, sandık odasına kaldırılmış iki bakır mangal, parlatılıp yeni komşularımıza gönderildi. Karlı bir ikindi vakti, köpek durup dururken havlamaya başlayınca, halamla pencerelere saldırdık, bizim kapının önünde bir fayton durdu. Arabada iki erkek vardı. Şamatamız üzerine babaannem de koştu. Fayton döndü, karşı evin bahçesine girdi.</p>
<p class="calibre4">"Ooo! Kadının ağabeyleri geldi sonunda.”</p>
<p class="calibre4">"Gördün mü, paltolarının yakalarında kürk vardı."</p>
<p class="calibre4">"Biri de altın gözlüklü."</p>
<p class="calibre4">"Varlıklı adamlar."</p>
<p class="calibre4">"Pek suratsızlar ama anne."</p>
<p class="calibre4">"Öyle. İnşallah barışırlar."</p>
<p class="calibre4">Yemekten sonra halam, sobanın üzerine çaydanlığı yerleştirdi. Çaydanlık cızırdamadan önce, ince sesli bir kadının söylediği, hayal meyal duyulan bir şarkı başladı. Pencereye atıldım. Pancurlarından sarı ışık sızan ev, kar aydınlığında, bir masal sarayına dönmüştü. Babaannemle halamın ağızları kulaklarına vardı. Dedemin bile yavaş yavaş yüzü gevşedi, gülümseyerek, "Bizimkilerin neşeleri yerine geldi." dedi.</p>
<p class="calibre4">"Yaaa, çok şükür. Demek araları düzeldi. Allah kimseyi erkeksiz bırakmasın! Erkeğin gölgesi bile evi şenlendirir."</p>
<p class="calibre4">Bizimkiler sütbeyaz sessizlikte eriyen şarkıları, kısık kahkahaları, küçük çığlıkları keyifle dinlediler. Ev karanlığa gömülünce, huzur içinde yattık. Sabah fayton geldi, erkekleri aldı, istasyona götürdü. Birkaç gün sonra da Palabıyık, hanımefendinin ziyarete gelmek istediğini bildirdi. Hanımefendi azıcık oturdu. Artık aileden bir erkeğin sık sık geleceğini, bu yüzden kızların yatıştığını, merak etmemize gerek kalmadığını söyledi. Babaannem sevinince güldü, geldiği gibi uçtu gitti. Babaannemle halam arkasından hayran bakakaldılar.</p>
<p class="calibre4">Elmas da , uyduruk hikâyesini sürdürüyordu.</p>
<p class="calibre4">"...Oğlanla Züleyha'nın düğününe bütün Kazdağ halkı ile periler katılmış. Kırk gün kırk gece şenlik yapmışlar. Kırk birinci günü, evli evine dönmüş, köylü köyüne."</p>
<p class="calibre4">"Sonra?"</p>
<p class="calibre4">"Bir çocukları olmuş."</p>
<p class="calibre4">"Ne yapmışlar da olmuş?"</p>
<p class="calibre4">"Onu söylemem."</p>
<p class="calibre4">"Bilsen söylerdin."</p>
<p class="calibre4">Bilmiyor olmak çok gücüne gitti.</p>
<p class="calibre4">"Allah canımı alsın, biliyorum."</p>
<p class="calibre4">Övündüm.</p>
<p class="calibre4">"Ben de biliyorum."</p>
<p class="calibre4">Bildiklerimizi birbirimize anlattık. Aklımız daha da karıştı. Cennet'e her şeyi sormadığıma ne kadar pişmandım. Yalnız kaldıkça, fısır fısır bu konuyu konuşuyor ama bir türlü işin içinden çıkamıyorduk.</p>
<p class="calibre4">Kış boyunca, ailenin erkekleri, komşularımızı sahiden yalnız bırakmadılar. Çomar da gelenleri tanıdığı için artık havlamıyordu. Ne zaman bir fayton sesi duysak, pencerelere üşüşüyorduk.</p>
<p class="calibre4">"Bu amca bey."</p>
<p class="calibre4">"Oo! Dayı yine elleri kolları dolu geldi."</p>
<p class="calibre4">"Bunlar yeğenler olmalı. Aferin çocuklara, uğramayı hiç ihmal etmiyorlar."</p>
<p class="calibre4">"Bunlar da kim acaba?"</p>
<p class="calibre4">"Maşallah geniş aile."</p>
<p class="calibre4">"Ağabeylere ne oldu ayol? Kaç zamandır görünmüyorlar."</p>
<p class="calibre4">Bir akşamüstü, ağabeyler de görününce babaannemle halamın içi rahat etti. Birkaç kere dedem de gelen erkeklere göz attı, çok beğendi.</p>
<p class="calibre4">"Belli, asil insanlar."</p>
<p class="calibre4">Birden» Cennet'in köyündeki dul kadın aklıma geldi, "Babaanne," dedim, "sakın bunlar, orospu olmasın?"</p>
<p class="calibre4">Aklı sıçradı.</p>
<p class="calibre4">"Sus! O ne biçim söz? Ağzını burarım senin! Nerden öğreniyorsun bu pis sözleri? Aklının ermediği işe karışma bir daha, dürzü!"</p>
<p class="calibre4">Sustum.</p>
<p class="calibre4">Amca ya da dayı beyler geldiği zaman, babaannem mutlaka ağır bir yemek yapıp yollamayı adet edindi. Hanımefendiden teşekkür gelince, aferin almış çocuk gibi yüzü pembeleşiyor, sabırla daha sıkı fıkı olunacağı günleri bekliyordu. Sanırım dedem de. Böyle bir aileye kız verilebileceğine akılları yatmıştı galiba.</p>
<p class="calibre4">Bir akşam üstü Çomar çılgına döndü. Kâhya koşarak geldi, bir polisin dedemi görmek istediğini söyledi. Babaannem ile halam korkudan taş kesildiler. Dedem, polisle birlikte girişteki odaya kapandı. Çıtımızı bile çıkarmadan sonucu bekliyorduk. Az sonra aşağıdan dedemin öfkeden çatlamış sesi yükseldi.</p>
<p class="calibre4">"Neeeeee? Hayıııırrr! Olamaaaaaz! Vay namussuzlaaaar!"</p>
<p class="calibre4">O akşam halamla beni sofraya almadılar.</p>
<p class="calibre4">Sabah polisler komşularımızı, getirdikleri iki faytona zorla bindirdiler. Babaannem, pencerenin içinde durmuş, o kadar beğendiği hanımefendi ile kızlarına, lanetler yağdırıyordu.</p>
<p class="calibre4">"Biz meğerse.. Tüü! Boyunuz devrilsin! Tepsi tepsi yemek yollayıp.. Tüü! Orospular!"</p>
<p class="calibre4">Gece de halam söylendi.</p>
<p class="calibre4">"Kedi fareyle oynar gibi oynamış hepimizle, kaltak. Bizim gibi aptal köylüleri aldatmak marifet mi? Dünyadan haberimiz yok. Evin içinde dolanıp duruyoruz sadece. Kümesteki tavuklar gibi."</p>
<p class="calibre4">Arkasını döndü. Sokuldum, yanağımı öfkeden ürperen sıcak, geniş sırtına yasladım.</p>
<p class="calibre4">Ne kadar tecrübesizdi zavallıcıklar.</p>
<p class="calibre4"><br class="calibre5"/></p>
</body>
</html>
