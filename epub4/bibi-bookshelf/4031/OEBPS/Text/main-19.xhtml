<?xml version='1.0' encoding='utf-8'?>
<html xmlns="http://www.w3.org/1999/xhtml">
  <head>
    <meta name="charset" content="UTF-8"/>
    <title>Bilinmiyor</title>
    <meta http-equiv="Content-Type" content="text/html; charset=utf-8"/>
  <link href="../../stylesheet.css" rel="stylesheet" type="text/css"/>
<link href="../../page_styles.css" rel="stylesheet" type="text/css"/>
</head>
  <body class="calibre">
<h2 class="calibre3">Düğün</h2>
<p class="calibre4">Osman ağabey düğünden bir gün önce, babaannemi kandırmış, getirdi. Görünce çok şaşırdık. Akşam çatal bıçakla öyle güzel yemek yedi ki tiya Eleni de, ben de çok sevindik. Kahvesini içince erkenden kalktı. İkinci kattaki odasına götürdüm. Az sonra tiya Eleni de geldi. Oturduk. Üçümüz ayrı bir aile gibi olmuştuk.</p>
<p class="calibre4">Düğünde hizmet etsinler diye tutulan yeni kadınlar sabahtan işbaşı ettiler. Öğleden sonra da teyzemler, Zişanlar, Melikeler, Azmi Beyler gelip odalarına yerleştiler. Kızlar, giydirip süslemek için Gülistan'ın odasına koştular hemen. Akşama doğru bahçedeki lambalar, fenerler yakıldı, masalar hazırlandı. Hava kararırken, damat traşı olmaktan dönen Osman ağabeyle birkaç arkadaşı, taşlıktaki selamlık odasına girip oturdular. Hoca gelince, kızlar Gülistan'ı getirdiler, ben Osman ağabeyi çağırdım. Salonda nikahları kıyıldı. Paşa yengemle anneannem ağladılar. Derken göz alıcı giysiler içinde misafirler sökün ettiler. Yaşlı hanımlar üst kata, yaşlı beyler salona almıyordu. Bahçenin büyük bölümü, kaçgöçe aldırmayan ailelere, denize uzanan bölümü Osman ağabeyin bekar arkadaşlarına, kameriye ise saz heyetine ayrılmıştı. Evdekilere şerbet ikram edilecek, bahçede isteyene içki de verilecekti.</p>
<p class="calibre4">Kalabalık arttıkça artıyordu. Saz heyeti yerini alır almaz yemek başladı. O kargaşalığın içinde, gelinle damat ne zaman ortaya çıktılar, bilmiyorum. Ev arı kovanına dönmüştü. Saz heyetinin yerini orkestra alınca, dansın nasıl bir şey olduğunu merak eden bazı yaşlılar da bahçeye indiler. Osman ağabey dans etmeyi bilmediği için dansı, teyzemle kocası açtı. Onları Zişanlar, Melikeler, Azmi Beyle hanımı, sonra başka evli çiftler izledi. Gülistan Osman ağabeyin yanında durmuş, imrenerek dans edenlere bakıyordu. Tiya Eleni, "Haydi canimu," dedi, "Gülistan'ı dansa kaldır. Sen bu tangoyu herkesten iyi yaparsın."</p>
<p class="calibre4">"Senden başkasıyla dans etmeye utanırım."</p>
<p class="calibre4">"Ama baksana, zor durumda kaldı kızcağız. Onu dansa kaldırabilecek senden başka yakını yok. Göreceksin, herkes bayılacak size. Hatırım için!"</p>
<p class="calibre4">Dizlerim titreyerek ayağa kalktım, kalbim ağzımda yürüdüm, Gülistan'ın önünde durup başımı eğdim. Osman ağabey terini silerek, "Sağ ol Ufaklık!" diye mırıldandı. Elele dans yerine yürüdük. Birkaç kişi alkışladı. Dans ilerledikçe alkışlar çoğaldı, dans edenler yavaş yavaş kenara çekilip bizi seyretmeye başladılar. Orkestra coştukça coştu. Anneannemle babaannemin ağladıklarını görüyordum. Bir ara tiya Eleni'nin de gözlerini sildiğini fark ettim. Gülistan gelin telleri uçuşarak, "Ah hayatım,” diye fısıldıyordu, "Gülistan Ablan sana kurban olsun."</p>
<p class="calibre4">Dans, alkış tufanıyla sona erdi, düğün İzmir Marşıyla. Hatıra fotoğrafları çektirildi. Kapıda sıralanıp misafirleri uğurladık. Herkes gidince aile, bitkin bir halde salonda toplandı. Paşa yengem mutluluktan sarhoş gibiydi, paşa amcam düpedüz sarhoş. Gülistan'la Osman ağabey, büyüklerin elini öptüler, bizim de yanaklarımızı. Odalarına çekildiler.</p>
<p class="calibre4">Kaç zamandır ben kendim soyunuyordum ama o gece beni tiya Eleni soydu, kucağına alıp yatağıma yatırdı, yanıma uzandı.</p>
<p class="calibre4">"Seninle gurur duyuyorum pedi mu. Bu gecenin en güzel dans eden, en kibar, en yakışıklı erkeği şendin."</p>
<p class="calibre4">Kucaklaşıp uyuduk.</p>
<p class="calibre4"><br class="calibre5"/></p>
</body>
</html>
