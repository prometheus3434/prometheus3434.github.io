<?xml version='1.0' encoding='utf-8'?>
<html xmlns="http://www.w3.org/1999/xhtml">
  <head>
    <meta name="charset" content="UTF-8"/>
    <title>Bilinmiyor</title>
    <meta http-equiv="Content-Type" content="text/html; charset=utf-8"/>
  <link href="../../stylesheet.css" rel="stylesheet" type="text/css"/>
<link href="../../page_styles.css" rel="stylesheet" type="text/css"/>
</head>
  <body class="calibre">
<h2 class="calibre3">Çılgın Bahar</h2>
<p class="calibre4">O yıl bahar, ölüm gibi ayaklarının ucuna basa basa, sessizce geldi. Nice çılgınlıklara yol açacağı hiç belli olmuyordu.</p>
<p class="calibre4">Münir Nurettin Beyin söylediği harika tangonun plağını bulunca çok sevindim. Heyecan içinde eve geldim. Hammallar tavan arasındaki aynalardan birini merdivenden aşağı indiriyorlardı. Yusuf Ağayla birlikte taşlıkta duran pis bıyıklı eniştem beni tanımadan, "Merhaba delikanlı!" dedi, sonra hamallara seslendi, "Dikkatli taşıyın! Yoksa canınızı yakarım ha!"</p>
<p class="calibre4">Yaldız çerçeveli boy aynası, görüp geçirdikleriyle birlikte, Kleopatra filmindeki eski Mısır gemileri gibi nazlı nazlı sallanarak uzaklaşıp kayboldu. Tavan arasına koştum. Geride yalnız halılar, şilteler, süsler kalmıştı. Tek eşya yoktu.</p>
<p class="calibre4">Anneannem gözlerini silerek, "Aman sen de," dedi, "ne olacak? Bir işe yaramıyorlardı ki." Paranın bir kısmını, alamanaları donatması için Osman ağabeye vereceklermiş. Ayrıca elektrik tesisatı yaptırmayı düşünüyorlarmış.</p>
<p class="calibre4">"Geç bile kaldık. Elalem, Hüsrev Paşalar fukara gibi hâlâ gaz lambasıyla oturuyorlar demez mi? Sonra yaz geliyor güzelim Yine kimbilir kaç kişiyi ağırlayacağız. Para artarsa bir de radyo alırız. Geçen gün Yusuf Ziya Beylerde dinledik de şaştık ayol! Eskiden konaklarda her akşam saz maz olurmuş. Artık her ev konak gibi. Aç düğmesini fasıl heyetleri, cazbandlar, bandolar.."</p>
<p class="calibre4">Büyükbabam başını kaldırmadan, gazetesini okuyordu. Bu hovardalık hakkında ne düşündüğünü çakamadım. Anneannem tiya Eleni'nin evlenmesinden söz açtı yine. Paşa yengem münasip birini bulmuş. Hafta başında istemeye geleceklermiş. Bu sefer Eleni'nin damat adayını beğeneceğini sanıyorlarmış.</p>
<p class="calibre4">"O da evini bilir artık."</p>
<p class="calibre4">Uyuşmuş gibi dinliyordum.</p>
<p class="calibre4">"Sana çok emeği geçti kızcağızın. Evlenince ara sıra uğrar, hatırını sorarsın, değil mi güzelim? Kızı, leyleğin attığı yavru gibi yalnız bırakacak değiliz ya."</p>
<p class="calibre4">Zırvalaması bitince ayrıldım, bir derginin arasına koyduğum plağı usulca kapısının altından içeri kaydırdım. Odamın kapısını aralık bırakıp yatağıma uzandım. Çok geçmedi, Münir Nurettin Beyin sihirli sesi koridora sızmağa başladı.</p>
<p class="calibre4">"..Seni unutmak ne mümkün</p>
<p class="calibre4">Artık bana acı biraz</p>
<p class="calibre4">Seviyorum seni bugün</p>
<p class="calibre4">Dünden fazla, yarından az.."</p>
<p class="calibre4">Plağı arka arkaya birkaç kere çaldı. Sonra ses kesildi. Akşam yemeğe gelmedi. Büyükler iskambile oturdular. Ben odama gittim. Geçen hafta vermediğim roman başucumda duruyordu. Anlamadan okumaya başladım. Herkes yattı. Biraz sonra, yağmur şırıltısı arasında mahzun bir sesin titrediğini duyar gibi oldum. Kapıyı aralayıp kulak kesildim. Münir Nurettin Bey benim adıma ağlıyordu hâlâ.</p>
<p class="calibre4">..Yıllar geçti, her dakika</p>
<p class="calibre4">Ben ismini anıyorum Yine seni bulsam diye Yanıyor, yanıyorum.."</p>
<p class="calibre4">Birden anneannemin kapısı aralandı. Hemen benimkini kapadım. Duvara yaslanıp kalbimin yatışmasını bekledim. İçimde donanma fişekleri patlıyordu. Beni dinliyordu tiya Eleni! Gece yarısı bile beni dinliyordu! Bütün gece rüyada, o harika çocukluk günlerimi gördüm.</p>
<p class="calibre4">Sabah Despina, anneannemlerin beni kahvaltıya beklediklerini söyledi. İkisinin de yüzü kaygıdan gerilmişti. Burnu titreyen anneannem, "Güzelim," dedi, "Eleni iyi değil."</p>
<p class="calibre4">Yüreğim ağzıma geldi.</p>
<p class="calibre4">"..Bir yerden bir plak bulmuş, durmadan çalıp duruyor. Dün akşam uğradım. Gözleri ağlamaktan şişmişti. Biraz teselli ettim. Gece yarısı yeniden çalmaya başladı. Bu kız yine bunaldı galiba. Bir daha hastalanırsa vallahi mahvoluruz. Ne o bir daha bu hastalığı atlatabilir, ne de biz bu acıya dayanabiliriz. Büyükbabanla konuştuk, bizimkiler kızsalar bile aldırmamaya karar verdik. Surat ederlerse sen de hiç umursama, anladın mı? Haydi giyin de, kızcağızı biraz dolaştır. İsterse sinemaya minemaya götür. Haydi oğlum! Lütfen."</p>
<p class="calibre4">Aptallaşmış duruyordum. Büyükbabam, "Para versene oğlana." deyince ayılıp haykırdım.</p>
<p class="calibre4">"İstemez, benim var!"</p>
<p class="calibre4">Şimşek gibi koşup çok beğendiği kahverengi spor elbiseyi, su geçirmez pardösümü giydim. Kapısını üç kere tıklattım.</p>
<p class="calibre4">"Kim o?"</p>
<p class="calibre4">"Ego i me."</p>
<p class="calibre4">Açtı. Yüzü yorgundu. Çok uzaklardan bakıyordu.</p>
<p class="calibre4">"Kalimera tiya Eleni."</p>
<p class="calibre4">Kekeledi.</p>
<p class="calibre4">"Kalimera."</p>
<p class="calibre4">"Beni içeri almayacak mısın?"</p>
<p class="calibre4">Korkmuş bir çocuk gibi baktı.</p>
<p class="calibre4">"Çekinme, anneannemin haberi var."</p>
<p class="calibre4">Çekilip yol verdi. Girdim. Odamızı görmeyeli üç yıl geçmişti. Özlemle bakındım. Küçük masanın üzerindeki sigara tablası tepeleme doluydu.</p>
<p class="calibre4">"Otursana."</p>
<p class="calibre4">"Oturmayacağım. Seni almaya geldim. Giyin, gezmeye gidiyoruz.."</p>
<p class="calibre4">Dudakları titredi.</p>
<p class="calibre4">"..Büyükbabamdan bile izin aldım. Ay de, griğora!"</p>
<p class="calibre4">O da benim gibi inanamıyordu.</p>
<p class="calibre4">"Ben hiç sana yalan söyler miyim, tiya Eleni?"</p>
<p class="calibre4">Eskisi gibi ta içime baktı. Gözleri ışıldadı.</p>
<p class="calibre4">"Şimdi geliyorum!"</p>
<p class="calibre4">Yatak odasına koştu. Aceleden, kapının aralık kaldığının farkında bile değildi. Sarı maşlahının uçtuğunu gördüm. Bal rengi bedeni parlayıp söndü. Az sonra kapıyı açıp çıktı. Her zamanki gibi simsiyah giyinmişti. Af dilercesine gülümseyerek başını örttü. Eski mantosunu tuttum. Çantasını, şemsiyesini aldı. Kapıyı kilitledi. Merdiveni konuşmadan indik. Yağmur çiseliyordu. Şemsiyeyi açtı ama yaklaşamadığım için ıslanıyordum. Bir şey söylemeden koluma girdi. Evin arkasındaki sokağa saptık.</p>
<p class="calibre4">"Nereye gidiyoruz pedi mu?"</p>
<p class="calibre4">"Bilmem. Biraz yürüyelim mi?"</p>
<p class="calibre4">Yüzüme baktı.</p>
<p class="calibre4">"Bu yağmurda mı?"</p>
<p class="calibre4">"Anlatırdın ya, hani aşıklar yağmur altında yürürlermiş. Sen değilsin ama ben hâlâ aşığım."</p>
<p class="calibre4">Kolumu okşadı. Miltiyadi'ye doğru ilerledik. Birden şemsiyeyi indirip kapadı.</p>
<p class="calibre4">"Ne oldu?"</p>
<p class="calibre4">"Tam aşık gibi yürü bari."</p>
<p class="calibre4">"Ama sen de ıslanacaksın.”</p>
<p class="calibre4">"Aldırma vre."</p>
<p class="calibre4">Örtüsünü de başından çekip aldı. Yüzümüz, gözümüz yıkanarak, saçlarımızdan sular sıza sıza yürüdük. Tepedeki çıplak, ulu meşe ağacının altında durduk. Denizi seyrettik. Deniz de benim gibi için için kaynıyordu. Ilık bahar yağmurunun tadını çıkarana kadar hiç yerimizden kımıldamadık. Konuşmadık da. Birbirimize bakıp bakıp halimize gülüyorduk yalnız.</p>
<p class="calibre4">"Sinemaya gidelim mi tiya Eleni?"</p>
<p class="calibre4">"Peki."</p>
<p class="calibre4">Şeyhin Oğlu adlı film oynuyormuş. Güçlükle yer bulabildik. Başroldeki Valentino yüzünden kadm seyirciler çoğunluktaydı. Soyunup oturunca lavanta çiçeği kokan mendiliyle saçımı, yüzümü kurulamaya girişti. Bakanlar vardı. Utandım.</p>
<p class="calibre4">"Ama tiya Eleni!"</p>
<p class="calibre4">"Ne olmuş yani? Oğlumu kuruluyorum.”</p>
<p class="calibre4">Önce sakin sakin izliyordu. Giderek kıpırdanmaya başladı, olaylar geliştikçe heyecandan yerinde duramaz oldu. Elime yapıştı. Bir daha elini bırakmadım. O da çekmedi. Film mi seyrediyordum, yoksa rüya içinde rüya mı görüyordum? Mutluluktan bitkindim. Göz ucuyla baktım. Azalıp çoğalan ışık altında, o kusursuz yüzü parlayıp sönmekteydi. Bakıp gülümsedi. Dünyalar benim oldu. Işıklar yanınca yavaşça elini geri aldı. Dışarı çıktık. "Nerede o azgın kedi?" diye sordu. Gözlerimle arandım.</p>
<p class="calibre4">"Şey.. Bugün yok herhalde.”</p>
<p class="calibre4">Öyle hoş güldü ki kıpkırmızı kesildim. İçimi okuyordu hain. Ara vermeselerdi keşke. Kepaze olmazdım. Eli de hâlâ elimde olurdu. Yerimize oturduk. Işıklar sönününce, eli koluma değdi, ben de korkarak eline dokundum, sonra ellerimiz buluştu. Ama alçak film çarçabuk bitti. Çıkarken, "Yemeği Asım Bey de yiyelim." dedim.</p>
<p class="calibre4">"İşte o olmaz!”</p>
<p class="calibre4">"Neden?"</p>
<p class="calibre4">Yüzü gerildi.</p>
<p class="calibre4">"Olmaz."</p>
<p class="calibre4">"Dedikodu olur da evlenemezsin diye mi?"</p>
<p class="calibre4">Kızıp köpüreceğini sanıyordum. Tersine mahzunlaştı.</p>
<p class="calibre4">"Ben senin başın derde girer diye çekiniyorum."</p>
<p class="calibre4">Yağmur dinmiş, derin bir sessizlik sarmıştı her yanı. Koluma girdi.</p>
<p class="calibre4">"Ayde vre, yürü!"</p>
<p class="calibre4">Suluboya resmin içine daldık.</p>
<p class="calibre4">Gazinoda birkaç aile daha varmış. Köşeye yerleştirilmiş büyük radyodan tatlı bir müzik yayılıyordu. "Bana şarap söyler misin?" dedi. Şaşarak baktım. Gülümsedi.</p>
<p class="calibre4">"Hep sen delirecek değilsin ya."</p>
<p class="calibre4">Ben de bira istedim.</p>
<p class="calibre4">"Stiniya su tiya Eleni.”</p>
<p class="calibre4">"Stiniya su pedi mu."</p>
<p class="calibre4">İkinci kadehten sonra gözlerimi yakaladı.</p>
<p class="calibre4">"Son zamanlarda, benden kopabilmek için hayli çabaladın, değil mi?"</p>
<p class="calibre4">Gözlerimi kaçırmadım.</p>
<p class="calibre4">"Evet ama başaramadım."</p>
<p class="calibre4">İçini çekti.</p>
<p class="calibre4">"Ben de evlenip kaçmayı başaramadım. Sakin ol canimu, parlamadan dinle! Parakalo. Her şeyi anlatacağım. Amcanın, yengenin, Gülistan'ın kuşkulu bakışlarına, saygısız tavırlarına, imalı sözlerine katlanmanın, ne kadar güç olduğunu biliyor musun? Evde bir sığıntı, odamda bir sürgün gibiyim. Yine de senin hatırın için her şeye katlanıp gidiyordum. Ama bir gün bir şey oldu.."</p>
<p class="calibre4">Daldı. Gözlerine akşam garipliği çökmüştü.</p>
<p class="calibre4">".. Hani İstanbul'a inmiştik ya seninle. Geçen yıl. O kalabalıkta biribirimizi kaybetmeyelim diye koluna girince çok heyecanladım. Fidan gibi bir delikanlı olmuştun. İçim gururla doldu. Pera Palas'ta kadınlar senden gözlerini atamıyorlardı. İftihar edeceğim yerde kıskandığımı anlayınca şaşırdım. Sonra o kemancı geldi yanımıza. Seni yatıştırmak için öfkeden titreyen bacaklarını, çocukluğundaki gibi, bacaklarımın arasına sıkıştırdım. Sana dokunmaktan, seni sarıp sarmalamaktan, kadınca bir zevk aldığımı dehşet içinde fark ettim. Elinin, dizlerinin sıcaklığı içime işliyordu. Uzanıp yüzünde parlayan tüyleri okşamak geliyordu içimden. Anladım ki ben tiyan filan değildim artık. Seni seven bir kadındım.."</p>
<p class="calibre4">Kalbim durmak üzereydi.</p>
<p class="calibre4">"..Sana olan sınırsız sevgimde, belki de kaç zamandır, hep böyle kadınca bir yan vardı da, birdenbire o anda büyüyüp patlak verdi. Bilmiyorum, doğrusunu bilmek de istemiyorum. İşte o günden beri senden uzak duruyorum. Seni her görüşte sevgim biraz daha çoğalıyor, içim parçalanıyor. Yaparsam kendimi asla, asla, asla affetmiyeceğim delice şeyler geçiyor aklımdan.."</p>
<p class="calibre4">Dışarı baktı.</p>
<p class="calibre4">"..Birbirimizden uzaklaşırsak belki ikimiz de daha rahat ederiz diye düşündüm. Çünkü bizimki bir çılgınlık pedi mu. Anlamsız, ayıp, sakat bir ilişki. Yarını olmayan boşuna bir azap.."</p>
<p class="calibre4">Gözleri doluyordu.</p>
<p class="calibre4">"..Keşke o insafsız plağı getirmeseydin. Kolumu kanadımı kırdın. Oysa ne güzel hazırlamıştım kendimi sensiz yaşamaya. Artık seni bırakıp nasıl gidebilirim ben?"</p>
<p class="calibre4">Sessizce ağlamaya başladı. Küçücük bir kız çocuğuna benziyordu. İçim kıyılarak, "Tiya Eleni!" diye fısıldadım. Duymadı.</p>
<p class="calibre4">"Tiya Eleni!"</p>
<p class="calibre4">Hıçkırarak, "Efendim canimu?" dedi.</p>
<p class="calibre4">" Sen beni hiç düşünme, ne olur. İstediğin zaman evlenebilirsin."</p>
<p class="calibre4">Baktı, gözleri koyulaştı, iyice boşandı. Başörtüsünün ucuyla sesini boğdu. Narin omuzları sarsılıp duruyordu. Küçücük ayaklarını, ayaklarımın arasına sıkıştırdım. Bazı müşteriler bize bakıp bakıp gülüşüyorlardı.</p>
<p class="calibre4">Ah duygusuzlar! Ham ervahlar! Aşktan habersiz eşşoğlu eşşekler! Orospu çocuğu pezevenkler!</p>
<p class="calibre4">Gazinodan ayrıldığımız zaman saat ikiyi geçiyordu. Koluma yaslandı. Sonu olmasa da, harika bir kadın tarafından sevildiğini öğrenmiş olmanın tarifsiz doygunluğu içindeydim. "Artık eve dönelim, değil mi tiya Eleni?" dedim.</p>
<p class="calibre4">"Ohii"</p>
<p class="calibre4">"Ne istiyorsun?"</p>
<p class="calibre4">"Eve gitmek istemediğimi biliyorum."</p>
<p class="calibre4">Pastaneye gittik. Sigara dumanından bir bulut içinde, küçük bir orkestra yeri göğü birbirine katıyordu. Ortadaki daracık alan, neşe içinde zıplayan mutlu insanlarla doluydu.</p>
<p class="calibre4">.. Çarlistonu bitirdik</p>
<p class="calibre4">Doğru büfeye gittik</p>
<p class="calibre4">Garson bira getir</p>
<p class="calibre4">Garson bira getir</p>
<p class="calibre4">Yaşa çarliston.</p>
<p class="calibre4">Bir köşeye iliştik. Dansa biraz ara verildi. Kahve söyledik. Tiya Eleni'ye göz atanlar oluyordu ama beni sevdiğini bildiğim için aldırmadım bile. Orkestra yeniden yerini aldı ve tangolar başladı.</p>
<p class="calibre4">Ben de gönül çektim eskiden</p>
<p class="calibre4">Yandı hayatım bu sevgiden</p>
<p class="calibre4">Anladım ki bir aşka bedel</p>
<p class="calibre4">Gençliğimmiş elimden giden.</p>
<p class="calibre4">Dayanamadım, "Tiya Eleni." dedim.</p>
<p class="calibre4">"Söyle canimu."</p>
<p class="calibre4">"Dans edelim mi?"</p>
<p class="calibre4">Bir an düşündü, sonra dantel başörtüsünü çıkarıp masaya attı. Herkesin önünde ilk defa başını açıyordu. Uzun, siyah elbiseli, rugan potinli, topuzlu, boyasız, eski moda bir kadının dansa kalkması herkesin, ilgisini çekti. Merakla bakanlar arasında eski sınıf arkadaşlarımdan birini gördüm. El salladım. Herkese ve her şeye meydan okuya okuya yürüdük. Tiya Eleni'yi içim titreyerek kollarımın arasına aldım.</p>
<p class="calibre4">..Sarmadımsa da belden</p>
<p class="calibre4">Geçmedim bu emelden</p>
<p class="calibre4">Bir hazin maceradır</p>
<p class="calibre4">Onu aldılar elden.</p>
<p class="calibre4">Tüy kadar hafif, kedi gibi sıcaktı.</p>
<p class="calibre4">..Başkasına yar oldu</p>
<p class="calibre4">Eller bahtiyar oldu</p>
<p class="calibre4">Gönlüm hep baştanbaşa</p>
<p class="calibre4">Viran bir diyar oldu</p>
<p class="calibre4">İpek gibi yumuşak yanağını yanağıma dayadı.</p>
<p class="calibre4">..Mazi kalbimde bir yaradır</p>
<p class="calibre4">Bahtım saçlarından karadır Beni zaman zaman ağlatan işte bu hazin maceradır.</p>
<p class="calibre4">Tek bir yanlış adım bile atmadan dönüyor, kayıyor, akıyor, bulutlara karışıyorduk.</p>
<p class="calibre4">..Ne göğsünde uyuttu beni</p>
<p class="calibre4">Ne buseyle avuttu beni</p>
<p class="calibre4">Geçti aradan uzun yıllar</p>
<p class="calibre4">O kadın da unuttu beni.</p>
<p class="calibre4">Nefesi yüzümü dağlıyordu, "Unutmadım canimu," diye fısıldadı, "hiç unutur muyum?" Kanının şırıltısını, etinin çığlığını duymaya başlamıştım. Bugüne kadar uzamış çocuk sevgisini aşk sanmışım ben.</p>
<p class="calibre4">Asıl şimdi aşık oluyordum.</p>
<p class="calibre4">Orkestra yorulana kadar hiç durmadan dans ettik. Birbirimizden kopamıyorduk. Yerimize oturunca, sol elindeki altın yüzüğü çıkarıp çantasına attı. Geçmişle son bağını da koparmıştı. Eğilip elini öptüm.</p>
<p class="calibre4">Mutluluktan sarhoş, elele yürüyerek sahilden eve döndük. Tuzlu rüzgâr yüzümüzü yalıyor, başımızın üzerinde martılar dönüyordu. Kayıkhanenin Önünden geçip arka kapıdan bahçeye girdik. Çıplak dallarından damla damla yağmur suyunun aktığı, büyük iğde ağacının altında durdurdu beni. Ayaklarının ucuna basıp yükseldi, dudaklarını ağzıma dokundurup bir tay gibi seke seke kaçtı.</p>
<p class="calibre4">Hiç yere basmadan arkasından koştum. Odasına girerken, başını bir an çevirip baktı.</p>
<p class="calibre4">İliklerime kadar titredim.</p>
<p class="calibre4">Trene daha bir saatten fazla zaman vardı. Hediye ettiği hatıra defterini çıkardım, bu inanılmaz günü yazmaya koyuldum. Bir anını bile unutmak istemiyordum. Gülistan kapıdan başını uzatıp fısıldadı.</p>
<p class="calibre4">"Hayatım, Osman önümüzdeki hafta sonunda evde olmayacak. Kayıklar bitmiş, getirmeye gidiyor. Haberin olsun."</p>
<p class="calibre4">Sesi bile çıplaktı kaltağın.</p>
<p class="calibre4">"Tamam."</p>
<p class="calibre4">Vakit azalmıştı, başımı deftere eğdim. Bir şeyler daha söylememi bekledi galiba, sonra ümidini kesip kapıyı kapattı. İşim bitince acele giyinip istasyona koştum. Tren kaçmıştı ama Orhan beni bekliyordu. Çıkıştı.</p>
<p class="calibre4">"Nerdeydin?"</p>
<p class="calibre4">Sarıldım.</p>
<p class="calibre4">"Cennette."</p>
<p class="calibre4">Bir sonraki trenle gittik. Nöbetçi subay geciktiğimiz için ikimizi de fena halde haşladı. Orhan çok üzüldü, ben aldırmadım bile. Hiçbir şeyin önemi yoktu artık. Bütün haftayı neşe içinde geçirdim.</p>
<p class="calibre4">Perşembe günü dünya başıma yıkıldı. Artık evci çıkamayacağımı söylediler. Okul tatil olana kadar cumaları da okulda kalacakmışım.</p>
<p class="calibre4">"Niye? Niye? Niye?"</p>
<p class="calibre4">"Amcan öyle istemiş. Bir halt ettin herhalde."</p>
<p class="calibre4">Orhan'a eve uğrayıp anneannemle konuşmasını söyledim. Cuma sabahı döndü.</p>
<p class="calibre4">"Beni taşlıktaki odada beklettiler. Anneannen geldi. Hasta gibiydi. Konuşmak istemedi. Zorladım. Şunu öğrenebildim. Senin bir hatıra defterin varmış. Onu bulup okumuşlar.."</p>
<p class="calibre4">Ah!</p>
<p class="calibre4">"..Anneannen, 'gerisini o anlar' dedi."</p>
<p class="calibre4">Anlamıştım. Şimdi mutlaka, mutlaka, mutlaka eve gitmeliydim! Bölük komutanına çıkıp cuma günleri beni okulda tutamayacaklarını, haksızlık yaptıklarını söyledim. Tersledi. Okul Komutanının kapısına bile yaklaştırmadılar. Ben de mutfak kapısından kaçtım. İzin kâğıdım olmadığı için inzibatlar iskeleden geri çevirdiler. Üç gün katıksız hapis yattım. Çıktığım gün Bekir çekine çekine, "Aşk meselesi mi, kardeş?" diye sordu.</p>
<p class="calibre4">"Evet!"</p>
<p class="calibre4">Saygıyla baktı. Bana yardım etmek için kolları sıvadı. Bekir'e önce Mustafa katıldı, sonra bütün sınıf. Beni okuldan kaçırmak için harıl harıl kafa yormaya başladılar. Bir plan yaptılar. İstanbullu arkadaşlardan biri, cuma dönüşü evinden elbisesini getirip Çengelköy'de bir bakkala bıraktı. Ertesi günü, okulun arkasındaki jimnastikhaneden Çengelköy'e sıvışmam zor olmadı. Dahili üniformayı çıkardım. Bir faytonla Beylerbeyine, oradan da, ilk vapurla Köprüye geçtim. İskele çıkışında bir inzibat subayı duruyordu. Korkusuzca selam verip yürüdüm. Arkamdan bir ses gürledi.</p>
<p class="calibre4">"Dur!"</p>
<p class="calibre4">Sivil olduğum halde aptal gibi selam vermiştim. Yanlış yaptığımı anladım ama iş işten geçmişti. Bu sefer bir hafta hapis yattım. Bu yedi günü, eğer tiya Eleni'yi evlendirmişlerse, bizimkileri nasıl cezalandıracağımı düşünerek geçirdim. Sonunda bir karara vardım. İçim huzurla doldu. Kaçmaya gerek yoktu artık. Nisan sonunda evci çıkmama izin verdiler. Aradan altı hafta geçmişti. Kapıyı Ayşe teyze açtı. Yüzümü görünce korktu.</p>
<p class="calibre4">"Hasta mısın oğlum?"</p>
<p class="calibre4">"Yo."</p>
<p class="calibre4">"Çok zayıflamışın."</p>
<p class="calibre4">"Tiya Eleni evde mi?"</p>
<p class="calibre4">Şaşırdı.</p>
<p class="calibre4">"Gitti o. Çoktan."</p>
<p class="calibre4">Kanım buz kesti.</p>
<p class="calibre4">"Nereye gitti ?"</p>
<p class="calibre4">"Bilmem ki."</p>
<p class="calibre4">Her yan molozla kaplıydı. Elektrik tesisatı döşeniyordu herhalde. Yukarı fırlayıp anneannemin odasına daldım. Beni görünce kollarıın açarak koştu. Büyükbabam, o güne kadar hiç rastlamadığım bir sertlikle, "Rica ediyorum," diye bağırdı, "yüz verme artık şu densize!" Öfke içinde yatak odasına geçti. Anneannem, "Gel," dedi, "odanda konuşalım."</p>
<p class="calibre4">Odama gittik. Ellerimi tuttu.</p>
<p class="calibre4">"Yüzün kireç gibi. Ateşin var!"</p>
<p class="calibre4">Geri çekildim.</p>
<p class="calibre4">"Anlat anneanne! Ne oldu?"</p>
<p class="calibre4">"Biraz dinlen de çocuğum.."</p>
<p class="calibre4">"Anlat!!"</p>
<p class="calibre4">Ürküp acele acele anlatmaya başladı. Hatıra defterimi Gülistan bulmuş. Herkese göstermiş. Kıyamet kopmuş. Tiya Eleni'yi çağırmışlar. Amcamla yengem çok ağır şeyler söylemişler. Tiya Eleni de bağırmış. Bunun üzerine amcam tiya Eleni'yi tokatlamış. Sabah, babannemden kalan para torbasını verip hiçbir şeyini almadan, küçücük bir bavulla çıkıp gitmiş. Bağırdım.</p>
<p class="calibre4">"Niçin durdurmadın?"</p>
<p class="calibre4">"Niye durdurayım? Biz onu bunca yıl öz kızımız gibi tuttuk. Ne dediyse inandık. Ona senin gibi tecrübesiz, masum bir çocuğu baştan çıkarmaya kalkışmak değil, yatıştırmak düşerdi. Büyükbaban da, ben de, hep öyle davrandığını sanıyorduk. O kadar güvenmiştik. İkimizi de kandırmış!"</p>
<p class="calibre4">"Gidebileceği hiçbir yer yoktu ki anneanne! Bütün dünyası burasıydı, bizdik."</p>
<p class="calibre4">"Hiç merak etme güzelim. Bir kapı bulmuş bile. Kalyopi bir hafta sonra istasyonda görmüş. Yanında küçük bir kız çocuğu varmış. O gözlüklü adamla evlendi herhalde."</p>
<p class="calibre4">İnledim.</p>
<p class="calibre4">"Aaa! Üzüleceğine, öyle içten pazarlıklı bir kadının pençesinden kurtulduğuna sevin ayol."</p>
<p class="calibre4">Başımı okşadı.</p>
<p class="calibre4">"Yaşıtlarınla gez, dolaş, eğlen çocuğum. Gençliğinin tadını çıkar. Eleni'yi iki günde unutup gidersin."</p>
<p class="calibre4">Eline yapıştım.</p>
<p class="calibre4">"Hiç pişman olabileceğin aklına gelmiyor mu, anneanne?"</p>
<p class="calibre4">"Pişman olacak bir şey yapmadım ki güzelim."</p>
<p class="calibre4">Kalktı.</p>
<p class="calibre4">"Haydi, sen dinlen biraz. Yorgun görünüyorsun."</p>
<p class="calibre4">Öptü, "Bence senin hiç günahın yok, "dedi, "kabahat o sinsinin. Ama bizim anlayışsızlar, sana da kızgınlar. Bugün ortalıkta görünmesen iyi olur. Kalbini kırmalarını istemiyorum. Akşam yemeğini burada, seninle başbaşa yeriz."</p>
<p class="calibre4">Bir daha öpüp gitti.</p>
<p class="calibre4">Hepsi vereceğim cezayı hak etmişti. İçim rahatladı. Başucumda duran resmi çerçeveden çıkarıp yırttım, yırttım, yırttım, pencereden savurdum. Dışarı çıktım. Gülistan'ın kapısını vurmadan açtım. Ayaktaydı. Benzi atarak, "Ne istiyorsun?" diye kekeledi.</p>
<p class="calibre4">"Gidiyorum da, sana veda etmeye geldim."</p>
<p class="calibre4">"Aaa! Nereye?"</p>
<p class="calibre4">Merakla yaklaştı. Bütün hıncımla, öfkemle gerilip yağlı suratına tokatı patlattım. Çığlığı boğazında kaldı. Divana yığıldı. Ağzından, burnundan oluk gibi kan akıyordu. Kapıyı yavaşça çektim. Hiçbir şey düşünmemeye çalışarak yukarı çıktım. Tavan arasına daldım. Lambaları, şamdanları, saatleri, vazoları devire devire koştum. Bahçeye bakan o tek pencereyi açıp tırmandım. Baharın çıldırttığı bahçe altımda uzanıyordu. Ayağa kalktım. Bacaklarım zangır zangır titriyor, dizlerimin bağı çözülüyordu. Haydi aptal acele et, yoksa cayacaksın!</p>
<p class="calibre4">Hoşça kal dünya!</p>
<p class="calibre4">Kendimi boşluğa bıraktım. Bir ses yeri, göğü yırttı. Galiba benim çığlığımdı.</p>
</body>
</html>
