<?xml version='1.0' encoding='utf-8'?>
<html xmlns="http://www.w3.org/1999/xhtml">
  <head>
    <meta name="charset" content="UTF-8"/>
    <title>Bilinmiyor</title>
    <meta http-equiv="Content-Type" content="text/html; charset=utf-8"/>
  <link href="../../stylesheet.css" rel="stylesheet" type="text/css"/>
<link href="../../page_styles.css" rel="stylesheet" type="text/css"/>
</head>
  <body class="calibre">
<h2 class="calibre3">Dönüş</h2>
<p class="calibre4">Kahvaltıdan sonra aşağıya indik. Evdekiler taşlıkta toplanmışlardı. Hepsinin elini öptüm. Tiya Eleni de nefes nefese yetişti, havalandırıp göğsüne bastırdı beni. Burnumun ucundan öptü.</p>
<p class="calibre4">"Canimu!"</p>
<p class="calibre4">Yusuf Ağa, tahta çantamla birlikte üç de yeni bavul yerleştirmişti faytona. Neveser Kalfa arkamızdan maşrapayla su döktü.</p>
<p class="calibre4">Ortalıkta mavi elbiseli tek erkek bile yoktu.</p>
<p class="calibre4">İstasyonun önündeki geniş köprüden geçip İncirlik yoluna girdik. İncir, ceviz ağaçları, geniş bahçeler, çatıları saçaklı evler geriye doğru akıyor, atlarımızın çıngırakları çın çın ötüyordu. Evimiz uzaktan görününce kalbim çarpmaya başladı. Dedemi, babaannemi, halamı, Kıvırcık'ı ne kadar özlemişim!</p>
<p class="calibre4">Anneannem bir kahve içimi oturdu, burnu kızarmıştı, gözlerini silerek kalktı. Fayton kaybolana kadar arkasından el salladım.</p>
<p class="calibre4">Dedem öğlene kadar beni kucağından indirmedi.</p>
<p class="calibre4">"Sensiz bu evin hiç tadı yokmuş, çocuk."</p>
<p class="calibre4">Halam bavulları boşaltıyor, ne görse çığlığı basıyordu. Çeşit çeşit papuçları, süslü elbiseleri, çamaşırları, terlikleri, çorapları, oyuncakları çok beğendiler. Çikolata dolu, resimli, kadife kaplı, biçim biçim kutular halamı çıldırttı.</p>
<p class="calibre4">"Kutuları bana verir misin?"</p>
<p class="calibre4">"Senin olsun."</p>
<p class="calibre4">"Yaşa!"</p>
<p class="calibre4">Babaannem, annemin güzelliğini, kibarlığını, hele babamın ölümünden sonra dedemin törelerine uymada gösterdiği uysallığı hep överdi.</p>
<p class="calibre4">"Dedenden izin almadan babasının evine gitmezdi fukara."</p>
<p class="calibre4">Ama annemin ailesindeki kadınların rahatlığını, kocalarıyla sizli bizli konuşmalarını, hiçbir işe el sürmemelerini yadırgardı. Çocuğu olmadığı halde Rum gelini evde tutmalarını ise affetmiyordu.</p>
<p class="calibre4">Dedem bahçeye çıkınca beni soru yağmuruna tuttular.</p>
<p class="calibre4">Ninemin gramafon dinlemesini, büyükbabamla paşa amcamın açıkça rakı içmesini, şarkı akşamlarını, teyzemin Fransızca dersi almasını, yüksek sesle hikâye okumasını şaşarak dinlediler. Hamam sefalarına, kadınların alış veriş için çarşıya çıkmalarına, İstanbul'a inmelerine imrendiler. Ama teyzemin saçlarımı kurdeleyle topladığını söylediğim zaman babaannemin yüzü bembeyaz kesildi.</p>
<p class="calibre4">"Aa, çocuğu kıza benzetecek bu densizler!"</p>
<p class="calibre4">Dedem, daha o akşam, halama saçlarımı kestirdi. Makas şakırdayıp saçlarım tomar tomar önüme döküldükçe kahroluyordum. O kadar ağladım ki sonunda öfkelendi, "Sus!" diye gürledi ilk defa, "Sen erkeksin! Erkekler ağlamaz!"</p>
<p class="calibre4">Yemekte hiç konuşmadım. Babaannemin, koca lokmaları eliyle ağzıma tıkıştırmasından da rahatsız oldum. Halam kalktı, bir tabakla çatal getirdi, sessizce önüme koydu. O günden sonra da kendi tabağımdan yedim. Gece erkenden yattık. Halam sarılınca, geri çekildim.</p>
<p class="calibre4">"Seninle de konuşmuyorum."</p>
<p class="calibre4">"Deden 'kes' deyince, ben karşı çıkabilir miyim?"</p>
<p class="calibre4">Haklıydı. Burnumu çeke çeke kollarına sokuldum. Bütün gece, gözkapaklarımın altından rengarenk, sıcak, güzel yaz resimleri aktı durdu. Sabah erkenden uyandım. Hiçbiri kalkmamıştı. Bir iskemleye çıkıp sofadaki aynaya baktım. Başım, yer yer kel olmuş, kalan saçlarım kirpi kılları gibi dikilmişti.</p>
<p class="calibre4">Ağlamayacağım! Ağlamayacağım! Ağlamayacağım!</p>
<p class="calibre4">Oyuncaklarımı dipteki odaya taşıdım. Kapımı da sürmeledim. Bir daha dışarı çıkmayacaktım. Şeyda bir de bu kel halimi görse, ne kadar alay ederdi kimbilir. Halam gitti geldi, kapıyı açmamı istedi. Sesimi çıkarmadım. Bir ara dedemin öfkeyle bağırdığını duydum.</p>
<p class="calibre4">"Yüklen!"</p>
<p class="calibre4">Halam, omuz vurunca kapı ardına kadar açılıp duvara çarptı. Beni ağlarken yakaladılar. Saklanacak bir yerim yoktu ki. Kucakladı, kulağıma, "Sabırlı ol," diye fısıldadı, "saç hemen uzar."</p>
<p class="calibre4">Düşünüp taşındım, dedemi üzmek için ne yapacağımı kararlaştırdım. Sabah çorbasını içtikten sonra, biraz bekledim. Dedem sedire oturdu. Halam kahvesini getirince, höpürdeterek bir yudum aldı, sigarasını tellendirdi. Ben de işleyecek gibi gergefin başına geçtim. Göz ucuyla dedemi seyrediyordum. Beni öyle görünce, fincan elinden düştü, bağırmak istedi ama sesi çıkmadı, öksürüğü tuttu, boğulacaktı az kaldı.</p>
<p class="calibre4">Mutfağa kaçtım.</p>
<p class="calibre4">Bir muzurluk yaptığımı anlayan babaannem, "Haydi," dedi, "çabuk bahçeye çık!"</p>
<p class="calibre4">"İstemiyorum."</p>
<p class="calibre4">"Bayılıyordun çocuklarla oynamaya."</p>
<p class="calibre4">"O zaman kel değildim."</p>
<p class="calibre4">‘'Berbere götür dedim ama telaş etti sağ olası. Sen büyüdün artık oğlum. Kız gibi uzun saçla gezmen doğru olmaz."</p>
<p class="calibre4">Dedem o öfkeyle köye inmiş. Yukarı çıktım. Halam eski bir hırkasının ucunu söküp bir şey örmeye başladı. Babaannem üzüntüyle, "Bakalım giyer mi?" dedi, "Bunun huyu değişmiş. Baksana, ortadan yemiyor artık."</p>
<p class="calibre4">"Hep bizim gibi köylü kalacak değil ya."</p>
<p class="calibre4">"Ne demek istiyorsun kız?"</p>
<p class="calibre4">"Öbür evdeki kadınlar neler yapıyormuş, dinlemedin mi? Biz daha çarşıyı görmedik."</p>
<p class="calibre4">"Ne ihtiyacımız varsa, hamdolsun, baban hepsini alıp getiriyor."</p>
<p class="calibre4">"Gönlümüze göre alsak, biraz dünyayı görsek, iyi olmaz mı?"</p>
<p class="calibre4">"Olur olmasına da.."</p>
<p class="calibre4">"Ee?"</p>
<p class="calibre4">"Söyledim ama.."</p>
<p class="calibre4">"Bir daha söyle. Baksana, ne dükkânlar varmış."</p>
<p class="calibre4">"Razı gelmiyor kızım, ne yapayım? Şehir hayatından da, şehirlilerden de ürküyor."</p>
<p class="calibre4">Sustular. Halam başlık örüyormuş. Bitince başıma geçirdi. Kaygı içinde ne diyeceğimi bekliyorlardı.</p>
<p class="calibre4">"Aynayı indir, hala."</p>
<p class="calibre4">Kendimi seyrettim. Balıkçıların giydiği yün başlığı andırıyordu. Kenarlarını da yukarı kıvırdım. Kimse saçlarımın kırpıldığını anlayamazdı artık. Bahçeye koştum. Çocuklar beni görünce toplandılar.</p>
<p class="calibre4">"Başındaki ne?"</p>
<p class="calibre4">"Balıkçı başlığı."</p>
<p class="calibre4">"Balık tutun mu?"</p>
<p class="calibre4">Yalan söyledim.</p>
<p class="calibre4">"Tabii. Hem de kaç kere."</p>
<p class="calibre4">Bana da, başlığıma da gıpta ile baktılar.</p>
<p class="calibre4">"Kıvırcık nerede?"</p>
<p class="calibre4">Kıvırcık daha da büyümüş, tüyleri uzamış, eskisinden güzel olmuştu. Önce hiç yüz vermedi. Tanıdı mı, alıştı mı, bilmiyorum, akşama doğru yeniden arkadaş olduk.</p>
<p class="calibre4">Ah canimu!</p>
<p class="calibre4">Yanımdan ayrılmadığı için ipini de çözdüm. Akşam ahıra bırakmaya kıyamadım, evin taşlığına bağlamak istedim. Babaannem de, halam da kıyameti kopardılar. İkisine de küstüm. Dedem köyden, geç vakit, yüzü allak bullak döndü. Hepimiz pistik. Şöyle bir göz attı, başlığımı gördü, bir şey demedi. Yemekten sonra pencerenin içine oturdu. Babaannem de yanma ilişti.</p>
<p class="calibre4">"Affedersin, bir yaramazlık mı var, bey?"</p>
<p class="calibre4">"Evet."</p>
<p class="calibre4">"Kötü bir şey mi?"</p>
<p class="calibre4">"Çok."</p>
<p class="calibre4">"Nedir?"</p>
<p class="calibre4">"Yunan ordusu yine harekete geçmiş."</p>
<p class="calibre4">"Bir daha köteği yer, dönerler."</p>
<p class="calibre4">"İnşallah ama bu defa Kral, seferberlik ilan edip bütün gençleri İzmir'e toplamış."</p>
<p class="calibre4">"Allah canını alsın!"</p>
<p class="calibre4">"Bizim ordunun dört misli bir ordu kurmuş. Başına da kendi geçmiş. Eski paşaların filan geldiği bir ekabir kahvesi var, oraya gittim, 'Mustafa Kemal'in ordusunu, bu sefer ezip geçer bunlar' diyorlar."</p>
<p class="calibre4">Sustular. Biz de ses etmeden odamıza çekildik. Yalnız kalır kalmaz halam, kızların saçlarını, elbiselerini, geceliklerini, terliklerini, odalarını soruyor, ben de ballandıra ballandıra anlatıyordum. Sonra benim sorularım başlıyordu.</p>
<p class="calibre4">"Hala, biz niye yer sofrasında yemek yiyoruz?"</p>
<p class="calibre4">"Öyle alışmışız."</p>
<p class="calibre4">"Babamla annem de yer sofrasında mı yerlerdi?"</p>
<p class="calibre4">"Yoo, onlar yukarda, masada yerlerdi."</p>
<p class="calibre4">"Şimdi biz de o masada yemek yesek, ne olur?"</p>
<p class="calibre4">"O evin bir şeyine dokunmaya kıyamıyoruz ki çocuk."</p>
<p class="calibre4">Konuşma bitip de halam arkasını dönünce, ben de Güvercinli Köşkü düşünüyordum. Dedem her gün köye inmeye başlamıştı. Her akşam biraz daha ümitsiz dönüyordu eve.</p>
<p class="calibre4">"Dedikleri çıktı şom ağızlıların. Yunan ordusu, Afyon'u aldıktan sonra cepheyi yarıp Kütahya'ya da girmiş!"</p>
<p class="calibre4">"Yapma bey."</p>
<p class="calibre4">"Bakırköy'ün yerlileri söylüyor, buranın Rumları, bugüne kadar pek kimseyi incitmemişler. Ama onların bile bakışı, duruşu değişti."</p>
<p class="calibre4">"Ah."</p>
<p class="calibre4">Birkaç gün sonra, sofraya yığılır gibi oturdu.</p>
<p class="calibre4">"Dün de Eskişehir'e girmişler. Ordu çökmüş."</p>
<p class="calibre4">Başını eğdi. Omuzları sarsılıyordu. Bıyıklarını kemirdi, kendini tutamadı, ağlamaya başladı. Ağladığını hiç görmemiştim. Dargın olduğum halde, burnum sızladı. Gözyaşıyla parlayan derin çizgili, kaba yüzü öyle güzelleşmişti ki. Dayanamayıp fırladım, boynuna sarıldım. O da beni kucakladı.</p>
<p class="calibre4">"Erkeklerin bile ağlamaktan utanmayacağı günler vardır çocuk. Şimdi o günlerdeyiz."</p>
<p class="calibre4">Yemekten sonra namaza durdular. Namazın sonunda, herkesin titrediği dedemin, suçlu bir yanaşma gibi boynunu bükerek yalvarıp yakarması, af dilemesi çok gücüme gitti. Gece halama söyledim.</p>
<p class="calibre4">"Allah'a yalvarıyor."</p>
<p class="calibre4">Şaşırdım. Allah'ı masal padişahı gibi biri sanıyordum.</p>
<p class="calibre4">"Allah hâlâ yaşıyor mu?"</p>
<p class="calibre4">Ertesi sabah, babaannem beni karşısına oturttu, böylece din derslerim başladı. Meğerse çok ulu bir güçmüş Allah. Ama görmediğim, dokunmadığım, sesini bile duymadığım için kavramakta zorluk çekiyordum.</p>
<p class="calibre4">"Hala!"</p>
<p class="calibre4">"Haydi uyu."</p>
<p class="calibre4">"Allah kaç yaşındadır?"</p>
<p class="calibre4">"Çok oldun."</p>
<p class="calibre4">"Dedemden bile yaşlı mı?"</p>
<p class="calibre4">"Hiçbir şey yokken o vardı."</p>
<p class="calibre4">"Onun sakalı yere kadar uzamıştır öyleyse."</p>
<p class="calibre4">"Allah erkek değil ki sakalı olsun."</p>
<p class="calibre4">"Kadın mı?"</p>
<p class="calibre4">"Çok oldun! Duanı et de uyu artık."</p>
<p class="calibre4">Gözlerimi yumdum.</p>
<p class="calibre4">"Kulhüvallahi ahad şimdi Cennetin koynunda olsaydım Allahüssamed hemen Pamuk'la Kartopu'nu çıkarır lemyelid ben de velemyüled."</p>
<p class="calibre4">"Sen uyumuyorsun ama!"</p>
<p class="calibre4">"Şey. Allah insanın kafasından geçenleri de bilir mi?"</p>
<p class="calibre4">"Elbette."</p>
<p class="calibre4">"Eyvah!"</p>
<p class="calibre4">"Ne oldu?"</p>
<p class="calibre4">"Dua ederken ayıp bir şey düşünüyordum da."</p>
<p class="calibre4">Halam eliyle ağzını kapayarak gülmesini boğdu.</p>
<p class="calibre4">"Uyu haydi, şaşkın!"</p>
<p class="calibre4">Günlerim Kıvırcıkla geçiyordu. Bayramdan birkaç gün önce halam beni giydirdi.</p>
<p class="calibre4">"Ne var?"</p>
<p class="calibre4">"Deden seni köye götürüyor."</p>
<p class="calibre4">"Niye?"</p>
<p class="calibre4">"Bilmiyorum."</p>
<p class="calibre4">"Kıvırcık! kim gezdirecek?"</p>
<p class="calibre4">'^Çocuklar gezdirirler. Haydi yürü, dedeni bekletme, kızar."</p>
<p class="calibre4">Dedem yolda hiç konuşmadı. İstasyonu geçtik. Kapısında, ipe dizili mavi boncuklardan perdesi olan bir dükkâna girdik. Beyaz gömlekli, kısa sakallı, güler yüzlü biri bizi karşıladı.</p>
<p class="calibre4">"Buyrun efendim. Hoş geldin küçük bey."</p>
<p class="calibre4">Dedem yere kadar inen pencerenin önüne oturdu. Adam koltuklardan birinin iki kolu arasına bir tahta uzattı, beni kucaklayıp onun üzerine yerleştirdi.</p>
<p class="calibre4">"Küçük beyin ilk traşı olacak bu galiba?"</p>
<p class="calibre4">"Evet." '</p>
<p class="calibre4">Başlığımı çıkardı. İyice uzamış saçlarım, mısır püskülü gibi fışkırdı.</p>
<p class="calibre4">"Ooo, maşallah."</p>
<p class="calibre4">Dedem şaşırdı, "Erkek traşı yap," dedi, yutkundu, "ama pek köylü işi de olmasın." Aynada gözlerimiz buluştu.</p>
<p class="calibre4">Canım dedeciğim!</p>
<p class="calibre4">Ah kerata, beni de şehirli ettin sonunda!</p>
<p class="calibre4">Evdekiler saçınım yeni biçimini çok beğendiler. Sahiden güzel olmuştu. Öğleden sonra Kıvırcıkla oynaya zıplaya, gelinciklerle dolu çayırdan geçerek Aya Mama deresine doğru gittik. Oturduğum zaman, yanıma yatıyor, başını dizime yaslıyordu. O da Minnoş gibi başının okşanmasından çok zevk alıyordu. Gece halama sordum.</p>
<p class="calibre4">"Kıvırcık! yaratan da Allah mı, hala?"</p>
<p class="calibre4">"Tabii.”</p>
<p class="calibre4">"Allah'ı çok seviyorum öyleyse."</p>
<p class="calibre4"><br class="calibre5"/></p>
</body>
</html>
