<?xml version='1.0' encoding='utf-8'?>
<html xmlns="http://www.w3.org/1999/xhtml">
  <head>
    <meta name="charset" content="UTF8"/>
    <title>Bilinmiyor</title>
    <meta http-equiv="Content-Type" content="text/html; charset=utf-8"/>
  <link href="../../stylesheet.css" rel="stylesheet" type="text/css"/>
<link href="../../page_styles.css" rel="stylesheet" type="text/css"/>
</head>
  <body class="calibre">
<h2 class="calibre3">Bakırköy</h2>
<p class="calibre4">Bir akşam, küçük dayım, "Koş Bacaksız," diye bağırmıştı, "kitaplıktan büyük atlası al, gel!" Şimşek gibi gidip geldim.</p>
<p class="calibre4">"Dünya haritasını aç!"</p>
<p class="calibre4">Açtım.</p>
<p class="calibre4">"Asya'nın en doğu noktasını bul!"</p>
<p class="calibre4">Hondo Adasının en doğusundaki küt burnu gösterdim.</p>
<p class="calibre4">"İşaretle!"</p>
<p class="calibre4">İşaretledim.</p>
<p class="calibre4">"Şimdi de Amerika'nın en batı noktasını göster!"</p>
<p class="calibre4">Çabucak gösterdim.</p>
<p class="calibre4">"Alaska Yarımadasının şu sivri burnu."</p>
<p class="calibre4">"Aferin. Şimdi bu iki noktayı bir çizgiyle birleştir!"</p>
<p class="calibre4">Birleştirdim.</p>
<p class="calibre4">"Şimdi sıra Avrupa'nın en kuzey noktasına geldi."</p>
<p class="calibre4">"İşte, Kuzey Buzdenizi'nin en kuzeyindeki şu adacık, dayı."</p>
<p class="calibre4">"Güzel. Şimdi aşağıya kay, Afrika'nın en güneyindeki noktayı da işaretle bakayım."</p>
<p class="calibre4">İğneler Burnu'nu işaretledim.</p>
<p class="calibre4">"Çek bir çizgi, bu iki noktayı da birleştir!"</p>
<p class="calibre4">Birleştirdim. Gözlerim faltaşı gibi açıldı. Çizgiler tam İstanbul’un üzerinde kesişmişti. Dayım bir sihirbaz gibi güldü.</p>
<p class="calibre4">"İstanbul bu işte! Dünyanın merkezi. Tarihin dörtyol ağzı. İnsanların harman olduğu yer. İstanbul'un birçok adı vardır. Bence en anlamlısı, Ümmü Dünya, yani Dünyanın Anası. Bakırköy, bu ananın has kızıdır!"</p>
<p class="calibre4">Ben de Bakırköy'de iki evin bir kuzusuydum.</p>
<p class="calibre4"><br class="calibre5"/></p>
</body>
</html>
