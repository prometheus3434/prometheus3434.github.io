<?xml version='1.0' encoding='utf-8'?>
<html xmlns="http://www.w3.org/1999/xhtml">
  <head>
    <meta name="charset" content="UTF-8"/>
    <title>Bilinmiyor</title>
    <meta http-equiv="Content-Type" content="text/html; charset=utf-8"/>
  <link href="../../stylesheet.css" rel="stylesheet" type="text/css"/>
<link href="../../page_styles.css" rel="stylesheet" type="text/css"/>
</head>
  <body class="calibre">
<h2 class="calibre3">Bitmez Günler Uzun Geceler</h2>
<p class="calibre4">Tiya Eleni Kur'anı, seccadeleri, tespihleri babaannemin sandığına kaldırdı. Torbanın ağzını sıkı sıkı bağladı. Saksıları, gramofonu, bavulları taşlığa taşıdık. Evi sildi, süpürdü, eşyaların üzerine çarşaf serdi. Takılarını, yatağımızı topladı. Kitaplarımı, defterlerimi, oyuncaklarımı kutulara dolduruyordum, bahçeden sesler geldi. Yatak odasının penceresinden baktım. Yusuf Ağa kümese girmişti. Zavallı hayvanlar yakalanmamak için çırpınıp duruyor, tüyleri dört bir yana uçuşuyordu.</p>
<p class="calibre4">Ne acımasız bir dünyaydı bu!</p>
<p class="calibre4">Kesildiklerini görmemek için odama kaçıp işe sarıldım. Son olarak para kesemi, kalemlerimi, diş fırçamı, tarağımı, resmimizi okul çantama yerleştirdim. Perdeleri kapatıp aşağıya indim. Yusuf Ağa taşlıktaki eşyaları götürmüştü. Mutfakta oturup son kahvemizi içtik. Elimi tuttu.</p>
<p class="calibre4">"Üzülme pedi mu, orası da bizim evimiz. Belki orada daha mutlu oluruz."</p>
<p class="calibre4">Yusuf Ağa bir daha geldi. Bavulları paketleri, kutuları faytona yerleştirip gitti. Tiya Eleni su döküp ocağı söndürdü. Bahçe kapısını kilitleyip sürgüsünü sürdü. Dışarı çıktık, sokak kapısını çektim.</p>
<p class="calibre4">Evim geçmişe karıştı.</p>
<p class="calibre4">Yürüyerek köşke döndük. Anneannem kapısı açık bekliyormuş, beni odasına aldı. "Güzelim," dedi, "eski odanı hazırlattım. Çok şükür yalnız yatacak yaşa geldin. Gece uykun kaçarsa duvara vur, hemen koşarım."</p>
<p class="calibre4">Sarsıldığımı görünce kucakladı.</p>
<p class="calibre4">"Bak çocuğum, bazı şakalar, dedikodular beni de, büyükbabanı da hasta etti. Ne olur güçlük çıkarma! Böylece bu sevimsiz konu da kapanmış olsun."</p>
<p class="calibre4">Başımı eğdim.</p>
<p class="calibre4">Sevinç içinde elimden yakalayıp odama götürdü. Küçük gardrobun yerine büyüğü gelmiş, perdelerle yatak örtüm yenilenmiş, eşyalara iki koltuk, sehpa, kitap rafı, küçük bir yazı masası eklenmişti. Odayı beğeneyim diye çok özendiği anlaşılıyordu. Teşekkür ettim. Burnu kızardı. Belki de daha ilk gün paşa amcamla filan karşılaşmamı istemediği için yemeği odasına getirtti. Tavuk, pilav, yoğurt varmış. Tabii tavuğa elimi sürmedim. Sonra benim odaya geçtik. Sesimizi duyunca tiya Eleni de koşup geldi. Anneannem bir şey demedi ama memnun olmadığını sezdim. Eşyalarımı konuşmadan yerleştirdiler. Gramofonu sehpanın üzerine koydular. Despina ipleri, kâğıtları, boş kutuları toplayıp götürdü. İş bitince anneannem koklaya koklaya öptü.</p>
<p class="calibre4">"Allah rahatlık versin güzelim."</p>
<p class="calibre4">Tiya Eleni de sarılıp fısıldadı.</p>
<p class="calibre4">"Işığını kısma, roman oku. Kalinihta canimu."</p>
<p class="calibre4">Kapıyı çekip çıktılar. Yalnız kalınca resmimizi başucuma yerleştirdim. Çıtırtıları, gıcırtıları duymamak için kendimi okumaya verdim.</p>
<p class="calibre4">Kitap göğsümde uyumuşum.</p>
<p class="calibre4">Sabah gürültüyle uyandım. Kapıya çıktım. Tek kişilik karyolalarımız tavan arasına götürülüyordu. Sonra tiya Eleni'nin büyük karyolası içeri taşındı. Duramadım, yardıma koştum. Pencerenin içine babaannemin saksılarını yerleştirdik. Bir yandan da gece okuduğum bölümü anlatıyordum, anneannem geldi, "Biz Eleni'yle biraz konuşacağız," dedi, "sen büyükbabanın yanma git."</p>
<p class="calibre4">Onları yalnız bırakıp çıktım. Büyükbabam Kur'an okuyordu, yemek yer yemez de uykuya çekildi. Benim içimden hiç uyumak gelmiyordu. Bahçeye çıktım. Yusuf Ağanın hanımı, güllerin dibini çapalıyormuş. Görünce çok sevindim.</p>
<p class="calibre4">"Kolay gelsin Ayşe teyze."</p>
<p class="calibre4">"Sağ ol. Hoşgeldin. Nasılsın?"</p>
<p class="calibre4">"İyiyim."</p>
<p class="calibre4">"Aman iyi ol."</p>
<p class="calibre4">"Yardım edebilir miyim?"</p>
<p class="calibre4">"Bir şey demesinler."</p>
<p class="calibre4">"Ne diyecekler?"</p>
<p class="calibre4">Bana da bir çapa verdi. Konuşmadan çalıştık. Güneş yakıyordu. Dinlenmek için durdum. Ayşe teyze beni seyrediyormuş. Gülümsedi.</p>
<p class="calibre4">"Sen bu işi biliyormuşsun."</p>
<p class="calibre4">"Babaannem öğretmişti."</p>
<p class="calibre4">İçini çekti, "Ağa gevezelik ettiğimi duyarsa, çok kızacak ama zarar yok.." dedi, "Havuz başında oturdukları zaman, bahçeyi sularken ister istemez konuşmalara kulak misafiri oluyorum. Ortalığı karıştıran hep Gülistan. Ben Eleni Hanımı bilmez miyim? Kaç yıllık gelinimiz o bizim. Sizde kalırken daha da iyi tanıdım. O sarı çiyanın günahına girdiği gibi biri değil. Paşayla hanımı da bilmezler mi bunu? Bilirler ama Gülistan şırfıntısı ikisini de iyice zehirlemiş, ne dese çocuk gibi inanıyorlar."</p>
<p class="calibre4">"Neler diyor?"</p>
<p class="calibre4">"Tuhaf tuhaf şeyler işte."</p>
<p class="calibre4">Sırtımı sıvazladı.</p>
<p class="calibre4">"Siz ikiniz de iyi insansınız. Onun için bilmenizi istedim ."</p>
<p class="calibre4">Ah! Bunu bir an önce tiya Eleni'ye haber vermeliydim. Anneannemle ne konuştuklarını bilmediğim için yanma gitmeye cesaret edemedim. O gelir diye odamda bekledim ama ümidim boşa çıktı. Despina kapıyı vurup seslendi.</p>
<p class="calibre4">"Herkes sofrada. Sizi bekliyorlar küçük beyimu."</p>
<p class="calibre4">Paşa amcamla yengemi baştan savma selamlayıp yerime geçtim. Tiya Eleni yoktu. Çorba dağıtılırken anneanneme, "Tiya Eleni niye gelmedi?" diye sordum.</p>
<p class="calibre4">"Ne bileyim?"</p>
<p class="calibre4">Sesi buz gibiydi. Yemekten bacaklarım titreyerek kalktım. Yine tatsız günler başlayacaktı galiba. Gece bitmek bilmedi. Sabah kapım gürültü ile açıldı. Büyükbabam belinde peştamal, sırtında havlu, eşikte duruyordu. Şaşkın şaşkın baktığımı görünce, "Anneannen söylemeyi unuttu herhalde," dedi, "haydi, peştamalını, havlunu al da gel. Hamama iniyoruz." İnleyerek kalktım.</p>
<p class="calibre4">Ben hamama girerken Osman ağabey yıkanmış çıkıyordu.</p>
<p class="calibre4">"Oooo! Erkekler arasına hoş geldin Ufaklık."</p>
<p class="calibre4">Büyükbabamla paşa amcamın kıllı, buruşuk, sarkık, lekeli vücutlarını görmemek için en uzaktaki kurnaya sığındım. Çabucak yıkanıp kendimi dışarı attım. Kapımı aralık bırakıp ayak seslerini dinlemeye başladım. Osman ağabey gitti. Büyükbabamla paşa amcam döndüler. Kadınlar gülüşerek aşağıya indiler. Ortalığı sessizlik kaplayınca, ayaklarımın ucuna basa basa koridoru geçip kapıyı üç kere tıklattım. Yüz yıl sonra kapı aralandı. Tiya Eleni'nin yüzü mermer gibi bembeyazdı.</p>
<p class="calibre4">"Çabuk gir."</p>
<p class="calibre4">Girdim. Kapıyı yavaşça örtüp sarıldı.</p>
<p class="calibre4">"Neler oluyor tiya Eleni?"</p>
<p class="calibre4">"Ben de seni nasıl görüp anlatırım diye kıvranıyordum. İyi ki geldin canimu."</p>
<p class="calibre4">Kanepeye oturduk.</p>
<p class="calibre4">"Acın geçene kadar orada kalmamıza pek itiraz eden olmamış. Ama gazinoda öğle yemeği yediğimiz, sarmaş dolaş gezmeye çıktığımız, gayet neşeli olduğumuz kulaklarına çalınmış. Sonra, nasıl olduysa, birlikte yattığımızı öğrenmişler."</p>
<p class="calibre4">Gülistan'ı anlattım. Kırgın baktı.</p>
<p class="calibre4">"Bana niye söylemedin o zaman?"</p>
<p class="calibre4">"Affedersin."</p>
<p class="calibre4">İçini çekti.</p>
<p class="calibre4">"Tabii kıyamet kopmuş. Anneannen belli etmemeye çalıştı ama onun bile bana güveninin kalmadığını anladım. Beni konuşturmadı bile. Aptallar sanıyorlar ki.."</p>
<p class="calibre4">Sustu. Gözleri yaşarmıştı.</p>
<p class="calibre4">"Artık senden uzak durmamı istiyorlar, pedi mu."</p>
<p class="calibre4">İçimde bir çığlık büyümeğe başladı. Zavallı tiya Eleni böyle kırılacak, aşağılanacak ne yapmıştı ki?</p>
<p class="calibre4">"Yoksa beni bu evde barındırmayacakları anlaşılıyor."</p>
<p class="calibre4">Çığlık içime sığmaz oldu. Deli gibi kucakladım.</p>
<p class="calibre4">"Tiya Eleni!"</p>
<p class="calibre4">"Canimu!"</p>
<p class="calibre4">İsyan içinde odama dönüp yatağa girdim, başımı yastığın altına soktum. Erkekler Cumaya giderken kadınlar hamamdan döndüler. Az sonra Gülistan terliklerini şaklata şaklata koridordan geçti. Birden kafamda bir şimşek çaktı. Yerimden fırladım, kapıyı açıp arkasından seslendim.</p>
<p class="calibre4">"Gülistan abla!"</p>
<p class="calibre4">Döndü.</p>
<p class="calibre4">"Sana bir şey sormak istiyorum."</p>
<p class="calibre4">"Sor.”</p>
<p class="calibre4">"Burada olmaz. Gizli bir şey. İçeri gel."</p>
<p class="calibre4">Yüzüne garip bir gülüş yayıldı. Salına salına odaya girdi. Kapıyı kapadım. Saçları sırılsıklamdı. Gözleriyle odayı taradı.</p>
<p class="calibre4">"Ooo, gramofonun da varmış."</p>
<p class="calibre4">"Ee, sen benimkini çalıp odana götürdüğün için.."</p>
<p class="calibre4">Tokat yemiş gibi oldu.</p>
<p class="calibre4">"O ne biçim laf?"</p>
<p class="calibre4">"Bu bir şey değil ki.." dedim, "Ben asıl, ev parasıyla kendine altın aldığını, bana oranı göstermek istediğini, Osman ağabey hakkında söylediklerini, ne biliyorsam hepsini, bugün herkese anlatmaya karar verdim. Anlatmazsam, tiya Eleni'nin ölüsünü öpeyim.”</p>
<p class="calibre4">Rengi kaçtı.</p>
<p class="calibre4">"Ama bundan sonra tiya Eleni hakkında pis pis konuşmayacağına yemin edersen susarım."</p>
<p class="calibre4">Korkuyla baktı. Bu çılgınlığı gerçekten yapacağımı anlamıştı. Ellerini ovuşturarak, "Biz seninle kader ortağı değil miydik, hayatım," diye yaltaklandı, "birdenbire ne oldu?"</p>
<p class="calibre4">"Sen daha iyi bilirsin!"</p>
<p class="calibre4">Oturdu, gözlerini kapadı. Konuşursam neler olacağını düşünüyordu herhalde. Sonunda, "Peki," diye fısıldadı, "yemin, ediyorum."</p>
<p class="calibre4">"Et!"</p>
<p class="calibre4">"Vallahi billahi söylemeyeceğim."</p>
<p class="calibre4">"Daha önce verdiğin sözü tutmadın ama. Eğer bunu da tutmazsan, hiç beklemeden.."</p>
<p class="calibre4">Yılgın bir sesle, "Tutacağım." diye fısıldadı.</p>
<p class="calibre4">Bir gün bu yenilginin acısını kat kat çıkaracağı, aklımın ucundan bile geçmiyordu.</p>
<p class="calibre4">Sessizce çıkıp gitti.</p>
<p class="calibre4">Yemekte paşa amcam, "Çocuk evde sıkılacağına," dedi, "sabahları Osman'la birlikte kahveye gitse, daha iyi olmaz mı? Ne dersiniz?" Büyükbabamla anneannem de hiç düşünmeden paşa amcama katıldılar.</p>
<p class="calibre4">Beni de tiya Eleni'den uzaklaştırıyorlardı.</p>
<p class="calibre4">İster istemez her sabah Osman ağabeyle kahveye gitmeye başladım. En dipdeki masaya çekiliyor, akşama kadar gazete, dergi okuyor, yaşlılar gibi geçmişi hayal ederek yaşıyordum. Bazen arkadaşlarım da geliyorlardı. Akşam olunca, mutsuzluğumu sürükleye sürükleye geri dönüyordum.</p>
<p class="calibre4">Bir gün tiya Eleni de sessizce gelip sofradaki yerini aldı. Kaçamak göz attım. Süzülmüş, daha da güzel olmuştu. Konuşup bakışmadan yemeğimizi yerken, dizlerimizin birbirine dokunduğunu hissettim.</p>
<p class="calibre4">Heeeeeeeeeey!</p>
<p class="calibre4">Onca yasağa, önleme, engele rağmen yine birbirimize ulaşmıştık işte!</p>
<p class="calibre4">İşkence gibi gelen akşam yemekleri bir anda şenliğe döndü. Teyzemlerle dayımlar gelip de bahçeye inilince, fısıldaşmaya da başladık. Bir gün anneannemle yine İstanbul'a indik. Bu sefer gerdanlığını sattı. Kâğıt paralar çantasına zor sığdı. Neşesi yerine gelmişti. Dönüşte havyar, isli balık, kaz ciğeri, türlü zeytinler, peynirler, gereksiz hediyeler aldı.</p>
<p class="calibre4">"Takıların bitince ne olacak, anneanne?"</p>
<p class="calibre4">"Allah kerim."</p>
<p class="calibre4">Yaz ilerledikçe sandallardan denize girenler arttı, kadın ve erkek banyolarının arasında, Ömer'in deniz gazinosu açıldı. Geceler yeni şarkılarla inliyordu. Biz de sofrada daha rahat konuşmaya başlamıştık. Tiya Eleni Gülistan'ın suskunluğuna bir anlam veremedi. Belki kızar diye sebebini açıklamadım.</p>
<p class="calibre4">Dayım, laf olsun diye, hangi okula gideceğimi sordu bir akşam. Bizimkiler şaşırdılar. Çünkü ilkokulu bitirdiğimin farkında bile değillerdi. Paşa yengemin kaşları akrep gibi kıvrıldı, hışımla bana döndü.</p>
<p class="calibre4">"Okulun bittiğini bize niye haber vermedin?"</p>
<p class="calibre4">Gözlerine baka baka, "Bir aydır buradayım," dedim, "siz de dayım gibi ilgilenip sorsaydınız, haberiniz olurdu!"</p>
<p class="calibre4">Dehşetli kızdı.</p>
<p class="calibre4">"Aaaaaa! Bu nasıl cevap ayol? Ne edepsiz olmuş bu!"</p>
<p class="calibre4">Anneannem, "Haksızlık etme hemşire," dedi, "çocuk ne dese haklı." Boynuma sarıldı.</p>
<p class="calibre4">"Affedersin güzelim."</p>
<p class="calibre4">Paşa yengem anneanneme de kızdı ama dayım şaklabanlık yaparak ortalığı yatıştırdı. Şerefime kadehler kalktı. Hangi okula gideceğimi konuşmaya daldılar. Nazan Robert Kolej'e gitmemi istiyordu, teyzem Galatasaray'a, eniştem Avusturya Okuluna. Telaş içinde söze karıştım.</p>
<p class="calibre4">" Ben buradaki ortaokula gitmek istiyorum!"</p>
<p class="calibre4">Tiya Eleni omuzunu usulca omuzuma yasladı. İçim güvenle doldu. Paşa yengemle göz göze geldik. Eğilip paşa amcamın kulağına bir şeyler söyledi. Paşa amcam gözlerini, dedemin çiftesi gibi ağır ağır çevirip bize dikti, yüzüne ürkütücü bir gülüş yayıldı.</p>
<p class="calibre4">Niye güldüğünü ancak yaz sonunda anlayacaktım. Hem de acı acı.</p>
<p class="calibre4">Ağustosta önce paşa yengemin şen akrabaları göründüler. Gülistan onları iki günde sepetledi. Sonra Zişanlar, Melikeler, Azmi Beyle hanımı geldiler. Köşk ağzına kadar doldu. Sabahları denize gidiyorlardı, akşama doğru Miltiyadi'ye, Mısır Tarlasına, sonradan 'Gençler Caddesi' adını alan istasyonun üzerindeki ağaçlı yolda piyasa yapmaya. Melike ısrar edince, bir akşamüstü, kahveden erkence çıkıp ben de bu gezintilerden birine katıldım. Tertemiz giyinmiş Bakırköylüler, konuşa konuşa bir aşağı bir yukarı dolaşıyorlardı. Beylerin ayaklarında tozluk, yakalarında çiçek vardı, kadmların etekleri biraz daha kısalmıştı. Bazı geceler de Gofa’ya, gazinolara, pastaneye çıkıyorlardı.</p>
<p class="calibre4">"Ah, burası bir cennet olmuş! İstanbul'dan bile daha canlı!"</p>
<p class="calibre4">O hayhuy içinde bizi iyice unuttular. Sofradan kalkınca kameriyede oturuyor, bahçede dolaşıyor, okuduklarımızı birbirimize aktarıyorduk. Kışın böyle rahat olamayacağımızı düşünerek, gizlice nasıl haberleşeceğimizi bile kararlaştırdık.</p>
<p class="calibre4">Çabamız boşunaymış.</p>
<p class="calibre4">Yaz sonunda köşk yine ıssızlaştı, sofra yoksullaştı. Eve yeni gelmiştim, Despina büyükbabamla paşa amcamın kitaplıkta beklediklerini söyledi. Büyükbabam kırık dökük bir sesle, "Otur oğlum." dedi.</p>
<p class="calibre4">Koltuklardan birine iliştim.</p>
<p class="calibre4">"Bütün gün, hangi okula gidersen senin için de, aile için de daha uygun olur diye görüştük. Sonunda şu karara vardık."</p>
<p class="calibre4">Kararı açıkladı. Donup kaldım.</p>
<p class="calibre4">Durumu o akşam sofrada öğrenen tiya Eleni de bembeyaz kesildi. Dizlerimiz isyanla birbirine çarpıp duruyor, lokmalar boğazımızda büyüyordu. Despina kahveleri dağıtırken anneannem, "Güzelim," dedi, "yarın diplomanla babanın şehitliğiyle ilgili belgeler gerekliymiş. Ortaya çıkar da..." Diplomaının nerede olduğunu bilmiyordum. Tiya Eleni'ye baktım. Tiya Eleni gözleri büyüyerek, "Yarın mı gidiyor?" diye sordu.</p>
<p class="calibre4">"Evet."</p>
<p class="calibre4">Ayağa kalktı.</p>
<p class="calibre4">"Gel cani mu. Hazırlık yapalım."</p>
<p class="calibre4">Anneannem arkamızdan seslendi.</p>
<p class="calibre4">"Ben de birazdan gelir, bavulunu hazırlarım."</p>
<p class="calibre4">Sandığı açıp babamla ilgili belgeleri çıkardık. Torba ile para kesemi verdim.</p>
<p class="calibre4">"Bunlar sende dursun tiya Eleni."</p>
<p class="calibre4">Bir an duraksadıktan sonra, "Peki yavrimu!" dedi, odadan fırladı. Hemen döndü. Gözleri kızarmıştı. Diplomamı masanın üzerine bıraktı.</p>
<p class="calibre4">"Başucumda duruyordu."</p>
<p class="calibre4">Elleri titreye titreye bavulumu hazırlamaya girişti.</p>
<p class="calibre4">"Bak canimu. Bilmen gereken bazı şeyler daha var. Bunları dayın filan açıklasa daha doğru olurdu ama kimse anlatmadığına göre, bu görev bana düşüyor."</p>
<p class="calibre4">Yatılı bir okulda bir çocuğu bekleyen tehlikeleri çabuk çabuk anlatmaya başladı. Telaştan üstü kapalı sözleri bir yana bırakmış, açık açık konuşuyordu. Tembihleri de bitince, gözümün içine bakarak, "Anladın değil mi?" diye sordu. Ben de gözlerimi kaçırmadan, "Evet tiya Eleni." dedim.</p>
<p class="calibre4">"Önlerinde ağlamak istemiyorum. Şimdi vedalaşalım olur mu?"</p>
<p class="calibre4">Saçlarımız, bedenlerimiz, gözyaşlarımız bir anda birbirine karıştı.</p>
<p class="calibre4">"Sagapo tiya Eleni."</p>
<p class="calibre4">"K'eğo canimu."</p>
<p class="calibre4">"Seni çok özleyeceğim."</p>
<p class="calibre4">"Ya ben?"</p>
<p class="calibre4">Anneannem gelince zorlukla ayrıldık.</p>
<p class="calibre4">Sabah tiya Eleni'den başka herkes, beni uğurlamak için taşlığa toplanmıştı. Kucakladılar, hayır dualar ettiler. Anneannem, Menekşe Hanım, Ayşe teyze ağladılar. Yol boyunca paşa amcamla konuşmadım. Köprüden vapura bindik. Yolcuları, yalıları, akıp giden denizi seyrederek acımı bastırmaya çalıştım. Çengelköy iskelesinde inip yürüdük. Paşa amcam terliyor, ben üşüyordum. Sarı, büyük bir binaya girdik. Amcamın emekli paşa olduğunu öğrenen askerler saygıyla yol gösterdiler. Uzun koridorlardan, ayak seslerimiz yankılana yankılana geçtik. Paşa amcamı bir odaya aldılar, beni bir başka odaya. Nihayet uzun boylu, esmer bir subay kapıyı açıp seslendi.</p>
<p class="calibre4">"Gel çocuğum."</p>
<p class="calibre4">Beni yanındaki askere teslim etti. Topal askeri kurbanlık koyun gibi izledim. Bir saat sonra Kuleli Askeri Okulunun 952 numaralı öğrencisiydim.</p>
<p class="calibre4">Okulun berberi, herkes gibi benim saçlarımı da çala makas kısaltmış, kılık kıyafetimiz tepeden tırnağa değişmişti. Üzerimizden çıkanlarla birlikte bavullarımızı da depoya kaldırdılar.</p>
<p class="calibre4">"İlk izinde bunları evlerinize götürürsünüz. Burada yalnız okulun verdiği şeyler kullanılır."</p>
<p class="calibre4">Yataklarımızı, dolaplarımızı gösterdiler. Boru sesiyle yemekhaneye girdik. Herkesin yeri belliydi. Komutan, "Afiyet olsun!" diye bağırınca yemeğe başladık. Sonra dershanelere dağıldık. Bölük komutanımız, subaylarımız, öğretmenlerimizle tanıştık. Konuşmalar yapıldı. Kitaplar, defterler verildi. Akşam yemeğinden sonra yine dershanelere dönüldü. Alnında yara izi olan bir subay bize emirleri okuyup açıkladı. Galiba her şey yasaktı.</p>
<p class="calibre4">Gün içimizi sızlatan bir boru sesiyle sona erdi.</p>
<p class="calibre4">İdare lambalarının ölgün ışığında, bol gelen pijamaları giyip rutubetli yataklara yattık. Fısıldaşmalar ağır ağır söndü. Yatakhaneye, ilk ayrılık gecesinin tarifsiz garipliği çöktü. Birkaç hıçkırık sesi duyuldu. Utanmasam ben de ağlayacaktım.</p>
<p class="calibre4">Rap rap yürüyen yatakhane nöbetçilerinin ayak sesleri bir yaklaşıyor, bir uzaklaşıyordu.</p>
<p class="calibre4">Serçenin başını gövdesinden ayırır gibi bizi de birbirimizden koparmışlardı. Rap rap rap.. Şimdi odasına kapanmış, beni düşünüyordu herhalde. Ben de bütün gücümle onu düşündüm. Belki dizlerimiz gibi düşüncelerimiz de birbirine ulaşırdı. Rap rap rap.. Elenimuuuuuuu! Se apotimo poli. Rap rap rap.. Elenikiii! Rap rap rap.. Eleniii! Rap rap.. Sagapo. Rap rap.. Sagapo. Rap..</p>
<p class="calibre4">Sabah, nöbetçi subayın yatağımı sarsmasıyla uyanabildim. Bütün gün çoğumuz azar işittik.</p>
<p class="calibre4">"Canlı yürüyün! Sesiniz gür çıksın! Çabuk olun! Dik durun! Kambur oturmayın!"</p>
<p class="calibre4">Akşam yemekhaneden küskün küskün çıkıyordum. Bir ses duydum.</p>
<p class="calibre4">"Reis!"</p>
<p class="calibre4">Çılgın gibi döndüm. Orhan kalabalığı yara yara yaklaşıyordu. Atıldım. Kucaklaştık. Kolkola girip dershaneye kadar konuştuk.</p>
<p class="calibre4">"Ders biter bitmez."</p>
<p class="calibre4">"Burada."</p>
<p class="calibre4">Yat borusu çalınca kapıda buluştuk. Yatakhanelerimiz, dershanelerimiz ayrıydı ama aynı çatı altında olmak ikimizi de teselli etmişti. Artık her fırsatta bir araya geliyor, eski günleri anarak biraz avunuyorduk. Zamanla yemeklere alıştık! Dersler hızlanınca, gündüzleri kederlenmeye vakit kalmadı.</p>
<p class="calibre4">Ah bir de bütün özlemlerin canlandığı o yalnız geceler olmasaydı.</p>
<p class="calibre4">Düzenli yaşayış, iyi beslenme, açık hava, jimnastik, spor hepimizi hızla geliştiriyordu. Kollarımız, bacaklarımız kalınlaşıyor, pazılarımız kabarıyor, göğüslerimiz genişliyor, boylarımız uzuyordu. Yanaklarımızdan kan fışkırıyordu. Anadolu'dan gelen arkadaşlar, bıyıkları da bir an önce çıksın diye sabah, akşam traş oluyorlardı. Orhan'la ben de traş olmak istiyorduk ama ustura satın almaya utanıyor, çocuklarınkini istemeye de çekiniyorduk.</p>
<p class="calibre4">Haftalarca her perşembe günü, büyük sınıflardaki öğrencilerin, harici elbiselerini giyip evlerine gitmelerini imrenerek izledik. Daha birinci sınıflara ev izni verilmiyordu. Bir gün terziler, bizim de ölçülerimizi aldılar. İki ay sonra harici elbiselerimiz ve uzun etekli paltolarımız dağıtıldı. Pantolan kenarları boydan boya kırmızı zırhlı, dik yakalı, geniş omuzlu lacivert üniformalarımıza, konçlu siyah potinlerimize, süslü kasketlerimize bayıldık. Çarşamba akşamı heyecandan kimse uyuyamadı. Perşembe günü yemeği yer yemez harıl harıl giyinmeye başladık. Yatakhane bayram yerine dönmüştü.</p>
<p class="calibre4">İzin kâğıtlarımızı dağıtan nöbetçi subay, sıra bana gelince, listeye baktı, "Senin evci çıkacağına dair kayıt yok," dedi, "bekâr görünüyorsun. Ancak yarın sabah çıkar, akşam dönersin."</p>
<p class="calibre4">Selam verip sıradan çıktım, yatakhaneye kadar kendimi güç tuttum, yatağa kapanıp küçük bir çocuk gibi ağlamaya başladım. Paşa amcam beni tiya Eleni'den iyice uzak tutmak için sonunda bu hainliği de yapmıştı ha? Ama ben yalnız tiya Eleni'yi değil ki, odamı, yatağımı, yastığımı, lambamı, terliğimi de özlüyorum koca aptal! Bir el omuzuma dokundu.</p>
<p class="calibre4">"Üzülme reis. Yarın birlikte gideriz."</p>
<p class="calibre4">Orhan o gün beni yalnız bırakmamak için okulda kaldı. Yemekten sonra, sınıflardan birine toplanıp vakit öldürmeye çalışan bekâr öğrencilere katıldık. İstanbul'da yakını olmayan Anadolulu çocuklardı. Kaybolma korkusuyla gündüz iznine çıkmaktan bile çekiniyorlardı. Elazığlı Bekir, "Siz nereye gideceksiniz yarın?" diye sordu.</p>
<p class="calibre4">"Bakırköy'e."</p>
<p class="calibre4">"Nerede bu köy?"</p>
<p class="calibre4">"İstanbul'un dışında."</p>
<p class="calibre4">"Kaç hane?"</p>
<p class="calibre4">Orhan'la kahkahayı bastık. Meraklandılar. Bakırköy'ü anlatmak zorunda kaldık. Pek inanmadan dinliyorlardı. Yazın kadınların sandallardan yarı çıplak denize girdiklerini söylediğimiz zaman artık dayanamayıp hepsi birden ayağa fırladı.</p>
<p class="calibre4">"Yalancılar!"</p>
<p class="calibre4">Orhan ısrar edince, Bekir'le Mustafa bizimle birlikte Bakırköy'e gelmeyi kabul etti. Erkenden yattık. Gözlerimi kapadım ama uyuyamadım. Beni nasıl karşılayacaklardı? Sevinecekler miydi, yoksa surat mı asacaklardı? Hiç gitmesem daha mı doğru olurdu acaba? Sızana kadar bocaladım durdum.</p>
<p class="calibre4">Sabah acele yataklarımızı toplayıp kahvaltımızı ettik. Erkenden yola çıktık. İçim eve uçuyor, ayaklarım geri geri gidiyordu. Bekir ağır bavulumu elimden aldı, bir daha da vermedi. Pek kurumlu, çalımlı yürüyorduk ama acemiliğimiz kısa zamanda anlaşıldı. Orhan gişedeki adama, "Komutanım!" dedi, köprüden geçerken de bir askere, subay sanıp selam verdik. Asker bile güldü. Bakırköy'e neşe içinde geldik. Herkes bize bakıyordu. Kendimize çeki düzen verdik. İstasyon Caddesi o soğuk havada bile kalabalıktı. Tiyatro açılmış, kapışma da kocaman bir bez asılmıştı.</p>
<p class="calibre4">"Otello. Şekispiyer'in beş perdelik faciası. Başrolde meşhur Otello Kamil. Seyretmeniz menfaatiniz iktizasıdır."</p>
<p class="calibre4">Eve yaklaştıkça heyecanım artıyordu. Kapıyı Despina açtı. Gözlerini kırpıştıra kırpıştıra bakıyordu. Çocuklar topuklarını çarparak beni selamladılar. Orhan, "Saat dörtte uğrar, seni alırız, reis!" dedi.</p>
<p class="calibre4">Ben de fiyakalı bir selam verdim.</p>
<p class="calibre4">"Tamam."</p>
<p class="calibre4">Nihayet beni tanıyabilen Despina, geldiğimi haber vermek için bağıra bağıra merdivenlere saldırdı. Taşlığa çıkan Menekşe Hanım sevinçten dövünüyordu.</p>
<p class="calibre4">"Aaa! Aaaa! Şuna bakın ayol! Katır kadar olmuş bu! Aman yarabbi!"</p>
<p class="calibre4">Elini öptüm, kaputumla kasketimi askıya asarken, bir gürültü koptu. Anneannemle büyükbabam yuvarlanır gibi aşağıya iniyorlardı.</p>
<p class="calibre4">"Güzeliiiiiim!"</p>
<p class="calibre4">Allah Allah! Ne güzel karşılanmıştım. Koluma girip beni oturma odasına sürüklediler. Anneannem durup durup kucaklıyor, büyükbabamın sevinçten elleri titriyordu. Sigarasını yakarken az daha sakalını tutuşturacaktı. Suratlarına haykırmak için tasarladığım dokunaklı cümlelerin biri bile aklıma gelmedi. Büyükbabam cuma namazına gidince, anneannem coşku içinde, "Sen yokken neler oldu neler.." dedi, "Anlatayım da için rahat etsin. Yusuf Ağanın hanımı bir gün, ne biliyorsa hepsini anlattı. Geçenlerde Despina da, sizin evdeki hizmetçiyle komşuların dedikodularını, bire bin katarak Gülistan'a yetiştirenin Aspasia olduğunu söyledi. Bunun üzerine büyükbabanla, bir de Eleni'yi dinlemeye karar verdik. Zavallıcık bu sayede, seninle neden yeniden yatmak zorunda kaldığını açıklayabildi."</p>
<p class="calibre4">Boynuma sarıldı.</p>
<p class="calibre4">"Ah yavrum, böyle olduğunu ne bilelim? Hiç merak etme, kimseye söylemeyiz."</p>
<p class="calibre4">Deli yine ne uydurmuştu acaba?</p>
<p class="calibre4">"Ama paşa amcanla yengenin kuşkularını gidermek mümkün olmadı. Büyükbabanı hiç öyle görmemiştim ayol. O nazik, çekingen adam birdenbire barut kesildi. Ağabeyisine bağırdı çağırdı, Aspasia budalasmı evden kovdu, bizi yanıltığı için Gülistan'ı bile bir güzel haşladı."</p>
<p class="calibre4">Ooooh!</p>
<p class="calibre4">Despina paşa amcamın beni beklediğini haber verdi. Keyfim kaçtı. Anneannem, "Hasta yatıyor," dedi, "yengen de yok."</p>
<p class="calibre4">"Nerede?"</p>
<p class="calibre4">"Zişan doğum yapacak. Ona gitti."</p>
<p class="calibre4">Ayağa kalktı.</p>
<p class="calibre4">"Haydi, ben de seninle geleyim."</p>
<p class="calibre4">Gülistan paşa amcamın yanındaymış. Beni soğuk soğuk süzdü. Hamileydi galiba. Amcam doğrulmaya çalışarak, "Bizi biraz yalnız bırakın," dedi, "konuşacaklarımız var."</p>
<p class="calibre4">Sırtını yastığa dayadı.</p>
<p class="calibre4">"Otur!"</p>
<p class="calibre4">Yatağın yanındaki iskemleye oturdum. Göğsü hırıldaya hırıldaya derin bir nefes aldı.</p>
<p class="calibre4">"Bak külhani, sizin evde çalışan hizmetçi, babaannen ölür ölmez Eleni'yle birlikte yatmaya başladığınızı, sağda solda ayıplayarak anlatmaya başlamıştı. İnanmak istemedik. Ama Gülistan da olayı doğrulayınca, iş değişti. Senin gibi gelişme çağında olan bir delikanlı ile genç, sağlıklı bir dul kadın, ne sebeple olursa olsun, birlikte yatıyorlarsa, kimsenin aklına iyi şeyler gelmez. Buna bir son vermek gerekti. Sonrasını biliyorsun. Bir süre uslu durdun Derken yavaş yavaş yine kıza sırnaşmaya başladın. Yahu ne yaşın denk, ne başın. Üstelik rahmetli dayının hanımı! Biz de aklını başına toplaman için seni evden uzaklaştırmaya karar verdik."</p>
<p class="calibre4">Bir daha bakıp homurdandı.</p>
<p class="calibre4">"İyi ki uzaklaştırmışız. Üniforma yakışmış, karavana yaramış, çakı gibi olmuşun. Şimdi beni can kulağı ile dinle külhani! Bundan böyle, ne ailemizin dedikodu konusu olmasına izin veririm, ne de yeni bir çirkinliğe göz yumarım."</p>
<p class="calibre4">Kanlanmış gözlerini açarak, "Bir daha uyaracak da değilim," dedi, "kızı rahat bırak! En ufak bir densizliğini sezersem, yemin ediyorum, Eleni'yi rastgele biriyle evlendirip evden atacağım!"</p>
<p class="calibre4">Kanım buz kesti.</p>
<p class="calibre4">"Büyükbabanla anneannen gibi safdil olmadığımı da hatırlatırım. Ona göre davran! Anladın mı?"</p>
<p class="calibre4">Yutkundum. Üsteledi.</p>
<p class="calibre4">"Anladın değil mi?"</p>
<p class="calibre4">"Evet."</p>
<p class="calibre4">"İyi. Ben de ayağa kalkınca okula gelir, evci çıkmanı sağlarım. Gidebilirsin!"</p>
<p class="calibre4">Anneannem oturma odasında bekliyordu. Elimden çekti. Koridora çıktık. Gözlerim kararıyordu. Hiç konuşmadan odanın kapısını açıp beni içeri soktu. Tiya Eleni pencerenin önünde durmuş, dışarı bakıyordu. Döndü. Beni görmesiyle çığlığı basması bir oldu.</p>
<p class="calibre4">“Canimuuuuuuu!''</p>
<p class="calibre4">Birdenbire her şeyi unuttum. Topuklarımı şaklatarak tiya Eleni'yi askerce selamladım. Ağlayarak boynuma atıldı. Birbirimize kenetlendik. Ama anneannem, paşa amcamın ne söylediğini öğrenmek için sabırsızlanıyordu. İster istemez ayrıldık. Kısaca anlattım. Durgunlaştı, "Ne yapalım," dedi, "sizi yakından tanımayanların, durumunuzu kavraması kolay değil. İkinizi de, birbirinize tutkunluğunuzun sebebini de, anlamını da, hikâyesini de o kadar iyi bildiğim halde, ben bile tereddütte, kuşkuya düştümdü. Neyse, olan oldu. Bundan sonra yanlış anlaşılacak davranışlardan kaçının da ağzımızın tadı bozulmasın, olur mu?"</p>
<p class="calibre4">İkimizi de öptü. Sonra bana döndüler. Makineli tüfek gibi soru yağdırmaya başladılar. Okulla ilgili her şeyi bilmek istiyorlardı. Ben de, üzülmesinler diye okulu överek anlattım. Anneannem içi rahatlayınca kalktı.</p>
<p class="calibre4">"Yemekte birlikte oluruz."</p>
<p class="calibre4">Giderken kapıyı açık bıraktı. Kapatacaktım, tiya Eleni, "Bırak yavrimu, açık kalsın." dedi. Anlaşılan gizlimiz saklımız olmayacaktı artık. Yerime otururken, "Anneannemle büyükbabama sırlarımızı açıklamadın değil mi?" diye fısıldadım. O da "Ben aptal mıyım vre," dedi alçak sesle, "Açıklanacak şeyler mi onlar? "</p>
<p class="calibre4">"Ne söyledin öyleyse?"</p>
<p class="calibre4">"Uslu uslu yattığımıza inanmayacaklardı nasıl olsa, Panaya affetsin, ben de yalan uydurdum. Babaannen ölünce çok korktuğunu, yine her gece altını ıslatmaya başladığını, bu yüzden yanında yatmak zorunda kaldığımı, altını ıslattığını kimse duymasın diye de sustuğumu söyledim."</p>
<p class="calibre4">Neşeyle uzanıp elini sevdim.</p>
<p class="calibre4">"Ne yalancısın!"</p>
<p class="calibre4">Mahzunlaştı.</p>
<p class="calibre4">"Senin için işlediğim tek günah keşke yalan söylemek olsaydı."</p>
<p class="calibre4">İçim sızladı, "Bir daha benim yüzümden hiçbir günaha girmeyeceksin.." dedim, "Sadece tiyam olmana razıyım artık."</p>
<p class="calibre4">İnanmadan baktı.</p>
<p class="calibre4">"Söz veriyorum! Hem de asker sözü!"</p>
<p class="calibre4">Dışarıya kulak kabarttı, koridorda kimse olmadığını anlayınca, yerinden fırlayıp sımsıkı sarıldı, "Efharisto pedi mu," dedi, "bize bu yakışırdı zaten. İnşallah sözünde durursun." Kumruların göğsümü gagaladıklarının farkında bile değildi. Kendimi yavaşça geri çektim.</p>
<p class="calibre4">Bu sefer özlemden kahrolsam bile sözümü tutacaktım !</p>
<p class="calibre4">Gülistan amcamın yanında kaldığı için sofraya dördümüz oturduk. Bir ara gözüm vitrine ilişti. Gümüş vazolar, heykeller eksilmişti. Yemekten sonra, anneannemden izin alarak, tiya Eleni'yle birlikte mezarlığa gittik, annemin, ninemin, dedemin, babaannemin kabirlerini otlardan ayıkladık, suladık. Kendi dinimizce dua ettik. Artık ağlamam sanıyordum. Yanılır işim. Dönüşte Ayşe teyzelere uğradık. Bizi nereye oturtacak; arını, nasıl ağırlayacaklarını şaşırdılar. Dörde doğru eve döndük, "Sen çocukların yanına çıkma, olur mu?" dedim.</p>
<p class="calibre4">"Niçin?"</p>
<p class="calibre4">"Seni görmelerini istemiyorum." </p>
<p class="calibre4">"Neden, benden utanıyor musun?"</p>
<p class="calibre4">Patladım.</p>
<p class="calibre4">"Kıskanıyorum da ondan, aptalaki!"</p>
<p class="calibre4">Gözlerimin içine bakarak, "Daha biraz önce asker sözü vermiştin canimu," dedi, "hani artık yalnız tiyandım? İnsan tiyasını böyle kıskanır mı?" Yanağıma gülerek bir veda öpücüğü kondurdu, nazlı nazlı salınarak uzaklaştı.</p>
<p class="calibre4">Çocuklar dörtte geldiler. Pastaneye gitmişler. Cıvıl cıvıl kızları görünce, Bekir'le Mustafa'nın aklı karışmış. Orhan gülmekten kırılıyordu. Bekir vozurdadı.</p>
<p class="calibre4">"Allah bile insanı, pat diye cennete yollamıyor da önce Sırat Köprüsünden geçiriyor, oğlum. Niye? Cennete yavaş yavaş alışsın diye. Tabii aklımız karışır. Şaşkınlıktan ölmediğimize şükür."</p>
<p class="calibre4">Üçü de fotinlerini taşlıkta çıkarıp billur trabzana, süslü tavana, yaldız çerçeveli aynalara baka baka merdiveni tırmandılar. Despina arkalarından acele terlik koşturdu. Salon görünce büsbütün şaşırdılar. Çaylar içilirken büyükbabam, çocukları tatlı tatlı sorguya çekti. Anadolu'da yaşanan yoksulluğu, yoksunluğu duydukça anneannem, "Aaa, vallahi inanmam ayol! Şaka yapıyorsunuz!" diye bağırıyor, onlar da anlayışla gülümsüyorlardı.</p>
<p class="calibre4">Saat beşte hep birlikte aşağıya indik. Fotinler gıcır gıcır boyanıp yanyana sıralanmış, Yusuf Ağa da faytonu kapıya getirmişti.</p>
<p class="calibre4">Bizi yeniden askere uğurlar gibi geçirdiler.</p>
</body>
</html>
