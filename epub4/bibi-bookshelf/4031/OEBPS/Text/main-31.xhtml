<?xml version='1.0' encoding='utf-8'?>
<html xmlns="http://www.w3.org/1999/xhtml">
  <head>
    <meta name="charset" content="UTF-8"/>
    <title>Bilinmiyor</title>
    <meta http-equiv="Content-Type" content="text/html; charset=utf-8"/>
  <link href="../../stylesheet.css" rel="stylesheet" type="text/css"/>
<link href="../../page_styles.css" rel="stylesheet" type="text/css"/>
</head>
  <body class="calibre">
<h2 class="calibre3">Yeniden</h2>
<p class="calibre4">Beni ilk Ayşe teyze görmüş, iğde ağacının altında yatarken. Yer yerinden oynamış. Sadi Beye haber uçurmuşlar. Dispanserin cankurtaranıyla hastaneye yetiştirmiş. Günlerce kendimi bilmeden yatmış olmalıyım. Çünkü ayılana kadar ne olup bittiğini hiç hatırlamıyorum.</p>
<p class="calibre4">Ölmediğimi anlar anlamaz ağlamaya başladım.</p>
<p class="calibre4">Beyaz gömlekli biri, ağrıdan ağladığımı sanarak hemen iğne yaptı. Dallar hızımı kesmişti anlaşılan. Bir el yüzümde dolaşıyor. Ağacın biraz uzağına, açığına atlayabilsem, bu iş bitecekmiş. Anneannem yanımda. Gözlerime bakmaktan utanıyor. Aklım tiya Eleni'ye kayıyor. Belki de şu anda kocasıyla sevişiyordur. Bu çıldırtıcı düşünceyi kafamdan atamayınca, kendimi kaybettim.</p>
<p class="calibre4">"Rahat bırakın beni ne olur. Ölmek istiyorum!"</p>
<p class="calibre4">Alçılar, sargılar, ağrılar içindeyim. Galiba her yerim kırık, çürük, ezik. Zorlukla nefes alıyorum. Öksüremiyorum. İçim de sancıyor. Çenem çatlak olduğu için güç konuşuyor, ancak yoğurt yiyebiliyorum, sütten midem bulanıyor, bazen ayran içebiliyorum. Bunları yemeyi, içmeyi reddettiğim zaman, zorla burnuma yerleştirdikleri bir hortumla besliyorlar beni. Karnımdan serum veriyorlar. Ateşim yükseliyor. Pansuman yaparken canımı yakıyorlar. Sesimi bile çıkarmıyorum. Ama zebella gibi kadınların sürgü sürüp altımı yıkamaları onurumu kırıyor. O zaman ağlıyorum.</p>
<p class="calibre4">Geceler bitmiyor, gündüzler geçmiyor.</p>
<p class="calibre4">Anneannemin bana bir kaşık balık yağı içirmek için nasıl yalvardığını gören çolak hademe, "Haydi be koçum," dedi şefkatle, "biraz gayrete gel. Yoksa ölüp gideceksin." Anneannem öyle kızdı ki bana içiremediği yağı, adamcağızın yüzüne fırlattı. Bir yandan da bağırıyordu.</p>
<p class="calibre4">"Şom ağızlı herif! Defool! Defoooool!"</p>
<p class="calibre4">Adam kaçınca, Azrail'i püskürtmüş gibi rahatladı.</p>
<p class="calibre4">Ziyaretçi yasaktı. Ama bir gün, nasıl becerdiyse Orhan çıkageldi. Çok sevindim. Beni görünce gözleri doldu. Sol kolum parmaklarımın yarısından dirseğimin dört parmak üzerine, sağ bacağım topuğumdan dizime, öbürü ta kasığıma kadar alçıda, sağ kolum ve elim ezik, başım yaralı, bir gözüm yarı kapalıydı. Ayna vermedikleri için elimle yoklaya yoklaya anladığıma göre, yüzüm balon gibi şişti. Battaniyenin altında kaldıkları için gerisini göremedi. Göğsümden belime kadar da sargılar içindeydim. Vücudumun birçok yeri dikiş izleri, çürükler, daha kapanmamış sıyrıklar, çizikler, yaralarla doluydu. Sağ kasığımla oram da çok acıyordu.</p>
<p class="calibre4">Anneannem rahat edelim diye dışarı çıktı.</p>
<p class="calibre4">"Reis!"</p>
<p class="calibre4">Gözleri doldu. İşaret ettim. Korka korka yatağıma oturdu. Güçlükle, "Okul duydu mu?" diye sordum. Kendi sesimin boğukluğundan kendim ürktüm. Sanki bir hortlak konuşmuştu.</p>
<p class="calibre4">"Evet, amcan telefon edip bir kaza geçirdiğini bildirmiş. Evden bana da kaza dediler. Doğrusunu anlamayacakmışım gibi"</p>
<p class="calibre4">Ezik elimi tuttu. Bakıştık.</p>
<p class="calibre4">"Bu deliliği yaptın da ne oldu sanki?"</p>
<p class="calibre4">"Bu sefer başaramadım ama, biraz iyileşince, yine deneyeceğim."</p>
<p class="calibre4">Gırtlağı inip çıkmaya başladı.</p>
<p class="calibre4">"Hayır!"</p>
<p class="calibre4">"Görürsünüz."</p>
<p class="calibre4">Birden boşboğazlığıma pişman oldum. İçime çekildim. Daldığımı sanıp yavaşça kalkıp gitti. Anneannem uzun zaman dışarda kaldı. O günden sonra daha da çöktü. Orhan giderayak niyetimi söylemişti herhalde. Hani sırlarımızı saklayacaktık?</p>
<p class="calibre4">Hayvan!</p>
<p class="calibre4">Birkaç gün sonra da Çilli Surat damladı. Gözleri fıldır fıldır dönüyordu. Yanımda bir dakika ya oturdu, ya oturmadı. Yaralı suratımdan iğrenmeden öpüp kalktı.</p>
<p class="calibre4">"Eyvallah reis!"</p>
<p class="calibre4">Anneannem uğurlamak için arkasından çıktı. Döndüğü zaman değişmişti. Kamburu düzelmiş, yürüyüşüne bir canlılık gelmişti. Ertesi günü Sadi Bey uğradı. Anneannem, "Kusura bakmayın," dedi, "sizi rica etmek zorunda kaldım. Üç haftadır buradayız. İyileşeceğine, her gün biraz daha kötüleşiyor. Yemiyor, içmiyor. Gözümün önünde eriyip gidiyor çocuk. Burada kalmamız şart mı? Yeniden bir ameliyata gerek yoksa eve çıkamaz mıyız artık? Evde çok daha iyi bakılıp beslenir. Her gün uğrarsınız. Vallahi ben de bittim. Acaba.."</p>
<p class="calibre4">Sesini iyice alçalttı. Fısıldaştılar. Sadi Bey gitti, geldi, yeniden fısıldaştılar. Gece, "Yarın buradan ayrılıyoruz güzelim," dedi, "çok şükür eve dönüyoruz." Sesimi çıkarmadım. Zaten anneannem de bir cevap beklemiyordu. Çünkü onunla hiç konuşmuyordum. Hemen yola çıkacakmışız gibi telaşla eşyalarımızı toplamaya koyuldu.</p>
<p class="calibre4">Eve hiç gitmek istemiyordum ama söylemeyi gururuma yediremedim. Evden de, evdekilerden de nefret ediyordum.</p>
<p class="calibre4">Sabah başımdaki, yüzümdeki, vücudumdaki dikişleri alıp canımı yaka yaka tentürdiyotu bastılar, bacaklarımın filan röntgenlerini aldılar. Öğleden sonra dayım ilk defa geldi. Yüzü sapsarı kesildi. Sedyeciler beni cankurtarana yerleştirinceye kadar hiç yanımdan ayrılmadı. Baktıkça ağlamamak için dudaklarını ısırıyordu. Anneannemle önden gittiler. Sadi Bey benimle kaldı, arkaya, yanıma oturdu.</p>
<p class="calibre4">"Nihayet başbaşa kalabildik.." dedi, "On beş yaşındasın. Ayrıca eski dostuz. Onun için apaçık konuşacağım. Kanlı bir pelte halindeydin. Öldüğünü sandım. Neyse ki öküz gibi sağlammışsın. Senin yerinde kim olsa çoktan kuyruğu titretirdi. Ölüm tehlikesini atlattın sayılır. İstesen iyileşebilirsin ama istemiyorsun köftehor. Niye istemediğini sormuyorum. Çünkü çocukluğundan beri ağzın sıkıdır. Bu sefer anneannene de bir hal oldu. O hiç susmayan kadın bile ağzını açmıyor. Anlaşılan bir aile sırrı bu. Pekâlâ. Ama birader, sen iyileşmek istemezsen, ben ne halt edebilirim? Bak, böyle giderse, belki ölmezsin ama sürünürsün. Kemiklerin kaynamıyor. Anlıyor musun? Anneannenin zoruyla hastaneden erken ayrıldık, işim çok zor. Eğer bana yardımcı olursan.."</p>
<p class="calibre4">Benden yardım bekliyordu. Hah! Ben de bu küçük doktoru akıllı bir şey sanırdım. İstanbul'dan Bakırköy'e çalkalana çalkalana galiba üç saatte geldik. Yol boyunca hayatın güzelliğinden filan söz etti aptal aptal. Çatlak kaburgalarım ağrıyordu. Dinlemedim bile. Ayşe teyze, Menekşe Hanım, Despina, Yusuf Ağa taşlıkta bekliyorlarmış. Keşke battaniyeyi başıma çekip çirkin yüzümü saklasaydım! Sedyeciler beni dikkatle yatağıma yatırdılar. Tavandan aşağı elektrikli bir avizenin sarktığını gördüm.</p>
<p class="calibre4">Evde hayat durmamıştı demek ki.</p>
<p class="calibre4">Az sonra bizimkiler süklüm püklüm geçmiş olsuna geldiler. Aralarında bir Osman ağabey yoktu. Yüzümün görüntüsü bile taş kesilmelerine yetti.</p>
<p class="calibre4">Oooh!</p>
<p class="calibre4">Gözlerimi keyifle kapadım. Sadi Bey hepsini savdı. Yaralarımı temizleyip ilaçladı, sargılarımı yeniledi, gözüme bir damla damlatıp gitti. Çenem eskisi kadar çok ağrımıyordu ama söylemedim. Hiç konuşmadığım için çatlaklar kaynamıştı galiba.</p>
<p class="calibre4">Despina doktorun döküntülerini topluyordu.</p>
<p class="calibre4">"Despina.. abla."</p>
<p class="calibre4">"Efendim küçük beyimu?"</p>
<p class="calibre4">"Tiya Eleni'yi.. hiç., gördün mü?"</p>
<p class="calibre4">Korkuyla kapıya baktı, "Evet," diye fısıldadı, "buradan ayrıldıktan bir hafta sonra kilisede gördüm. Paskalyanın ilk günü."</p>
<p class="calibre4">"Konuştunuz mu?"</p>
<p class="calibre4">"Tabii. Sizi sordu hemen. Ben yaz tatilinden önce eve gelmeyeceğinizi sanıyordum. Gülistan Hanım öyle demişti. Söyledim. Çok üzüldü. O günden sonra bir daha kiliseye gelmedi."</p>
<p class="calibre4">Gözlerimi kapadım. Akşama kadar adım adım son günümüzü düşündüm. Yağmur. Sinema. Gazino. Pastane. Sahil. İğde ağacının altı. Son bakışı.</p>
<p class="calibre4">Dudaklarım çok kurumuştu, akşam birkaç kaşık çay içtim. Dayımın ısrarından utanıp birkaç kaşık da yoğurt yedim. Uyumak, bir daha da hiç uyanmamak istiyordum. Ama gece uykum kaçtı. Bir türlü ölçmediğime göre birinin altıma sürgü sürüp beni temizlemesi gerekmekteydi. Uyuyup uyanıp bunu düşündüm.</p>
<p class="calibre4">Ne pis şeydi şu hayat!</p>
<p class="calibre4">İğdenin dallarından biri, sabaha kadar penceremi tıklattı.</p>
<p class="calibre4">Kalyopi yumurtalı süte ekmek doğrayıp getirmişti. Yedirmeye kalktı. Kovdum. Sanki tek başıma yiyebilirmişim gibi tabağı başucuma bırakıp kaçtı.</p>
<p class="calibre4">Evdeki herkesi tek tek düşünerek, o utandırıcı işleri yapmasına katlanabileceğim birini arıyordum. Kapı ağır ağır açıldı. Gözlerimi araladım. Anneannemmiş. Dünden beri hiç görünmemişti. "Güzelim," dedi, sesi titriyordu, "bak, bir ziyaretçin var." Göğsüme bir sancı saplandı. Kapının içinde, tiya Eleni'ye benzeyen biri duruyordu. Belki de odur diye gözlerimi açmaya cesaret edemedim. Büsbütün kapatamadım da. Dehşet içinde bana bakıyordu. Benden daha yaralı bir sesle, "Canimu." diye fısıldadı. Ah, oydu! Bakmamaya gücüm elvermedi. Sol elindeki altın yüzük, canavar gözü gibi parlıyordu.</p>
<p class="calibre4">Anneannem yavaşça çıkıp kapıyı kapadı. Başımı dayanılmaz bir acıyla duvara çevirdim. Yatağımın önünde diz çöktü.</p>
<p class="calibre4">"Ah pedi mu, neden yaptın bunu? Neden? Neden? Neden?"</p>
<p class="calibre4">Bir de soruyordu vicdansız!</p>
<p class="calibre4">"Dön bana," diye yalvardı, "nasıl olsa yaralı yüzünü gördüm."</p>
<p class="calibre4">"Niye., geldin?"</p>
<p class="calibre4">Bir ölüm sessizliğinden sonra, "Ne demek istediğini anlamadım," diye hıçkırdı, "geldiğime sevinmedin mi? Yoksa bana da mı dargınsın? Ben daha bu sabah duydum." Öfkeyle dönüp baktım. Ne kadar zayıflamıştı.</p>
<p class="calibre4">"Buraya., geldiğini., kocan., biliyor mu?"</p>
<p class="calibre4">Çığlık attı.</p>
<p class="calibre4">"Sen neler diyorsun, canimu?"</p>
<p class="calibre4">Gözleri büyüdü.</p>
<p class="calibre4">" Yoksa evlendiğimi mi sanıyorsun?"</p>
<p class="calibre4">"Evli değil misin ?"</p>
<p class="calibre4">"Değilim elbette."</p>
<p class="calibre4">İnanamıyordum.</p>
<p class="calibre4">"Elindeki., yüzük., ne öyleyse?"</p>
<p class="calibre4">"Eski yüzüğüm."</p>
<p class="calibre4">"Çıkarmıştın."</p>
<p class="calibre4">"Evliyim sansınlar diye yeniden taktım."</p>
<p class="calibre4">"Gezdirdiğin., o küçük kız., kim?"</p>
<p class="calibre4">"Aleksandra'nın kızı."</p>
<p class="calibre4">Birden üzerime kapandı.</p>
<p class="calibre4">"Ah ne aptalım ben! Sana kapıldım, sözü uzatıp duruyorum."</p>
<p class="calibre4">Yüzünü yüzüme dayadı.</p>
<p class="calibre4">"Ben yalnız seninim canimu."</p>
<p class="calibre4">İçimde binlerce keman birden çalmaya başladı. Yüzümdeki yaralar tuz basılmış gibi yanıyordu. Ağlıyordum herhalde.</p>
<p class="calibre4">"Amcanın tokatından çok, 'orospu' diye bağırması gücüme gitti. Tokatı belki içime sindirebilirdim, haksız da olsa evin büyüğüydü. Ama o söz beni çıldırttı. Bütün gece oturup düşündüm. Artık bu evde kalamayacağımı anladım. Sabah iki parça eşyamı alıp Aleksandra'ya gittim. Çocuklardan birinin odasını verdiler bana. İlk hafta, kızıyla birlikte istasyona gidip seni bekledim. Gelmedin. Çok meraklandım,."</p>
<p class="calibre4">Ertesi günü kiliseye koşmuş. Despina'dan yaza kadar gelmeyeceğimi öğrenince, eve kapanmış. Okulun tatil olmasını beklemiş.</p>
<p class="calibre4">"..Evi nasıl bulmuşsa, bu sabah bir arkadaşın geldi. Çilli bir oğlan. Anneannenin beni beklediğini söyledi. Şaşırdım. Beni çağırması için çok, çok önemli bir sebep olmalıydı. Ağzını aradım. Senin yaralı olduğunu söyledi. Kendimi burada buldum. İyi ki anneannen beni hazırladı. Yoksa seni birdenbire böyle paramparça görsem kalbim dururdu."</p>
<p class="calibre4">Sonra olup bitenleri de ben anlattım. Yeniden ağlamaya koyuldu. Anneannem içeri girince, zorlukla ayağa kalktı.</p>
<p class="calibre4">"Otur kızım, otur."</p>
<p class="calibre4">Korka korka yatağıma ilişti. Anneannem oturdu, gözlerini Eleni'ye dikti.</p>
<p class="calibre4">"Sözü uzatmayacağım. Belki sen haklıydın, belki biz. Kendi adıma o sayfayı kapattım. Bitti. Şimdi beni yalnız bunun hayatı ilgilendiriyor. Sensiz iyileşmez bu..”</p>
<p class="calibre4">Burnu kızarıyordu.</p>
<p class="calibre4">"..Üstelik arkadaşına, 'iyileşirse bu deliliği yeniden yapacağını' söylemiş. Evlenmediğini öğrenince, çocuğu eve getirdim. Sana, aramıza dön diyemiyorum. Buraya gelmek istemeyeceğini, gelsen de rahat edemeyeceğini biliyorum..”</p>
<p class="calibre4">Soluğumuzu kesmiş, dinliyorduk.</p>
<p class="calibre4">"..Bizimkiler ne derlerse desinler, umurumda bile değil artık. Al bu çocuğu, öbür eve götür. Komşular, yarı ölü bir insandan da kuşkulanacak değiller ya. Bir mesele de çıksa, hiç dert etmeyin, ben göğüslerim."</p>
<p class="calibre4">Gözlerini sildi.</p>
<p class="calibre4">"Senden bir tek şey istiyorum kızım. Ne yaparsan yap, bu çocuğu yaşat!"</p>
</body>
</html>
