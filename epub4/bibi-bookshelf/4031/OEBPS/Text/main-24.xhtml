<?xml version='1.0' encoding='utf-8'?>
<html xmlns="http://www.w3.org/1999/xhtml">
  <head>
    <meta name="charset" content="UTF-8"/>
    <title>Bilinmiyor</title>
    <meta http-equiv="Content-Type" content="text/html; charset=utf-8"/>
  <link href="../../stylesheet.css" rel="stylesheet" type="text/css"/>
<link href="../../page_styles.css" rel="stylesheet" type="text/css"/>
</head>
  <body class="calibre">
<h2 class="calibre3">Gülistan</h2>
<p class="calibre4">Ara tatil başlayınca Yusuf Ağa iyice eskimiş olan faytonla geldi. Bavulumu yerleştirdi. Çıkıp yanma oturdum. Yolda dizginleri bana verdi. Köşke kadar arabayı ben kullandım. Kapıyı Despina açtı.</p>
<p class="calibre4">"Oo! Kalimera küçük beyimu."</p>
<p class="calibre4">''Kalimerasas Despina abla."</p>
<p class="calibre4">Merdiveni ikişer ikişer çıktım. Anneannemle büyükbabamın ellerini öptüm. Anneannem süsleniyordu. Akşam yemeğine kalabalık misafir varmış. Başımı okşadı.</p>
<p class="calibre4">"Siz yemeği odanızda yiyin. Masaya sığmayız."</p>
<p class="calibre4">Canıma minnetti. Kapımızı tıklattım. Tiya Eleni daha eşikte beni kucakladı. Yanağımdan acele öperken, "Şimdi gidecek, canını sıkma." diye fısıldadı.</p>
<p class="calibre4">Cumbada Aleksandra oturuyordu.</p>
<p class="calibre4">Şöyle bir selamlayıp yatak odasına geçtim. Kapıyı hızla örtüp uzandım. Göğsüm sancımaya başlamıştı. Az sonra tiya Eleni geldi. Yanıma ilişti. Saçlarımı okşayarak, "Ne yapabilirdim canimu," dedi, "birdenbire çıkıp geldi. Kovamazdım ya. Kaç yıllık arkadaşım."</p>
<p class="calibre4">"Yine o konu için mi?"</p>
<p class="calibre4">"Evet."</p>
<p class="calibre4">"Ne dedin?"</p>
<p class="calibre4">"Bir daha açmamasını söyleyip savdım."</p>
<p class="calibre4">Doğrulup boynuna sarıldım. Yanaklarını şapur şupur öptüm. Sesi titredi.</p>
<p class="calibre4">"Bu dert değil yavrimu, kararımı biliyorsun. Asıl dert Gülistan."</p>
<p class="calibre4">"Ne oldu?"</p>
<p class="calibre4">"Geçen akşam yemekte söz senden açılmıştı. Birden bana çatmaya başladı."</p>
<p class="calibre4">"Ne diye?"</p>
<p class="calibre4">"Seni herkesten uzaklaştırmışım, aileden koparmışım, elimden gelse kimseye göstermeyecekmişim, kendime göre terbiye ediyormuşum, kimsenin seninle ilgilenmesine fırsat vermiyormuşum. İşte buna benzer bir takım budalaca sözler. Yazık ki paşa yengen de hak verdi."</p>
<p class="calibre4">"Ötekiler?"</p>
<p class="calibre4">"Hepsi sustu."</p>
<p class="calibre4">Aah! Bu cadılarla, zebanilerle nasıl başa çıkacaktık?</p>
<p class="calibre4">Elimi okşadı, "Geçen yıl, sen neden eve dönmek istemiştin?" diye sordu, "Eğer sır değilse söyler misin?"</p>
<p class="calibre4">Doğrusunu söyleyemedim.</p>
<p class="calibre4">"Gülistan Osman ağabey için kötü şeyler söylüyordu. Bir daha dinlememek için."</p>
<p class="calibre4">Zavallı inandı, yüzü gevşedi.</p>
<p class="calibre4">"Ben de seni rahatsız ettiğinden kuşkulanmıştım. Öyleyse mesele yok, şu kızı ara sıra pastaneye mastaneye götür de.."</p>
<p class="calibre4">"Acıdığım için zaten götürmek istiyordum. Artık götürmem!"</p>
<p class="calibre4">"Ama pedi mu.."</p>
<p class="calibre4">Pastanede, 'öbür şeyleri' anlatamayacağını düşünerek, sonunda razı oldum. O akşam, tiya Eleni'nin öğüdüne uyarak, kendiliğimden Gülistan'ı davet ettim. Nasıl olsa sofrada bize yer yoktu.</p>
<p class="calibre4">Pastane sıcaktı. Garson gelince, atılıp "İki çay!" dedi. Hiç yol yordam bilmiyordu bu kadın. Garson uzaklaşınca, "Bana bıraksaydın," dedim, "kahveyle likör söyleyecektim sana."</p>
<p class="calibre4">Heveslendi.</p>
<p class="calibre4">"Aaaa! Haydi, koş söyle, haydi ama hayatım!"</p>
<p class="calibre4">Söyledim. Gelince, likörünü yudum yudum içeceğine çabucak bitirdi.</p>
<p class="calibre4">"Ne harika şey ayol! Bir tane daha içsem ne olur?"</p>
<p class="calibre4">Cevabımı beklemeden, yüksek sesle garsonu çağırıp bir likör daha söyledi. Piyanist çalıp söylemeye başlayınca büsbütün kendinden geçti. Gözlerini piyaniste dikti. Uyardım. Dönüp süzdü.</p>
<p class="calibre4">"Sen Eleni'ye de karışıyor musun?"</p>
<p class="calibre4">"Böyle şeyler yapmıyor ki."</p>
<p class="calibre4">"Tabii, açıkça yapar mı o ? "</p>
<p class="calibre4">Biraz tiya Eleni'ye çattı, biraz Osman ağabeyi aşağıladı, geç vakit garsona el salladı, herkese göstere göstere hesabı ödedi. Hava iyice soğumuştu. Yolda 'koluma gir’ diye tutturdu. Boyu uzun olduğu için koluna asılmak zorunda kaldım. Kalçasını gövdeme çarptıra çarptıra yürüdü. Birkaç gün sonra çarşıya çıktık. Yarı yolda, "İstanbul'a gidelim.." dedi.</p>
<p class="calibre4">Bir gün bu kaçamakları duyarsa, Osman ağabey benim de canıma okuyacaktı herhalde. Kapalı Çarşıdaki bir kuyumcuya girdik. Çantasından, galiba evin parasından tırtıkladığı bir tomar kâğıt para çıkartıp bana saydırdı, hesaplattı. Ancak üç altın alabilirdi. Altınları, gözleri parlayarak çantasının dibine yerleştirdi. Çıkınca, "Bak," dedi, "İstanbul'a indiğimizi, altın aldığımızı hiç kimseye söylemeyeceksin. Yoksa çok fena bozuşuruz. Ona göre!"</p>
<p class="calibre4">Hava kararırken Bakırköy'e döndük.</p>
<p class="calibre4">Sabahları gözleri ağrıyan büyükbabama gazete okuyordum. Öğleden sonraları da tiya Eleni bana Yunanca ya da Fransızca romanlar okuyup özetliyordu. Define Adası'nı, Kaptan Grant'ın Çocukları'nı, hele Moby Dick admdaki beyaz balinanın çılgınlıklarını anlatan romanı çok beğenmiştim. Tatilin bitmesine birkaç gün kala, anneannem çağırdı.</p>
<p class="calibre4">"Güzelim, Osman bir günlüğüne Adapazarı'na gidiyormuş. Gülistan yalnız kalmaktan korkuyor, rica etti, gece onunla yatacaksın."</p>
<p class="calibre4">"Neden sana söylüyor? Eskiden tiya Eleni'den izin alırdı."</p>
<p class="calibre4">Anneannem ayağa kalktı.</p>
<p class="calibre4">"Elbette bana söyleyecek! Senin büyüğün Eleni değil, benim!"</p>
<p class="calibre4">Yanlış yaptığımı anlamıştım. Odadan sessizce sıvıştım. Gece Gülistanla kalacağımı öğrenen tiya Eleni'nin canı sıkıldı. Geceliğimi giydirirken, "Yavrimu.." dedi, sonra ne düşündüyse devam etmedi.</p>
<p class="calibre4">"Söyle!"</p>
<p class="calibre4">"Gerek yok! Sen akıllı çocuksun."</p>
<p class="calibre4">Gülistan kapıyı kilitledi. Oda sıcaktı. Terliklerini atıp tüylü divana uzandı. Yastığı vurarak kabarttı.</p>
<p class="calibre4">"Gel."</p>
<p class="calibre4">Başımın altına koydu. Bana döndü. Ağzı karanfil kokuyordu.</p>
<p class="calibre4">"Biraz konuşalım, sonra yatarız."</p>
<p class="calibre4">"Osman ağabey niye Adapazarı'na gitti?"</p>
<p class="calibre4">"Horoz güreşi varmış. Aman daha iyi. Keşke hep gitse, sen de benimle kalsan. Hatırlıyor musun, eskiden ille mememi tutmak isterdin, ben de, sanki tutarsan kıyamet kopacakmış gibi korku içinde elini iterdim. Ne soğuk nevaleymişim ayol."</p>
<p class="calibre4">Kendi sözüne, her yanı oynayarak güldü.</p>
<p class="calibre4">"Ama bir kere ne güzel okşamıştın kafir! Hiç unutmuyorum. İnanır mısın, Osman bir kere bile senin gibi okşamayı beceremedi."</p>
<p class="calibre4">Birden, "Şunlara bir baksana.." diye arka üstü yattı, sabahlığını açtı, askılarını omuzlarından kaydırarak iç gömleğini aşağıya çekti, "Sen zevkli çocuksundur. Eski hallerini de biliyorsun. Nasıl olmuşlar?" Büyümüşlerdi. Söyledim.</p>
<p class="calibre4">"Böyle daha güzel olmuşlar değil mi?"</p>
<p class="calibre4">"Evet."</p>
<p class="calibre4">Çenesini gerdanına yaslayarak hayran hayran seyretti. Yüzünü bana çevirdi. Göz göze geldik.</p>
<p class="calibre4">"Ah hayatım! Eğer çok canın çektiyse, kıyamam sana. Haydi okşa biraz. Yoksa içime ukde olur. Öksüz çocuk kırk yılda bir, bir şey istedi, onu da esirgedim diye kendimi yer bitiririm artık. Haydi okşa."</p>
<p class="calibre4">Ah! Kaçmak istiyordum.</p>
<p class="calibre4">"Hayır."</p>
<p class="calibre4">"Ben razı olduktan sonra.."</p>
<p class="calibre4">"Hayır ."</p>
<p class="calibre4">"Sen Eleni'yi okşaya okşaya doydun galiba?"</p>
<p class="calibre4">Gözlerim yanmaya başlamıştı. "Anlat Allah aşkına, ben de kimseye söylemem!" diye gülüyordu. "Gülistan abla," dedim, "o benim annem gibi. Annemden bile çok seviyorum onu! Anladın mı? Kimse de beni onun kadar sevmedi. Bir daha sakın böyle pis şakalar yapma! Yoksa senden nefret ederim!"</p>
<p class="calibre4">Kuşkuyla baktı. Ben de gözlerimi kırpmadan ona baktım. "Ne bileyim," dedi, "kütür kütür kadın, koynunda senin gibi güzel, körpe bir oğlan olunca dayanamaz diye düşünüyordum. Doğrusunu söyleyeyim, ben artık dayanamam. İnsan evlenince değişiyormuş ayol. Birdenbire içim, dışım çıyandı."</p>
<p class="calibre4">Yüzümü okşadı.</p>
<p class="calibre4">"Ama sana inanıyorum. Yoksa böyle kızmaz, aksine övünürdün. Birkaç yıl yanında kaldığım ailenin oğlu, bana elini bile süremediği halde, arkamdan neler uydurmuş neler. Güya her akşam koynuna girermişim de.. Pis herif! Peki, bir daha böyle şeyler söylemeyeceğim. Söz veriyorum."</p>
<p class="calibre4">Memelerinin arasını kaşıdı.</p>
<p class="calibre4">"Ben Eleni'ye aşık olduğunu sanıyordum."</p>
<p class="calibre4">"Çoktan geçti o."</p>
<p class="calibre4">"Öyleyse bana aşık olursun inşallah. Osman'ın orospusu varsa, sen de benim sevgilim olursun. Ödeşiriz."</p>
<p class="calibre4">Sokuldu.</p>
<p class="calibre4">"Bak, sana doğrusunu söyleyeyim. Açık saçık konuşmaktan çok hoşlanıyorum artık. Ne yapayım, Osman'la işimiz üç dakika sürüyor. Bazen da sarhoş geliyor budala, hemen sızıyor! Aksi gibi bana da her konuda bir oburluk geldi. Haydi yatalım, yatakta devam ederiz."</p>
<p class="calibre4">Yatak odası daha da sıcaktı. Yüzümü duvara dönüp büzüldüm. Lambayı kısmadan iç gömleği ile yatağa daldı, koca yatak, araba gibi yaylandı.</p>
<p class="calibre4">"Yüzünü dön ayol! Bir şey soracağım."</p>
<p class="calibre4">Çaresiz döndüm.</p>
<p class="calibre4">"Arkadaşların benim için ne dediler?"</p>
<p class="calibre4">"Hiç."</p>
<p class="calibre4">"Fıstık gibi kadın filan demediler mi hiç?"</p>
<p class="calibre4">"Iıh."</p>
<p class="calibre4">"Aaa! Ne biçim erkek bunlar? Gözleri şenlensin diye o gün mahsustan yanınıza çorapsız geldim, eteğimi de çekerek oturdumdu."</p>
<p class="calibre4">Gözlerime baktı.</p>
<p class="calibre4">"İnsan sizin yaşınızdayken böyle şeylere meraklı olur. Sorar, bakar. Siz oralı bile değilsiniz. O kadar serbest büyüdüğün halde, sen niye böyle çekingen oldun, hiç anlamıyorum."</p>
<p class="calibre4">Lafı değiştirmek için, "Teyzemin de, kızların da evlenir evlenmez çocukları oldu," dedim, "senin niye olmadı?"</p>
<p class="calibre4">"Aman daha istemem! Osman para kazanmaya başlasın da sonra. Çocuğa ben bakacak değilim ya? Onlar gibi dadı tutmak istiyorum. O yüzden tedbirli davranıyorum."</p>
<p class="calibre4">Kahrolası merakımı yenemedim.</p>
<p class="calibre4">"Çocuk kendiliğinden olmuyor mu?"</p>
<p class="calibre4">"Hayır hayatım."</p>
<p class="calibre4">Yanağımı okşadı.</p>
<p class="calibre4">"Her şeyi anlatayım mı?"</p>
<p class="calibre4">Ürkerek, "Hayır, istemem!" dedim. Ama sıkıca sarıldı.</p>
<p class="calibre4">"Bari konuşalım ayol."</p>
<p class="calibre4">Bacağını da üzerime attı. Her şeyi, hiç utanmadan, adıyla sanıyla, açık açık anlatmaya başladı.</p>
<p class="calibre4">Ben şaşıp irkildikçe keyifle gülüyordu.</p>
<p class="calibre4">Sonunda, "Yaa hayatım," dedi neşeyle, "işte böyle. Ne hoş değil mi? Biraz daha büyü, sen de benim gibi bayılırsın bu işe. Belki de tadını birlikte çıkarırız. Eğer..." Elini uzattı. Dehşet içinde bağırdım.</p>
<p class="calibre4">"Çek elini!!!"</p>
<p class="calibre4">Ödü koptu.</p>
<p class="calibre4">"Şakaydı hayatım, kızma, bir daha dokunmam."</p>
<p class="calibre4">Oyuncağı kırılmış çocuk gibi baktı.</p>
<p class="calibre4">Başım dönüyordu. Duvara yapıştım. Birdenbire her şeyin anlamı değişmişti. Tiya Eleni'nin neden benden uzaklaştığını anlamıştım. Ne demeye geldiklerini bilmeden de olsa, yaptığım saygısızlıkları, terbiyesizlikleri düşündükçe içim utançla dolup taşıyordu. Bundan sonra yüzüne nasıl bakacaktım? Her şeyi bile bile, eskisi gibi rahatça kucaklayabilir, öpebilir, okşayabilir miydim? Hayır!</p>
<p class="calibre4">Ona saygısızlık yapmaktansa ölürdüm daha iyi.</p>
<p class="calibre4">Gülistan bir konuşmayla, o güzel, temiz, mutlu, rahat çocukluğumu bitirivermişti.</p>
<p class="calibre4">Gece çok zor geçti. Sersem gibi uyandım. Oda buz gibiydi. Kalktım. Artık tiya Eleni'yle yüzyüze gelemeyeceğim için anneannemin odasına koştum. Beni ağzı kulaklarında karşıladı.</p>
<p class="calibre4">"Ooo, güzelim, neredeyse öğle olacak. Gülistan'ın yatağında pek rahat ettin galiba."</p>
<p class="calibre4">Akşam yemeğine misafir geleceği için Gülistan Yusuf Ağa ile çarşıya çıkmış.</p>
<p class="calibre4">"Kahvaltı ettin mi?"</p>
<p class="calibre4">"I'ıh."</p>
<p class="calibre4">"Aaa!"</p>
<p class="calibre4">Aspasia'yı çağırdı hemen.</p>
<p class="calibre4">"Anneanne, benim gitmem gerek. Ev ödevlerim vardı. Yarma yetiştirmeliyim."</p>
<p class="calibre4">"Tamam, tamam. Sen kahvaltını ederken, Aspasia da elbiselerini alıp getirir."</p>
<p class="calibre4">Bir şeyler atıştırıp giyindim.</p>
<p class="calibre4">"Bavulumu Yusuf Ağayla yollarsın."</p>
<p class="calibre4">"Peki güzelim."</p>
<p class="calibre4">Elini öptüm. Tiya Eleni'ye veda etmeden sokağa fırladım. İstanbul Caddesini geçerken az daha bir otomobilin altında kalacaktım. Babaannem tek başıma dönmeme şaştı.</p>
<p class="calibre4">"Ne oldu çocuk?"</p>
<p class="calibre4">"Hiç."</p>
<p class="calibre4">Yukarı çıktım. Gülistan’ın anlattıklarını düşünmemeye çalışıyordum ama başaramıyordum. Kafam allak bullaktı. Akşam üzeri, Yusuf Ağa yerine tiya Eleni bavulumu getirdi. Taş kesildim. Eşyalarımı yerleştirdi. Yemeğe inmeden önce yanıma diz çöktü.</p>
<p class="calibre4">"Pedi mu."</p>
<p class="calibre4">Yüzüne bakamıyordum.</p>
<p class="calibre4">"Neyin var?"</p>
<p class="calibre4">Zaman kazanmak için, "Geceleyin anlatırım." dedim. Sevinerek öptü.</p>
<p class="calibre4">"Peki yavrimu."</p>
<p class="calibre4">Yemekten sonra ödevlerimi bahane ederek yukarı kaçtım. Gece yatakta yakaladı.</p>
<p class="calibre4">"Anlat canimu. Belki bir yardımım dokunur."</p>
<p class="calibre4">Sesinden şefkat taşıyordu. Mızıldandım.</p>
<p class="calibre4">"Neden bu kadar merak ediyorsun?"</p>
<p class="calibre4">Gözleri büyüdü.</p>
<p class="calibre4">"Nasıl merak etmem canimu? Bana veda bile etmeden ayrıldın. Geldiğim zaman başını çevirip bakmadın. Yüzün sapsarı. Gözlerini benden kaçırıyorsun. Yemekte suçlu gibi büzülmüş oturuyordun. Daha ne olsun ?"</p>
<p class="calibre4">Dişimi sıkıp, Okul bitince anlatırım.." dedim, "O zamana kadar, ne olur buraya gelme!"</p>
<p class="calibre4">Çığlık attı.</p>
<p class="calibre4">"Yati?"</p>
<p class="calibre4">"İşte."</p>
<p class="calibre4">Sıcaklığından zorlukla koparak arkamı döndüm. Oysa sarılıp her şeyi açıklamak, yaptıklarım için af dilemek, beni bırakmasın diye yalvarmak istiyordum. Pis pis hayaller, sabaha kadar arsız sokak köpekleri gibi üzerime saldırıp durdular. Uyandığım zaman yağmur camları dövüyordu. Hava serin, oda karanlık, içim paramparçaydı.</p>
<p class="calibre4">Tiya Eleni gitmişti.</p>
<p class="calibre4">O gün okulda da avunamadım. Eve gelince, "Babaanne, seccadeni alabilir miyim?" diye sordum. Yüzü gerildi.</p>
<p class="calibre4">"Hayrola çocuk?"</p>
<p class="calibre4">"Namaz kılmak istiyorum."</p>
<p class="calibre4">"îyi edersin ama ne oldu da.."</p>
<p class="calibre4">"İçimden geldi."</p>
<p class="calibre4">Yüklüğünden dedemin seccadesiyle tespihini çıkardı.</p>
<p class="calibre4">"Bunları vermeye kıyamamıştım. İyi ki saklamışım. Al."</p>
<p class="calibre4">Akşam namazım kıldım. Babannem, "Aferin," dedi, "öğrenmişin. Allah kabul etsin." Odadan çıkar çıkmaz, dua ettim.</p>
<p class="calibre4">"Canım Allahım! Ne olur, beni yeniden eski günlerime döndür! Yine hiçbir şey bilmeyen bir çocuk olayım! Ölümü öp!"</p>
<p class="calibre4">Arkadaşların neşesi gücüme gidiyor, dersler canımı sıkıyor, namaz kılarken bile o ayıp sözler, hayaller rahat vermiyordu. Utanç ve özlem içinde bocalayıp kıvranıyordum. Tiya Eleni 'siğa siğa' demişti. Ne kadar haklıymış. Gülistan açık saçık konuşma keyfi için beni hasta etmişti.</p>
<p class="calibre4">Orospu!</p>
<p class="calibre4">Bahar deli gibi geldi. Ders aralarında dışarı çıkmaya başladık. Çocuklardan yakamı kurtardıkça çamların altında oturuyor, hayatı, Allahı, tiya Eleni'yi, büyüklerin aşk hallerini, geleceğimizi filan düşünüyordum. Orhan'a da bir hal olmuştu. Birkaç kere dertleşmek istedi ama sonra caydı. Babannem, "Çocuk," dedi bir akşam, "ben senin halinden korkmaya başladım. Gündüz deli dana gibi dolanıyorsun. Gece inliyorsun, sayıklıyorsun."</p>
<p class="calibre4">Gözlerini dikti.</p>
<p class="calibre4">"Neyin var, bir anlat bakayım."</p>
<p class="calibre4">"Bir şeyim yok."</p>
<p class="calibre4">"Var!"</p>
<p class="calibre4">Sofradan kalkıyordum, koca eliyle omuzuma bastırıp oturttu.</p>
<p class="calibre4">"Neler oluyor? Eleni neden apar topar gitti? Niye gelmiyor? Sen niçin perişansın?"</p>
<p class="calibre4">Acı içindeydi. Kıyamadım. Kucağına oturdum.</p>
<p class="calibre4">"Söyleyeceğim ama soru sormayacaksın."</p>
<p class="calibre4">"Peki."</p>
<p class="calibre4">"Tiya Eleni'ye ben 'git' dedim. Gitti diye de çok üzülüyorum. Hepsi bu."</p>
<p class="calibre4">Donakaldı.</p>
<p class="calibre4">"Bu ne demek şimdi?"</p>
<p class="calibre4">Buruşuk yanaklarını şapur şupur öptüm.</p>
<p class="calibre4">"Soru sormayacağma söz vermiştin."</p>
<p class="calibre4">İçini çekti.</p>
<p class="calibre4">Güneşli bir gün tombalak din öğretmenimiz sakalını sıvazlayarak, "Boy apdestini anlatmanın zamanı geldi galiba.." dedi, "Kızlara anneleri öğretir. Onlar dışarı! Yallah!"</p>
<p class="calibre4">Kızlar ayaklarını sürüye sürüye dışarı çıktılar. Öğretmen gırtlağını temizledi, "Delikanlılar!" diye söze başladı, yarım yamalak anladığımız bazı Arapça kelimeler de kullanarak, can suyunu, şeytan aldatmasını filan anlattı, boy apdesti almayı öğretti. Soluğumuzu tutarak dinliyorduk. Çocuğun can suyundan olduğunu söyleyip dersi bitirdi. Kimse yüksek sesle konuşamadı bir süre. Sessizliği Çilli Surat'ın çatlak sesi bozdu.</p>
<p class="calibre4">"Amma cahilmişiz be! Öğretmen söylemese pipimizin bile ne işe yaradığından haberimiz olmayacak."</p>
<p class="calibre4">Dışarı çıkınca Orhan yanıma sokuldu, "İyi ki açıkladı," dedi, "yoksa utançtan ölmek üzereydim."</p>
<p class="calibre4">"Niye?"</p>
<p class="calibre4">Güldü.</p>
<p class="calibre4">"Ben geceleri altımı ıslattığımı sanıyordum."</p>
<p class="calibre4">Öğretmen bilmediğim şeyler anlatmıştı ama derdime çare olacak bir şey söylememişti. Aksi gibi tiya Eleni'ye duyduğum özlem de gün geçtikçe büyüyordu. Her gece Züleyha gibi rüyama girmeye başladı. Düşünmekten bile korktuğum şeyler yapıyorduk. Utanç içinde uyanıyor, bütün gün sarhoş gibi geziyor, rahatlamak için tırnaklarımı kemiriyordum.</p>
<p class="calibre4">Bir akşam babaannem, "Bu sabah Eleni uğradı," dedi sakin sakin, "sana bir şey almış, onu bıraktı." Belki daha önce de uğramıştı. Kimbilir benim hakkımda neler konuşuyorlardı? Canım sıkıldı. Ama paketin içinden meşin bir topla pompa çıkınca sevinçle kendimden geçtim. Ertesi günü okula götürdüm. Yalnız sınıfta değil, bütün okulda itibarım arttı. Benden başka kimsenin böyle bir topu yoktu. Evimizin karşısındaki arsada, gün batana kadar kıyasıya top oynamaya başladık yeniden.</p>
<p class="calibre4">Bir gece sarsıla sarsıla uyandım. Bir gariplik vardı. Birden ayıldım. Babaannemden iyice uzağa çekildim. Uzun zaman uyku tutmadı. Sevinmem mi gerekiyordu, yoksa çocukluktan iyice koptuğum için ağlamam mı, karar veremedim. Sabah odama çıkıp soğuk suyla boy apdesti aldım. Sararmış iç çamaşırımı da şiltemin altına sakladım. Gelince, babannemin ruhu bile duymadan, yıkayıp kuruturdum. Okula gider gitmez, Orhan'a uzunca bir bakış attım. Anladı. Eliyle sırtıma vurdu. Çilli Surat huylandı.</p>
<p class="calibre4">"Ne var?"</p>
<p class="calibre4">"Sana ne?"</p>
<p class="calibre4">Darılıp yanımızdan uzaklaştı. Okuldan çıkarken kolundan çekip, "Geliyor musun?" diye sordum. Hiç yüz vermeden, "Geliyoruz ya." dedi. Kıran kırana top oynarken babaannem pencereden seslendi.</p>
<p class="calibre4">"Çay hazıııır!"</p>
<p class="calibre4">Bizi bahçede yalnız bırakıp yukarı çıktı. Çilli Surat pat diye, "Sabah niye bizden gizli işaretleştiniz?" diye sordu. Artık söylememek olmayacaktı. Orhan övünerek söyledi. Üçü de düşünceye daldı. Şaşıgöz, "Ama ne haber," dedi, "benim de göğsüm kıllanıyor." Yakasını açtı. Göğsünde incecik birkaç kıl vardı.</p>
<p class="calibre4">Gülmekten kırıldık.</p>
<p class="calibre4">Çocuklar gidince çamaşırımı aradım. Şiltenin altı boştu. Babaannem sabah su dökünmemden kuşkulanmış, arayıp bulmuştu demek ki.</p>
<p class="calibre4">Rezil olmuştum!</p>
<p class="calibre4">O günden sonra, ne zaman kirlensem, çamaşırımı değişik bir yere saklıyordum. Ama babaannem eliyle koymuş gibi bulup yıkıyor, kurutuyor, gizlediğim yere bırakıyordu.</p>
<p class="calibre4">O yıl Selma birinci oldu.</p>
<p class="calibre4">Ertesi günü okulu bitirme müsameremiz vardı. Sabahtan sefertaslarımızı alıp okula öyle gittik. Sınıfı krepon kâğıtları, küçük bayraklar, defne dalları ile süsledik. Öğretmen, kürsüye örtmek için evden kadife örtü getirmişti. Bir vazoya, Millet Bahçesi'nden aşırdığımız çiçekleri yerleştirip kürsünün üzerine koyduk. Kızlar yerleri ıslatıp süpürdüler. Biz de sıraları sildik. Her şey hazırdı. Yemekhaneye inip öteki beşinci sınıfın öğrencileri ve öğretmenlerle birlikte ayrılış yemeği yedik.</p>
<p class="calibre4">Velilerin yerlerini aldığı haberi gelince yukarı çıktık. Her sınıf kendi dersanesine girdi. Kara tahtanın önüne dizildik. Gözlerimle babaannemi aradım. Aah! Tiya Eleni de yanındaydı. İkinci sırada oturmuş beni seyrediyorlardı.</p>
<p class="calibre4">Yüzüm yanmaya, kulaklarım uğuldamaya başladı.</p>
<p class="calibre4">Müdür Bey göz yaşartıcı bir konuşma yaparak velileri kutladı, önce Selma’yı, sonra beş yıl içinde bir defa sınıf birincisi olan gözlüklü İhsan'ı ödüllendirdi. Öğretmen birini daha çağırdı. Kimse ortaya çıkmadı. Çocuklar bana dönmüş şaşkın şaşkın bakıyorlardı. Orhan dürttü.</p>
<p class="calibre4">"Şaşkoloz, seni çağırıyorlar!"</p>
<p class="calibre4">Öne çıktım. Müdür Bey, "Yine mi sen?" diye şaka etti. Üç defa sınıf birincisi olduğum için büyük ödülü bana verdi. Bir dolma kalem. Şiirler, şarkılar okuduk. Tiya Eleni ile gözgöze gelmemek için hiç o yana bakmıyordum. Çilli Surat 'yeğenim' adlı monologu söyleyip herkesi güldürdü. Müsamere öğretmenlerin de katıldığı bir marşla sona erdi.</p>
<p class="calibre4">"Dağ "başım duman almış,</p>
<p class="calibre4">Gümüş dere durmaz akar."</p>
<p class="calibre4">Öğretmenlerimizin ellerini öpüp veda ettik. Yemekhaneden sefertaslarımızı alıp bahçeye fırladık. Başbaşa verip avaz avaz bağırdık.</p>
<p class="calibre4">"Avriko hopa kanooo!"</p>
<p class="calibre4">Çünkü ortaokulda yine birlikte olacaktık. Yalnız Orhan, babasının yatılı bir okula yollayacağından korkuyordu. Çok acıdım. Benimkiler kapıda bekliyorlarmış. Çocuklar heyecan içinde, "Babaannenin yanındaki kim?" diye sordular.</p>
<p class="calibre4">"Şey. Eee.. Dayımın hanımı."</p>
<p class="calibre4">Çilli Surat uzun bir hayranlık ıslığı çaldı. Allahtan kızlar yanımıza geldiler de konu kapandı. Eller sıkışıldı. Gelecek için sözler verildi. Sonunda ayrıldık. Babaannem tiya Eleni'nin koluna yaslanarak ağır ağır yürümeye başladı. Ben önden eve koştum.</p>
<p class="calibre4">Tiya Eleni'nin küçük bavulu girişte duruyordu. Daha açmamıştı. Yemek odasındaki büyük masa hazırlanmıştı bile. Mutfak yaprak dolması kokuyordu. Yukarı çıktım. Aşağıya indim. Yerimde duramıyordum. Niye 'gelme' dediğimi sorarsa, ne söyleyecektim? Açıklayacağıma söz de vermiştim. Kapı çalındı. Anahtarları vardı nasıl olsa, merdiveni deli gibi tırmanıp odama kapandım. Yemeğe kadar aşağıya inmedim. O da yanıma gelmedi. Hava kararırken güzel sesi çınladı.</p>
<p class="calibre4">"Sofraya oturuyoruuuz!"</p>
<p class="calibre4">Vakit kazanmak için saçımı taradım. Ellerimi yıkadım. Yavaş yavaş kurulandım.</p>
<p class="calibre4">"Canimuuuuu!"</p>
<p class="calibre4">Aşağıya indim. Yerime geçip başımı tabağıma eğdim. Babaannem bekledi, bekledi, sonunda patladı.</p>
<p class="calibre4">"Bana da mı dargınsın. kerata?"</p>
<p class="calibre4">Bir şeyler geveledim.</p>
<p class="calibre4">"Anlamadım!"</p>
<p class="calibre4">"Kimseye dargın değilim."</p>
<p class="calibre4">Sesim öyle çirkindi ki kendimden soğudum.</p>
<p class="calibre4">"Öyleyse başını kaldır!"</p>
<p class="calibre4">Kaldırıp şamdana baktım.</p>
<p class="calibre4">"Hem kız gitti diye tabanı yanık it gibi inleye inleye dört döneceksin, hem gelince surat asacaksın. Sen deli misin, çocuk? Doyurduk, giydirdik, yıkadık, bir dediğini iki etmedik, nazlandırdık, gezdirdik , eğlendirdik, çocuğumuz da çok şükür emeğimizi, özenimizi boşa çıkarmadı, çalışıp okulunu bitirdi, en büyük ödülü aldı diye sevinç içindeyiz."</p>
<p class="calibre4">Ey benim buruşuk yüzlü, güzel gözlü babaannem! Bunlar bir şey mi? Zavallı tiya Eleni'nin, benim için daha nelere katlandığını, neler yaptığını bir bilseydin..</p>
<p class="calibre4">"İçinden gelmese bile değerbilir bir insanmışın gibi davran da dürzü, bari bizim bayramımızı rezil etme!"</p>
<p class="calibre4">İçim eriyordu.</p>
<p class="calibre4">"Haydi, elimizi öp bakayım! Yoksa sofradan kalkacağım."</p>
<p class="calibre4">Yüreğim çarpa çarpa doğruldum, babaannemin elini öptüm. Kokladı, sevdi, sonra yavaşça tiya Eleni'ye doğru itti. Geri dönüş yoktu artık. Kendimi kollarının arasında buldum. Bütün canımla sarıldım. Babaannem, 'yeter ayol' diye seslenmese, belki de hiç ayrılmayacaktık. Kollarını çözüp odadan fırladı. Babaannem şaşırdı.</p>
<p class="calibre4">"Durup dururken nereye gitti bu kız şimdi? Senden bir farkı yok, bu da bir deli."</p>
<p class="calibre4">Tiya Eleni, o çok sevdiğim beyaz elbisesini giymiş olarak geldi. Gümüş takılarını takmış, saçını su gibi akıtmıştı. Hediyelerimi verdiler. Babaannem, herhalde tiya Eleni'nin yardımıyla yeni moda bir gecelik almıştı. Tiya Eleni de küçük bir kadife kutu verdi. Merakla açtım, nefesim kesildi. Kutunun içinde kol saati vardı. Zıplamaya başladım. İkisinin de ellerini, yüzlerini öptüm.</p>
<p class="calibre4">Mutluluktan ölebilirdim.</p>
<p class="calibre4">Saati koluma takarken tırnaklarımı görünce haykırdı.</p>
<p class="calibre4">"Bu ne hal?"</p>
<p class="calibre4">Babaannem, "Tam vaktinde yetiştin kızım," diye güldü, "yoksa bunun kendini yiyip bitirmesine az kalmıştı. Bu ne bitmez tükenmez, acaip sevgiymiş canım. Bir sonu gelse de, o da, biz de rahatlasak."</p>
<p class="calibre4">Yemekten kalkınca oturma odasına çıktık. Tiya Eleni gramofonu aşağıya taşıdı. Şarkılar söyledik, sonra da dans ettik. Babaannem ağzı açık seyretti. Yatarken odasından yastık, yorgan çıkarıp verdi tiya Eleni'ye. Gözlerini dikip sordu.</p>
<p class="calibre4">"Herhalde artık ayrı yatacaksınız, değil mi kızım?"</p>
<p class="calibre4">"Evet teyzeciğim."</p>
<p class="calibre4">İçim yandı ama bir şey diyemedim. Ben yeni pijamamı giydim, o geceliğini. Bu sefer boyumu ölçmedi. Başım omuzuna yetişmişti artık. Oturup konuştuk. Evden haberler verdi. Dayım İstanbul'a tayin edilmiş.. Moda'da oturacaklarmış. Nazan tavan arasındaki eski tarz eşyaları beğenmemiş.. Anneannem bu sefer tiya Eleni'yle Kapalı Çarşı'ya inip bir bilezikle bir gerdanlık satmış.. Galip Bey Gazinosunun sağma bir kayıkhane yapılıyormuş.. Biraz konyak aldı. Kadehi elinde döndürdü, galiba bir şey daha söyleyecekti ama karar veremiyordu, birden başını benden yana çevirdi, "Canimu," dedi , "bir gün Gülistanla konuşuyorduk, senin evde en çok kendisine güvendiğini söyleyerek övündü. Biraz kurcaladım.."</p>
<p class="calibre4">Korktuğum an gelmişti.</p>
<p class="calibre4">"..Mesela çocuk nasıl dünyaya geliyor diye ısrar etmişin, o da biraz anlatmak zorunda kalmış."</p>
<p class="calibre4">Tepem attı.</p>
<p class="calibre4">"Biraz mı anlatmış? Şeyini bile göstermek istedi de ben yalvarınca vazgeçti!"</p>
<p class="calibre4">İnanamadı. O öfkeyle, her şeyi anlattığını söyledim.</p>
<p class="calibre4">"İnanmıyorsan imtihan et!"</p>
<p class="calibre4">Çok kızdı.</p>
<p class="calibre4">"Vay putuna!"</p>
<p class="calibre4">Başımı okşadı.</p>
<p class="calibre4">"İnsanın bilgisiyle bedeni aynı yaşta değilse, böyle olur tabii. Kimbilir ne sıkıntılar çektin, yavrimu."</p>
<p class="calibre4">İnledim.</p>
<p class="calibre4">"O güzelim tırnaklarını yemenden belli. Ama benden niye kaçtın? Onu söyle."</p>
<p class="calibre4">Yutkunup sustum.</p>
<p class="calibre4">"Ayde pedi mu! Se iposhome, pişman olmayacaksın."</p>
<p class="calibre4">Ta içime bakıyordu. Kekeleye kekeleye anlattım. Beni kendine çekti.</p>
<p class="calibre4">"Ah yavrimu. Aşkın yarısı saygı, sevgiyse, yarısı da işte o utandığın şeyler. Vaktinden önce öğrenmeseydin, gereksiz yere bu kadar sıkıntı çekmezdin. Neyse, sakın dert etme. İçin rahat olsun! Bana hiç saygısızlık yapmadın. Senden hiçbir şikayetim yok, anladın mı? Çocuktun ufe, ne çıkar?"</p>
<p class="calibre4">Gözlerimi arayıp buldu.</p>
<p class="calibre4">"Ama artık çocuk değilsin. Her şeyi de biliyorsun. Bana bundan sonra saygısızlık yaparsan üzülürüm. Hem de çok. Katalaves?"</p>
<p class="calibre4">"Katalava."</p>
<p class="calibre4">"Artık tırnaklarını da yemezsin, değil mi?"</p>
<p class="calibre4">Önüme baktım. Daha söz verecek kadar kendime güvenemiyordum.</p>
<p class="calibre4">"Söyleyeyim, tırnaklarını yiyenlerden çok iğrenirim ben."</p>
<p class="calibre4">Telaşla, "Peki. Söz!" dedim. Gözleri mahmurlaşmıştı.</p>
<p class="calibre4">"Uyuyalım mı artık?"</p>
<p class="calibre4">Yatmak için kendisine kanepeyi hazırlarken, "Duydun yavrimu," dedi, "babaannen bile artık koyun koyuna yatmamızı doğru bulmuyor."</p>
<p class="calibre4">Boynumu büktüm. Yanağımı okşadı.</p>
<p class="calibre4">"Lambayı kısmıyorum. Ara kapı da açık kalsın. Bir şey olursa seslenirsin."</p>
<p class="calibre4">İlk defa yalnız yatacaktım. Koca yatağın içinde kayboldum. Belki de karyolamın altında, dolabın içinde, perdelerin arkasında cinler kaynaşıyordu. Ama hiç aldırmadan uyudum. Tiya Eleni, içimi Gülistan'dan temizlemişti. Sabah neşeyle uyandım. Bütün gün gülüp eğlendik. Gece cesaretle yattım ama bu sefer bir türlü uyku tutmadı. Ev esnemeye, çıtırdamaya başlamıştı. Korkuyla, "Tiya Eleni!" diye bağırdım. Telaşlandı.</p>
<p class="calibre4">"Ne var canimu?"</p>
<p class="calibre4">Galiba yanıma gelip gelmemek için kendisiyle çekişiyordu. Üzüntü içinde, "Korkacak bir şey yok ki pedi mu,” dedi yattığı yerden, "ben buradayım." Biraz sonra seslendi.</p>
<p class="calibre4">"Yavrimu?"</p>
<p class="calibre4">"Hm?"</p>
<p class="calibre4">"İyi misin?"</p>
<p class="calibre4">Cevap vermedim. Kalkıp geldi, yatağın kenarına oturdu.</p>
<p class="calibre4">"Haydi uyu, ben burada beklerim."</p>
<p class="calibre4">"Böyle yorulursun. İstersen yanıma uzan. Söz veriyorum.."</p>
<p class="calibre4">"Ohi. Sinhorese me, se parakalo."</p>
<p class="calibre4">Sesi titriyordu. Onu üzmektense, isterse odama hayaletler, hortlaklar dolsun, yalnız yatacaktım artık. Avucunu öptüm</p>
<p class="calibre4">"Kalinihta."</p>
<p class="calibre4">Tarif edemeyeceğim bir sevgiyle saçlarımı okşadı.</p>
<p class="calibre4">"Kalinihta canimu."</p>
<p class="calibre4">Başımı yastığın altına soktum. Tiya Eleni yine bizimleydi. Sonunda benim de bir kol saatim olmuştu. Okulum bitmiş, huzursuzluğum geçmişti.</p>
<p class="calibre4">Dünyada benden mutlu kim vardı acaba?</p>
<p class="calibre4"><br class="calibre5"/></p>
</body>
</html>
