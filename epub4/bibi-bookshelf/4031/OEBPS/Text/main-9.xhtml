<?xml version='1.0' encoding='utf-8'?>
<html xmlns="http://www.w3.org/1999/xhtml">
  <head>
    <meta name="charset" content="UTF-8"/>
    <title>Bilinmiyor</title>
    <meta http-equiv="Content-Type" content="text/html; charset=utf-8"/>
  <link href="../../stylesheet.css" rel="stylesheet" type="text/css"/>
<link href="../../page_styles.css" rel="stylesheet" type="text/css"/>
</head>
  <body class="calibre">
<h2 class="calibre3">Sonbahar</h2>
<p class="calibre4">Dedem sigarasını türkü mırıldanarak sarıyordu artık. Ama sonbahar yağmurları benim içimi karartmıştı. Elmas'ın annesiyle çarşıya indiği bir gün, boynu bükük oturduğumu gören halam seslendi.</p>
<p class="calibre4">"Haydi, atla sırtıma da seni gezdireyim!"</p>
<p class="calibre4">Atladım. Bütün evi bağıra çağıra, dolu dizgin dolaştırdı. Babaannem hayretle baktı. Akşam sofra toplanırken, dedeme eğildi, yavaşça "Bey," dedi, "bu kızı gelin etme vakti geldi."</p>
<p class="calibre4">"Ne oldu ki?"</p>
<p class="calibre4">"Artık kişniyor."</p>
<p class="calibre4">Dedem güldü. Oynar gibi yaparak kulak kesildim.</p>
<p class="calibre4">"İsteyen var da vermiyor muyuz, kadın?"</p>
<p class="calibre4">"Kızı gören yok ki kim isteyecek? Evin hayaleti gibi, bir bize görünüyor."</p>
<p class="calibre4">"Ne yapalım?"</p>
<p class="calibre4">Babaannem içini çekti.</p>
<p class="calibre4">"Bilmem ki. Edremit'te olsaydık, istemek için kapımıza üşüşürlerdi. Güzel kız. Burada pek çaresiz kaldık. Belki çarşıya insek, insan içine çıksak, komşulara geçsek..”</p>
<p class="calibre4">Dedem duymazlıktan geldi.</p>
<p class="calibre4">Elmas'ın hikâyeleri tükenmişti. Sonu güzel biten uyduruk şeyler anlatıyordu artık.</p>
<p class="calibre4">"...Bir beyin, Sürmeli Bey adında, senin gibi yakışıklı bir oğlu varmış.."</p>
<p class="calibre4">“Ee?"</p>
<p class="calibre4">'Bir gün neşe içinde, atma binip gezmeye çıkmış. Dağ tepe dolaşmış. Ormanın içinde, o güne kadar hiç görmediği küçücük bir göle rastlamış. Yüzünü yıkamak için atından inmiş. Bir de bakmış ki saçları duvak gibi kalçalarına kadar inen çok güzel bir kız, çırılçıplak sudan çıkıyor. Su tanecikleri inci dizisi gibi ak teninden aşağıya süzülmekteymiş. Kıza gönlü akmış.”</p>
<p class="calibre4">"Aşık olmuş yani."</p>
<p class="calibre4">"Evet. Dayanamayıp ortaya atılmış. Ama kız, Sürmeli Beyi görür görmez, birdenbire bir ak kuş olup pır demiş, uçmuş."</p>
<p class="calibre4">"İstemem! Kız kaçmasın!"</p>
<p class="calibre4">"Hikâye biter o zaman."</p>
<p class="calibre4">"Peki, sonra ne olmuş?"</p>
<p class="calibre4">"Sürmeli Beyin aklı kızda kalmış, kendisi konağa dönmüş. Gözünü kapasa kızın rüyasını görüyormuş, açsa hayalini. Bahçeye çıkınca bülbüller başına üşüşür olmuşlar. Anası bülbülleri görünce anlamış, Hey oğul, sen birine aşıksın.' demiş. Oğlan da kızı anlatmış. Kadın, 'Senin gördüğün güzel, periler padişahının kızı Züleyha'dır,' diye dertlenmiş, 'bir daha sana kendini göstermez! Hiç ümitlenme. Aklından sil onu!' Oğlan üzülmüş."</p>
<p class="calibre4">"Züleyha'yı yine görecek mi?"</p>
<p class="calibre4">"Evet."</p>
<p class="calibre4">Çok sevindim.</p>
<p class="calibre4">"Sürmeli Bey bir gün yine atına binip.."</p>
<p class="calibre4"><br class="calibre5"/></p>
</body>
</html>
