<?xml version='1.0' encoding='utf-8'?>
<html xmlns="http://www.w3.org/1999/xhtml">
  <head>
    <meta name="charset" content="UTF-8"/>
    <title>Bilinmiyor</title>
    <meta http-equiv="Content-Type" content="text/html; charset=utf-8"/>
  <link href="../../stylesheet.css" rel="stylesheet" type="text/css"/>
<link href="../../page_styles.css" rel="stylesheet" type="text/css"/>
</head>
  <body class="calibre">
<h2 class="calibre3">Anne Evi</h2>
<p class="calibre4">Sakızağacı ile Cevizlik arasında, deniz kıyısındaki set üzerindeydi. Büyükbabamın babası Hüsrev Paşa, demiryolu açılınca yaptırmış, Aksaray'dan Bakırköy'e taşınmışlar. Büyük oğlunun asker, küçük oğlunun memur olmasını istemiş. Büyük amcam paşaydı, büyükbabam da Hariciye'de yüksek bir memur. Köşkün bir yanında yüksek duvarlı bahçe, öbür yanında küçük Bakırköy koyu vardı. Ev aile büyüdükçe, durmadan ekler, değişiklikler yapıla yapıla, çoğu içiçe açılan odaları, dönüp dolaşan merdivenleri, aynalı koridorları, süslü sofaları, cumbaları, balkonları, resimli tavanları, kanatlı, sürmeli, perdeli kapıları ile ben gördüğüm zaman, kocaman bir sihirbaz kutusuna benziyordu.</p>
<p class="calibre4">Dünya kadar büyüktü.</p>
<p class="calibre4">Dedemi göremedim. Ama ninem hâlâ sağdı. Gözbebekleri bile buruşmuştu. Aynalı konsolunun üstünde borusu kocaman bir çiçeğe benzeyen gramofon duruyordu. Paşa dedem, ninem eğlensin diye almış. Yanma hiç kimse izni olmadan giremezdi. Yalnız bana yasak yoktu. Ninemin civciviydim çünkü. Büyükbabam 'cimcime' derdi bana, anneannem 'güzelim', küçük dayım 'bacaksız', paşa amcam 'külhani', teyzem 'bücür.' Bir sürü adım daha vardı.</p>
<p class="calibre4">Çünkü ev dünya kadar da kalabalıktı.</p>
<p class="calibre4">Giriş katı, camlı bir bölmeyle ikiye ayrılmıştı. Önde mermer kaplı, büyük bir taşlık, erkek misafirlerin alındığı selamlık odası, camlı bölmenin arkasında da Arap ahçı Menekşe Hanımla yardımcısı kızın, geceleri de kalan Rum hizmetçi Despina'nın odalarıyla mutfak, kiler, hamam vardı.</p>
<p class="calibre4">Yukarı katlara iki ayrı merdivenle çıkılıyordu. Girişteki geniş merdivenin tırabzanı billurdu. Evin öbür yanındaki merdiveni ise, sürekli inip çıkan hizmetçilerle hamam günü kadınlar kullanırdı.</p>
<p class="calibre4">Birinci katta, kitap odası, cumbalı salon, büyük babamların, paşa amcamların, rahmetli büyük dayımın karısı Eleni Hanımın iki odalı bölükleri ile iki de misafir odası bulunuyordu. Eleni Hanım, genç olduğu halde, büyük dayımın yadigarı olarak herkesten saygı görürdü. Yalnız Neveser Kalfa soğuk duruyordu nedense. Teyzem, dayım filan ’tiya Eleni' diyorlardı. Ben de öyle demeye alıştım. Büyüklerle tiya Eleni, öğle yemeğini kendi oturma odalarında, akşam yemeğini bir arada, salonda yiyorlardı. Bu kattaki bir oda da ninemin halayığı Neveser Kalfanındı. Yaşlı, sıska, sert bir Çerkezdi. Kilerin de, ince kilerin de anahtarları onda durur, ondan habersiz evde kuş bile uçmazdı.</p>
<p class="calibre4">İkinci katta ise teyzem, paşa amcamın kızları Melike ile Zişan, paşa yengemin uzaktan akrabası Nigar Hanımla kızı Şeyda, Neveser Kalfanın yeğeni Gülistan kalıyorlardı. Bu kattakiler öğle akşam balkonlu sofada yemek yerlerdi. Cennet'in odası da bu kattaydı. Uysal, iyi yürekli, toparlak yüzlü bir köylü kızıydı Cennet. Neveser Kalfanın ayak işlerini görürdü bütün gün.</p>
<p class="calibre4">Çatı katındaki iki odada, küçük dayımla paşa amcamın oğlu Osman ağabey yatıyorlardı. Dayım Baruthanede memurmuş. Osman ağabeyin bir işi yoktu. Bütün gün balıkçılar kahvesinde otururdu. Bakırköy'ün kabadayılarındanmış. Erken gelirlerse, büyüklerin sofrasına katılırlardı.</p>
<p class="calibre4">Yalnız yatmaktan korktuğum için benim odam yoktu.</p>
<p class="calibre4">Her yer benimdi.</p>
<p class="calibre4"><br class="calibre5"/></p>
</body>
</html>
