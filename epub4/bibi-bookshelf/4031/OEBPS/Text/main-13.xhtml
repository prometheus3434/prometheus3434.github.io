<?xml version='1.0' encoding='utf-8'?>
<html xmlns="http://www.w3.org/1999/xhtml">
  <head>
    <meta name="charset" content="UTF-8"/>
    <title>Bilinmiyor</title>
    <meta http-equiv="Content-Type" content="text/html; charset=utf-8"/>
  <link href="../../stylesheet.css" rel="stylesheet" type="text/css"/>
<link href="../../page_styles.css" rel="stylesheet" type="text/css"/>
</head>
  <body class="calibre">
<h2 class="calibre3">Yeni Dünyam</h2>
<p class="calibre4">Oda serindi. Pencerelerin üzerindeki renkli camlardan içeri, deniz mavisi, altın sarısı, menekşe moru ışıklar sızıyordu.</p>
<p class="calibre4">Cumbanın içindeki koltuklardan birine oturttu beni. İçi badem ezmesi dolu billur şeker hokkasını masaya bıraktı. Üzerinde, her zamanki siyah, bol elbisesi vardı. Başındaki dantel örtüyü kanepenin üzerine attı. Siyah saçlarını tek örgü halinde toplayıp topuz yapmıştı.</p>
<p class="calibre4">Denize bakan cumbada, etekli iki koltuk ile dantel örtülü, küçük, yuvarlak bir masa vardı. Cumbanın pencerelerini, ağız ağıza vermiş kuş motifleriyle bezeli, saçaklı örgü perdeler örtüyordu. Aynalı, üstü mermer konsolun üzerinde iki yeşil karpuzlu lamba ile çalışmayan fanuslu bir saat duruyordu. Oymalı, koyu yeşil kadife kanepeyle iki koltuğun ortasındaki sehpanın üzeri, şamdanlar, gümüş heykeller, sedefli, fildişi, sırça süslerle doluydu. Çiçekli kâğıt kaplı duvarlara birçok yaldız çerçeveli resim asılmıştı. Köşede büyük, kahverengi bir çini soba yükseliyordu.</p>
<p class="calibre4">Odanın yan duvarında bir kapı vardı. Artık sandık odası olarak kullanılan yandaki küçük odaya açılıyormuş. Tiya Eleni, bu kapının önüne yüksek ayaklı bir duvar masası dayamış, üzerine tavus kuyruklarıyla dolu kocaman bir vazo yerleştirmişti. Karşıma geçip oturdu. Neden bilmem, kalbim küt küt atıyordu.</p>
<p class="calibre4">"Yavrimu," dedi, "geçen yaz, Nigar Hanım koşa koşa bana geldi. Dayınla birlikte görmüşün. Seni susturmam için bir şeyler yapmamı istiyordu. Böyle bir işe karışmayacağımı söyledim. Herkese yayarsın diye korktu, kaçtı. Ama sen olgun bir erkek gibi davrandın, gördüklerini hiç kimseye anlatmadın." Saçlarımı karıştırdı, "Aferin sana!" Sevinçle kızardım.</p>
<p class="calibre4">"Benim sırlarımı da saklarsın, değil mi?"</p>
<p class="calibre4">Yüreğim ağzıma geldi.</p>
<p class="calibre4">"Yoksa sen de mi dayımla.."</p>
<p class="calibre4">Öyle güzel bir kahkaha attı ki içim rahatladı. Yerinden kalktı, konsolun çekmesinden bir kutu çıkardı. Kapağını açınca çok güzel bir ezgi duyuldu. İçinden bir sigara aldı, yaktı. Kutunun kapağı kapanınca oda yeniden sessizleşti.</p>
<p class="calibre4">"Benim sırlarımdan biri işte bu."</p>
<p class="calibre4">Yan pencereyi aralayıp yerine oturdu. Bir kadının sigara içtiğini ilk defa görüyordum. Şaşkınlığımı fark edince, açıkladı.</p>
<p class="calibre4">"Başka tutunacak dalım yok ki, canimu."</p>
<p class="calibre4">Yemin bile vermeden güvenmişti bana. İçim gururla doldu.</p>
<p class="calibre4">"İki sırrım daha var. Akşam benimle kalırsan, birini daha öğrenirsin."</p>
<p class="calibre4">Kirpiklerinin arasından baktı.</p>
<p class="calibre4">"Senin benimle paylaşacak hiçbir sırrın yok mu?"</p>
<p class="calibre4">Az kalsın "Var!"diye bağıracaktım. Gözlerimi kaçırıp sustum.</p>
<p class="calibre4">"Ben de sır arkadaşın olacağım diye seviniyordum."</p>
<p class="calibre4">Kapı vuruldu. Acele etmeden sigarasını söndürüp tablayı kaldırdı, kapıyı açtı. Aspasia, yemeğimizi getirmiş. Tiya Eleni kapıdan tepsiyi aldı, konsolun üzerine koydu. Şarkı mırıldanarak, gide gele sofrayı kurdu. Neşeyle oturdu. Yemek boyunca beni eğlendirmek için gülünç hikâyeler anlattı. Sofrayı topladı. Bütün yemekleri silip süpürmüş olduğumu ancak o zaman anladım. Yatak odasının kapısını açtı, "Gel!" dedi yumuşak bir sesle.</p>
<p class="calibre4">İç bayıltan bir koku sinmişti odaya. Kırmızı perdeler kapalı, halı tüylüydü. Kapıyla pencere arasında, pirinç topuzlu, başucu aynalı, cibinlikli, geniş bir karyola vardı. Yatağın başucuna bakan dar bir kapıyı açtı, ışık gelsin diye açık bıraktı. Yeri çinko kaplı, küçük aralıkta, birbirimize su dökerek ellerimizi yıkadık. Kurulanırken odayı gözden geçirdim. Yıkanma yerinin yanından odanın sonuna kadar, kapıları aynalı, parlak beyaz renkli bir gardrop uzanıyordu. Ortada kırmızı kadife örtülü, yuvarlak bir masa ile iki alçak koltuk, deniz tarafındaki pencerenin yanında, üstü şişeler, kutular, fotoğraflarla dolu aynalı, alçak bir konsol, pembe fanuslu lambalar, bir küçük sandığın üzerinde de borusu işlemeli bir gramofon duruyordu. Pembe, beyaz çizgili kâğıt kaplı duvarlarda, kucağında güzel bir çocuk olan başı ışıklı bir kadının resminden başka resim yoktu. Altındaki rafa bir kandil yerleştirilmişti. Perdelerden sızan, aynalardan yansıyan ışıklar, renkli bir buğu gibi odayı dolduruyordu.</p>
<p class="calibre4">Sessiz, yarı aydınlık, hayale benzeyen bir dünyadaydım.</p>
<p class="calibre4">"Belki bir gün benimle kalırsın diye, gece fistanı diktimdi sana."</p>
<p class="calibre4">Konsolun çekmelerinden birini çekti, küçük bir gecelik çıkarıp yatağın üzerine attı. Eğildi.</p>
<p class="calibre4">"Benimle uyur musun?"</p>
<p class="calibre4">Dişimi sıkarak, "Hayır!" dedim. Gücendiğini belli etmedi. Oturma odasına yürürken, "Neden ama canimu?" diye sordu gülerek.</p>
<p class="calibre4">"Ben gündüz uyumaktan nefret ederim."</p>
<p class="calibre4">Oturdu. Gözlerini yüzüme dikti.</p>
<p class="calibre4">"Bence yatağımı ıslatmaktan korkuyorsun sen."</p>
<p class="calibre4">Kalakaldım. Uzanıp beni kucağına çekti. "Üzülme." dedi okşayarak, "Her çocuk altını ıslatır. Sen gururlu bir erkek olduğun için utanıyorsun. Ben ne zaman karpuz yesem, koskoca kız olduğum halde, yatağımı göle çevirirdim. Annem de bana 'ördek' derdi."</p>
<p class="calibre4">Beni kandırıyordu galiba.</p>
<p class="calibre4">"Uyduruyorsun!"</p>
<p class="calibre4">"Pa, pa, pal O ne biçim söz? Niçin uydurayım, pedi mu? Üstelik yatak göle dönse ne çıkar, çabucak yıkanır, üstümü değiştiriveririm."</p>
<p class="calibre4">Karşı çıkmak için aklıma başka şey gelmedi, "Soğuk suyla yıkanınca hastalanırsın." diye mırıldandım. Gülerek yanağını yanağıma dayadı. Beni kucağından bırakmadan yatak odasına geçti. Artık yapabileceğim bir şey kalmamıştı.</p>
<p class="calibre4">Ne olur Allahcığım beni utandırma!</p>
<p class="calibre4">Kendi diktiği geceliği giydirdi. Cibinliği aralayıp yatağa çıktım, ince yorganın altına kaydım. Başım beyaz, kuş tüyü, lavanta kokan yastığa gömüldü. Beni adam yerine koymadığı için sakınmadan soyundu. Cibinliğin arkasından da az çok görünüyordu. Hemen gözlerimi kapayıp yüzümü duvara çevirdim. Geceliğini giyip yatağa girdi. Kolunu başımın altından geçirdi. Topuzunu çözmüştü. Uzun saç örgüsünü, üzerimden aşırıp kollarımın arasına sarkıttı, "Bu yatağın iki yanı da açık. Düşmemek için buna tutun." diye fısıldadı. Kıkırdadım. Enseme vuran ılık nefesi içimi gıcıklıyordu. Uyuyup rezil olmamak için başımın altından geçirdiği elini seyrederek oyalanmaya karar verdim. Eli tombul, küçük, avucunun içi tozpembe, parmaklarının eliyle bitiştiği yerler tomurcuk tomurcuktu. Altın bir yüzük vardı ortanca parmağında.</p>
<p class="calibre4">Uyumuşum. Uyanınca, kaygıyla şilteyi yokladım. Kupkuruydu. Sevinçle tiya Eleni'ye döndüm. Kalkmıştı. Çıplak ayak oturma odasına koştum. Koltuğa oturmuş, dışarıyı seyrediyordu. Deli gibi boynuna atıldım.</p>
<p class="calibre4">"Tiya Eleni! Tiya Eleni! Yatağı ıslatmamışım!"</p>
<p class="calibre4">Coşkum gözlerini yaşarttı. O akşam sofrada mızıldanmadan yemeğimi yediğim için herkesin ağzı kulaklarına vardı. Anneanneme eğildim, "Akşam da tiya Eleni ile yatayım mı?" diye sordum.</p>
<p class="calibre4">"Sen bilirsin güzelim."</p>
<p class="calibre4">Tiya Eleni'ye minnetle baktı. Misafirler sökün edince, odamıza kaçtık. Büyük lambalardan birini yaktı. Oda kapısını kilitledi.</p>
<p class="calibre4">"Bekle, geliyorum."</p>
<p class="calibre4">Geceliğini giymiş, döndü. Çıplak ayaklarında ponponlu terlikler vardı. "Şimdi," dedi, "ikinci sırrımı öğrenme vaktin geldi." Salınarak yürüyüp konsoldan yeşil bir şişe, küçük bir bardak, içinde kuru yemiş bulunan bir kase çıkardı. Bardağa altın rengi bir sıvı boşalttı. O kadar merakla bakıyordum ki güldü, "Konyak." dedi.</p>
<p class="calibre4">"Önedir?"</p>
<p class="calibre4">"Bir içki. Burada hiçbir kadın ağzına içki koymadığı için gizli içiyorum. Bilseler de bir şey demezler ama bu evin adetlerine saygı duyuyorum."</p>
<p class="calibre4">Kadehini bana doğru kaldırdı.</p>
<p class="calibre4">"Stiniya su canimu!"</p>
<p class="calibre4">Büyük bir yudum aldı. Rahmetli dayımla nasıl tanıştıklarını anlattı. Gözleri gittikçe koyulaşıyordu. İkinci kadehten sonra, "Haydi yatalım artık." dedi. Kalktık. Başucundaki lambayı iyice kıstı. Arkamı dönüyordum, "Hemen dönme," dedi, "biraz daha konuşalım."</p>
<p class="calibre4">Ne kadar yalnızdı sesi. Ben de dedemden, babaannemden, halamdan söz ettim. Öyle sevgiyle dinliyordu ki artık dayanamadım, bütün sırlarımı açtım. Beni şaşırtan, üzen, korkutan, tiksindiren her şeyi bir bir açıkladım.</p>
<p class="calibre4">Tombul kollarıyla beni sardı, "Korkma insancık!" dedi, "Korkma! Göreceksin, her şey yeniden güzelleşecek! Bütün korkuların geride kalacak."</p>
<p class="calibre4">Ölüm yolcuğum o gece başladı.</p>
<p class="calibre4"><br class="calibre5"/></p>
</body>
</html>
