<?xml version='1.0' encoding='utf-8'?>
<html xmlns="http://www.w3.org/1999/xhtml">
  <head>
    <meta name="charset" content="UTF-8"/>
    <title>Bilinmiyor</title>
    <meta http-equiv="Content-Type" content="text/html; charset=utf-8"/>
  <link href="../../stylesheet.css" rel="stylesheet" type="text/css"/>
<link href="../../page_styles.css" rel="stylesheet" type="text/css"/>
</head>
  <body class="calibre">
<h2 class="calibre3">Ağıt</h2>
<p class="calibre4">Sabah, "Haydi," dedim, "Bakırköy'e gidelim." Yorgun kalbim belki bir daha İstanbul'a gelmeme izin vermezdi. Çabucak hazırlandılar. Yola çıktık. Oğlum sahil yolundan gitmek istedi. Ses çıkarmadım. Bir saat sonra formika masalı, çiçeksiz, galiba ağaçsız, çimensiz, büyük bir çay bahçesinin önünde durdu.</p>
<p class="calibre4">"Geldik."</p>
<p class="calibre4">"Burası Bakırköy mü?"</p>
<p class="calibre4">"Evet baba."</p>
<p class="calibre4">Arabadan şaşkın indim.</p>
<p class="calibre4">O güzelim oyuncak koy, taşla toprakla doldurulmuş, deniz çok uzaklarda kalmıştı. Ahşap yalıların ve Güvercinli Köşkün yerini çirkin suratlı yüksek, beton bloklar almıştı. Viyana Gazinosunun yerinde, çok içerde kalmış kirli bir 'et lokantası' vardı. Bir ara sokaktan zorlukla içeri girerek köyü gezdik. Cumbalı, oyma saçaklı, mor salkımlı, bahçeli birkaç ev kalmıştı ama onların da çoğu haraptı. Miltiyadi'nin, Göfa'nın, balıkçı kahvesinin, kayıkhanelerin, gazinoların, taşlarının arasından pisi pisi otlarının fışkırdığı o serin, sakin sokakların yerinde yeller esiyordu, inanılmaz bir kalabalık, bir yangının önünden kaçar gibi itişe kakışa, bağıra çağıra akıp geçmekteydi. Kemerli pembe köprünün yerinde, gri, kaba, som bir beton yığını uzanıyordu. Taş Mektep, bu demir ve beton ormanının ortasında, bir çığlık gibi yükseliyordu. Nasıl cesaret ettim bilmem, "Mektebin arkasındaki sokağa da bir bakalım." diye fısıldadım. Bin dokuz yüz elli yılına kadar tarifsiz bir mutluluk içinde yaşadığımız küçük evimizi, artık buralarda kalamayacağımı anlayıp da deli gibi Ankara'ya kaçıp giderken halama hediye etmiştim. Yüreğim içinde ateş söndürülen kan dolu bir tas gibi cızzzzz etti. Hırsın acımasız eli, onu da yıkıp yerine ruhsuz bir apartman dikmişti!</p>
<p class="calibre4">Ağlamamak için kendimi zor tutuyordum.</p>
<p class="calibre4">Bakırköy de ölmüştü.</p>
<p class="calibre4">Ah!</p>
<p class="calibre4">O evvel zaman insanları, nice güzellikleri, bahçeleri, ıhlamur, sakız ağaçlarım, defneleri, selsebilleri, lavanta çiçeklerini, yakamozlanan denizi, yosun kokusunu, şeytan minarelerini, istiridyeleri, yunusları, çekik gözlü sandalları, kelebek gibi dolaşan yelkenlileri, ateş böceklerini, martıları, o iç ürperten ezanları, o baygın şarkıları, yanık tangoları, şerbet gibi havayı, inceliği, zevki, hoşgörüyü, sevgiyi, sevinci ve sessizliği alıp kaybolmuşlar, geride uğultu, pislik, asfalt, beton ve alüminyum kalmıştı.</p>
<p class="calibre4">Karımın ısrarı üzerine mezarlığı da ziyaret ettik.</p>
<p class="calibre4">Bütün eski Bakırköylüler bu sakin köşeye sığınıp sinmişlerdi sanki.</p>
<p class="calibre4">Dedemiz Hüsrev Paşanın mezarını gösterdim. Yanında ninem, biraz ötede anneannem, annem, büyükbabam, paşa amcam, yengem, Osman ağabey, Gülistan, az ilerde Neveser, Menekşe Hanım, daha uzakta Yusuf Ağa, Ayşe teyze, bir başka yerde eniştem, halam, sonra Orhan, Ali. Dua ettik. Artık kaçmak istiyordum. Karım, "Dedenle babaannen de burada yatmıyorlar mıydı? Onları ziyaret etmeyecek miyiz? " dedi.</p>
<p class="calibre4">İçim parçalana parçalana o yana yürüdüm. Yıllardır işte bu anı yaşamamak için gelmemiştim buralara. Dedemle babaannemin mezarlarını gür yaban otları sarmıştı.</p>
<p class="calibre4">Babaannemin yanındaki sade mezarın önünde titreyerek durdum. Toprağından taze çimenler fışkırmıştı. Elimle dikip gözyaşımla suladığım iğde fidanı, kocaman bir ağaç olmuştu. Ayakucuna diz çöktüm. Oğlum kaygıyla elini omuzuma koydu. Küçük mermer taşın üzerindeki yazıyı zor görüyordum artık.</p>
<p class="calibre4">"Eleni Hanım”</p>
<p class="calibre4">1900-1950"</p>
<p class="calibre4">Kucağımda, sönmeden önce fısıldadığı son söz, içimde ateşten bir rüzgâr gibi dolanmaya başladı.</p>
<p class="calibre4">"Beni unutma canimu."</p>
<p class="calibre4">Ey benim altın yürekli annem, tiyam, kınalı kuzum, can yoldaşım, balkızım; Züleyha'm, sevgilim, kadınım! Beni cennette yaşatmak için o kadar korktuğun cehenneme gitmeyi bile göze almanı, mutlu olayım diye sevinç içinde çırpına çırpına mum gibi yanıp tükenişini, nice acılara kurbanlık kuzu gibi boyun eğişini, içimi zenginleştiren o emsalsiz güzelliğini, aşk dolu gözlerini, ancak uzun yıllar sonra kavrayabildiğim inceliklerini, o sınırsız sabrını, o tükenmez şefkatini, yarattığın o büyülü dünyayı, seni, seni, seni hiç unutabilir miyim? Bütün deliliklerini kutsayarak, sevgim gittikçe köpürerek, özleminle yana yana anıyorum seni. Başım ne zaman derde girse, incinsem yine seninle avunuyorum, "Aldırma," diyorum kendi kendime, "Tiya Eleni bir ak kuş gibi uçup gidene kadar şenindi ya." Sagapo Eleni mu!</p>
<p class="calibre4">Rahatça ağlayabilmem için yanımdan uzaklaştılar.</p>
<p class="calibre4">Dönüşte oğlum, "Baba, kimdi o?" diye sordu, incirlik Caddesinin gürültüsünü yarayara ilerliyorduk.</p>
<p class="calibre4">"Şey.. Büyük dayımın hanımıydı."</p>
<p class="calibre4">" Müslüman mı oldu? "</p>
<p class="calibre4">" Ama Hıristiyanlığını da korudu."</p>
<p class="calibre4">Gelinim şaştı.</p>
<p class="calibre4">"Öyle şey olur mu?"</p>
<p class="calibre4">Tanımayan biri tiya Eleni'yi nasıl anlayabilirdi? Bakırköy için acı duymamı bile gereksiz, bulmuşlardı. O binbir geceleri, günleri yaşamamışlardı ki. Karım, "Bana hiç Eleni Hanımdan söz etmemiştin, " dedi kibarca, "nedense bir ona ağladın."</p>
<p class="calibre4">Oğlum, "Aman anne," dedi, "otuz beş yıl önce ölmüş, sıradan bir akraba için babam niçin ağlasın? Eski Bakırköy'ü bulamadığına canı sıkıldı herhalde. Ama biz bayıldık, değil mi sevgilim? Tam bir alışveriş cenneti.” Gelinim keyifle güldü. Sol bacağım sızlamaya başlamıştı.</p>
<p class="calibre4">Otoyolun vahşi trafiğine karıştık.</p>
<p class="calibre4">Yaralı gün can çekişiyordu.</p>
<p class="calibre4">Verdiği destek ve gösterdiği sabır için eşime, dostça yardımlarından dolayı Sevim İşgüder'e, Dr. Haşan Behçet Tokol'a, Haşan Müminoğlu'na, Gökhan Akçura ve Sıtkı Tekmen'e yürekten teşekkür ederim.</p>
<p class="calibre4"><br class="calibre5"/></p>
</body>
</html>
