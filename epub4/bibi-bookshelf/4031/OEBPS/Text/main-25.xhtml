<?xml version='1.0' encoding='utf-8'?>
<html xmlns="http://www.w3.org/1999/xhtml">
  <head>
    <meta name="charset" content="UTF-8"/>
    <title>Bilinmiyor</title>
    <meta http-equiv="Content-Type" content="text/html; charset=utf-8"/>
  <link href="../../stylesheet.css" rel="stylesheet" type="text/css"/>
<link href="../../page_styles.css" rel="stylesheet" type="text/css"/>
</head>
  <body class="calibre">
<h2 class="calibre3">Allah</h2>
<p class="calibre4">Ertesi akşam, babannemi de alıp Miltiyadi'ye gittik. Pastanenin biraz uzağında tek katlı, büyük bir bina yapılıyordu. Sorduk, sinema olacakmış. Çok sevindik. Pastanede birer çay içtik. Babannem müziğe, neşeli insanlara, güzel kıyafetlere bayılmıştı. Dönüşte, "Biraz duralım." dedi, bir bahçe duvarına ilişti. Telaşlandığımızı görünce, "Korkmayın, bir şey yok," diye yatıştırmaya çalıştı bizi, "ara sıra oluyor. Şimdi geçer."</p>
<p class="calibre4">Bir koluna ben girdim, bir koluna tiya Eleni. Ağır ağır eve döndük. Babaannem hemen yattı. Yemeğe de kalkmadı.</p>
<p class="calibre4">"Siz yiyin. Afiyet olsun. Gerekirse seslenirim."</p>
<p class="calibre4">Acele yiyip oturma odasına çıktık, ara kapı açıktı. Geç saate kadar fısıltıyla konuşarak bekledik. Babaannem, "Yatın artık," diye seslendi, "ben iyiyim." Tiya Eleni bir bardak suya birkaç damla kolonya damlatıp başucuna bıraktı. Babaannem gülümsemeye çalıştı.</p>
<p class="calibre4">"Allah rahatlık versin çocuklar."</p>
<p class="calibre4">Yanaklarından öptük. Biz odadan çıkmadan uyumuştu bile. Bütün kapıları açık bıraktık.</p>
<p class="calibre4">Gece boğuk bir çığlık sesiyle uyandım. Galiba bu defa da tiya Eleni korkmuştu. Koştum. Odasında yoktu. Çılgın gibi babaannemin katma indim. Ara kapıda durdurdu beni, içeri sokmadı. Yüzü yaş içindeydi.</p>
<p class="calibre4">Sarılıp ağlaştık.</p>
<p class="calibre4">Ev yavaş yavaş komşular, bizimkiler, tanımadığım insanlarla doldu. Anneannem hiç yanımdan ayrılmadı. Bütün gün tırnaklarımı yedim. Ağlamamayı ancak böyle başarıyordum. Mezarlıktan dönünce, Menekşe Hanım irmik helvası yaptı. Duadan sonra herkes gitti. Yusuf Ağanın hanımı korkmayalım diye bizimle kalmıştı. Oturma odasına bir şilte serip yattı. Tiya Eleni, beni yalnız bırakmadı. Yanıma geldi. Acı içinde birbirimize sığındık.</p>
<p class="calibre4">"Allah neden bu kadar acımasız, tiya Eleni?"</p>
<p class="calibre4">Ödü koptu.</p>
<p class="calibre4">"Sus ne olur, günaha girme!"</p>
<p class="calibre4">"Ben ne yaptım? Asıl günaha giren Allah!"</p>
<p class="calibre4">"Haydi gözlerini yum. Lütfen."</p>
<p class="calibre4">Bir de ben üzmeyeyim diye susup gözlerimi kapadım. Allah'ın da sevip çekindiği biri olsaydı, belki o da her aklına eseni yapmazdı. Ama tek başına yaşadığı için sevgiden habersizdi, acı vermekten korkmuyordu.</p>
<p class="calibre4">Böyle düşündüğüm için ne gök gürledi, ne şimşek çaktı. Bir daha ne namaz kılacaktım, ne dua edecektim.</p>
<p class="calibre4">Değmezdi!</p>
<p class="calibre4">Babaannemin şiltesi, yorganı, yastıkları toplanıp yoksullara verilmek üzere Çarşı Camisine yollandı. Karyolası filan aşağıdaki odaya kaldırıldı. Tiya Eleni, yüklükteki küçük sandıkla, sigara tabakasını, tespihi, seccadeyi, Kur'anı yukarı çıkardı. Birkaç gün sonra kapıdan göz attım.</p>
<p class="calibre4">Babaannemin odası da ölmüştü.</p>
<p class="calibre4">Yusuf Ağanın hanımı Ayşe teyzeyi çok sevmiştik. Biraz babaanneme benziyordu. Bir gün o da gidince yalnız kaldık. Tiya Eleni evi topluyor, yemek yapıyor, tavuklara yem veriyor, hizmetçinin gelmediği günler bulaşık yıkıyordu. Ben de bahçe ile uğraşarak oyalanıyordum. Tırnak yemeyi bırakmıştım. Hıncımı tulumbadan çıkarıyordum. Geceleri birbirimize arkamızı dönüp erkenden yatıyorduk.</p>
<p class="calibre4">Birkaç gün sonra anneannem yine uğradı, söz arasında, "Artık burayı kapatıp dönseniz." dedi. Ağlamaya başladım. Öldüğünden beri, babaannemin bu evi bulduğu günkü keyfini, gezdirdiği akşamki sevincini, tiya Eleni'yle bana söylediklerini düşünüyordum hep. Adlarıyla çağırdığı tavukları, eliyle diktiği fidanları, konuşa konuşa sulayıp baktığı fesleğenleri, karanfilleri nasıl bırakıp giderdik, babaannem asıl o zaman ölmez miydi? Duygularımı nasıl anlattım, bilmiyorum. Ama ikisinin de gözleri yaşarmıştı. Anneannem beni göğsüne çekti.</p>
<p class="calibre4">"Peki güzelim. Ne zaman istersen o zaman dön." Giderken sehpanın üzerine bir tomar para bıraktı.</p>
<p class="calibre4">"Ben yine uğrarım."</p>
<p class="calibre4">Yemekten sonra tiya Eleni bana da kahve ikram etti. Büyükler gibi kahve içmek gururumu okşamıştı. Mutfakta kalıp biraz dertleştik. Yüzünün ne kadar yorgun olduğunu fark ettim. Yaşlanmış gibiydi. Uzanıp yavaşça yanağını okşadım. Elimin içini öptü.</p>
<p class="calibre4">Şimdi de benim ona iyi bakmam gerekiyordu.</p>
<p class="calibre4">Sofradan kalkınca, "Haydi," dedim, "dışarı çıkıyoruz." itiraz etmeden başını örttü. Bazı komşu hanımlar, kapılarının önüne alçak, hasır İskender atmış oturuyor, uzaktan uzağa konuşuyorlardı. Selamlayıp önlerinden geçtik.</p>
<p class="calibre4">Gofa daha canlanmamıştı. Pek az insan vardı. Oturduk. Hava ılık, deniz kara bir ayna gibiydi. Başımı omuzuna dayadım.</p>
<p class="calibre4">"Tiya Eleni."</p>
<p class="calibre4">"Söyle."</p>
<p class="calibre4">"Sen sakın ölme, e mi?"</p>
<p class="calibre4">Titredi.</p>
<p class="calibre4">"Oh yavrimu!"</p>
<p class="calibre4">Sarıldı. Biribirimize sokulup sessizliği dinledik. Döndüğümüz zaman komşu hanımlar hâlâ oturuyorlardı. Tiya Eleni o gece bana dönerek yattı. Başımı çocukluğumdaki gibi çenesinin altına soktum. O da yüzünü saçlarıma gömdü.</p>
<p class="calibre4">Gün doğarken usulca kollarından sıyrıldım. Mutfağa inip kahvaltı sofrasını hazırladım. Kümesten yumurta aldım. Ocağı zar zor yaktım. Beni yanında bulamayınca meraklanmış olacak, yel yepelek aşağıya indi. Kömür karasına bulanmış yüzümü görünce şaşırdı. Sonra kahvaltı masasını fark etti. Sevgi çığlıkları atarak sarıldı. Ayrıldığı zaman onun yüzü de kapkara olmuştu.</p>
<p class="calibre4">O neşeyle öyle çok yedik ki bir süre yerimizden kımıldayamadık.</p>
<p class="calibre4">Sonra fidanların dibini çapaladım. Mutfağın penceresinden beni seyrederek bulaşık yıkıyordu. Ellerimi yıkamak bahanesiyse yukarı sıvıştım. Babaannemin sandığını açtım. Sandıktan kumaşlar, dantel parçaları, dedemin altın köstekli saati, babamla annemin fotoğrafları, babamın yaldızlı apoleti, bazı belgeler, galiba benim yün patiğim, saçımdan bir parça, bir kutu düğme, tiya Eleni'nin hediye ettiği beyaz başörtü, bir torba ile para kesem çıktı. Gözlerimi kolumla silerek keseyi çıkarıp başucuma koydum, sandığı kapattım. Yıkandım, giyindim. Keseden bir altın alıp Tiya Eleni'nin yanma indim. Bahçede güneşleniyordu.</p>
<p class="calibre4">"Sen de giyinsene. Biraz yürürüz."</p>
<p class="calibre4">"Peki beyimu."</p>
<p class="calibre4">Az sonra siyahlara bürünmüş olarak geldi. İstasyona, sonra dükkânlara baka baka aşağıya yürüdük, İstanbul Caddesine döndük.</p>
<p class="calibre4">"Sahile inelim tiya Eleni."</p>
<p class="calibre4">Gözüme kestirdiğim sokağa saptım. Asım Bey Gazinosunun önüne çıktık. Birkaç aile yemek yiyordu.</p>
<p class="calibre4">"Tiya Eleni, biz de öğle yemeğimizi burada yesek ne olur?"</p>
<p class="calibre4">"Yiyemeyiz."</p>
<p class="calibre4">"Niye?"</p>
<p class="calibre4">"Yanımızda büyük bir erkek olmadan, böyle bir yere girmemiz doğru olmaz, pedi mu."</p>
<p class="calibre4">"Hani ben büyümüştüm? Öyle demiştin!”</p>
<p class="calibre4">Başka bahane buldu.</p>
<p class="calibre4">"Ama yanımda o kadar para yok."</p>
<p class="calibre4">"Benim var."</p>
<p class="calibre4">Çıkarıp altını gösterdim. Şaşırdı.</p>
<p class="calibre4">"Nereden buldun onu?"</p>
<p class="calibre4">Söyledim.</p>
<p class="calibre4">"Ah Panoya mu!"</p>
<p class="calibre4">Yamacın kenarında, gölgeli bir masaya oturduk. Tiya Eleni çok tedirgindi. Ak saçlı garsona, listeden seçtiğimiz yemekleri söyledim, "Bir şişe de bira." dedim. Garson ilgiyle, "Kardeşiniz ini?" diye sordu.</p>
<p class="calibre4">"Hayır, oğlum."</p>
<p class="calibre4">Tiya Eleni'ye mi dedi, bana mı, anlamadık, "Maşallah!" deyip uzaklaştı. Deniz yamacın eteklerine sırnaşıp durmaktaydı. Bira soğuk, balık taze, kırmızı turpla süslenmiş salata harikaydı. Tedirginliği geçti. Hesabı ödedim. Yirmi beş kuruş da bahşiş bıraktım. Garson yerlere kadar eğildi. Tiya Eleni, "İyi ki gelmişiz canimu," dedi, "ne güzel yermiş burası." Koluna girdim. Tıngır mıngır yürüyerek eve geldik. O yatak odasına girince, alelacele soyundum, kanepeye çarşafı marşafı serip yattım.</p>
<p class="calibre4">"Canimu, pu ise?”</p>
<p class="calibre4">Sesimi çıkarmadım. Odadan çıktı. Şaşaladı.</p>
<p class="calibre4">"Neden burada yatıyorsun?"</p>
<p class="calibre4">"Rahat uyu diye."</p>
<p class="calibre4">"Ben senden rahatsız değilim ki."</p>
<p class="calibre4">Oysa bir yaramazlık yaparım diye tetikte yatıyordu zavallı. Güldüm. Eğilip kulağımı ısırdı.</p>
<p class="calibre4">"Efharisto pedi mu."</p>
<p class="calibre4">Yatak odasına koştu. Daha odaya girer girmez geceliğini çıkarıp atmış olmalı ki çıplaklığı kapının aralığında şimşek gibi çakıp söndü.</p>
<p class="calibre4">Başımı kokusu sinmiş yastığa koyup uyudum.</p>
<p class="calibre4">Sabah kapımız çalındı. Satıcı sanarak açtım. Gözlerime inanamadım. Halammış. Oturma odasına aldık. Ağlaştık. Giderken yeni evlerinin yerini tarif etti, "Ne olur, bir gün bana gelin," diye yalvardı, "kızımı da görürsünüz." Önü yarım tüllü küçük şapkası, koyu renk tayyörü, rugan iskarpinleriyle pek zarifti. Arkasından bakakaldık. Tiya Eleni sızlandı.</p>
<p class="calibre4">"Halanın yanında pasaklı hizmetçi gibi kaldım.”</p>
<p class="calibre4">"Sen de kendine bak biraz."</p>
<p class="calibre4">"Oriste beyimu!”</p>
<p class="calibre4">Öğleden sonra okula gidip diplomamı aldık. Bahçede akşam yemeğini yerken ağlamadan babaannemi konuştuk. Babaannemin bir gün Rumca konuşmaya çalışırken, yanlışlıkla çok ayıp bir söz söylediğini, doğrusunu öğrenince de, ağzına vura vura nasıl odasına kaçtığını anlattı. Kendimi tutamadım, makaraları koyuverdim. Komşulardan utanıp içeri kaçtık.</p>
<p class="calibre4">Gece yine koyun koyuna yattık. Arkamı döndüm. Sokulup sarıldı. Sert göğüsleri dokundukça, yumuşak karnı kabarıp söndükçe içim gıcıklanıyordu. Silkine silkine uyandım. Korktuğumu sandı. Yüzümü okşayarak, "Korkma yavrimu, ben buradayım.” dedi.</p>
<p class="calibre4">İyi ki ne olduğunu anlamamıştı. Yoksa bir daha yanımda yatmazdı.</p>
<p class="calibre4">Sabah yıkanıp çamaşırımı sakladım. Kahvaltıdan sonra çarşıya çıktık. Hat boyundaki hanımlar da evlerinin önünde oturmuş, söyleşerek iş görüyorlardı. Geçerken biri bizi işaret etti. Fısıldaşmalar başladı. Tiya Eleni huzursuz oldu. "Pedi mu," diye fısıldadı, "buralarda koluma girme." Hemen kolundan çıktım.</p>
<p class="calibre4">Öğle yemeğini yerken, "Sana bir şey söylemek istiyorum," dedi, "lütfen sözümü kesmeden dinle."</p>
<p class="calibre4">"Peki tiya Eleni."</p>
<p class="calibre4">"Kızlığım baba evinde geçti. Evlenip köşke geldim. Kısacası hiç kendi evim olmadı. Burada ilk” defa kendi evimde gibiyim. Seninle birlikte olmaya da bayılıyorum. Ne kadar mutlu olduğumu anlatamam. Keşke hep burada kalsak. Ama anneannen haklı. Bir an önce köşke dönsek iyi olacak.”</p>
<p class="calibre4">"Ne oldu birdenbire?"</p>
<p class="calibre4">"Seni de, beni de üzeceklerinden korkuyorum, yavrimu."</p>
<p class="calibre4">Yüzü yeniden eski parlaklığına kavuşmuştu. Uzanıp öptüm.</p>
<p class="calibre4">"Üzerlerse, biz de biribirimize sarılır ağlarız."</p>
<p class="calibre4">Öğle uykusu için yine kanepede yatmak istediğim zaman, "Hayır," dedi, "Ben de senin sıcaklığını biriktirmek istiyorum. Koynuma gel canimu."</p>
<p class="calibre4">Anında yatağa uçtum. Sarıldık. Yanaklarımdan öptü. "Ben de seni öpebilir miyim?" diye sordum. Dişleri ışıldayarak güldü.</p>
<p class="calibre4">"Tabii öpebilirsin. Anneannenin yüzünü, gözünü öpmüyor musun ?"</p>
<p class="calibre4">"O memesini de tutturuyor ama !"</p>
<p class="calibre4">Yüzü pembeleşti, içini çekti, "Çok istiyorsan benimkini de tut yavrimu." dedi. Sesi pek soluktu.</p>
<p class="calibre4">"Sonra üzülecek misin?"</p>
<p class="calibre4">Gözlerini kapadı.</p>
<p class="calibre4">"Evet. Çok."</p>
<p class="calibre4">Ben de gözlerinden öpüp usulca arkamı döndüm. Sarılıp elimi tuttu, bir daha da bırakmadı.</p>
<p class="calibre4">Hizmetçi kaç zamandır nedense pek öfkeliydi. İkimizi de hiç yoktan azarlıyordu. Sonunda gelmez oldu. Tiya Eleni hiç şikayet etmeden bulaşık, çamaşır yıkamaya da başladı. Daha ilk günü, "Yavrimu," dedi, "kirli çamaşırını orta yerde bırakman elbette yakışık almaz. Ama oraya, buraya gizlemene de gerek yok. Çamaşır torbasına atarsın, olur biter."</p>
<p class="calibre4">Eyvah! Babaannem gibi o da bulmuştu demek. Yüzümü ter bastı. Çenemi tutup kaldırdı.</p>
<p class="calibre4">"Niye utanıyorsun canimu? Bir suç değil ki bu. Allah vergisi bir şey. Ne olmuş, biz de her ay hastalanıyoruz."</p>
<p class="calibre4">Mutfaktan kaçtım.</p>
<p class="calibre4">Ertesi akşam, tam gezmeye çıkıyorduk, anneannem, paşa yengem, Gülistan geldiler. Bahçede oturduk. Tiya Eleni kahve ikram etti. Gülistan evi gezmek istiyordu. İsteksizce gezdirdim. Odaları, eşyaları merakla gözden geçirdi. Her yer toplu, her şey tertemizdi. Yatak odasını görünce, "Hani ayrı yatıyordunuz?" dedi.</p>
<p class="calibre4">"Tiya Eleni dışardaki kanepede yatıyor!"</p>
<p class="calibre4">Bakındı.</p>
<p class="calibre4">"Yastığı, yorganı, çarşafı nerede?"</p>
<p class="calibre4">Sahi, nereye kaldırmıştı? Aksi gibi geceliklerimiz de ayak ucunda, yanyana duruyorlardı. Pis pis gülerek aşağıya indi. Arkasından koştum. Az sonra kalktılar. Gece yarım ağız, "İstersen artık köşke dönelim tiya Eleni." dedim. Kollarını boynuma attı.</p>
<p class="calibre4">"Sahiden dönmek istiyor musun?"</p>
<p class="calibre4">Burada ne kadar mutluydum, "I'ıh," dedim.</p>
<p class="calibre4">"Öyleyse burada kalıyoruz."</p>
<p class="calibre4">Biribirimizin nefesini soluyarak uyuduk. Gece yarısı yine çırpınarak uyandım. Sabah çamaşırımı torbaya attım.</p>
<p class="calibre4">Oooh! Tiya Eleni'yle hayat ne kolaydı.</p>
<p class="calibre4">Sonra neşe içinde yürümeye çıktık. Cadılardan uzaklaşınca koluna girdim. Tahta köprünün karşısındaki Hamam Sokağının ağzında, iki genç durmuş, şakalaşıyordu. Yaklaşınca tanıdım. Bizim sokağın büyük çocuklarıydı. Bizi görünce sırıtmaya başladılar. Tam önlerinden geçerken biri, yılışık yılışık, "Abla," dedi, "bizi niye denemiyorsun? Bizimki onunkinden daha büyük." Çılgın gibi atılıp kafamı midesine gömdüm, böğürerek iki büklüm oldu. Arkadaşı bacağıma tekme attı ama acısını duymadım bile. Kudurmuş gibi ona da saldırdım. Elini yakalayıp bütün gücümle ısırdım. Çocuğun feryadı ile Tiya Eleni'nin çığlıkları birbirine karıştı. Millet başımıza üşüştü. Korkaklar istasyon yönüne kaçtılar. Tiya Eleni bir şeyim olmadığına inanınca rahatladı.</p>
<p class="calibre4">"Hriste ke Panaya! Sen ne yamanmışın canimu."</p>
<p class="calibre4">Üstümü başımı düzeltti, bir şey olmamış gibi kolkola girip çarşıyı dolaştık. Bacağım ağrımaya başlamıştı. Döndük. Cadılara yaklaşınca elimi çektim, "Sakın çekme!" dedi. Her zamankinden daha çok sokuldu. Önlerinden, inadına sarmaş dolaş geçtik.</p>
<p class="calibre4">Eve girer girmez çömeldi, paçamı sıyırıp baktı. Tekmenin geldiği yer morarmıştı. Yıkadı, ovdu, biraz ekmek içi çiğneyip yapıştırdı, tülbentle sardı. Akşama kadar yataktan çıkmama izin vermedi. Yemeği de tepsi içinde yatağa getirdi. Beni eğlendirmek için cıvıldadı durdu. Erkenden yattık. Yanıma uzandı. Akşam Güneşi'ni okumaya başladım. Meraklanınca yerinde duramayıp kıpırdanıyordu. Yatak sallanınca bacağım sancıdı. İstemeden inledim. "Yarına bir şeyin kalmaz, yavrimu," diye yüzümü sevdi, "bir de onların ne halde olduklarını düşünsene. Perişan ettin çocukları.”</p>
<p class="calibre4">"Ben onları perişan etmek istemiyordum ki.”</p>
<p class="calibre4">"Ya?"</p>
<p class="calibre4">"Öldürmek istiyordum.”</p>
<p class="calibre4">Uzun bir aradan sonra, "Bazen senden korkuyorum." diye fısıldadı. Elini arayıp okşadım. Başını başıma dayadı. Kendi romanımız daha güzeldi. Akşam Güneşi'ni kapattım.</p>
<p class="calibre4">Kahvaltıyı bahçede yaptık. Kuşlar tiya Eleni gibi şakıyıp cıvıldıyorlardı. "Canimu,” dedi, "öğle yemeğini yine Asım Beyin Gazinosunda yiyelim. Bu sefer ben davet ediyorum. Sonra da halana gideriz."</p>
<p class="calibre4">Boynuna atıldım.</p>
<p class="calibre4">"Ama siyah elbiseni giyme. Seni dadım sanacaklar."</p>
<p class="calibre4">Güldü.</p>
<p class="calibre4">"Peki canimu, giymem."</p>
<p class="calibre4">Yanağını öptüm. Zil çalıyordu. Koşup kapıyı açtım. Büyükbabamla paşa amcam gelmişlerdi. Tiya Eleni kahve ikram etmek isteyince, paşa amcam sert bir sesle, "Vaktimiz yok," dedi, "otur!"</p>
<p class="calibre4">Tiya Eleni'ye bakışını görünce kanım buz kesti. Büyükbabam, "Çocuklar," dedi, "burada daha fazla kalmanızı uygun bulmuyoruz. Bu akşam köşke döneceksiniz!"</p>
</body>
</html>
