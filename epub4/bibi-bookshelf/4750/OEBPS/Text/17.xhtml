<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <p class="baslik0">17</p>

  <p class="baslik1">Hath Ailesi Direniyor</p>

  <p>“Bo nerde?” dedi Pinpin. “Kess nerde?”</p>

  <p>“Dağlara gittiler,” dedi, iki yaşında bile olsa çocukların kandırılmaması gerektiğine inanan Ira Hath. “Kollarını kaldır.”</p>

  <p>“Baba nerde?”</p>

  <p>“Sınavlarına çalışmaya gitti. Seni giydirirken kıpırdama. Şimdi bitecek.”</p>

  <p>Eleştirel bir gözle çocuğu inceledi. Yatak örtüsünden ikisi için de elbise yapmaya yetecek kadar kumaş çıkmamıştı, bu yüzden Pinpin için kolsuz bir tunik dikmiş, bunu da turuncu önlüğünün üzerine giydirmişti. Pinpin’e ve kendisine bakarak doğru kararı verdiğinden emin oldu. Hem annenin hem de çocuğunun aynı şekilde çizgili giyinmesi çok fazla olacaktı.</p>

  <p>İkisi de hazır olduğunda önceden hazırladığı büyük sepeti aldı, Pinpin’in elinden tutarak koridora çıktı. Mooth’ların kaldığı odanın kapısının önünden geçerken kapının açıldığını duydu ve içeriden bir çığlık yükseldi.</p>

  <p>“Aman Tanrım! Şu yaptığına bir bakın!”</p>

  <p>Kapı aralığında üç şaşkın yüz belirerek onların merdivenlerden inişlerini izlediler.</p>

  <p>Rengârenk çizgili giysileri sokakta sansasyon yarattı. O sırada oradan geçmekte olan apartman görevlisi derhal elini havaya kaldırdı, ıslık çalarak seslendi:</p>

  <p>“Bunu yapamazsınız!”</p>

  <p>Fıçılarla yüklü bir el arabasını itmekte olan bir adam kafasını çevirdi ve nereye gittiğine bakmadığından kafasında sepet taşıyan bir adama çarptı. Sepet havaya uçtu ve fıçılar arabadan aşağı devrildi. Yere kapaklanan sepetin içinden Beyaz Bölge’de çok beğenilen lezzetli bir yiyecek olan küçük pembe yengeçler her yana dağıldı. Diğer yönden gelen iki iri kadın da aynı şekilde Ira ve Pinpin Hath’e bakarken yuvarlanan fıçılardan birinin üzerine kapaklandılar, iki kadından daha irice olanı fıçılardan birini ezerek içindeki pekmezin her yana saçılmasına neden oldu. Düzeni yeniden sağlamak için öne atılan apartman görevlisi pekmezin üzerine bastı, etrafta koşuşturan yengeçlerin arasından kayarak balıklama iki kadından daha az iri olanının üzerine düştü. Yeniden ayağa kalkmaya çabalarken salladığı botları, kadının küçük pembe yengeçlerden birkaçının yapıştığı kafasını pekmeze buladı.</p>

  <p>Pinpin bütün bunlar sanki özellikle onu eğlendirmek için yapılan bir gösteriymiş gibi keyifle olanları izliyordu. Olanlar Ira Hath’in umurunda bile değildi. Komşularının bakışlarına, görevlinin sövüp saymasına ve saçlarından yengeçler sarkan kadının çığlıklarına aldırmaksızın yoluna devam ederek ana caddeye dönüp şehrin merkezine doğru ilerledi.</p>

  <p>Bir elinde sepet diğerinde Pinpin’le yürümeye devam ederken insanlar peşine takılarak onu izlemeye başladılar. Biraz arkadan geliyor ve duyacağından korkuyormuş gibi birbirleriyle fısıldaşarak konuşuyorlardı. Ira Hath bu işi çok eğlenceli bulmaya başlamıştı. Çizgili olmak kendisini güçlü hissetmesini sağlıyordu.</p>

  <p>Kahverengi Bölge’ye, ardından eski bölgeleri olan Turuncu Bölge’ye geçerken peşinden gelenlerin sayısı da artmıştı, çeşitli bölgelerden elliden fazla insan onu izliyordu. Kırmızı Bölge’ye gelince birdenbire durup onlara baktı. Onlar da durup inek sürüsü gibi sessizce Ira Hath’e baktılar. Ira onu neden izlediklerini biliyordu. Aramanth’da yurttaş dostlarının herkesin ortasında küçük düşürüldüğünü görmekten daha büyük bir eğlence yoktu.</p>

  <p>Bu üzgün boş gözlerdeki bir şey, içinde atalarından kalma bir duyguyu uyandırdı ve kelimeler kendiliğinden dudaklarından dökülüverdi.</p>

  <p>“Ey mutsuz insanlar!” diye bağırdı. “Yarın hüzünlü bir gün olabilir ama bir sonraki gün neşe getirecek! Renklerinizi karıştırmaya hazır olun!”</p>

  <p>Arkasını dönüp yürümeye devam etti, izleyenler de aralarında mırıldanarak peşinden geliyordu.</p>

  <p>Ira Hath dimdik yürüyor ve vücudunda dolaşan kanın akışını hissediyordu. Bir eş ve anne olmayı seviyordu ama peygamber olmayı daha çok sevdiğini yeni keşfediyordu.</p>

  <p>İmparatorluk Sarayı’nın yanındaki meydana vardığında Aramanth’da işi olmayan herkes kalabalığa katılmışa benziyordu. Kurallara bakılırsa, kent herkesin yapacak bir işi olmasını garantilediğinden elbette Aramanth’da işi olmayan hiç kimse yoktu. Dolayısıyla parlak çizgili kıyafetli anneyle çocuğunun peşinden giden kalabalığın Müfettiş Koleji’nin önünden geçişi kentin yöneticileri için hoş bir manzara teşkil etmiyordu.</p>

  <p>Çift sıra mermer sütunun arasından arenaya doğru yürüdü. Dokuz basamaktan aşağı indi, kalabalık ne yapacağını görmek için onu izlemeye devam ediyordu. Büyük arenanın ortasında, rüzgâr çalgısının ahşap platformunun dibinde durdu. Sepetini kaldırıp platformun üzerine koydu. Ardından Pinpin’i platforma yerleştirip kendisi de yukarı tırmandı. Platformun üzerine çıktıktan sonra sepetinden bir battaniye çıkardı, tahtaların üzerine serip oturdu ve Pinpin’i de oturttu. Geniş sepetin içerisinden bir şişe limonata ve bir paket çörek çıkardı.</p>

  <p>Kalabalık ağzı açık bir şekilde bir sonraki şok edici hareketini bekliyordu.</p>

  <p>Peygamber, “Ey mutsuz insanlar,” diye bağırdı. “Oturup çörek yeme zamanı gelmiştir!”</p>

  <p>Çörekleri yemeye koyuldu.</p>

  <p>Kalabalık bir şeyler olacağından emin bir şekilde sabırla bekliyordu. Bir süre sonra beyaz giysili kıdemli bir müfettiş, peşinde dört muhafızla göründü. Müfettiş Dr. Greeth şehrin düzeninin korunmasından sorumluydu. Peşinde dört iri muhafızla arenanın dokuz basamağından aşağı inişi kalabalıkta müthiş bir heyecan dalgası yarattı.</p>

  <p>“Bayan,” dedi Dr. Greeth tok ve sert sesiyle. “Burası bir sirk değil. Siz de bir palyaço değilsiniz. Derhal aşağı inip size verilen kıyafetlerinizi giyeceksiniz.”</p>

  <p>“Hayır inmeyeceğim,” dedi Ira Hath.</p>

  <p>Dr. Greeth muhafızlara dönüp başıyla işaret etti.</p>

  <p>“Onu aşağı indirin!”</p>

  <p>Peygamber ayağa kalkarak en etkili ses tonuyla,</p>

  <p>“Ey mutsuz insanlar! Bakın ve Aramanth’da özgürlük olmadığını görün!” diye bağırdı.</p>

  <p>“Aramanth’da özgürlük yok öyle mi?” diye bağırdı Dr. Greeth öfkeyle.</p>

  <p>“Ben peygamber Ira Manth’ın torunu Ira Hath’im ve insanları olacaklardan haberdar etmeye geldim.”</p>

  <p>Dr. Greeth muhafızlara beklemelerini işaret etti.</p>

  <p>“Bayan,” dedi, tüm kalabalığın kendisini duyabilmesi için yüksek sesle konuşuyordu. “Saçmalıyorsunuz. Şimdiye kadar var olan gerçekten özgür tek toplumda yaşadığınız için şanslısınız. Aramanth’da tüm kadın ve erkekler eşit doğar ve herkes en yüksek noktaya çıkmak için eşit şansa sahiptir. Burada yoksulluk, suç ya da savaş yok. Bizim bir peygambere ihtiyacımız yok.”</p>

  <p>“Yine de,” diye bağırdı peygamber, “benden korkuyorsunuz!”</p>

  <p>Dr. Greeth’in de hemen anladığı gibi bu akıllıca bir adımdı. Fazla tepki göstermesi iyi görünmezdi.</p>

  <p>“Yanılıyorsunuz bayan. Sizden korkmuyoruz. Ama biraz fazla gürültücü olduğunuzu düşünüyoruz.”</p>

  <p>Kalabalıktan kahkahalar yükseldi. Dr. Greeth memnun olmuştu. Güç kullanmaya hiç gerek yoktu, bu yalnızca kadının sempati toplamasına neden olurdu. En iyisi üşüyüp acıkıncaya kadar onu orda bırakmak ve kendiliğinden aşağı inmesini sağlamaktı.</p>

  <p>Bu sırada otoritesini sağlamlaştırmak için muhafızlara kalabalığı dağıtmalarını emretti.</p>

  <p>“İşlerinizin başına!” diye bağırdı. “Bırakalım bu kadın da akşam yemeğinde kehanetlerini yesin.”</p>

  <p><br /></p>

  <p>Yatılı Çalışma Merkezi’ne kapatılmış olan Hanno Hath’in, karısının isyanından ancak öğle yemeğinde haberi oldu. Yemek dağıtan kızlar adayların kâselerini doldururken heyecanla yeni dedikoduyu fısıldadılar. Palyaço gibi giyinmiş çılgın bir kadın rüzgâr çalgısının üzerine oturmuş herkese mutsuz olmasını söylüyormuş. Hanno karısının tarzını hemen tanıdı ve hem gururlandı hem de endişelendi. Daha fazla bir şeyler öğrenebilmek için yemek dağıtan kızları sıkıştırdı. Görevliler bu çılgın kadını rüzgâr çalgısından indirmeye çalışmışlar mıydı?</p>

  <p>“Yo, hayır,” dedi sütlaç dağıtan kız. “Onlar da gelip hepimiz gibi güldüler.”</p>

  <p>Bu Hanno’yu hem rahatlattı hem de onun kararlılığını artırdı. Büyük Sınav’a yalnızca iki gün kalmıştı ve kendi küçük isyanı da oldukça ilerleme kaydetmişti. Yavaş yavaş diğer adaylar da planına katılmışlardı, yalnızca bir kişi, Scooch adında bir fabrika temizlik işçisi ikna olmamıştı. Planının beklenmedik bir sonucu olarak Çalışma Sınıfı’nın atmosferi de değişmişti. Uyuşuk bir şekilde alıştırma kitaplarına bakan, Müdür’ün derslerini gözlerinde bir yenilgiyle izleyen adaylar şimdi şevkle çalışıyorlardı.</p>

  <p>Müdür Pillish gelişmeleri büyük bir memnuniyetle izliyordu. Adayların, sınavlara karşı negatif yaklaşımlarını yenmede birbirlerine yardımcı olduklarını düşünüyordu ve bu da olumlu sonuçlar alacakları anlamına geliyordu. Bu yeni gelişmenin merkezinde nazik, yumuşak başlı bir adam olan Hanno Hath’in yer aldığını fark etmişti. Aday arkadaşlarına ne söylediğini merak ettiğinden Hanno’yu ofisine çağırdı.</p>

  <p>“Beni çok etkiledin Hath,” dedi. “Sırrın nedir?”</p>

  <p>“Çok basit,” dedi Hanno. “Burada sınavların gerçek anlamı üzerinde düşünecek vaktimiz var. Sınavların en iyi bildiğimiz şeyleri ölçtüğünü fark ettik. Dolayısıyla eğer elimizden geleni yaparsak sonuç ne olursa olsun bizi bununla değerlendirmelerinden memnun olmalıyız.”</p>

  <p>“Bravo!” diye bağırdı Müdür Pillish. “Bu gerçek bir gelişme. Bunu sana söylemekte bir sakınca görmüyorum Hath, dosyanda iflah olmaz derecede negatif bir tutum içerisinde olduğun yazılı. Ama bu harika! Elinden geleni yapmak –kesinlikle. Ben bile daha iyi anlatamazdım.”</p>

  <p>Hanno Hath kendisinin ve diğer adayların elinden geleni yapmakla neyi kastettiklerini Müdür’e açıklama gereği duymadı. Bu düşünce Hanno Hath’in aklına Miko Mimilith’in farklı kumaşları birbirinden bir dokunuşta ayırt edebildiğini anlattığı konuşması sırasında gelmişti. Eğer Miko kumaşlarla ilgili bir sınava girseydi hiçbir korkusu olmazdı diye düşünmüştü. Hemen ardından aklına başka bir düşünce daha gelmişti. Miko’nun kumaşlar hakkında özel bir uzmanlığı vardı ve bu onun tutkusuydu. Neden başarısız olacağı kesin olduğu halde başka konularda sınava tabi tutuluyordu? Hepimiz en iyi yaptığımız şey hakkında sınav olmalıyız.</p>

  <p>Çalışma Sınıfı’ndaki yeni arkadaşlarına da bunları söylemişti.</p>

  <p>“Bu çok iyi olurdu,” demişlerdi. “Ama asla gerçekleşmeyecek bir şey.”</p>

  <p>Büyük Sınav yüzden fazla sorudan oluşuyordu ama kumaşlar ya da bulut oluşumuyla ilgili bir soru bile gelirse şanslı sayılırlardı.</p>

  <p>“Sınav kâğıdındaki soruları boş verin,” dedi Hanno. “En iyi bildiğiniz şey hakkında yazın. Onlara en iyi bildiğiniz şeyi gösterin.”</p>

  <p>“Sınavı geçemeyiz.”</p>

  <p>“Onların sorularını yanıtlamaya çalışsak da bu sınavı geçemeyeceğiz.”</p>

  <p>Hepsi kafalarını salladılar. Bu doğruydu. Çalışma Sınıfı’nda olmalarının tek nedeni daha önce hep başarısız olmalarıydı. Bu sefer farklı olması için bir neden yoktu.</p>

  <p>“Öyleyse ne anlamı var?” dedi Hanno nazikçe üsteleyerek. “Bu balıklara uçma dersi vermek gibi bir şey. Hepimiz iyi olduğumuz şeyi yapalım.”</p>

  <p>“Bundan hiç hoşlanmayacaklardır.”</p>

  <p>“Bırakın hoşlanmasınlar. O arenada oturup dört saat boyunca panik içinde kendinizi hasta hissetmek mi istiyorsunuz?”</p>

  <p>Karar vermelerini bu kelimeler sağlamıştı. Hepsi de, sonuçlardan çok, uzun sınav boyunca küçük düşürülmekten nefret ediyorlardı. Nefret ettikleri sınav tüm ayrıntılarıyla hafızalarında canlanmıştı. Numaralanmış sıralara doğru yavaşça ilerlemek. Binlerce sandalyenin çekilmesinin çıkardığı ses. Arkası çevrilen binlerce sınav kâğıdının hışırtısı. Taze mürekkep kokusu. Kâğıdın üzerinde dans ederek hiçbir anlam ifade etmeyen kelimeler oluşturan siyah harfler. Soruları yanıtlamaya başlayan akıllı adayların kalemlerinin çıkardığı sesler. Sıraların arasında dolaşarak sınavı gözleyen müfettişlerin çıkardığı hafif ayak sesleri. Bir şey, herhangi bir şey yazmaya başlamak gerektiği düşüncesinin yarattığı panik. Yazdığın hiçbir şeyin doğru, iyi ya da güzel olmayacağından emin olmanın verdiği sıkıntı. Saatin kollarının yavaş hareketi. Yayılan umutsuzluk dalgası.</p>

  <p>Her şey bundan daha iyiydi.</p>

  <p>Bu yüzden birer birer Hanno Hath’in gizli isyanına katıldılar. Kendi seçtikleri konularda yazılar yazarak sınava hazırlanıyorlardı. Kanalizasyon sistemlerinin hazırlanması, lahana yetiştirme ve ip atlama oyunları üzerine monografiler yazıyorlardı. Miko Mimilith yün dokuma çeşitleri üzerine çalışıyordu. Hanno Hath eski Manth dilinde bazı soruları çözmeye uğraşıyordu. Yalnızca küçük Scooch hiçbir şey yazmıyordu. Kambur bir şekilde sırasında oturarak duvara bakıyordu.</p>

  <p>“Bir konu hakkında bir şeyler biliyor olmalısın,” dedi Hanno.</p>

  <p>“Ama bilmiyorum,” dedi Scooch. “Hiçbir konuda bir şey bilmiyorum. Ben yalnızca bana söylenenleri yaparım.”</p>

  <p>“İşin bittiğinde yapmaktan hoşlandığın bir şey yok mu?”</p>

  <p>“Oturmayı severim,” dedi Scooch.</p>

  <p>Hanno Hath iç çekti.</p>

  <p>“Bir şeyler yazman gerekiyor,” dedi. “Neden bir gününü anlatan bir yazı yazmıyorsun?”</p>

  <p>“Anlatmakla neyi kastediyorsun?”</p>

  <p>“Baştan başla, yataktan kalkınca ne yaparsın, onu yaz.”</p>

  <p>“Kahvaltı ederim. İşe giderim. Eve gelirim. Akşam yemeği yerim. Yatarım.”</p>

  <p>“Pekâlâ. Şimdi tek yapman gereken biraz ayrıntıya girmek. Mesela kahvaltıda ne yediğini, işe giderken yolda neler gördüğünü yazabilirsin.”</p>

  <p>“Bana pek ilginç gelmiyor.”</p>

  <p>“Duvara bakmaktan daha ilginç.”</p>

  <p>Bunun üzerine Scooch oturup gün boyunca neler yaptığını yazmaya koyuldu. Bir saat kadar aralıksız çalışmanın ardından yazısında öğle vaktine geldi ve ilginç bir şey keşfetti. Adayların öğle yemeği vakti geldiğinde Hanno Hath’in yanına giderek anlatmaya koyuldu.</p>

  <p>“Bildiğim bir konu buldum,” dedi. “Büyük Sınav’da bununla ilgili yazacağım.”</p>

  <p>“Harika,” dedi Hanno Hath. “Konu nedir?”</p>

  <p>“Çay saatleri.”</p>

  <p>Scooch gülümsedi, yüzü gururla parlıyordu.</p>

  <p>“Günüm hakkında yazmaya başlayana değin dünyada en çok sevdiğim şeyin çay saatleri olduğunun farkına varmamıştım.”</p>

  <p>Yarım saat boyunca sabırla kendisini dinleyen Hanno Hath’e çalışmaya başladığı andan itibaren çay saatini nasıl sabırsızlıkla beklediğini, vakit yaklaştıkça heyecanının nasıl arttığını, süpürgesini bırakıp çay termosunu almanın nasıl büyük bir mutluluk anı olduğunu, termosun kapağını açıp kahverengi sıcak çayı fincanına dökerken çıkan buharı nasıl içine çektiğini, üç yulaflı bisküvisini kaygan, yağ geçirmez kâğıdından çıkarıp nasıl teker teker sıcak çaya batırdığını anlattı. Ah o bisküvileri çaya batırmak yok muydu! Bu, çay saatinin en can alıcı anıydı, gerilim ve haz dolu, tüm becerini ortaya koyduğun ve bilinmeyenle karşılaştığın an işte buydu. Bazen zamanı tam doğru ayarlıyor, tam kıvamındayken ağzına attığı tatlı, ıslak bisküvi dilinin üzerinde eriyordu. Bazen bisküviyi çok uzun süre çayın içinde tutuyor veya çok hızlı ya da fazla eğik bir açıda fincandan çekiyordu, o zaman bisküvinin büyük bir parçası kırılarak fincanın dibine çöküyordu. Çay saatlerini bu kadar gergin bir deneyim haline getiren şey bunun olup olmayacağının, olacaksa ne zaman olacağının önceden bilinememesiydi.</p>

  <p>“Biliyor musun,” dedi Hanno Hath düşünceli bir şekilde, “birileri çaya batırılınca ıslanan ama kırılmayan bir bisküvi yapmanın bir yolunu bulmalı.”</p>

  <p>“Bisküvi yapmak mı?” dedi Scooch şaşkınlıkla. “Tamamen farklı bir bisküvi icat etmekten mi söz ediyorsun?”</p>

  <p>“Evet,” dedi Hanno.</p>

  <p>“Kafam karıştı!” dedi Scooch ve düşünmeye başladı. Bir bisküvi icat etmek! Bu mükemmel bir şey olurdu.</p>

  <p>Yatılı Çalışma Sınıfındaki adaylar bu şekilde ve daha başka pek çok şekilde Hanno Hath’in nazik liderliğinden esin alarak Büyük Sınav gününe hazırlandılar. Hayatlarında ilk kez, istense de istenmese de en iyi bildikleri şeyi yapacaklardı.</p>

  <p><br /></p>

  <p>Ira Hath ve Pinpin bütün geceyi rüzgâr çalgısının üzerinde geçirdiler. Anlaşılan Ira bunu planlamış ve derin sepetinin içinde fazladan yiyecek ve battaniye getirmişti. Pinpin’in pijamalarını ve en sevdiği yastığını bile getirmişti.</p>

  <p>Sabah hâlâ orada oldukları anlaşılınca gülüp alay etmek için etraflarında yeni bir kalabalık toplandı.</p>

  <p>“Haydi bize kehanetlerini bildir!” diye bağırdılar. “Haydi, ‘Ey mutsuz insanlar,’ de!”</p>

  <p>“Ey mutsuz insanlar,” dedi Ira Hath.</p>

  <p>İstediklerinden daha sessiz bir şekilde konuşmuştu ve artık sözleri onlara komik gelmiyordu. Yeniden, yumuşak ve üzgün bir sesle,</p>

  <p>“Ey mutsuz insanlar. Fakirlik yok. Suç yok. Savaş yok. İyilik yok,” dedi.</p>

  <p>Bu hiç de komik değildi. Kalabalığı oluşturan insanlar ayaklarını sürüyerek birbirlerinden gözlerini kaçırdılar. Ardından Ira Hath üçüncü kez, hepsinden daha sessiz bir şekilde,</p>

  <p>“Ey mutsuz insanlar. Kalplerinizin iyilik özlemiyle attığını duyuyorum,” dedi.</p>

  <p>Aramanth’da hiç kimse böyle şeyler söylemezdi. İnsanlar sessiz bir şaşkınlıkla onu dinliyordu. Ardından birer ikişer oradan uzaklaşmaya başladılar ve Ira Hath gerçek bir peygamber olduğunu kanıtladığını anladı çünkü hiç kimse söylediklerini dinlemeye dayanamıyordu.</p>

  <p><br /></p>

  <p>Müfettiş Kurulu sabah toplantısında bu konuyu konuştu. Dr. Greeth karışmanın yanlış olacağını savunmaya devam ediyordu.</p>

  <p>“Kadın uzun süre orada kalamaz. En iyisi bırakalım herkes bu tür davranışların ne kadar boş olduğunu görsün. Kendisi de kısa süre sonra bunun farkına varacak, peki o zaman ne yapacak? Aşağı inecek.”</p>

  <p>Dr. Greeth konuşmanın aldığı yönden hoşnuttu. Kısa yoldan ve kesin bir şekilde demek istediğini anlatmıştı ama Başmüfettiş gülümsemedi.</p>

  <p>“Bu aileyi tanıyorum,” dedi. “Babaları hayata küskün, başarısız bir adam. Anneleri bir deli. Büyük çocuklar –bir şekilde bizi bir daha rahatsız edemeyecekler. Geriye küçük çocuk kalıyor.”</p>

  <p>“Fikrime katılıp katılmadığınızı anlayamadım, dedi Dr. Greeth.</p>

  <p>“Prensip olarak yaklaşımınıza katılıyorum,” diye yanıtladı Maslo Inch. “Uygalamada ise Büyük Sınav’dan önce onu oradan uzaklaştırmak zorundayız.”</p>

  <p>“Sınavdan çok önce oradan ayrılmış olacaktır.”</p>

  <p>“Bir de yaptıklarının bedelinin ne olacağı meselesi var.”</p>

  <p>“Ne öneriyorsunuz Başmüfettiş?”</p>

  <p>“Bu aile davranışlarıyla Aramanth’a hakaret etti. Halkın önünde özür dilemeliler.”</p>

  <p>“Gururlu ve inatçı bir kadınla karşı karşıyayız,” dedi Dr. Greeth kuşkuyla.</p>

  <p>“Gururu kırılabilir,” dedi Başmüfettiş soğuk bir gülümseyişle. “Onu inadından vazgeçirmenin bir yolu var.”</p>
</body>
</html>
