<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <p class="baslik0">7</p>

  <p class="baslik1">İmparator Ağlıyor</p>

  <p>Sakallı adam kapıyı kapattı ve Kestrel’in ardından sürgüleyip ona sessiz olmasını işaret etti. Uzaktan merdivenleri tırmanan ayak seslerini şimdi çok net olarak duyabiliyorlardı. Ardından ayak seslerini duydukları kişi tepedeki sahanlığa çıktı ve orada durdu.</p>

  <p>“Bu da ne demek oluyor!” dedi şaşkın bir ses. “Kız burada değil!”</p>

  <p>Kapıyı açmaya çalışan kişinin kapı kolunu döndürdüğünü gördüler. Ardından merdivenlerden aşağı doğru seslendiğini duydular.</p>

  <p>“Kız burada değil sizi aptal kaşalotlar! Bu lanet olası merdivenleri tırmandım ve lanet olası kız burada değil!”</p>

  <p>Adam söylenerek uzun, döner merdivenlerden aşağı inmeye başladı. Sakallı adam neşeyle kıkırdadı.</p>

  <p>“Kaşalot!” dedi. “Bunu duymayalı yıllar oldu. Eski küfürlerin hâlâ kullanıldığını duymak çok rahatlatıcı.”</p>

  <p>Kestrel’i elinden tutup, onu daha iyi görebilmek için pencerelerden birinin ışığına götürdü. Kestrel ise ona bakmayı sürdürüyordu. Kıyafetlerinin mavi oluşu onu çok şaşırtmıştı. Aramanth’da hiç kimse mavi giymiyordu.</p>

  <p>“Pekâlâ,” dedi adam. “İtiraf etmeliyim ki beklediğim gibi değilsin. Ama seninle idare edeceğiz.”</p>

  <p>Sonra da odanın ortasında üzerinde içi çikolata drajeleriyle dolu bir kâse duran masaya gitti ve üç çikolata drajesini birbiri ardına ağzına attı. O bunu yaparken Kestrel de merakla pencereden dışarıyı seyrediyordu. Oda kulenin en tepesinde değilse bile oraya yakın bir yerlerde olmalıydı çünkü şehrin duvarlarından daha yukarıdaydı. Bir yanda karanın bitiminde uzanan okyanusu, diğer yanda ise kuzeydeki sisli dağ sıralarına kadar uzanan çölü görebiliyordu.</p>

  <p>“Ama bu çok büyük!” dedi.</p>

  <p>“Evet büyüktür. Aslına bakarsan buradan görebildiğinden de büyüktür.”</p>

  <p>Kestrel bölgelere ayrılmış aşağıdaki şehre baktı, kırmızı ve beyaz, kendi turuncu bölgesinin sokakları, kahverengi ve gri tüm bölgeler şehrin dev duvarları tarafından çevrelenmişti. Bunun ne kadar tuhaf bir düzenleme olduğunun ilk kez farkına varıyordu.</p>

  <p>“Neden duvarlarımız olmak zorunda?”</p>

  <p>“Neden gerçekten?” dedi sakallı adam. “Neden farklı renklerde bölgelerimiz olmak zorunda? Sınavlar ve dereceler neden var? Neden daha çok çalışmamız, daha yükseğe çıkmamız ve yarının bugünden daha iyi olması için çabalamamız gerekiyor?”</p>

  <p>Kestrel ona baktı. Bu adam, yalnızca kendisinin düşündüğünü sandığı şeyler söylüyordu.</p>

  <p>“İmparatorum’a olan sevgim,” dedi Bağlılık Yemini’nin sözleriyle, “ve Aramanth’ın şerefi için.”</p>

  <p>Sakallı adam kıkırdadı.</p>

  <p>“Hah!” dedi. “İmparatorun benim.”</p>

  <p>Ve üç çikolata drajesini daha ağzına attı.</p>

  <p>“Sen mi?”</p>

  <p>“Evet, biliyorum, inanması güç olmalı. Ama Aramanth İmparatoru Altıncı Creoth benim ve sen de uzun yıllardır beklediğim kişisin.”</p>

  <p>“Ben mi?”</p>

  <p>“Tabii sen olacağını bilmiyordum. Doğruyu söylemek gerekirse, iriyarı bir genç adam olacağını sanıyordum. Cesur ve güçlü biri, bilirsin işte, yapılacak işi düşününce. Ama sen çıktın.”</p>

  <p>“Yo, hayır,” dedi Kestrel. “Ben sizi aramıyordum. Sizin varlığınızdan bile haberim yoktu. Ben yalnızca kaçıyordum.”</p>

  <p>“Saçmalama. Sen olmalısın. Başka hiç kimse beni bulamadı. Kimse bulamasın diye beni buraya kapattılar.”</p>

  <p>“Buraya kapatılmış falan değilsin. Kapıyı kendin açtın.”</p>

  <p>“Bu tamamen farklı bir konu. Önemli olan senin burada olman.”</p>

  <p>Karşı çıkılmasına açıkça sinirlenmişti, bu yüzden Kestrel bir şey söylemedi ve o da çikolata drajelerini atıştırmaya devam etti. Onları yediğinin farkında değilmiş gibi görünüyordu, karşısındakine de ikram etmenin kibarca bir davranış olabileceğindense tamamen habersiz gibiydi. Kestrel onun İmparator olduğuna inanıp inanmadığını bilmiyordu ama etrafına bakınınca odanın gerçekten de oldukça ihtişamlı bir şekilde döşenmiş olduğunu gördü. Odanın bir kenarında, etrafında bir çadır gibi perdeler bulunan gösterişli bir yatak duruyordu. Diğer tarafta çok güzel oymaları olan bir yazı masası ve yanında kalın ciltli kitaplarla dolu bir kütüphane duruyordu. Bunlardan başka odada üzerinde cam kâse duran yuvarlak masa, birkaç geniş deri koltuk ve yüksek kenarlı kocaman bir küvet vardı. Yerlerde yumuşak halılar serili ve pencerelerde işlemeli perdeler asılıydı. Odanın her tarafında gömme pencereler ve her pencereden sonra da bir kapı vardı. Sekiz pencere ve sekiz kapı. İçlerinden biri onun girdiği kapıydı. Diğerlerinden ikisi açıktı ve Kestrel bunların dolaplara açıldığını görebiliyordu. Geriye beş tane kalıyordu. Beş kapıdan en azından biri onu kuleden dışarıya çıkarabilmeliydi.</p>

  <p>Sakallı adam çikolata kâsesinden uzaklaşıp, yazı masasının başına geçti. Küçük çekmeceleri teker teker açmaya başladı, bir şey arıyor gibi görünüyordu.</p>

  <p>“Lütfen efendim,” dedi Kestrel. “Artık eve gidebilir miyim?”</p>

  <p>“Eve gitmek mi? Sen neden söz ediyorsun? Tabii ki gidemezsin. Morah’ın Sarayı’na gidip onu geri getirmen gerekiyor.”</p>

  <p>“Neyi geri getirmem gerekiyor?”</p>

  <p>“Talimatlar buralarda bir yerlerde olmalı. Evet, işte burada.”</p>

  <p>Çekmecelerin birinden, eskilikten sararıp tozlanmış bir parşömen çıkarıp açtı.</p>

  <p>“Tabii aslında ben gitmiş olmalıydım.”</p>

  <p>Kâğıda bakıp iç çekti.</p>

  <p>“İşte. Sanırım yeterince açıktır.”</p>

  <p>Kestrel ona uzatılan parşömene baktı. Kâğıt kırışmış ve solmuştu ama bir harita olduğu belli oluyordu. Kestrel okyanus çizgisini ve Aramanth olduğu belli olan küçük bir çizimi seçebiliyordu. Aramanth’dan düzlüklere, oradan da bir dizi dağ resmine uzanan bir yol çizgisi vardı. Haritanın orasında burasında ve özellikle yol çizgisinin bitiminde bazı işaretler, Kestrel’in anlamadığı bir dilde yazılmış kelimelere benzeyen bir takım semboller vardı.</p>

  <p>Kestrel şaşkınlık içinde baktı.</p>

  <p>“Bana öyle şaşkın şaşkın bakma,” dedi İmparator. “Anlamadığın bir şey varsa sorabilirsin.”</p>

  <p>“Hiçbir şey anlamıyorum.”</p>

  <p>“Saçmalık! Her şey gayet açık. Gördüğün gibi biz buradayız.”</p>

  <p>Haritanın üzerinde Aramanth’ı gösterdi.</p>

  <p>“İzlemen gereken yol bu. Görüyor musun?”</p>

  <p>Parmağıyla Aramanth’dan kuzeye doğru giden çizgiyi izledi. “Yolu izlemen gerekiyor yoksa köprüyü bulamazsın. Gördüğün gibi tek yol bu.”</p>

  <p>Parmağıyla haritada bir uçtan diğerine uzanan tırtıklı çizgiyi gösterdi. Kargacık burgacık harflerle yazılmış bir isim vardı ama yazıların geri kalanı gibi bu da Kestrel’e anlaşılmaz görünüyordu.</p>

  <p>“Evet ama niye bunu yapayım ki?”</p>

  <p>“Atalarımın sakalları adına!” diye bağırdı İmparator. “Bana kafasız bir çocuk mu gönderdiler? Rüzgâr çalgısı yeniden şarkı söyleyebilsin diye anahtarı geri getirmek için.”</p>

  <p>“Rüzgâr çalgısının anahtarı!”</p>

  <p>Kestrel ürperdi.</p>

  <p><i>Demek doğru,</i> dedi içinden. <i>Doğruymuş.</i></p>

  <p>İmparator haritayı ters çevirdi, haritanın diğer tarafında Kestrel’e tanıdık gelen bir şeklin yanında yine o tuhaf harflerle bir şeyler yazılıydı. Rüzgâr çalgısının üzerinde gördüğü uzun kuyruklu S harfiydi bu şekil.</p>

  <p>“İşte.”</p>

  <p>Kestrel resme bakarak heyecan ve korku karışımı bir duyguyla doldu.</p>

  <p>“Rüzgâr çalgısı yeniden şarkı söylediğinde ne olacak?”</p>

  <p>“Tabii ki Morah’tan kurtulacağız.”</p>

  <p>“Morah’tan kurtulacak mıyız?”</p>

  <p>“Morah-tan-kur-tu-la-ca-ğız,” diye tekrarladı İmparator yüksek sesle.</p>

  <p>“Ama Morah yalnızca bir hikâye.”</p>

  <p>“Yalnızca bir hikâye mi! Atalarımın sakalları adına! Yalnızca bir hikâyeymiş! Şehir bir hapishaneden de beter, insanlar yaşamlarını kıskançlık ve nefret içinde geçiriyorlar ve sen bunun yalnızca bir hikâye olduğunu söylüyorsun! Aramanth’ı Morah yönetiyor evlat! Bunu herkes bilir!”</p>

  <p>“Hayır,” dedi Kestrel, “bilmiyor. Bunu kimse bilmiyor. Herkes Morah’ın çok eski zamanlardan kalma bir hikâye olduğunu düşünüyor.”</p>

  <p>“Öyle mi?” İmparator ona kuşkuyla baktı. “Pekâlâ, o zaman bu Morah’ın ne kadar akıllı olduğunu gösterir, değil mi?”</p>

  <p>“Evet, sanırım öyle,” dedi Kestrel.</p>

  <p>“Öyleyse artık bana inanıyor musun?”</p>

  <p>“Bilmiyorum. Tek bildiğim okuldan, sınavlardan, müfettişlerden ve Aramanth’dan nefret ettiğim.”</p>

  <p>“Elbette. Bunların hepsi Morah’ın işi. Aramanth’ın en mükemmel toplum olduğunu söylüyorlar. Hah! Korku ve nefreti sona erdirebildiler mi? Tabii ki hayır. Bu Morah’ın işi.”</p>

  <p>İşin garip tarafı, Kestrel dinledikçe duydukları ona mantıklı görünmeye başlıyordu. Haritanın arkasındaki resme yeniden baktı.</p>

  <p>“Bunu nereden buldun?”</p>

  <p>“Babamdan. Babam babasından, o da kendi babasından almış. Harita Birinci Creoth’dan beri elden ele geçiyor. Anahtarı rüzgâr çalgısından çıkaran oydu.”</p>

  <p>“Şehri Zar ordusundan korumak için.”</p>

  <p>“Demek bir şeyler biliyorsun.”</p>

  <p>“Morah neden anahtarı istedi?”</p>

  <p>“Tabii ki rüzgâr çalgısının şarkı söylememesi için. Rüzgâr çalgısı Aramanth’ı Morah’dan koruyordu.”</p>

  <p>“Öyleyse neden birinci İmparator anahtarı ona verdi?”</p>

  <p>“Neden? Ah, gerçekten neden!” İç çekip kafasını salladı. “Ama bizlerin onu suçlamaya hakkı yok. O Zar ordusunu gördü, bizse görmedik. Korku, çocuğum. Sorunun cevabı bu. Rüzgâr çalgısının bazı güçleri olduğunu biliyordu ama o, Zar ordusunu durdurabilir miydi? Bu riski göze alabilir miydi? Hayır, uzun yıllar önce yaptığı bir şey için onu suçlayamayız. Gördüğün gibi,” dedi haritanın etrafındaki tuhaf harfleri göstererek, “yaptığından pişman olmuş.”</p>

  <p>Kestrel anlaşılmaz yazıya baktı.</p>

  <p>“Rüzgâr çalgısının Morah’ı durduracak gücü var mı?”</p>

  <p>“Kimbilir? Bilge bir adam olan büyükbabam anahtarın bir gücü olması gerektiğini söylemişti, yoksa Morah neden onu istesin ki? Gördüğün gibi haritanın arkasında, <i>Rüzgâr çalgısının şarkısı sizi kurtaracak,</i> yazıyor.”</p>

  <p>“Morah’dan mı kurtaracak?”</p>

  <p>“Tabii ki Morah’dan kurtaracak. Başka neden olabilir, uçan balıktan kurtaracak değil ya! Bana öyle şaşkın şaşkın bakma, evlat!” İmparator yeniden sabırsızlanmaya başlamıştı. “Bu konuyu geçtiğimizi sanıyordum.”</p>

  <p>“Öyleyse şimdiye kadar neden kimse gidip onu geri getirmedi?”</p>

  <p>“Neden mi? Kolay olduğunu mu sanıyorsun? Dikkatini çekerim.” Burada aceleyle konuşmasını kesti. “İmkânsız demek istemiyorum ve tabii ki yapılması gerekiyor. Ama anlayacağın, uzun bir süre bunun en iyisi olduğu düşünüldü. Zar ordusu gitmişti ve değişiklikler o kadar yavaş oluyordu ki kimse ne olduğunu anlamadı. Bunun ne kadar büyük bir hata olduğu ancak büyükbabamın zamanında anlaşılabildi. O bunu anladığında çok yaşlıydı. Böylece haritayı babama verdi. Ama babam hastalandı. Babam da ölmeden önce haritayı bana verdi ama o zamanlar ben yalnızca küçük bir çocuktum. Şimdi sen geldin ve ben de haritayı sana veriyorum. Bundan daha basit ne olabilir?”</p>

  <p>Masasının başına geri döndü ve açtığı tüm küçük çekmeceleri kapamaya koyuldu: tık, tık, tık.</p>

  <p>“Artık küçük değilsin,” dedi Kestrel.</p>

  <p>“Tabii ki artık küçük değilim.”</p>

  <p>“Öyleyse neden sen gitmiyorsun?”</p>

  <p>“Çünkü gidemem, işte o kadar. Senin gitmen gerekiyor.”</p>

  <p>“Üzgünüm,” dedi Kestrel. “Bir yanlışlık olmalı. Ben özel biri değilim.”</p>

  <p>İmparator suçlayıcı gözlerle ona baktı.</p>

  <p>“Eğer özel biri değilsen nasıl oluyor da buraya gelmeyi başaran tek kişi sensin?”</p>

  <p>“Kaçıyordum.”</p>

  <p>“Kimden?”</p>

  <p>“Müfettişlerden.”</p>

  <p>“İşte! Gördün mü? Bu Aramanth’da görülmemiş bir şey. Başka kimse müfettişlerden kaçmaz. Öyleyse sen özel biri olmalısın.”</p>

  <p>“Ben yalnızca müfettişlerden, okuldan ve sınavlardan nefret ediyorum.”</p>

  <p>Ağlamak üzereydi.</p>

  <p>“Pekâlâ,” dedi İmparator. “Bu senin tam da doğru insan olduğunu gösteriyor. Anahtarı bulup rüzgâr çalgısının içerisine yerleştirdikten sonra sınav falan olmayacak.”</p>

  <p>“Sınav olmayacak mı?”</p>

  <p>“Bu yüzden gitmen gerekiyor, anlıyor musun?”</p>

  <p>“Eğer İmparator sensen gitmesi gereken kişi de sensin.”</p>

  <p>İmparator üzgün gözlerle ona baktı.</p>

  <p>“Giderdim ama,” dedi. “Gerçekten de giderdim. Ama bir sorun var.”</p>

  <p>Bütün kapılara gidip hepsini açtı. Kapılardan üçü, aşağı inen merdivenlerin görülebildiği sahanlıklara açılıyordu.</p>

  <p>“Bazen gitmeyi düşünüyorum,” dedi. “Örneğin, şu kapının görüntüsünü beğenip yola çıkabilirim.”</p>

  <p>Kapıya doğru birkaç adım attı, sonra durdu.</p>

  <p>“Gitmeden önce son bir çikolata drajesi daha.”</p>

  <p>Odanın ortasında duran kâseye geri döndü.</p>

  <p>“Bir avuç al,” dedi Kestrel. “O zaman geri dönmen gerekmez.”</p>

  <p>“Çok kolay gibi görünüyor,” dedi İmparator içini çekerek. Ama Kestrel’in söylediğini yaptı ve bir avuç çikolata aldı. Sonra bir yandan çikolataları yiyerek kapıya doğru yürüdü. Kapının eşiğine geldiğinde yeniden durdu.</p>

  <p>“Bunlar bitince ne olacak?” Elindeki çikolata drajelerini saymaya başladı. “Bir, iki, üç...”</p>

  <p>“Kâseyi al,” dedi Kestrel.</p>

  <p>Bunun üzerine İmparator masaya geri dönüp cam kâseyi aldı. Ama kapının önüne gelince yine durdu.</p>

  <p>“Çok gibi görünüyor,” dedi, “ama eninde sonunda bitecekler.”</p>

  <p>“Zaten bitecekler.”</p>

  <p>“İşte sorun burada, anlıyor musun? Kâseyi her gün yeniden dolduruyorlar. Ama eğer kâseyi alırsam onu nasıl doldurabilirler?”</p>

  <p>Masaya geri dönüp kâseyi yerine koydu.</p>

  <p>“En iyisi onu burada bırakmak.”</p>

  <p>Kestrel ona baktı.</p>

  <p>“Çikolata drajelerini neden bu kadar çok seviyorsun?”</p>

  <p>“Bilmem, onları çok sevdiğimden emin değilim. Yalnızca gerekli görünüyorlar.”</p>

  <p>“Gerekli mi?”</p>

  <p>“Bu konuda konuşmak zorunda mıyız? Açıklaması çok zor. Yemesem de onların orada olması gerekiyor. Doğruyu söylemek gerekirse bazen günlerce yemediğim de oluyor.”</p>

  <p>“Hiç durmadan onlardan yiyorsun.”</p>

  <p>“Heyecanlandığım için. Çok fazla ziyaretçim olmuyor. Aslında hiç ziyaretçim olmuyor.”</p>

  <p>“Bu ne kadar süredir böyle?”</p>

  <p>“Hayatım boyunca böyleydi.”</p>

  <p>“Hayatın boyunca mı? Bütün hayatını bu odada mı geçirdin?”</p>

  <p>“Evet.”</p>

  <p>“Ama bu çok aptalca!”</p>

  <p>“Biliyorum.”</p>

  <p>Elini kaldırıp yüzüne bir tokat attı.</p>

  <p>“Ben bir aptalım. Hiçbir işe yaramam.”</p>

  <p>Kendisine bir tokat daha attı, bu defa daha da şiddetliydi.</p>

  <p>“Atalarımın yüz karasıyım.”</p>

  <p>Kendisini pataklamaya başladı, yüzüne, göğsüne, karnına, her yerine vuruyordu.</p>

  <p>“Tek yaptığım yemek ve uyumak, şişman ve yorgunum ve çok çok sıkıcıyım! Hiçbir yere gitmiyorum, hiç kimseyi görmüyorum! Kimseyle sohbet etmiyorum, eğlenmiyorum! Ölsem daha iyi ama ölmeye bile cesaretim yok!”</p>

  <p>Bir yandan kendisini dövüyor bir yandan da ağlıyordu.</p>

  <p>“Üzgünüm,” dedi Kestrel. “Ne yapabilirim bilmiyorum.”</p>

  <p>“Önemli değil,” dedi İmparator durmadan ağlayarak. “Her zaman böyle oluyor. Anlayacağın çok çabuk yoruluyorum. Dinlensem iyi olur.”</p>

  <p>Başka bir şey söylemeden üzerindekilerle büyük yatağına tırmandı, örtüleri üzerine çekti ve uykuya daldı.</p>

  <p>Kestrel bir şeyler daha öğrenebilirim umuduyla bekledi. Birkaç dakika sonra imparator horlamaya başladı. Bunun üzerine Kestrel parmaklarının ucuna basarak merdivenlere açılan kapılardan birine doğru ilerledi ve elinde bükülmüş haritayla dikkatlice merdivenlerden aşağı indi.</p>
</body>
</html>
