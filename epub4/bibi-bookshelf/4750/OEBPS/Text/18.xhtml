<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <p class="baslik0">18</p>

  <p class="baslik1">Topraktaki-yarık</p>

  <p>Çocuklar karaya indikten sonra, Kestrel’in Ombaraka’nın yüksek gözlem kulesinden gördüğü Büyük Yol yeniden gözden kaybolmuştu. Alçak tepeler tümsek ve çukurlarla doluydu ve her yan çalı benzeri ağaç kümeleriyle kaplıydı ama ağaçların arasında belirgin, geniş bir yol yoktu. Ufukta yalnızca sarp dağlar görünüyordu, adımlarını o yöne çevirdiler.</p>

  <p>Mumpo bir yandan yürüyor bir yandan da inliyordu. Savaş sırasında çok fazla tixa yaprağı çiğnemişti ve şimdi beyni zonkluyordu, ağzı kurumuştu ve kusmak istiyor ama kusamıyordu. Bowman ve Kestrel başlangıçta endişelenmiş, anlayışlı davranmışlardı. Fakat o kadar uzun süredir söyleniyordu ki bir zaman sonra sinirlenmeye başladılar ve Kestrel eski alışkanlıklarına geri döndü.</p>

  <p>“Kes sesini Mumpo.”</p>

  <p>Bunun üzerine Mumpo inlemesinin yanı sıra bir de ağlamaya başladı. Ağlarken burnu aktı; üst dudağındaki sümükler parlarken ona karşı anlayışlı olmak daha da güçleşti. Zaten Bowman ve Kestrel’in kafasında başka meseleler vardı. Ağaçlar sıklaşıp yürüdükleri yol gittikçe daha fazla gölgelik alanlardan geçtikçe Kestrel Büyük Yol’u gösteren bir işaret arıyor, Bowman ise olası tehlikelerden korkarak etrafa bakınıyordu. Fazla hareketli bir hayal gücü olduğunu biliyor ve diğerlerini boş yere endişelendirmek istemiyordu ama bir süredir izlendiklerini hissediyordu.</p>

  <p>İleride bir şey ya da birini gördü. Durup, diğerlerinin de görmesi için sessizce işaret etti. Bir ağaç kümesinin arasında, yüksek bir platformun üzerinden onlara doğru bakan dev bir figür duruyordu. Kestrel de Bowman da aynı anda aynı şeyi düşünmüştü: devler. Yaşlı Kraliçe Büyük Yol’da devler olduğunu söylemişti. Birkaç uzun dakika boyunca hareketsiz durdular, dev de hareket etmiyordu. Sonra Mumpo aniden yüksek sesle hapşırdı ve,</p>

  <p>“Özür dilerim Kess,” dedi.</p>

  <p>Dev duyduğuna dair hiçbir belirti göstermemişti. Bunun üzerine ihtiyatla yaklaştılar; ağaç kümesine vardıklarında korkuları geçmişti.</p>

  <p>Gördükleri şey bir heykeldi.</p>

  <p>Heykel insan boyutunun en az iki katıydı, çok eski ve haraptı. Bir eliyle, daha doğrusu eli koptuğundan bir koluyla güneyi gösteren cübbeli bir adam heykeliydi. Diğer kolu ve yüzünün büyük kısmı da yoktu. Heykel, taştan yapılma, rüzgârdan ve yağmurdan köşeleri düzleşmiş yüksek bir kaidenin üzerinde duruyordu.</p>

  <p>Az ileride üzerinde başka bir heykel duran bir kaide daha vardı. Ne olduklarını anladıktan sonra geniş bir çift sıra oluşturan diğerlerini de gördüler.</p>

  <p>“Devler,” dedi Kestrel. “Büyük Yol’da ilerleyen yolculara rehberlik etmek için. Eminim bir zamanlar heykeller yol boyunca devam ediyordu.”</p>

  <p>Doğru yolda olduklarından emin bir şekilde dağlara doğru yürümeye devam ettiler. Kısa süre sonra Mumpo yeniden sızlanıp inlemeye başladı.</p>

  <p>“Biraz oturamaz mıyız? Oturmak istiyorum. Kafam acıyor.”</p>

  <p>“Yürümeye devam etsek daha iyi olur,” dedi Bowman.</p>

  <p>Mumpo ulumaya başladı.</p>

  <p>“Eve dönmek istiyorum,” diye bağırdı mutsuz bir şekilde.</p>

  <p>“Üzgünüm Mumpo,” dedi Bowman, sert davranmamaya çalışarak. “Devam etmek zorundayız.”</p>

  <p>“Neden hiç burnunu silmiyorsun?” dedi Kestrel.</p>

  <p>“Çünkü akmaya devam ediyor,” dedi Mumpo mutsuzluk içinde.</p>

  <p>Ormana vardıklarında iki yanlarında büyük ağaçlar vardı ve izlediklerinin gerçekten de bir zamanlar bir yol olduğunu gördüler. Açıklıkta bazı taze fidanlar çıkmıştı ama büyük ve yaşlı ağaçlar Büyük Yol’un parlak günlerinde olduğu gibi geniş yolun iki yanı boyunca uzanıyordu. Kestrel ilerleme kaydetmelerinden hoşnut bir şekilde kısa bir mola verip bir şeyler yiyebileceklerini söyledi. Mumpo derhal kendini yere attı. Bowman ekmek ve peyniri paylaştırdı, sessizce ve büyük bir iştahla yemeklerini yediler.</p>

  <p>Kestrel yemek sırasında Mumpo’yu izliyordu ve karnı doydukça keyfinin nasıl da yerine geldiğini gördü. Bu ona Pinpin’i hatırlattı.</p>

  <p>“Tıpkı bir bebek gibisin Mumpo,” dedi. “Karnın acıkınca bir bebek gibi ağlıyorsun. Bir bebek gibi uyuyorsun.”</p>

  <p>“Bu yanlış bir şey mi Kess?” dedi Mumpo.</p>

  <p>“Bir bebek gibi mi olmak istiyorsun?”</p>

  <p>“Nasıl olmamı istiyorsan öyle olmak istiyorum,” dedi Mumpo.</p>

  <p>“Seninle konuşmanın gerçekten hiçbir faydası yok.”</p>

  <p>“Özür dilerim Kess.”</p>

  <p>“Bu kadar zaman Turuncu Bölge’de kalmayı nasıl başardın bilmiyorum.”</p>

  <p>“Bunun nedeni ona hiç sormamış olmamız,” dedi Bowman sessizce.</p>

  <p>Kestrel kardeşine baktı. Bu doğruydu: Mumpo hakkında neredeyse hiçbir şey bilmiyordu. Okulda her zaman tuhaf ve uzak durulması gereken bir kişiydi. Daha sonra istenmeyen arkadaşı olduğunda ise ilgisinden rahatsız olmuş ve onu teşvik edici bir davranışta bulunmak istememişti. Birlikte yolculukları boyunca onu kendisine bağlanmış ve neredeyse evcilleşmiş bir tür vahşi hayvan olarak görmüştü. Ama o bir hayvan değildi. O, kendisi gibi bir çocuktu.</p>

  <p>“Anne-babana ne oldu Mumpo?”</p>

  <p>Mumpo bu soruya şaşırmıştı ama seve seve yanıtladı.</p>

  <p>“Annem ben küçükken öldü ve babam yok.”</p>

  <p>“O da mı öldü?”</p>

  <p>“Emin değilim. Sanırım benim bir babam yok.”</p>

  <p>“Herkesin bir babası vardır. En azından bir süreliğine.”</p>

  <p>“Ama benim yok.”</p>

  <p>“Ona ne olduğunu merak etmiyor musun?”</p>

  <p>“Hayır.”</p>

  <p>“Neden?”</p>

  <p>“Etmiyorum işte.”</p>

  <p>“Eğer bir ailen yoksa,” dedi Bowman, “nasıl oluyor da bir aile derecen var?”</p>

  <p>“Nasıl oluyor da Turuncu Bölge’deki okula gidebiliyorsun,” dedi Kestrel, “demek istediğim...”</p>

  <p>Bowman’ın bakışlarını görerek sustu.</p>

  <p>“Bu kadar aptal olmama rağmen mi?”</p>

  <p>Hiç kırılmışa benzemiyordu.</p>

  <p>“Bir amcam var. Aptal olmama rağmen amcam sayesinde Turuncu Bölge’deki okula gidiyorum.”</p>

  <p>Bowman bir hüzün dalgası hissetti ve sanki üzülen kendisiymiş gibi ürperdi.</p>

  <p>“Okuldan nefret mi ediyorsun Mumpo?” diye sordu.</p>

  <p>“Evet,” dedi Mumpo. “Hiçbir şey anlamıyorum ve her zaman yalnızım. Bu yüzden de her zaman mutsuzum.”</p>

  <p>İkizler ona bakıp, diğerleriyle birlikte ona nasıl güldüklerini hatırladılar ve çok utandılar.</p>

  <p>“Ama şimdi her şey değişti,” dedi. “Artık bir arkadaşım var öyle değil mi Kess?”</p>

  <p>“Evet,” dedi Kestrel. “Ben senin arkadaşınım.”</p>

  <p>Bowman, bunu içten söylememiş bile olsa söylediği için Kestrel’e minnettardı.</p>

  <p><i>Seni seviyorum Kess.</i></p>

  <p>“Amcan kim Mumpo?”</p>

  <p>“Bilmiyorum. Onu hiç görmedim. Çok önemli biri ve çok yüksek bir derecesi var. Ama ben aptal olduğum için beni ailesinde istemiyor.”</p>

  <p>“Bu çok korkunç!”</p>

  <p>“Yo hayır, bana çok iyi davranıyor. Bayan Chirish hep böyle söylüyor. Eğer ailesine dahil olursam aile derecesini düşürürüm, bu yüzden Bayan Chirish’le birlikte oturmam en iyisi.”</p>

  <p>“Ah Mumpo,” dedi Kestrel. “Aramanth ne kadar kötü ve mutsuz bir yer olmuş.”</p>

  <p>“Öyle mi düşünüyorsun Kess? Yalnızca ben böyle düşünüyorum sanıyordum.”</p>

  <p>Bowman merakla Mumpo’ya baktı. Hakkında bir şeyler öğrendikçe tuhaf bir şekilde ona daha fazla hayranlık duyuyordu. İçinde hiçbir kötülük ya da kibir yok gibiydi. Anın getirdiklerini kabulleniyor ve kendi kontrolünün dışındaki hiçbir şeye kafasını takmıyordu. Yalnız yaşamının mutsuzluğuna rağmen iflah olmaz bir şekilde iyi kalpliydi ya da belki mutsuzluğu iyi kalpli olmasına neden olmuştu ve yaşadığı acımasız ortam ona en küçük bir iyilik karşısında bile minnet duymayı öğretmişti.</p>

  <p>Yemek yemiş ve dinlenmişlerdi, gün sona ermek üzereydi, bu yüzden kalkıp yola devam ettiler. Mumpo çok daha keyifliydi ve yeni bir kararlılık ve dostluk duygusuyla Büyük Yol’un kalıntıları boyunca dağlara doğru yol aldılar.</p>

  <p>Düz bir yolda yürüseler de yol gittikçe dikleşerek ilerideki büyük sıradağların eteklerinden yukarı doğru tırmanıyordu. Yanlardaki ağaçlar gittikçe uzayıp sıklaşıyor, güneş alçalırken etraftaki gölgeler de artıyordu. Ağaçların arasında hareket eden şekiller ve parıldayan gözler görmeye ya da hayal etmeye başlamışlardı. Birbirlerine yaklaşıp adımlarını sıklaştırdılar, yanlarındaki görmeyi başaramadıkları şekiller de onlarla birlikte hareket ediyor gibiydi.</p>

  <p>Güneş batarken, ormanda en azından bir gece geçirmek zorunda olduklarını anladılar. Yola devam ediyorlardı ama yürürken bir yandan da kamp kurmak için uygun bir yer arıyorlardı. Mumpo yorulmaya başlamıştı ve bir an önce yattığı sürece nerede yatacağı onun için hiç önemli değildi.</p>

  <p>“Buraya ne dersiniz? Burası güzel.”</p>

  <p>“Buranın nesi güzel?”</p>

  <p>“Öyleyse şu büyük ağaçların arası.”</p>

  <p>“Hayır Mumpo. Görülmeyeceğimiz bir yer bulmalıyız.”</p>

  <p>“Neden? Bizi kim arıyor?”</p>

  <p>“Bilmiyorum. Muhtemelen hiç kimse.”</p>

  <p>Sözleri Mumpo’yu endişelendirmişti, durup dururken sıçrayıp etrafına bakınıyordu. Bir keresinde ağaçların arasında bir şey gördü ya da bir şey gördüğünü zannetti ve paniğe kapılarak etrafta dönmeye başladı. Sakinleşmesi için Bowman’ın onu yakalayıp durdurması gerekti.</p>

  <p>“Sakin ol Mumpo.”</p>

  <p>“Bizi gözetleyen gözler gördüm! Gerçekten!”</p>

  <p>“Evet onları ben de gördüm. Bu durumda o her ne ise Kess’e zarar vermesine izin vermemeliyiz.”</p>

  <p>“Haklısın Bo.” Birden sakinleşti. “Kess benim dostum.”</p>

  <p>Endişeli bir şekilde ağaçlara bakmaya devam ediyordu ama bundan sonra hareket eden bir şekil gördüğünde yumruğunu sallayıp,</p>

  <p>“Eğer yaklaşırsan bunu suratına yersin!” diye bağırıyordu.</p>

  <p>Mümkün olduğunca çok yol katetmeye kararlı, alacakaranlıkta bitkin bir şekilde ilerlediler. Tam, uygun bir kamp yeri olsa da olmasa da durma zamanının geldiğine karar vermişlerdi ki ileride ağaçların arasında beliren iki taş sütun gördüler.</p>

  <p>Eski Büyük Yol’un iki yanında, bir geçidin üzerinden geçen uzun taş bir köprünün başlangıcı olan sütunlar duruyordu. Diğer tarafta, iki yüz metre kadar ileride iki sütun daha vardı. Harabeye dönmüş olan köprünün birbirinden yirmi metre uzaklıktaki korkuluklu yan duvarları iki sıra dev taş kemerin üzerinde duruyordu ama köprünün ortası, geçidi birbirine bağlayan yol yıkılmıştı. Bir zamanlar birbirlerine verdikleri destek olmaksızın bu ikiz kemerler ayakta kalmayı nasıl başarmıştı? Üzerinden geçmek için inşa edildikleri boğaz dehşet vericiydi.</p>

  <p>Üç çocuk sütunların yanında durup kanyona baktılar. Toprak bir dizi sarp kayalık halinde önlerinden aşağı doğru, alacakaranlık gölgelere, çok aşağılardaki nehre kadar uzanıyordu. Yüksek köprüyü tutan ortadaki iki kemerin arasından akan suyun parıltılarını görebiliyorlardı. Kanyonun diğer ucu, deniz kenarlarında görülebilecek sarp kayalıklardan da yüksek bir şekilde önlerinde uzanıyordu; ince çatlaklardan çimenler, sert çalılar çıkmıştı ve üzerinde fay kırıkları vardı. İki tarafta da geçidin sarp kenarları orman boyunca göz alabildiğine uzanan derin bir bıçak yarası gibiydi.</p>

  <p>“Topraktaki-yarık,” dedi Kestrel.</p>

  <p>Büyük yarıktan geçmenin tek yolu bu köprüydü ve köprüye baktıkça üzerinden geçme istekleri daha da azalıyordu.</p>

  <p>“Yıkılmak üzere,” dedi Bowman. “Bizi taşımaz.”</p>

  <p>Üzerinden yüzlerce kış geçmiş taşlar çatlamış ve kırılmış, geriye kırılgan ve tehlikeli görünümlü, eğimli üst kısımlar kalmıştı. Yalnızca, daha dayanıklı bir taştan yapılmış olan korkuluklar kırılmamıştı ve kalan duvarların üzerinde ince fakat düzgün bir örtü oluşturuyordu.</p>

  <p>Kestrel korkuluklardan birine yaklaşarak yüzeyine dokundu. Sağlam görünüyordu. Duvarın üstü altmış santim genişliğinde ve düzdü. Karşı taraftaki sütunlara kadar korkuluğa baktı. Karşı tarafa kadar dümdüz uzanıyordu.</p>

  <p>“Duvarın üzerinden yürüyebiliriz,” dedi Kestrel.</p>

  <p>Bowman bir şey söylemedi fakat korkuluğun darlığı ve baş döndürücü yüksekliği onu dehşete düşürüyordu.</p>

  <p>“Yeter ki aşağıya bakmayın,” dedi Kestrel onun ne düşündüğünü tahmin ederek. “O zaman herhangi bir yolda yürümekten farkı olmayacaktır.”</p>

  <p><i>Yapamam Kess.</i></p>

  <p>“Ya sen Mumpo? Duvarın üzerinden öteki tarafa geçebilir misin?”</p>

  <p>“Eğer sen geçersen,” dedi Mumpo, “ben de geçerim.”</p>

  <p><i>Yapamam Kess.</i></p>

  <p>Kız kardeşine bu korku dolu düşünceyi yolladığı sırada arkalarında bir hışırtı duyuldu, birden buz kesti. Göreceğini düşündüğü şeyden korkarak yavaşça arkasını döndü. Oradaydılar, Büyük Yol boyunca el ele tutuşarak bir sıra oluşturmuşlardı. Yavaş yavaş dikkatli bir şekilde, gizli bir oyun oynayan çocuklar gibi kıs kıs gülerek yaklaşıyorlardı, tek farkı seslerinin derin ve yaşlı oluşuydu.</p>

  <p>“Uzun bir yol geldiniz,” dedi liderleri. “Ama işte yine karşınızdayız.”</p>

  <p>Mumpo korkuyla inlemeye başladı. Kestrel bir yaşlı çocuklardan oluşan sıraya, bir uzun korkuluğa baktı ve,</p>

  <p>“Haydi! Gidelim buradan,” dedi.</p>

  <p>Korkuluğun üzerine atladı ve karşı tarafa doğru ilerlemeye başladı. Mumpo ona doğru seslenerek peşinden gitti:</p>

  <p>“Bana dokunmalarına izin verme Kess.”</p>

  <p>Bowman bir süre daha kararsız kaldı ama başka seçeneği olmadığını biliyordu. Derin bir nefes alarak korkuluğa tırmandı. Gergin ve dikkatli adımlarla diğer ikisini izledi.</p>

  <p>Köprü birkaç metre boyunca geçidin üzerinden gidiyordu ve çok yüksek değildi. Ama aşağısı birdenbire dik bir uçuruma dönüştü ve bundan sonrası havada yürümek gibi bir şeydi. Gün ışığı hızla kayboluyordu ama yeterince hızlı değildi ve Bowman bakmayacağına yemin etmesine rağmen aşağı baktığında gümüş bir ip gibi akan nehri görebiliyordu. Nehir o kadar aşağıdaydı ki başı dönmeye ve vücudu titremeye başladı.</p>

  <p>Kestrel durup arkasına baktı ve yaşlı çocukların korkuluğa tırmandıklarını ve peşlerinden geldiklerini gördü.</p>

  <p>“Yürümeye devam edin,” dedi. “Unutmayın, onlar yaşlı ve bizim kadar hızlı gidemezler. Onlardan çok önce karşı tarafa varmış olacağız.”</p>

  <p>Kestrel arkasındakileri büyük bir kararlılıkla peşinden sürükleyerek hızla yürümeye devam etti. Arkasına bakan Bowman onun haklı olduğunu ve köprüyü yaşlı çocuklardan çok daha hızlı bir şekilde geçtiklerini gördü. Birkaç tanesi korkuluğun üzerine çıkmıştı, yavaş ve dikkatli bir şekilde birbiri ardından geliyorlardı.</p>

  <p>Kestrel kararlı adımlarla, bir ayağını diğerinin önüne atarak, aşağı bakmadan ve uçurumu düşünmeden, yolu yarıladık, çok az kaldı, diye düşünerek ilerliyordu ki karşı tarafta gördüğü manzara yüreğini hoplattı. Köprünün bitimini gösteren sütunların yanında düzinelerce yaşlı çocuk duruyordu. Durup onlara baktığı sırada korkuluğa tırmanıp ona doğru ilerlemeye başladılar.</p>

  <p><i>Bo! Diğer tarafta da onlardan var!</i></p>

  <p>Bowman baktı, gördü ve o an anladı. Bu defa kaçış yoktu. Yaşlı çocuklar her iki taraftan da yavaş yavaş yaklaşıyordu. Ortaya vardıklarında onları uzaklaştırmanın bir yolu olmayacaktı çünkü her dokunuş onları güçsüz düşürecekti. Yan taraftan karanlık ve derin uçuruma baktı ve buradan düşüp kayalıklara çarpmanın nasıl bir duygu olacağını düşündü. Çabuk bir ölüm olur muydu?</p>

  <p><i>Bo! Savaşmak zorundayız!</i></p>

  <p><i>Nasıl?</i></p>

  <p><i>Bilmiyorum. Ama onlarla savaşacağım.</i></p>

  <p>Düşüncelerinde ona tuhaf bir şekilde rahatlatıcı gelen o tanıdık öfkeyi hissetti. Ne yapabileceklerini düşünmeye çalıştı fakat yaşlı çocuklar yaklaşmaya devam ediyordu. O sırada Mumpo olanların farkına vararak paniğe kapıldı.</p>

  <p>“Kess! Bo! Bizi almaya geliyorlar! Bana dokunmalarına izin vermeyin! Ne yapacağız? Yaşlanmak istemiyorum!”</p>

  <p>“Zıplayıp durma Mumpo! Kıpırdamadan dur.”</p>

  <p>“Merak etme Mumpo. Bizi geçemeyecekler.”</p>

  <p><i>Unutma,</i> dedi Kestrel, <i>yaşlı ve güçsüzler ve ancak birer birer gelebilirler. Tek yapmamız gereken onları uzak tutmak.</i></p>

  <p>“Onlara dokunmadan,” dedi Bowman yüksek sesle yanıt vererek.</p>

  <p>“Onları benden uzak tutun!” diye bağırdı Mumpo korkuyla sallanarak. Kestrel’e tutunmaya çalıştı, üçünün de dengesini bozuyordu.</p>

  <p>“Kes şunu Mumpo!”</p>

  <p><i>Mumpo’yu nasıl sakinleştirebiliriz?</i></p>

  <p><i>Ona yiyecek bir şeyler ver,</i> dedi Bowman.</p>

  <p>Kestrel o zaman boynunda hâlâ yemiş torbalarını taşıdığını ve torbalardan birinde bir çamur yemişi kaldığını fark etti. Torbayı boynundan çıkarıp Mumpo’ya uzattı.</p>

  <p>“Al Mumpo.”</p>

  <p>Torbayı ona doğru savururken çamur yemişinin ağırlığını hissetti ve geri çekerek kafasının etrafında döndürdü. Gözleriyle dönen ağırlığı takip ediyordu.</p>

  <p>“Bo!” diye bağırdı. “Hiç çamur yemişin kaldı mı?”</p>

  <p>Bowman boynunda asılı duran yemiş torbalarına dokundu. İkisinde de birer tane yemiş kalmıştı. Son kalan iki yemişi dengeyi sağlamak için bu şekilde torbalara dağıtmıştı.</p>

  <p>“İki tane,” dedi.</p>

  <p>“Onları nasıl uzaklaştıracağımızı buldum,” dedi Kestrel ve içinde ağırlık olan yemiş torbasını havada salladı.</p>

  <p>“Çamur yemişleri onlara bir zarar vermez.”</p>

  <p>“Zarar vermesi gerekmiyor. Tek yapmamız gereken dengelerini bozmak.”</p>

  <p>“Ya da kendi dengemizi.”</p>

  <p>“Unutma biz genç ve esneğiz, onlarsa yaşlılar ve bizim kadar esnek değiller.”</p>

  <p>Hiç ikna olmayan Bowman yemiş torbasını sallamayı denedi; neredeyse duvardan aşağı düşüyordu. Kalbi küt küt atarak ve ter içinde doğruldu.</p>

  <p>“İşe yaramayacak. Yapamam.”</p>

  <p>“Yapmak zorundasın,” dedi Kestrel.</p>

  <p>“Karnım aç,” dedi Mumpo. Bütün bu çamur yemişi konuşmaları ona korkusunu unutturmuştu.</p>

  <p>“Kes sesini Mumpo.”</p>

  <p>“Peki Kess.”</p>

  <p>Bu sırada, köprünün iki tarafında en önde bulunan iki yaşlı çocuk korkuluk boyunca sürünerek onlara doğru yaklaşmaya devam ediyordu. Diğerleri de durmadan arkalarından geliyordu. En çok yaklaşanlar Bowman’ın tarafındakilerdi ve ilk savaşılması gerekenler de bunlardı.</p>

  <p>“Salla onu Bo,” dedi Kestrel. “Dengeni bul.”</p>

  <p>Bowman aşağı baktı, artık yalnızca karanlık gözüküyordu. Aşağıda uçurum olmasaydı hiç sorun etmezdim diye düşündü ve aşağı bakarken aklına çok basit bir fikir geldi. Aşağısı kapkaranlık. Onun başka bir şey olduğunu düşünebilirim. Böylece uçurumu düşünmekten vazgeçerek kafasında yeni bir resim oluşturdu. Topraktaki-yarık diye bir yer yok, dedi kendi kendine. Biraz aşağıda yumuşak çayırlar var. Kafasındaki resme bazı detaylar ekledi: yoncalar, gelincikler ve gerçekçi olması için biraz da ısırganotu. Ve şaşkınlıkla düşme korkusunun geçtiğini fark etti. Geriye yalnızca gittikçe yaklaşan yaşlı çocuk kalmıştı.</p>

  <p>Yemiş torbasını kafasının üzerinde tutup sallayarak havada yatay daireler çizmeye başladı. Önünden her geçişinde biraz daha güç katarak torbayı hızlandırıyordu. Yaşlı çocuğun kafasının durduğu yeri hayal ederek yemiş torbasını az sonra olacağı yere doğru savurdu.</p>

  <p>Yumuşak çimenler, yumuşak çayır, dedi kendi kendine. Yumuşacık minder gibi çimenler.</p>

  <p>“Dikkatli ol evlat,” dedi yaşlı çocuk kapı gıcırtısını andıran bir sesle. “İşte, tut elimi.”</p>

  <p>Buruşuk elini uzatarak kıkırdadı. Ama henüz yeterince yaklaşmamıştı.</p>

  <p>Kestrel elinde yemiş torbasıyla diğer taraftan yaklaşan yaşlı çocuğu izliyordu.</p>

  <p><i>Önce senin vurman gerekecek Bo. Yapabilecek misin?</i></p>

  <p><i>Deneyeceğim.</i></p>

  <p><i>Seni seviyorum Bo.</i></p>

  <p>Kafasının içinde bile cevaplayacak vakti olmadı. Yaşlı çocuk çok yaklaşmıştı, eli aralarındaki boşluğa uzanıyordu. Bowman kolunu geride tutarak çamur yemişini savurdu ve torba düşmanının çok yakınından geçti.</p>

  <p>“Ne diye mücadele ediyorsun?” dedi yaşlı çocuk. “Morah’ın istediği olur. Bunu sen de biliyorsun.”</p>

  <p>Bowman bir şey demedi. Bacaklarını bükerek dar korkuluğun üzerinde dengesini sınadı. Yemiş torbasını artan bir hızla savurarak aralarındaki mesafeyi ölçüyordu.</p>

  <p>“Yaşlanmaktan korkmamalısın,” diye mırıldandı yaşlı çocuk. “Bu yalnızca kısa bir süre için. Morah seni yeniden genç ve güzel yapacak.”</p>

  <p>Konuşurken ilerlemeye devam ediyordu. Bowman onun, menziline girdiğine karar verdi ama emin olması gerekiyordu.</p>

  <p>“Haydi, haydi,” dedi yaşlı çocuk. “Gel de sana dokunayım.”</p>

  <p>Bowman kolunu öne attı, kır saçları hedef alarak çamur yemişini hızla savurdu.</p>

  <p><i>Vızz!</i></p>

  <p>Torba hiçbir dirençle karşılaşmadan ıslık çalarak geçti. Bowman sendeledi, neredeyse düşüyordu. Yaşlı çocuk kafasını eğmişti.</p>

  <p>“Aman aman,” diye kıkırdadı derin sesiyle. “Dikkat et evlat. Düşmek istemez...”</p>

  <p>Bowman öfkenin verdiği cesaretle torbayı yeniden savurdu ve çamur yemişini yaşlı çocuğun suratına geçirdi, tam yanağından, kulağının altına vurmuştu.</p>

  <p>“Ayy! Ay-ay-ay!”</p>

  <p>Yaşlı çocuk yüzünü tutarak duvarın üzerinde sallandı ve dengesini kaybetti. Kollarını uzattı ama tutunacak bir şey yoktu. Kendisini yukarı çekmeye çalışırcasına havaya uzanırken düştü.</p>

  <p>“Aaa-aaaah....”</p>

  <p>Korkuyla kuvvetlenen ince sesiyle bağırarak düştü, düşerken bağırmaya devam ediyordu. Uzun süre bu korkunç bağırışı duydular sonra ses birden kesildi.</p>

  <p><i>Aferin sana Bo aferin!</i> diye bağırdı Kestrel.</p>

  <p>Yemiş torbasını savurarak kendi hasmına doğru koştu ve onu uçurumdan aşağı yuvarladı.</p>

  <p>Bu, yaşlı çocukları harekete geçirdi ve intikam çığlıkları atarak iki yandan Bowman ve Kestrel’in üzerine saldırdılar. Fakat teker teker saldırabiliyorlardı ve Kestrel’in önceden söylediği gibi hareketleri yavaş ve esneklikten yoksundu; ikizler onları birbiri ardından karanlığa yuvarladılar.</p>

  <p>Kestrel silahını savururken sevinçle bağırıyordu.</p>

  <p>“Haydi seni buruşuk, yaşlı kaşalot! Sen de mi paraşütle atlamayı denemek istiyorsun?”</p>

  <p>“Vur ona Kess!” diye bağırdı Mumpo heyecanla zıplayarak. “İndir aşağı!”</p>

  <p>Kestrel öne doğru atılarak vurdu ve bir yaşlı çocuk daha çığlık çığlığa boşluğa düştü. Mumpo arkasından seslendi:</p>

  <p>“Küt diye düşeceksin! Pat-küt-çat ve dümdüz olacaksın, la-la-la-la, aptal, pis kokulu şeyler!”</p>

  <p>Yaşlı çocuklar aralarından yedisi duvardan aşağı atıldıktan sonra ilerlemeyi kesip aralarında fısıldaşmaya başladılar. Ardından endişeli bir şekilde arkalarını dönüp geçidin iki yanındaki arkadaşlarına katıldılar. Geri çekilmişlerdi.</p>

  <p>Bunu gören ikizler kollarını havaya kaldırıp zafer çığlıkları attılar. Özellikle Bowman vahşi ve alışılmadık bir gururla kızardı.</p>

  <p>“Başardık! Onları yendik!”</p>

  <p>“Bir daha bize yaklaşamazlar!” diye bağırdı Mumpo.</p>

  <p>Ama yaşlı çocuklar çok uzaklaşmamıştı. İki uçta da korkuluktan aşağı indiler ve orada kaldılar. Mumpo kazandıkları zaferle artık güvende olduklarına inanıyor olabilirdi ama Kestrel ve Bowman böyle olmadığını biliyorlardı. Yaşlı çocuklar, ayakları toprağa basarken daha önce de yaptıkları gibi etraflarını sardıklarında yemiş torbalarının onları kurtaramayacağını biliyorlardı.</p>

  <p>Bir kez daha tuzağa düşürülmüşlerdi.</p>

  <p>“Onları takip et Kess!” diye bağırdı Mumpo. “Onlara yine vur!”</p>

  <p>“Yapamam Mumpo. Çok fazlalar.”</p>

  <p>“Çok mu fazlalar?”</p>

  <p>Gecenin karanlığında dikkatle uzun köprünün önce bir yanına, sonra diğer yanına baktı.</p>

  <p>“Burada kalmamız gerekiyor,” dedi Kestrel. “En azından sabah olana kadar.”</p>

  <p>“Ne! Bütün gece mi?”</p>

  <p>“Evet Mumpo. Bütün gece.”</p>

  <p>“Ama Kess burada kalamayız. Uyuyacak yer yok.”</p>

  <p>“Uyumayacağız Mumpo.”</p>

  <p>“Uyumayacak mıyız?”</p>

  <p>Mumpo için uyumak en az yemek yemek kadar gerekli ve kaçınılmaz bir şeydi. Dehşete düşmekten çok şaşırmıştı. Nasıl olur da uyumayabilirdi? Uyumak, isteyerek yaptığın bir şey değildi. Uyku gelip gözlerini kapatırdı.</p>

  <p>İkizler de bunu Mumpo kadar iyi biliyorlardı.</p>

  <p>“Haydi Mumpo,” dedi Bowman. “İki yanına otururuz, böylece eğer istersen uyuyabilirsin.”</p>

  <p>Tek sıra halinde duvarın üstüne oturdular ve Bowman ve Kestrel aralarında oturan Mumpo’ya sarıldılar ve onu tutabilmek için tıpkı dilek sarılışında olduğu gibi içe doğru yaslandılar. Böylece eğer uyuyakalırsa duvardan aşağı yuvarlanmasına engel olabileceklerdi. Mumpo ikizlerin sıcacık sarılışlarını hissederek çok mutlu oldu.</p>

  <p>“Biz üç arkadaşız,” dedi. Ve onlara olan güveni o kadar büyüktü ki altmış santimlik duvarda, yarım mil yüksekliğindeki uçurumun üzerinde gerçekten de uyuyakaldı.</p>

  <p>İkizler uyumadı.</p>

  <p>“Onlardan kaçışımız yok değil mi?” dedi Bowman.</p>

  <p>“Nasıl olabileceğini bilmiyorum.”</p>

  <p>“İçlerinden bir tanesi bana, “Yaşlanmaktan korkma. Morah seni yeniden gençleştirecek.” dedi.”</p>

  <p>“Ölmeyi tercih ederim!”</p>

  <p>“Hiç ayrılmayacağız değil mi Kess?”</p>

  <p>“Hiç ayrılmayacağız.”</p>

  <p>Sessiz bir şekilde oturdular. Bir süre sonra,</p>

  <p>“Peki ya annem, babam ve Pinpin ne olacak?” dedi Bowman. Geri dönmeyecek olurlarsa ne hissedeceklerini düşünüyordu. “Öldüğümüzden habersiz bizi beklemeye devam ederler.”</p>

  <p>Anne-babasının onlar öldükten sonra hâlâ umutla onları beklemesi düşüncesi onu ölmekten daha fazla üzmüştü. Bir tür dilek sarılışında olduklarından üzüntüsünü bir dileğe dönüştürdü.</p>

  <p>“Dilerim annem ve babam bize neler olduğunu öğrenebilirler.”</p>

  <p>“Dilerim yaşlı çocuklardan kurtulabiliriz,” dedi Kestrel, “ve rüzgâr çalgısının anahtarını bulup sağ salim eve döneriz.”</p>

  <p>Dileklerin ardından sustular. Yalnızca Mumpo’nun uykusunda burnunu çekişi ve aşağıdaki uçurumdan esen rüzgârın iniltisi duyuluyordu.</p>

  <p>Uzaktan gök gürültüsü duyuldu.</p>

  <p>“Duydun mu?”</p>

  <p>Kırmızı bir şimşek bir an için gökyüzünü aydınlatıp söndü.</p>

  <p>“Fırtına mı geliyor dersin?”</p>

  <p>Yeniden gök gürledi ve şimşek çaktı. Bu kez uzaktan hızla gökyüzüne yükselip sonra da yere inen alevleri gördüler.</p>

  <p>“Dağlardan geliyor.”</p>

  <p>“Bak Kess! Yaşlı çocuklara bak!”</p>

  <p><i>Şangır!</i> Gök gürleyip ardından ateş topları arka arkaya göğe yükselirken geçidin iki yanında duran yaşlı çocuklar bağırıp çağırıyor, etrafta koşuşarak düşen alevleri izliyorlardı.</p>

  <p>Gök gürültüsü aralıksız devam ediyor ve ateş topları her taraftan göğe akın ediyordu. Yanan parçalardan bazıları yakına düşüyordu. İkizler yanan kor parçalarından birinin birkaç metre yanlarından geçerek aşağıdaki nehre indiğini gördüler. Bir başkası az ötelerinde toprağa düşerek karanlığa karışmadan önce bir süre daha yanmaya devam etti.</p>

  <p>Yaşlı çocuklar çıldırmış gibiydi. İkizler ilk başta korktuklarını sanmışlardı ama sonra kollarını havaya kaldırdıklarını ve yere düşen ateş toplarına doğru koştuklarını gördüler.</p>

  <p>“Üzerlerine düşmesini istiyorlar!”</p>

  <p>Kestrel bunları söylerken ateş toplarından biri doğrudan yaşlı çocuklardan birinin üzerine düştü ve bir anda turuncu bir alev çıkararak patladı. Parlak ışık geride hiçbir şey bırakmayarak geldiği kadar hızlı bir şekilde söndü.</p>

  <p>Yaşlı çocuklar çılgına dönmüş, etrafta koşuşuyor, kollarını uzatıyor, bağırıyorlardı.</p>

  <p>“Beni de al! Beni de al!”</p>

  <p>Arada sırada şans eseri bir ateş topu içlerinden birinin üzerine düşerek onu yok ediyordu.</p>

  <p>Gökyüzü alevlerle aydınlanmıştı ve gök gürlemelerinin ardı arkası kesilmiyordu. O kadar çok ateş topu yükseliyordu ki sonunda kaynağını görebildiler; kuzeydeki sıradağların en yüksek olanından geliyordu. İkizler manzara karşısında şaşkına düşerek korkularını unutmuşlardı ve Mumpo herşeyden habersiz uyumaya devam ediyordu.</p>

  <p>“Ateşe doğru gitmemiz gerekiyor,” dedi Kestrel, dağa bakarak.</p>

  <p>Ateş topları etraflarına düşüyordu, gidecek bir yerleri olmadığından kıpırdamadan oturmayı sürdürdüler. Bir şekilde güvende olduklarını biliyorlardı. Bu ölüm yağmuru onlar için değildi, onlar yalnızca kaza eseri orada bulunan görgü şahitleriydiler. Bu, yaşlı çocuklar içindi.</p>

  <p>Yaşlı çocuklar kollarını ateşe doğru uzatarak, “Al beni!” diye bağırıyorlardı. “Yeniden gençleştir beni!”</p>

  <p>Ancak ateş düştüğünde onlardan geriye bir şey kalmıyordu.</p>

  <p>Gök gürültüsü azalmaya ve gökyüzü kararmaya, ateş topları seyrelmeye başladı. Son birkaçı çok az yükselerek uzakta bir yerlere düştü. Geride kalan yaşlı çocuklar acınacak halde sanki yanan parçalar yere düşmeden önce kilometrelerce mesafeyi katedebilirlermiş gibi bağırarak o yöne doğru koştular. Bir süre sonra dağ sessizleşti ve ikizler yalnız olduklarını fark ettiler.</p>

  <p>Sıçrayarak uyanıp korkuluktan aşağı düşmesini istemediklerinden Mumpo’yu yavaşça uyandırdılar. Aslına bakılırsa nereye gittiğinden habersiz söylenenleri yaparken yarı uyumaya devam ediyordu. Dikkatli bir şekilde köprünün diğer yanına geçerek dar korkuluktan sağlam zemine indiler.</p>

  <p>Mumpo burada kıvrılıp uyumaya devam etti. İkizler birbirlerine bakarak ne kadar yorulmuş olduklarını fark ettiler. Kestrel yere uzandı.</p>

  <p>“Ya geri gelirlerse?” dedi Bowman.</p>

  <p>“Umurumda bile değil,” dedi Kestrel ve o da uyuyakaldı.</p>

  <p>Bowman sert zemine oturarak diğerleri uyurken nöbet tutmaya karar verdi ama birkaç dakika içinde o da uyuyakalmıştı.</p>
</body>
</html>
