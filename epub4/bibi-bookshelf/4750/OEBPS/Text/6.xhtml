<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <p class="baslik0">6</p>

  <p class="baslik1">Özel Eğitim</p>

  <p>Kestrel tünelden koşarak çıktı ve kendisini gri giysili görevlinin kollarında buldu. Geldiğini duymuş olmalıydı çünkü süpürgesini bırakmış ve kollarını sonuna kadar açmış bir şekilde onu bekliyordu. Onu sımsıkı yakaladı ve kaldırıp havada asılı vaziyette tuttu, Kestrel avazı çıktığı kadar bağırarak tekmeler savuruyordu. Ama o büyük bir adamdı, süpürürken göründüğünden çok daha büyük ve güçlüydü ve Kestrel’in çığlıkları onu hiç rahatsız etmiyora benziyordu.</p>

  <p>İki görevli daha çıkardığı sesleri duyup geldiği sırada Maslo Inch, arkasında babasıyla avluya çıktı.</p>

  <p>“Baba!” diye bağırdı. “Baba-a-a!”</p>

  <p>“Onu yere bırak,” dedi Hanno Hath.</p>

  <p>Başmüfettiş öyle otoriter bir sesle, “Sessiz olun!” diye bağırdı ki Kestrel bile bağırmayı kesti.</p>

  <p>“Bu adamı buradan çıkarın,” dedi daha sakin bir sesle ve iki görevli Hanno Hath’i iterek oradan uzaklaştırmaya koyuldular.</p>

  <p>“Kızı Özel Eğitim’e götürün.”</p>

  <p>“Hayır!” diye bağırdı Hanno Hath. “Yalvarıyorum, hayır!”</p>

  <p>“Baba!” diye bağırdı Kestrel, tekmeler savurarak kurtulmaya çalışıyordu. “Baba-a-a!”</p>

  <p>Ama onu çoktan aksi yöne doğru götürmeye başlamışlardı. Başmüfettiş yüzünde ciddi ve donuk bir ifadeyle her ikisinin de götürülüşünü izledi.</p>

  <p>“Bana daha fazla ne yapabilirsiniz, ha?” diye mırıldandı kendi kendine ve üzerine temiz beyaz giysiler giymek için oradan uzaklaştı.</p>

  <p><br /></p>

  <p>Özel Eğitim için ayrılmış bina eski saray kompleksinin içerisinde, küçük ve boş bir meydandaydı. Şehrin bu en görkemli bölgesinin diğer tüm binaları gibi taştan bir yapıydı, üç basamaklı bir girişi, yüksek ve güzel bir kapısı vardı. Görevli, kollarında Kestrel’le birlikte yaklaştığı sırada kapı içeriden açıldı ve gri giysili bir kapıcı tarafından arkalarından kapandı.</p>

  <p>“Başmüfettiş tarafından gönderildi,” dedi görevli.</p>

  <p>Kapıcı kafasını salladı ve içeride başka bir kapıyı açtı. Kestrel uzun, ince bir odaya itilerek sokuldu ve tek bir kelime bile edilmeden orada bırakıldı. Kapı arkasından bir tık sesiyle kapandı.</p>

  <p>Yalnızdı.</p>

  <p>Korku, öfke ve yorgunluk karışımı bir duyguyla şiddetli bir şekilde titrediğini fark etti. Titremesini durdurmak için derin derin nefes alarak etrafına bakındı. Oda bomboş ve penceresizdi.</p>

  <p>Kapıyı açmanın bir yolunu bulmak umuduyla tüm dikkatini kapıya yöneltti. Kapının kolu yoktu, her yanını, kenarlarını elleriyle yokladı ama sımsıkı kapı kapalıydı ve onu içeriden açmanın bir yolu yok gibi görünüyordu. Bu nedenle odayı inceleme işine geri döndü.</p>

  <p>Odanın bir duvarı boyunca tavandan yere kadar sarkan düz, gri bir perde asılıydı. Perdeyi çekti ve arkasında çok daha büyük bir iç odaya bakan bir pencere olduğunu gördü. Dikkatli bir şekilde perdenin tamamını açtı ve ardındaki tuhaf manzaraya bakakaldı. Burası bir sınıftı. Sıralarda, sırtları ona dönük vaziyette çok sayıda çocuk oturuyordu, belki yüz kadar vardılar. Hepsi de kitapların üzerine eğilmiş, sessizce çalışıyordu ya da o öyle tahmin ediyordu, çünkü camın diğer yanından, bulunduğu yere hiç ses gelmiyordu. Karşı duvarda bir öğretmen masası ve bir tahta vardı ama öğretmen yoktu.</p>

  <p>Sınıfın arka tarafındaki çocuklar pencereye oldukça yakındı. Belki ona yardım edebilirlerdi. Yakınlarda bir öğretmen olabilir düşüncesiyle cama yavaşça vurdu. Çocuklarda hiçbir hareket olmadı. Önce daha sert bir şekilde, sonra da var gücüyle cama vurdu ama hiçbir şey duymuyor gibi görünüyorlardı. Onlarda bir tuhaflık olduğunun farkına varmaya başladı. Kafalarını kitaplarına o kadar çok eğmişlerdi ki yüzlerini göremiyordu ama elleri çok garip bir şekilde kırışıktı ve saçları gri ya da beyazdı ya da –şimdi fark ediyordu– bazıları keldi. Dikkatlice bakınca kendi kendine neden çocuk olduklarını düşündüğünü sordu. Ama çocuk boyutunda ve çocuk şeklindeydiler ve kesinlikle...</p>

  <p>Bulunduğu odanın kapısı açıldı. Kestrel arkasını döndü, kalbi küt küt atıyordu. Kırmızı cübbeli bir müfettiş içeri girip kapıyı arkasından kapadı, müfettiş orta yaşlı bir kadındı. Elinde açık bir dosya tutuyordu, önce dosyanın içindeki kâğıtlara sonra da Kestrel’e baktı. Cana yakın birine benziyordu.</p>

  <p>“Kestrel Hath mi?”</p>

  <p>“Evet,” dedi Kestrel. “Efendim.”</p>

  <p>Ellerini birleştirip bakışlarını yere çevirerek alçak sesle konuştu. O anda cici bir kız olmaya karar vermişti.</p>

  <p>Müfettiş ona biraz da şaşkınlıkla baktı.</p>

  <p>“Ne yaptın çocuğum?”</p>

  <p>“Korkmuştum,” dedi Kestrel cılız bir sesle. “Paniğe kapılmış olmalıyım.”</p>

  <p>“Başmüfettiş seni Özel Eğitim’e gönderdi.” Konuşurken arkadaki sınıfta sessizce çalışan öğrencilere bir göz attı ve kafasını salladı. “Bu bana biraz fazla gibi görünüyor.”</p>

  <p>Kestrel bir şey söylemedi ama üzgün ve iyi bir çocuk gibi görünmek için müthiş bir çaba harcıyordu.</p>

  <p>“Bildiğin gibi Özel Eğitim en haylaz çocuklar içindir. Tamamen kontrolden çıkmış olanlar için ve çok, nasıl desem, daimidir,” dedi müfettiş.</p>

  <p>Kestrel müfettişe yaklaştı ve ona güvendiğini hissettirmek için elini tuttu ve kocaman masum gözlerle ona baktı.</p>

  <p>“Sizin de küçük bir kızınız var mı efendim?” diye sordu.</p>

  <p>“Evet çocuğum. Evet, var.”</p>

  <p>“Öyleyse benim için en iyi olanı yapacağınızdan eminim efendim. Tıpkı kendi küçük kızınız için yapacağınız gibi.”</p>

  <p>Müfettiş Kestrel’e baktı ve içini çekerek elini okşadı.</p>

  <p>“Pekâlâ,” dedi. “Sanırım gidip Başmüfettişi görsek iyi olur, ne dersin? Belki bir yanlışlık olmuştur.”</p>

  <p>Kolsuz kapıya doğru yönelerek seslendi:</p>

  <p>“Açın lütfen!”</p>

  <p>Kapı diğer uçtaki görevli tarafından açıldı ve müfettiş ile Kestrel el ele meydana çıktılar.</p>

  <p>Kestrel birisi tarafından taşınmadığı için şimdi İmparatorluk Sarayı’nın tam ortasındaki Büyük Kule’nin arka duvarının meydanın bir kenarını oluşturduğunu görebiliyordu. Aramanth’daki en yüksek yapı olan bu kule Turuncu Bölge’den bile görülebiliyordu. Yukarı doğru uzanan yapı bu yakınlıktan muazzam yükseklikte görünüyordu, şehri çevreleyen duvarlardan bile daha yüksekti.</p>

  <p>Meydandan geçtikleri sırada kulenin dibinde küçük bir kapı açıldı ve beyaz cübbeli iki adam etekleri yerleri süpürerek dışarı çıktılar. Müfettişin Kestrel’in elini tuttuğunu gören diğer iki müfettişten yaşlıca olanı kaşlarını çatarak onlara seslendi.</p>

  <p>“Turuncu Bölge’den bir çocuğun burada ne işi var?”</p>

  <p>Müfettiş ona açıkladı. Beyaz giysili adam dosyayı inceledi.</p>

  <p>“Demek Başmüfettiş bu kızı Özel Eğitim’e gönderdi,” dedi sert bir şekilde. “Ve sen de onun bu kararını sorgulama işini üstüne aldın.”</p>

  <p>“Bir yanlışlık olabileceğini düşündüm.”</p>

  <p>“Bu vaka hakkında bir şey biliyor musun?”</p>

  <p>“Şey, hayır,” dedi müfettiş hafifçe kızararak. “Daha çok hislerime dayanarak hareket ettiğim söylenebilir.”</p>

  <p>“Hislerine dayanarak öyle mi?” dedi adam aşağılayıcı bir sesle. “Bu çocuğun hayatının geri kalanını etkileyecek bir kararın hislere dayanarak verilebileceğini mi sanıyorsun?”</p>

  <p><i>Bu çocuğun hayatının geri kalanı!</i> Kestrel ürperdi. Etrafına bakınarak bir kaçış yolu aradı. Arkasında az önce çıktıkları Özel Eğitim binası duruyordu. Önünde beyaz giysili adamlar vardı.</p>

  <p>“Ben yalnızca isteklerini doğru anladığımdan emin olmak için Başmüfettiş’le konuşmak istemiştim.”</p>

  <p>“İstekleri burada yazılı. Oldukça açık, öyle değil mi?”</p>

  <p>“Evet.”</p>

  <p>Kestrel kuleye giden kapının tam olarak kapatılmamış olduğunu gördü.</p>

  <p>“Başmüfettiş’in bu emri verip imzalarken ne yaptığını bilmediğini mi söylemek istiyorsun?”</p>

  <p>“Hayır.”</p>

  <p>“Öyleyse neden emirleri yerine getirmiyorsun?”</p>

  <p>“Evet, elbette. Üzgünüm.”</p>

  <p>Kestrel bunun üzerine tek korunma kaynağını da kaybettiğini anladı. Müfettiş üzgün gözlerle ona baktı ve bir kez daha, bu defa Kestrel’e,</p>

  <p>“Üzgünüm,” dedi.</p>

  <p>“Önemli değil,” dedi Kestrel ve kadının elini hafifçe sıktı. “Denediğiniz için teşekkür ederim.”</p>

  <p>Sonra müfettişin elini bırakıp koşmaya başladı.</p>

  <p>Kulenin kapısından içeri girdi ve onlar ne olduğunu anlayamadan kapıyı arkasından kapattı. İçerideki sürgüyü çekti. Ancak o zaman, kalbi hızlı hızlı atarken, nerede olduğunu anlamak için etrafına bakındı.</p>

  <p>İki kapılı, yukarı doğru uzanan dar merdivenlerin bulunduğu küçük bir koridordaydı. İki kapı da kilitliydi. Dışarıdan bağrışmalar duyuluyor ve kapı, açılması için zorlandıkça tangırdıyordu. Ardından, dışarıdakiler sürgüyü kırmaya çalışırken çıkan daha yüksek sesli patırtıları ve sonra da birinin,</p>

  <p>“Siz burada bekleyin. Ben diğer taraftan dolaşacağım,” dediğini duydu.</p>

  <p>Başka şansı yoktu, bu yüzden merdivenlerden yukarı tırmanmaya başladı.</p>

  <p>Tırmandıkça merdivenler daha da karanlıklaşıyordu. Aşağıdan kapı açılıp kapanma sesleri geliyordu, tüm hızıyla tırmanmayı sürdürdü. Döne döne yukarı çıktı, artık yukarıdan gelen ışığı görebiliyordu. Kulenin taş duvarlarına yerleştirilmiş parmaklıklı küçük bir pencereye vardı. Pencereden sarayın çatısını ve İmparator Creoth’un heykelinin durduğu meydanın küçük bir kısmını görebiliyordu.</p>

  <p>Merdivenler önünde yükselmeye devam ediyordu, nefes nefese ve bacakları ağrıyarak tırmanmayı sürdürdü, küçük pencereden içeri sızan ışık şimdi aşağıda kalmıştı. Kulağına koşan ayak sesleri ve bağırışlar çalınıyordu. Yukarıya doğru tırmanmayı sürdürdü, yavaşlamıştı, merdivenlerin nereye çıktığını ve sonunda tepeye vardığında başka bir kilitli kapıyla karşılaşıp karşılaşmayacağını merak ediyordu.</p>

  <p>İkinci bir pencere göründü. Bitkin vaziyette titreyerek, burada bir dakika dinlenmek için kendisine müsaade verip şehre bir göz attı. Sokaktan geçen insanları, Kırmızı Bölge’nin zarif mağaza ve evlerini görebiliyordu. Ardından merdivenleri tırmanan ayak seslerine çok benzeyen bir ses duydu ve korku, ayağa kalkıp tırmanmaya devam etmesi için ona yeniden güç verdi. Yorgunluktan başı dönüyordu, bacaklarında kalan son takatle sonu yokmuş gibi görünen merdivenleri tırmandı. Pat, pat, pat, ayak sesleri taş duvarlardan ona kadar ulaşıyordu. <i>Az kaldı</i>, dedi kendisine her adımda. <i>Az kaldı, az kaldı.</i> Gerçekte ise daha ne kadar tırmanması gerektiği hakkında hiçbir fikri yoktu.</p>

  <p>Sonunda, artık daha fazla devam edecek gücü kalmamıştı ki küçük bir sahanlığa vardı, tam önünde bir kapı duruyordu. Kapının koluna uzanan eli titriyordu. <i>Lütfen,</i> dedi içinden. <i>Lütfen kilitli olma.</i> Kolu döndürdü ve kilit açıldı. İtti ama kapı açılmıyordu. Bir anda, son umudunun da boşa çıkmasıyla içini müthiş bir korku kapladı. Gözyaşları içinde kapının önüne çöktü, dizlerine sarılarak ağlamaya başladı.</p>

  <p>Pat, pat, pat. Merdivenden yukarı doğru yükselen ayak sesleri gitgide yaklaşıyordu. Kestrel sallanarak ağlıyor, ölmüş olmayı diliyordu.</p>

  <p>Birden yeni bir ses duydu. Çok yakında birisi ayaklarını sürüyerek yürüyordu. Bir sürgü çekildi.</p>

  <p>Kapı açıldı.</p>

  <p>“İçeri gir,” dedi sabırsız bir ses. “İçeri gir, çabuk.”</p>

  <p>Kestrel kafasını kaldırdı ve kırmızı, kabarmış bir suratın kendisine bakmakta olduğunu gördü: Sulu, patlak gözleri ve kurşuni, gri bir sakalı vardı.</p>

  <p>“Başardın,” dedi. “Burada olduğuna göre içeri girebilirsin.”</p>
</body>
</html>
