<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <p class="baslik0">22</p>

  <p class="baslik1">Hath Ailesi Parçalanıyor</p>

  <p>Büyük Sınav’dan önceki gün Müdür Pillish âdet halini alan önceki-gün konuşmasını yapmak üzere Yatılı Çalışma Kursu’ndaki tüm adayları bir araya topladı. Daha önce pek çok kez yaptığı ve ezbere bildiği bu konuşmayla övünüyordu. Konuşmasının çok yararlı olduğuna ve adayların sinirlerini yatıştırdığına inanıyordu. Her yıl küçük grubunun istisnasız tüm üyelerinin Büyük Sınav’da başarısız oldukları doğruydu. Fakat önceki-gün konuşması olmasa daha da başarısız olmayacaklarını kim söyleyebilirdi?</p>

  <p>Gerçekte Müdür Pillish’in gizli bir hayali vardı. Pek az tatmin bırakan işine kendisini adamış bekâr bir adamdı. Bir gün başarısız aday grubundan birinin kendisini ve tüm Aramanth’ı şaşırtarak Büyük Sınav’da en yüksek puanı alacağının hayalini kuruyordu. O zaman bu mutlu adayın beraberinde karısı ve çocuklarıyla kendisine, Müdür Pillish’e gelerek mutluluk gözyaşları dökeceğine ve hayatını değiştirdiği için ona teşekkür edeceğine inanıyordu. Ardından adayın karısı önünde eğilerek elini öpecek ve çocukları öne çıkarak utangaç bir şekilde kendi elleriyle topladıkları bir demet çiçeği ona sunacaklardı ve aday beceriksizce ama içten bir konuşma yaparak her şeyi önceki-gün konuşmasında duyduğu o birkaç parlak söze borçlu olduğunu söyleyecekti. Müdür Pillish bir iç çekişiyle, bundan sonra emeklerinin boşa gitmediğinin bilincinde, mutlu bir şekilde emekli olabileceğini düşünüyordu.</p>

  <p>Adaylarının yüzlerini inceleyerek bu yıl kesinlikle bir umut olduğunu düşündü. Daha önce morallerin bu kadar yüksek olduğunu hiç görmemişti. Daha önce Çalışma Kursu’ndakilerin tek bir kişi bile sinir krizi geçirmeden bu seviyeye kadar geldikleri hiç görülmemişti. Sonunda bu yıl bir kazanan olacağından emindi.</p>

  <p>“Adaylar,” diye başladı konuşmasına, hayati önem taşıyan güven duygusunu aşılayabilmek için yüzü sevinçle parıldayarak. “Adaylar, yarın Büyük Sınav’a giriyorsunuz. Heyecanlısınız. Bu çok doğal. Tüm adaylar heyecanlıdır. Heyecanlı olmanız sizin için bir dezavantaj değildir. Tam aksine heyecanınız size yardımcı olacaktır. Heyecanınız sizin dostunuzdur.”</p>

  <p>Tekrar gülümsedi. Bunun önceki-gün konuşmasının can alıcı noktalarından biri olduğuna inanıyordu. Hayalinde başarılı aday ona, “Bizlere, ‘Heyecanınız sizin dostunuzdur,’ dediğinizde her şeyi farklı bir gözle görmeye başladım. Sanki gözlerimin bağı çözülmüş ve her şey daha net olmuştu,” diyordu.</p>

  <p>“Bir atlet yarış başlamadan önce heyecanlıdır,” diye devam etti konuya ısındırarak. “Heyecan onun yarışa daha hazır başlamasını sağlar. Başlama işareti verilir ve o koşmaya başlar! Heyecanı onun gücü, hızı ve zaferidir!”</p>

  <p>Konuşmasının bu noktasında gözlerde yanıt nevinden bir pırıltı görmeyi umut ediyordu. Bunun yerine gülümsüyor gibiydiler. Bu alışılmadık bir durumdu. Geçen tüm yıllarda Çalışma Kursu’nda bu safhaya geldiklerinde adayların yüzünde öfkeli, yenik düşmüş bir ifade olurdu ve gözlerine bakmaktan kaçınırlardı. Bu yıl ise kesin olarak neşeliydiler ve nedense kendisini gerçekten dinlemedikleri hissine kapılıyordu.</p>

  <p>Yanıtlarını görmek amacıyla kısa süreliğine de olsa önceki-gün konuşmasını bölmeye karar verdi.</p>

  <p>“Aday Hath,” dedi en çok umut beslediği adayı seçerek. “Yarın için kendini hazır hissediyor musun?”</p>

  <p>“Evet, sanırım hazırım,” dedi Hanno Hath. “Elimden gelenin en iyisini yapacağım.”</p>

  <p>“Güzel, güzel,” dedi Müdür Pillish. Fakat Aday Hath’in cevabında ona doğru gelmeyen bir şey vardı.</p>

  <p>“Aday Mimilith. Sen nasıl hissediyorsun?”</p>

  <p>“Fena değil efendim, teşekkür ederim,” dedi Miko Mimilith.</p>

  <p>Aynı durum, diye düşündü Müdür Pillish. Bunda bir yanlışlık var. İçgüdüsel olarak, sınıfın en zayıf adayına döndü.</p>

  <p>“Aday Scooch. Bir gün kaldı. Eminim sınavı sabırsızlıkla bekliyorsundur.”</p>

  <p>“Evet efendim,” dedi Scooch neşeyle.</p>

  <p>Bu düpedüz tuhaftı. Yanlış olan şey nedir? diye sordu Müdür Pillish kendi kendine ve hemen cevabını verdi: Heyecanlı değiller.</p>

  <p>Bir anda öfkeden deliye döndü. Heyecanlı değiller! Heyecanlanmama hakkını nereden buluyorlardı? Heyecanlı değillerse önceki-gün konuşmasının ne anlamı vardı? Bu saygısızlıktı. Küstahçaydı. Bu –evet– nankörceydi ve en kötüsü –evet, hiç kuşkusuz gerçek buydu– eğer heyecanlı değillerse Büyük Sınav’da başarısız olacaklardı ve bu da aile derecelerini düşürecekti. Heyecan onların dostuydu. Öğretmenleri olarak, bu uygunsuz biçimde kendine güvenen grubu heyecanlandırmak onun göreviydi. Bunu onların ve ailelerinin iyiliği için yapmak zorundaydı.</p>

  <p>“Aday Scooch,” dedi, artık gülümsemiyordu. “Savaşa hazır olmana çok sevindim. Neden hemen şimdi birkaç soruyla zihin kılıçlarımızı törpülemiyoruz?”</p>

  <p>Alıştırma kitaplarından birini eline alarak rasgele bir sayfayı açtı.</p>

  <p>“Sofra tuzunun kimyasal bileşimi nedir?”</p>

  <p>“Bilmiyorum,” dedi Scooch.</p>

  <p>Müdür Pillish sayfaları rasgele çevirmeyi sürdürdü.</p>

  <p>“Semenderin yaşam sürecini anlat.”</p>

  <p>“Anlatamam,” dedi Scooch.</p>

  <p>“Eğer altmış dört küp şeklinde kutu, küp şeklinde yığılırsa bu yığının yüksekliği kaç kutu olur?”</p>

  <p>“Bilmiyorum,” dedi Scooch.</p>

  <p>Müdür Pillish kitabı gürültüyle kapadı.</p>

  <p>“Büyük Sınav’da çıkabilecek üç tipik soru, Aday Scooch. Ve sen bunların hiçbirini yanıtlayamıyorsun. Bu, yarın için biraz olsun heyecanlanmana neden olmuyor mu?”</p>

  <p>“Hayır efendim,” dedi Scooch.</p>

  <p>“Nedenmiş o?”</p>

  <p>“Şey, efendim,” dedi Scooch, Hanno Hath’in ümitsizce gözlerinin içine baktığından habersiz bir şekilde. “Ben bu tür soruları yanıtlamayacağım efendim.”</p>

  <p>“Öyleyse sınav kâğıdına ne yazmayı düşünüyorsun Aday Scooch?”</p>

  <p>“Çay saatleri,” dedi Scooch.</p>

  <p>Müdür Pillish’in gözlerinin önünde hafif, pembe bir sis oluştu. Yanındaki masanın kenarına tutundu.</p>

  <p>“Çay saatleri?” diye tekrarladı mırıltıyla.</p>

  <p>“Evet efendim,” dedi Scooch, yarattığı etkiden habersiz bir şekilde. “Çay saatleri konusunda uzman sayılabileceğimi düşünüyorum. Öyle görünüyor ki herkesin çay saati yok. Bunu kurstaki diğer arkadaşlarla da konuştum. Ölümlü bir insan kahvaltıyla öğle yemeği arasında hem rahatlatıcı hem de canlandırıcı bir şeyler yemeden nasıl dayanabilir? Sabahın ilk saatlerinde onu dört gözle beklersiniz efendim ve sabahın geç saatlerinde onu hatırlarsınız...”</p>

  <p>“Sus,” dedi Müdür Pillish.</p>

  <p>Adaylara ters bakışlar fırlattı. Çok yaklaştığı gizli hayali paramparça olmuştu. Kalbi umutsuzlukla dolmuştu.</p>

  <p>“Aranızda çay saatleri hakkında yazmayı düşünen başka kimse var mı?”</p>

  <p>Kimse yanıt vermedi.</p>

  <p>“Birisi bana neler olduğunu anlatacak mı?”</p>

  <p>Hanno Hath elini kaldırdı.</p>

  <p><br /></p>

  <p>Müdür Pillish Hanno Hath’in açıklamasını ofisinde özel olarak dinledi. Hanno yeni sistemini tutkulu bir şekilde savundu fakat açıklamalarından hiçbiri anlamlı değildi. Hanno, “Bu, balıklara uçma sınavı yapmakla aynı şey,” dedikten sonra Müdür Pillish alnını ovuşturarak, “Benim kursumdaki adaylar balık değil,” dedi. Hanno sözünü bitirdikten sonra Müdür bir süre sessizlik içerisinde oturdu. Kendisini ihanete uğramış hissediyordu. Heyecanla sarf edilen kelimelerden bir şey anlamasa da bunun altında yatan isyan belirtisini açık ve net bir şekilde sezmişti. Bu tembellik ya da sınav endişesi değildi. Bu bir isyandı. Bu şartlar altında yapması gereken şey çok açıktı. Başmüfettişi haber vermesi gerekiyordu.</p>

  <p><br /></p>

  <p>Maslo Inch bu uygunsuz hikâyenin tamamını dinledikten sonra kafasını yavaşça iki yana salladı ve,</p>

  <p>“Kendimi suçluyorum. Bu adam tam bir çürük elma ve şimdi hastalığını tüm fıçıya bulaştırdı,” dedi.</p>

  <p>“Ne yapmalıyım Başmüfettiş?”</p>

  <p>“Hiçbir şey. Onunla bizzat ben ilgileneceğim.”</p>

  <p>“Asıl mesele pişman olmayışında. Haklı olduğuna inanıyor.”</p>

  <p>“Ben onu pişman edeceğim.”</p>

  <p>Başmüfettiş öyle büyük bir inançla konuşmuştu ki Müdür Pillish’in incinen gururu bir parça teselli buldu. Hanno Hath’in yüzündeki gülümsemenin yerini korku ve çaresizliğin almasını istiyordu. Burnunun sürtülmesini istiyordu. Tabii ki onun kendi iyiliği için.</p>

  <p><br /></p>

  <p>Maslo Inch bu yeni gelişmeden hareketle meseleye bir çözüm bulmuştu. Muhafız yüzbaşısını çağırtarak emirler verdi. O gece, gün batımından iki saat sonra, özel olarak seçilmiş on adamdan oluşan bir birlik sessizce arenaya giderek Ira Hath’in kollarında Pinpin’le uyuduğu rüzgâr çalgısının etrafını kuşattı.</p>

  <p>Tam anlamıyla gafil avlanmışlardı. Ira Hath kollarının sımsıkı tutulup çocuğunun sıcaklığının ondan uzaklaştığını hissedene kadar hiçbir şeyin farkına varmadı. Bağırmaya başladı ama güçlü bir el ağzını sımsıkı kapattı ve gözlerini bağladılar. Pinpin’in “Anne! Anne!” diye ağlayan sesini duyuyordu; var gücüyle tekmeler savurarak mücadele etti fakat onu tutanlar işlerini iyi biliyorlardı ve Ira Hath kurtulmayı başaramadı.</p>

  <p>Sonra Pinpin’in çığlıkları yavaş yavaş uzaklaştı. Ira Hath bitkin düşmüştü, güçlükle nefes alıyordu, mücadele etmekten vazgeçti. Bir ses kulağının dibinde,</p>

  <p>“Bitti mi?” dedi.</p>

  <p>Kafasını salladı.</p>

  <p>“Bizimle gelecek misin yoksa zorla mı götürelim?”</p>

  <p>Tekrar kafasını sallayarak geleceğini belirtti. Adam elini çekti. Ira uzun bir soluk aldı.</p>

  <p>“Kızım nerede?”</p>

  <p>“Kızın güvenli bir yerde. Onu görmek istiyorsan denilenleri yaparsın.”</p>

  <p>Ira Hath başka şansının olmadığını biliyordu. Gözleri hâlâ bağlı vaziyette kendisini rüzgâr çalgısından ve büyük arenadan uzaklaştırmalarına izin verdi. Meydandan geçerek bir binanın içine girdiler, kapı ve koridorlardan geçip önce bir odaya sonra bir başka odaya götürüldükten sonra, o ve muhafız sonunda durdular.</p>

  <p>“Bırak onu,” dedi tanıdık bir ses. “Gözlerindeki bağı çöz.”</p>

  <p>Önünde, uzun bir masada oturan Maslo Inch duruyordu ve sağında uzanıp dokunamayacağı bir mesafede ise ayakta duran kocasını gördü.</p>

  <p>“Hanno!”</p>

  <p>“Sessiz ol!” diye bağırdı Başmüfettiş. “Ben söyleyeceklerimi bitirmeden ikiniz de konuşmayacaksınız.”</p>

  <p>Ira Hath susmuştu ama gözleri Hanno’nunkilerle buluştu, bakışlarıyla birbirlerine, <i>Bir şekilde bunu da atlatacağız,</i> diyorlardı.</p>

  <p>Bir görevli elinde katlı gri giysilerle içeri girdi.</p>

  <p>“Onları masaya bırak,” dedi Maslo Inch.</p>

  <p>Görevli denileni yaparak odadan çıktı.</p>

  <p>“Şimdi,” dedi Maslo Inch, gözlerini üzerlerinden ayırmayarak. “Ne yapacağınızı söylüyorum. Yarın Büyük Sınav günü. Sen, Hanno Hath, ailene karşı görevini yerine getirerek sınava girecek ve elinden gelenin en iyisini yapacaksın. Sen, Ira Hath, yarın aile reisine destek olmak için Büyük Sınav’da hazır bulunup bir eş ve anne olarak görevini yerine getireceksin. Elbette size tahsis edilen kıyafetleri giyiyor olacaksın.”</p>

  <p>Başıyla masanın üzerine bırakılan kıyafetleri gösterdi.</p>

  <p>“Sınav bittikten sonra insanlar arenadan ayrılmadan önce her ikinizi de çağırarak halk önünde kısa bir konuşma yapmanızı isteyeceğim. Yapacağınız konuşmalar burada yazıyor. Onları bu gece ezberleyeceksiniz.”</p>

  <p>İki kâğıt çıkardı ve muhafız yüzbaşısı kâğıtları alarak Hanno ve Ira’ya verdi.</p>

  <p>“İkiniz de bu geceyi göz altında geçirecek, rahatsız edilmeyeceksiniz.”</p>

  <p>“Kızım nerede?” dedi Ira Hath kendisine hâkim olamayarak.</p>

  <p>“Çocuğunuz emin ellerde. Bakımından sorumlu iyiliksever kadın yarın onu arenaya getirecek ve çocuklara ayrılan bölmeden Büyük Sınav’ı izleyecek. Eğer yarın davranışlarınızla hassas bir çocuğun sorumluluğunu taşımaya uygun olduğunuzu kanıtlarsanız çocuk size geri verilecek. Eğer bunu yapmazsanız o şehrin koruyucularından biri olacak ve onu bir daha asla göremeyeceksiniz.”</p>

  <p>Ira Hath gözlerinin yaşlarla dolduğunu hissetti.</p>

  <p>“Ah seni canavar, canavar,” dedi alçak sesle.</p>

  <p>“Eğer tutumunuz bu olacaksa bayan.</p>

  <p>“Hayır,” dedi Hanno. “Anlıyoruz. Söylediklerinizi yapacağız.”</p>

  <p>“Göreceğiz,” dedi Maslo Inch. “Bunu yarın gösterecek.”</p>

  <p><br /></p>

  <p>Gözaltı odasında yalnız bırakılan Ira ve Hanno Hath birbirlerine sarılarak acı gözyaşlarına boğuldular. Bir süre sonra Hanno Hath karısının ve kendisinin gözlerindeki yaşları silerek,</p>

  <p>“Haydi, haydi. Elimizden geleni yapmalıyız,” dedi.</p>

  <p>“Pinpin’imi istiyorum! Ah bebeğim neredesin?”</p>

  <p>“Hayır, hayır. Şimdi bunları bir kenara bırak. Yalnızca bir gece.”</p>

  <p>“Onlardan nefret ediyorum, nefret ediyorum, nefret ediyorum.”</p>

  <p>“Elbette. Elbette. Ama şimdilik söylediklerini yapmamız gerekiyor.”</p>

  <p>Ona verilen kâğıdı açıp halkın önünde söylemek için ezberlemesi gereken konuşmayı okudu:</p>

  <p><br /></p>

  <div class="kutu11">
    <p>Sevgili yurttaşlar, bu itirafı kendi isteğimle yapıyorum. Birkaç yıldır elimden gelenin en iyisini yapmak için çaba harcamadım. Sonucunda ailemi ve kendimi başarısızlığa uğrattım. Utanç verici bir şekilde başarısızlığım için başkalarını suçlamaya çalıştım. Bunun ne kadar çocukça ve benmerkezci bir düşünce olduğunu anlamış bulunuyorum. Herkes kendi kaderini kendisi yaratır. Aramanth vatandaşı olmaktan gurur duyuyorum. Bugün burada, bundan sonra bu onura layık olmak için elimden geleni yapacağıma söz veriyorum.</p>
  </div>

  <p><br /></p>

  <p>Okumayı bitirdikten sonra, “Sanırım daha kötüsü de olabilirdi,” dedi Hanno iç çekerek.</p>

  <p>Ira Hath’in konuşması ise şöyleydi:</p>

  <p><br /></p>

  <div class="kutu11">
    <p>Sevgili yurttaşlar, bir kısmınız kısa süre önce iki çocuğumu kaybettiğimi biliyorsunuz. Bu kaybın verdiği acı şimdi utanç duyduğum davranışlarda bulunmama neden olan bir sinir krizi geçirmeme sebep oldu. Affınıza ve anlayışınıza sığınıyorum. Gelecekte bir eş ve anneye yakışan iffet ve terbiyeyle davranacağıma söz veriyorum.</p>
  </div>

  <p><br /></p>

  <p>Kâğıdı yere fırlattı.</p>

  <p>“Bunu söylemeyeceğim!”</p>

  <p>Hanno kâğıdı yerden aldı.</p>

  <p>“Onlar yalnızca birer söz.”</p>

  <p>“Ah bebeklerim, bebeklerim,” diye bağırdı Ira Hath yeniden ağlamaya başlayarak. “Sizi tekrar kollarıma alabilecek miyim?”</p>
</body>
</html>
