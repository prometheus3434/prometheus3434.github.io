<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <p class="baslik0">10</p>

  <p class="baslik1">Tuz Mağaralarında</p>

  <p>Düşüşün yarattığı şoktan kurtulduğunda Kestrel havada insanı hasta eden bir koku duydu ve Yeraltı Gölü’nün bir bölümünde olduğunu anladı. Yukarıda tuz kayasının daha önce de gördüğü büyük, kemerli tavanı vardı ve az ileride mağaranın tavanındaki pek çok delikten biri duruyordu, içerisinden bu gölgeler ülkesini aydınlatan tek ışık süzülüyordu. Önünde parlak koyu renkli bir su ve pis kokulu çamur uzanıyordu. Arkasında aşağı düştükleri şelale gürüldüyordu. İskelenin durduğu platformu ve iple bağlanmış dubaları aradı ama bunlar büyük tuz mağaralarının başka bir bölümünde olmalıydılar.</p>

  <p>Alçak sesli bir inilti duydu ve arkasını dönünce çamurun içinde bata çıka ilerleyen Bowman’ı gördü.</p>

  <p>“İyi misin Bo?”</p>

  <p>“Evet,” dedi o ve sonra biraz hayatta kalabildikleri için duyduğu rahatlamadan ama daha çok utançtan ağlamaya başladı.</p>

  <p>“Ağlama Bo,” dedi Kestrel. “Bunun için zamanımız yok.”</p>

  <p>“Evet, biliyorum. Özür dilerim.”</p>

  <p>Sessizce onu affetmesi için yalvardı.</p>

  <p><i>Sana yardım etmeliydim. Çok korkmuştum.</i></p>

  <p>“Burası Yeraltı Gölü,” dedi Kestrel yüksek sesle, Bowman’ın dikkatini gerekli meselelere yöneltebilmek için. “Buradan düzlüklere çıkan bir yol olduğundan eminim.”</p>

  <p>Sulu çamurun karşı tarafına bakmak için döndü, tam o sırada yarı tanıdık bir şekil tükürerek ve homurdanarak ayağa kalktı. Doğruldu ve yüzündeki çamuru silerek ona gülümsedi.</p>

  <p>“Mumpo!”</p>

  <p>“Merhaba Kess,” dedi Mumpo neşeyle.</p>

  <p>“Demek sendin!”</p>

  <p>“Delikten aşağı indiğinizi gördüm,” dedi. “Sizi takip ettim. Ben sizin dostunuzum.”</p>

  <p>“Mumpo hayatımı kurtardın!”</p>

  <p>“Senin canını yakacaklardı. Kimsenin sana zarar vermesine izin vermem Kess.”</p>

  <p>Kestrel baştan aşağı çamurla kaplı Mumpo’ya bakarak kendisinden nasıl bu kadar memnun olabildiğine şaştı. Aslına bakılırsa hepsi onun kadar çamurluydu ve hepsi de birbirinden kötü kokuyordu.</p>

  <p>“Mumpo,” dedi Kestrel, “cesur ve güçlü davrandın ve beni kurtardığın için sana her zaman minnettar kalacağım. Ama geri dönmek zorundasın.”</p>

  <p>Mumpo’nun suratı asıldı.</p>

  <p>“Ben seninle olmak istiyorum Kess.”</p>

  <p>“Hayır Mumpo.” Sanki karşısındaki ondan küçük bir çocukmuş gibi nazik ama kesin bir şekilde konuşmuştu. “Aradıkları benim, sen değilsin. Eve gitmen gerekiyor.”</p>

  <p>“Gidemem Kess,” dedi Mumpo. “Bacaklarımı hareket ettiremiyorum.”</p>

  <p>O anda Kestrel ve Bowman batmakta olduklarını fark ettiler. Yavaş yavaş ama durmadan batıyorlardı.</p>

  <p>“Merak etmeyin,” dedi Kestrel. “Buraya daha önce geldim. Yalnızca dizlerimize kadar batacağız.”</p>

  <p>Kestrel bacağını çekmeye çalıştı ve çekemediğini fark etti.</p>

  <p><i>Kess,</i> dedi kardeşi sessizce. <i>Ya arkamızdan gelirlerse?</i></p>

  <p>Kestrel etrafına bakındı ama yaşlı çocuklardan eser yoktu.</p>

  <p><i>Eğer gelirlerse,</i> diye yanıtladı Kestrel, <i>onlar da buraya saplanıp kalırlar.</i></p>

  <p>Titreyen vücutlarına yapışmış sırılsıklam giysilerle öylece durup kokuşmuş havayı soluyarak battıklarını hissediyorlardı. Çamur dizlerinden yukarıya çıktığında Bowman şöyle dedi:</p>

  <p>“Hâlâ batıyoruz.”</p>

  <p>“Bunun bir dibi olmalı,” dedi Kestrel.</p>

  <p>“Neden?”</p>

  <p>“Batmaya devam edemeyiz.”</p>

  <p>“Nedenmiş o?”</p>

  <p>Bir süre hiçbiri bir şey söylemedi ve batmaya devam ettiler. Ardından Mumpo sessizliği bozdu.</p>

  <p>“Senden hoşlanıyorum Kess. Sen benim dostumsun.”</p>

  <p>“Kapa çeneni Mumpo. Özür dilerim. Hayatımı kurtardığını biliyorum ama gerçekten...”</p>

  <p>Yeniden sessizlik çöktü. Bellerine kadar çamurun içerisindeydiler.</p>

  <p>“Benden hoşlanıyor musun Kess?” dedi Mumpo.</p>

  <p>“Biraz,” dedi Kestrel.</p>

  <p>“Biz dostuz,” dedi Mumpo neşeyle. “Birbirimizden hoşlanıyoruz.”</p>

  <p>Aptalca neşesi, sonunda Kestrel’i delirterek düşünmekten bile çekindiği şeyleri söylemesine neden oldu.</p>

  <p>“Seni aptal maymun! Anlamıyor musun? Çamurun içinde boğulacağız!”</p>

  <p>Mumpo büyük bir şaşkınlıkla ona baktı.</p>

  <p>“Emin misin Kess?”</p>

  <p>“Etrafına bir bak. Bizi kim çekip çıkaracak?”</p>

  <p>Mumpo etrafına bakındı ve kimseyi göremedi. Korkuyla yüzünü buruşturdu ve bağırmaya başladı.</p>

  <p>“Yardım edin! Batıyorum! Yardım edin! Dibe çökeceğim! Yardım edin!”</p>

  <p>“Kes sesini. Yardım edecek kimse yok.”</p>

  <p>Ama Mumpo daha da yüksek sesle bağırmayı sürdürdü ve iyi ki de bağırmaya devam etti çünkü Kestrel yanılıyordu. Yardım edebilecek biri vardı.</p>

  <p>Az ileride Willum adında küçük ve yuvarlak bir çamur adamı gölün yüzeyine eğilmiş tixa yaprakları arıyordu. Tixa en beklenmedik yerlerde yabani olarak yetişirdi ve onu bulmanın tek yolu birkaç saat etrafta yavaş yavaş hülyalara dalmış vaziyette gezinerek arar gibi yapmaktı. Eğer gölün bulanık gri yüzeyine çok uzun süre bakarsan kendileri de bulanık renkli olan tixa bitkilerini asla göremeyebilirdin. Bakmaman gerekiyordu böylece gözünün ucuyla onları yakalayabiliyordun. Eğer bulursan yapraklarını koparır, yapraklardan birini, aramaya devam ederken çiğnemek için ayırır geri kalanları çantana koyardın. Tixa yapraklarını çiğnemek insanı yavaşlatıp hülyalara daldırdığından bu durum onları bulmakta daha da ustalaşmanızı sağlardı.</p>

  <p>Willum uzaklardan gelen çığlıkları duyunca doğruldu ve karanlığa doğru bir göz atıp bu defa gerçekten görmeye çalıştı.</p>

  <p>Gülümseyerek kendi kendine “Aman, aman,” diye mırıldandı. Gülümsediğinin farkında değildi. Bütün gün dışarıdaydı ve günün büyük bir bölümünü tixa yaprakları çiğneyerek geçirmişti ve artık eve dönmesi gerekiyordu. Boynunda asılı duran yemiş torbaları dolmuştu ve karısı uzun zamandır eve dönmesini bekliyor olmalıydı.</p>

  <p>Ama keskin çığlıklar kesilmeyince Willum tüm çamur insanlarının yürümeye başladıklarında iz sürmeyi öğrendikleri yol ağını takip ederek sesin geldiği yöne doğru gitmeye karar verdi. Bu yollar çamur yüzeyinin altından gidiyordu, bazen yüzeyin hemen altında bazen de diz hizasında oluyorlardı. Bu yollardan yürümede tüm çamur insanlarının kullandığı özel bir yöntem vardı, yavaş ama kesintisiz uzun adımlarla ayaklarının birini kaldırıp diğerini koyarak akıcı bir şekilde, canlı ama tekdüze bir hızda yürümen gerekiyordu. Hızlı gidemezdin, özellikle bir tixa avından sonra sallana sallana yürürdün.</p>

  <p>Bu sırada çocuklar batmaya devam ediyordu. Çamur şimdi boyunlarına kadar ulaşmıştı ve umutsuzca çırpınan ayak parmakları, altlarında henüz sert bir zemin hissedememişti. Kestrel korkuyordu ve eğer Mumpo hepsine yetecek kadar bağırıyor olmasaydı o da bağırmaya başlardı.</p>

  <p>Mumpo tam bir bebek gibi, “Yaa-aa vaa-aaa!” diye bağırıyordu. “Yaa-aa vaa-aaa!”</p>

  <p>Konuşmaya başlayana değin, hiçbiri Willum’un yaklaştığını duymamıştı.</p>

  <p>“Ah benim sevgili toprağım!” dedi Willum yolun en uç kısmında durarak.</p>

  <p>“Yaa-aa vaa-aaa – Gluk!”</p>

  <p>Mumpo birdenbire sustu; sesinin kesilmesinin nedeni yardım gelmesi değil ağzının çamurla dolmasıydı. Çocukların üçü de kafalarını çevirmeye çalıştılar ama başarılı olamadılar.</p>

  <p>“Bize yardım edin!” dedi Bowman çamur yutarak.</p>

  <p>“Tahmin etmeliydim,” dedi Willum.</p>

  <p>Göldeki tüm çamur adamları gibi, tombul beline birkaç kez doladığı bir ip taşıyordu. İpi çözerek öyle düzgün bir şekilde gölün yüzeyine fırlattı ki ip her üçünün de ulaşabileceği bir yerde durdu.</p>

  <p>“Tutunun,” dedi. “Yavaş olmalısınız.”</p>

  <p>Çocuklar ellerini çamurdan çıkarıp ipe doğru uzatırken Willum hemen yanlarında bir öbek tixa gördü. Geniş olgun yapraklı büyük bir öbekti, en iyi cinstendi.</p>

  <p>“Yapraklar,” dedi. “Onları da yanınızda getirin, olmaz mı?”</p>

  <p>Çocukların ipe ulaşma çabaları daha hızlı bir şekilde batmalarına neden oluyordu ve çamur yüzünden nefes alamamaya başlamışlardı. Willum tixa yapraklarını görünce öyle heyecanlanmıştı ki bunu unutuverdi.</p>

  <p>“Yapraklar,” dedi yeniden, işaret ederek. “Onları da tutun, olmaz mı?”</p>

  <p>Bowman ipi yakalamıştı ve sıkıca asıldı, neredeyse Willum’un yoldan aşağı düşmesine neden oluyordu. Bowman diğer elini kız kardeşine uzattı ve ipe tutunmasına yardım etti. Ardından Kestrel tixa yapraklarının en yakınında duran Mumpo’ya elini uzattı.</p>

  <p>Bowman yeniden batmaya başladıklarını hissedince “Çek!” diye bağırdı. “Çek!”</p>

  <p>“Çekeceğim,” dedi Willum çekmeden. “Siz sadece benim için şu yaprakları alın.”</p>

  <p>Mumpo’nun ipe tutunmaya çalışan elinin tixa yapraklarının üzerine kapanması tamamıyla şans eseriydi. Willum onun yaprakları tuttuğunu görür görmez çekmeye başladı. Tüm ağırlığını vermek için öne doğru eğilip ipi bir yük katırı gibi çekerek yol boyunca ilerledi. Kısa, sağlam bacakları tüm çamur insanlarınınkiler gibi müthiş güçlüydü ve çocuklar kısa süre sonra çamurdan dışarıya doğru çekildiklerini hissetmeye başladılar.</p>

  <p>Kestrel etrafa çamur sıçratarak yüzündeki çamurlardan kurtuldu ve derin bir nefes aldı. Mumpo ağzındaki çamuru tükürdü ve yeniden inlemeye başladı. Bowman soluk soluğa, kalbi deli gibi atarken, çamur adamı onları bulmasaydı neler olacağını düşünmemek için var gücüyle uğraşıyordu.</p>

  <p>Altlarında yolun sert toprağını hissettiklerinde çamurla kaplı bir vaziyette oraya yığılıp kaldılar, olayın şokundan güçsüz düşmüşlerdi. Willum, Mumpo’nun üzerine eğildi ve tixa yapraklarını elinden aldı.</p>

  <p>“Bu kadarı yeterli. Çok teşekkürler.”</p>

  <p>Çok memnun olmuştu. Yapraklardan birinin ucunu kopardı, çamuru silkeledi ve ağzına attı. Geri kalanını küçük çantasına koydu.</p>

  <p>Ardından gölden çıkardığı çocukları incelemeye koyuldu. Kimdiler? Çamur insanlarından olmadıkları kesindi. Bunun için çok zayıftılar ve hiçbir çamur insanı yoldan ayrılıp derinlere saplanmazdı, en azından yanında ipi olmadan. Yukarıdan geliyor olmalıydılar.</p>

  <p>“Kim olduğunuzu biliyorum,” dedi. “Siz sıskalardansınız.”</p>

  <p><br /></p>

  <p>Yeraltı Gölü’nün karanlık yüzeyi boyunca yalnızca kendisinin görebildiği dolambaçlı yollardan giden ufak tefek, tombul çamur adamını izlediler. Soru soramayacak kadar yorgun olduklarından tek sıra halinde ipe tutunarak ağır adımlarla ardından yürüyorlardı. Bacakları çamura batıp çıkmaktan ağrıyordu ama yukarıdaki büyük hava deliklerine akşam karanlığı çökene kadar yürümeye devam ettiler.</p>

  <p>Willum yürürken hafiften bir şarkı mırıldanıyor ve arada sırada kendi kendine kıkırdıyordu. Sıskaları bulmak ne büyük bir şans oldu, diye düşünüyordu. Jum çok şaşıracak. Bunu düşünerek yüksek sesle güldü.</p>

  <p>Willum gün boyunca avlanırken çok uzaklaşmıştı ve evine vardıklarında neredeyse gece olmak üzereydi. Öyle karanlıktı ki çocuklar artık önlerini göremez olmuştu ve ancak ipin çekildiğini hissederek yolu takip edebiliyorlardı. Willum sonunda durup kendisinden memnun bir şekilde,</p>

  <p>“Ev gibisi yok, ha?” dedi.</p>

  <p>Gerçekten de ev gibisi yoktu: Ortalıkta ev ya da barınağa benzer bir şey yoktu, yalnızca yerdeki küçük bir delikten ince bir duman yükseliyordu. Çocuklar durup korku ve yorgunluktan titreyerek etrafa bakındılar.</p>

  <p>“Beni izleyin küçük sıskacıklar. Basamaklara dikkat edin.”</p>

  <p>Bunları söyler söylemez bir adım atıp yerin altına girdi. Kestrel hemen arkasından onu izleyerek çamurun içinde bir deliğe girdi, ayaklarının altında aşağı doğru inen merdivenler olduğunu hissetti.</p>

  <p>“Ağızlar kapalı,” dedi Willum. “Gözler kapalı.”</p>

  <p>Kestrel bir anda boğazına kadar çamura gömüldüğünü hissetti. Ardından ağzı, burnu, gözleri çamurla kaplandı ve bir sonraki adımda kendisini içeride ateş yanan, duman tüten bir yeraltı odasında buldu. Bowman ve Mumpo onu izlediler, her ikisi de ağızlarına dolan çamuru tükürüp gözlerini sildiler. Yukarıda, merdivenlerin tepesindeki çamur bir kapak gibi yeniden kapanmıştı.</p>

  <p>“Pekâlâ Willum,” dedi kızgın bir ses. “Saatlerdir yoksun.”</p>

  <p>“Ah, ama bak Jum!”</p>

  <p>Willum çocukları göstermek için kenara çekildi. Çamurla kaplı tombul bir kadın ateşin yanında bir tabureye oturmuş asık suratla ateşteki tencereyi karıştırıyordu.</p>

  <p>“Bunlar da nedir?” dedi.</p>

  <p>“Sıskalar, sevgilim.”</p>

  <p>“Sıskalar, öyle mi?”</p>

  <p>Jum güçlükle yerinden kalkarak yanlarına geldi. Çamurlu elleriyle onlara dokunup titreyen yanaklarını okşadı.</p>

  <p>“Zavallı çocuklar.”</p>

  <p>Ardından Willum’a dönerek sertçe,</p>

  <p>“Dişler!” dedi.</p>

  <p>Willum söz dinleyerek dişlerini gösterdi. Dişlerinde sarı kahverengi lekeler vardı.</p>

  <p>“Tixalar. Biliyordum.”</p>

  <p>“Yalnızca küçük bir yaprak sevgilim.”</p>

  <p>“Yarın hasat günü. Kendinden utanmalısın Willum! Yatıp ölmelisin!”</p>

  <p>“Çamur yemişi, Jum,” dedi teskin edici bir ses tonuyla. Uzun yemiş torbalarının düğümünü açarak şaşırtıcı sayıda kahverengi yumruyu dışarı çıkardı.</p>

  <p>Jum ateşin yanına geri dönerek, Willum’un çalışmalarının ürününü görmezden geldi.</p>

  <p>“Ama sevgilim! Benim tatlı kurabiyem! Şekerim!”</p>

  <p>“Tatlı sözlerinle beni kandıramazsın! Sen ve şu tixaların!”</p>

  <p>Bir süreliğine varlıkları unutulan çocuklar içinde bulundukları odayı gözden geçirdiler. Burası büyük yuvarlak bir oyuktu, kubbe şeklindeki çatıda ateşten yükselen dumanların dışarıya çıktığı bir delik vardı. Odanın ortasında, masa yüksekliğinde taştan bir tablanın üzerinde ateş yanıyordu ve etrafında geniş aralıkları olan demir parmaklıklı bir tür kafes duruyordu. Bu düzenek ateşin her yanına değişik yüksekliklerde tencere ve çaydanlıkların asılabilmesine yarıyordu. En tepede dumanı tüten büyük bir çaydanlık asılıydı ve hemen altında kaynayıp içinden bir şeyler püsküren bir tencere vardı.</p>

  <p>Ateşin yanındaki ahşap sırada Willum’un yakın aile fertleri oturuyordu, hepsi de tombul ve çamurla kaplıydı, bu yüzden aralarındaki boyut farkları dışında birbirlerinden ayırt edilmeleri imkânsız görünüyordu. Bunlar bir çocuk, bir teyze ve bir büyükbabaydı. Willum’a bakarak durmadan göz kırpan büyükbaba dışında hepsi meraklı gözlerle yeni gelenlere bakıyordu.</p>

  <p>Oyuğun zemini çamur lekeli, kırışık ve yumuşak kilim yığınlarıyla kaplıydı, birbirinin üzerine atılmış kilimler yere kocaman, dağınık bir yatak görünümü veriyordu.</p>

  <p>“Pollum!” dedi Jum, yemeği karıştırarak. “Birkaç kâse daha getir!”</p>

  <p>Çamur çocuğu ayağa fırlayıp duvardaki dolaba doğru gitti.</p>

  <p>“İyi bir gün ha Willum?” dedi yaşlı adam göz kırparak.</p>

  <p>“Oldukça iyi,” dedi Willum göz kırparak.</p>

  <p>“Öyleyse akşam yemeği istemezsin,” dedi Jum, tencereyi sertçe yere vurarak. “Görünüşe göre tixalar diyarında olacaksın.”</p>

  <p>Willum ona arkasından yaklaşıp kollarını beline dolayarak sımsıkı sarıldı.</p>

  <p>“Jum’u kim seviyor?” dedi. “Kim tatlı Jum’unun yanına evine dönüyor?”</p>

  <p>“Kim bütün gün dışarıdaydı?” diye homurdandı Jum.</p>

  <p>“Jum, Jum, kalbim senin için atıyor!”</p>

  <p>“Pekâlâ, pekâlâ!” Kepçeyi yere bıraktı ve kocasının, boynundan öpmesine izin verdi. “Senin sıskalarla ne yapacağız?”</p>

  <p>Sessiz duran teyze konuştu.</p>

  <p>“Zavallıların sıska karınlarını doyuralım,” dedi.</p>

  <p>“Kesinlikle,” dedi Willum. Gidip yaşlı adamın yanına oturdu ve kulağına bir şeyler fısıldadı.</p>

  <p>Pollum kâseleri masaya yerleştirdi ve Jum da tenceredeki yemeği kâselere doldurdu.</p>

  <p>“Oturun bakalım, sıskacıklar,” dedi daha nazik bir sesle.</p>

  <p>Bowman, Kestrel ve Mumpo masaya oturarak önlerindeki yemeğe baktılar. Karınları çok açtı ama önlerindeki yemek tıpkı çamura benzediğinden yemek konusunda kararsız kalmışlardı.</p>

  <p>“Yemiş çorbası,” dedi Jum teşvik edici bir sesle. Nasıl yeneceğini göstermek için bir kaşık dolusu yemeği ağzına attı.</p>

  <p>“Lütfen bayan,” dedi Bowman. “Söyler misiniz ne tür bir yemiş?</p>

  <p>“Ne olacak,” dedi Jum. “Çamur yemişi tabii ki.”</p>

  <p>Mumpo yemeye başladı. Mumpo’dan ses çıkmayınca Kestrel de denemeye karar verdi. Tadı şaşırtıcı bir şekilde güzeldi, közlenmiş patatese benziyordu. Üçü de iştahla yemeye başladılar. Jum keyifle onları izledi. Pollum annesinin kalın bacaklarına sarılarak kulağına fısıldadı.</p>

  <p>“Onlar ne anne?”</p>

  <p>“Onlar sıskalar. Yukarıda yaşarlar. Zavallıcıklar.”</p>

  <p>“Neden buradalar?”</p>

  <p>“Kaçmışlar. Kaçıp kurtulmuşlar.”</p>

  <p>Karınları doydukça çocukların neşesi yerine geldi ve nerede olduklarını merak etmeye başladılar.</p>

  <p>“Yeraltı Gölü’nde miyiz?” diye sordu Kestrel.</p>

  <p>“Neden söz ettiğini bilmiyorum,” dedi Jum. “Ama yeraltında olduğumuz kesin. Hepimiz yerin altındayız.”</p>

  <p>“Çamur...? Nereden geliyor?” Bu soruyu sormanın kibar bir yolu yok gibi görünüyordu, bu yüzden taktik değiştirdi. “Buradaki çamur pek kokmuyor.”</p>

  <p>“Kokmak mı?” dedi Jum. “Umarım kokuyordur. Toprağın tatlı kokusu.”</p>

  <p>“Hepsi bu mu?”</p>

  <p>“Hepsi mi? Evet, küçük sıskacık, hepsi bu ve bu her şey.”</p>

  <p>Ateşin yanında oturan teyze kıkırdadı.</p>

  <p>“Balçık!” diye bağırdı. “Çamurumuzun balçık olduğunu sanıyorlar!”</p>

  <p>“Yo-o,” dedi Jum. “Onlar deli değil.”</p>

  <p>“Sor onlara,” dedi teyze. “Sorsana.”</p>

  <p>“Çamurumuzun balçık olduğunu düşünmüyorsunuz ya sıskacıklar?”</p>

  <p>“Balçık nedir?” dedi Bowman.</p>

  <p>“Balçık ne midir?” dedi Jum şaşkınlıkla. Pollum kıkırdamaya başladı. “Tabii ki balçıktır.”</p>

  <p>Willum da konuşmaya katıldı.</p>

  <p>“Tabii ki balçık,” dedi. “Neden olmasın? Her şey güzel toprağa geri döner ve lezzete bir katkısı bulunur. Toprak büyük bir tenceredir.”</p>

  <p>Kepçeyi tencereye daldırıp yemekle doldurdu.</p>

  <p>“Bir gün yere uzanacağım ve güzel toprak bedenimi alacak ve onu iyileştirip bana geri verecek. Balçığı kafanıza takmayın küçük sıskacıklar. Düşünürsen, hepimiz balçığız. Hepimiz bu tatlı toprağın bir parçasıyız.”</p>

  <p>Kepçedeki yemeği yedi. Jum onaylar gibi kafasını salladı.</p>

  <p>“Bazen beni şaşırtıyorsun Willum,” dedi.</p>

  <p>Yemeğini ilk bitiren Mumpo oldu. Bitirir bitirmez halı kaplı yere uzandı ve kıvrılıp uyudu.</p>

  <p>“Hah şöyle küçük sıskacık,” dedi Jum üzerine bir kilim örterek.</p>

  <p>Bowman ve Kestrel de uyumak istiyordu ama ilk önce üzerlerinde kuruyup sertleşmiş çamur tabakasından kurtulmak istiyorlardı.</p>

  <p>“Lütfen bayan,” dedi Bowman. “Nerede yıkanabilirim?”</p>

  <p>“Banyo mu yapmak istiyorsun?”</p>

  <p>“Evet bayan.”</p>

  <p>“Pollum! Banyoyu hazırla!”</p>

  <p>Pollum ateşin yanına gidip kaynayan çaydanlığı aldı. Toprak zeminde tabak şeklindeki bir çukurun üzerine bıraktı. Çaydanlıktaki sıcak suyu yavaşça yere boşaltmaya başladı. Su çukurun kenarlarından aşağı akarak dipte buhar tüten sığ bir su birikintisi oluşturdu.</p>

  <p>“Önce kim yıkanacak?” dedi Jum.</p>

  <p>Bowman ve Kestrel birbirlerine baktılar.</p>

  <p>“Haydi göster onlara Pollum,” dedi teyze. “Yukarıda banyo yok. Zavallı küçükler.”</p>

  <p>Pollum için banyoda su henüz yeniyken ilk sırayı almak her zaman olan bir şey değildi, bu yüzden ikinci kez söylenmesini beklemeden atladı. Sırtının üzerine düştü, bir yengeç gibi dönüp durarak üzerini ılık bir çamur tabakasıyla kapladı. Çamurun içerisinde oynaşırken kendi kendine kıkırdıyordu, bu işi çok sevdiği belliydi.</p>

  <p>“Bu kadar yeter Pollum. Biraz da sıskacıklara bırak.”</p>

  <p>Bowman ve Kestrel çok nazik olduklarını ama banyo yapamayacak kadar yorgun olduklarını söylediler. Bunun üzerine Jum yerde kilimlerin arasında onlara yatak hazırladı, onlar da tıpkı Mumpo gibi kıvrılıp yattılar. Günün dehşetli olaylarından yorgun düşen Bowman kısa süre sonra derin bir uykuya daldı, Kestrel ise bir süre daha uyanık kaldı, yattığı yerden çamur insanlarını izleyerek konuşmalarını dinledi. Willum çantasından bir şey çıkarmış yaşlı adama veriyordu, ikisi de bir köşede kıkırdıyorlardı. Jum ateşin başında yemek pişiriyordu, görünüşe göre koca bir kazan çorbaydı. Pollum sorular soruyordu.</p>

  <p>“Neden o kadar zayıflar anne?”</p>

  <p>“Yeterince yiyecekleri olmadığı için. Yukarıda çamur yemişleri yok.”</p>

  <p>“Çamur yemişleri yok mu!”</p>

  <p>“Bunun için gereken çamur yukarıda yok.”</p>

  <p>“Çamur yok mu!”</p>

  <p>“Sakın unutma Pollum. Sen çok şanslı bir kızsın!”</p>

  <p>Kestrel dinlemeye çalıştı ama sesler yavaşlayıp belirsizleşiyordu, tavandaki alev gölgeleri yavaş yavaş bulanıklaştı. Sıcacık yatağının içerisine iyice gömüldü ve bacaklarının ne kadar çok ağrıdığını, yatakta olmanın ne kadar güzel olduğunu düşündü ve gözleri öyle ağırlaştı ki sonunda onları kapatmak zorunda kaldı ve bir dakika sonra derin bir uykuya daldı.</p>
</body>
</html>
