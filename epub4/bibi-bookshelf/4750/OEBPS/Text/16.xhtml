<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <p class="baslik0">16</p>

  <p class="baslik1">Rüzgâr Savaşı</p>

  <p>Kemba’nın planının Raka tarafından onaylandığı anlaşılıyordu. Salimba hücreye geldiğinde çocuklara Ombaraka halkının başka bir şey konuşmadığını söyledi.</p>

  <p>“Daha önce birilerinin gerçekten öldüğü bir savaş hiç görmedik,” dedi Salimba gözleri parıldayarak. “En azından hatırladığımız kadarıyla. Sizi izlemek için dışarıya çıkacağımdan emin olabilirsiniz.”</p>

  <p>“Öldürüleceğimizden nasıl bu kadar emin olabiliyorsun?” dedi Kestrel. “Korvet düzlük boyunca hiçbir şeye çarpmadan da gidebilir.”</p>

  <p>“Yo, hayır bunu kesinleştireceklerdir,” dedi Salimba. Tüm Chaka savaş donanması çıkana kadar bekleyecek ve sizi tam ortasına yollayacaklardır. Chaka kruvazörlerinde eski ağır kesicilerden var. Sizi parçalara ayıracağından hiç kuşkum yok.”</p>

  <p>“Bu umurunda değil mi?” dedi Bowman yaşlı gözlerle.</p>

  <p>Salimba ona baktı, sonra beceriksizce bakışlarını kaçırdı.</p>

  <p>“Tabii sizin için pek iyi olmayacak,” dedi. “Bunun farkındayım. Ama...” Neşeyle onlara döndü, “bizim için muhteşem olacak.”</p>

  <p>O gittikten sonra ikizler ne yapmaları gerektiği konusunda konuştular.</p>

  <p>“Tuhaf bir şey,” dedi Bowman, “ama tüm bu asma ve öldürme konuşmalarına rağmen onların gerçekte oldukça nazik insanlar olduklarını hissediyorum.”</p>

  <p>“Hey-yooo!” dedi Mumpo.</p>

  <p>“Mumpo?”</p>

  <p>“Evet Kess?”</p>

  <p>“Neler olduğunun farkında mısın?”</p>

  <p>“Sen benim arkadaşımsın ve ben seni seviyorum.”</p>

  <p>Gözleri biraz tuhaf görünüyordu ama Kestrel üsteledi.</p>

  <p>“Yarın sabah bizi o kara gemilerinden birine koyacaklar ve bir sürü gemi tarafından saldırıya uğrayacağız.”</p>

  <p>“Bu çok iyi Kess.”</p>

  <p>“Hayır, iyi değil. Bizi parçalara bölecek döner bıçakları var.”</p>

  <p>“Büyük parçalara mı, küçük parçalara mı?” Kıkırdamaya başladı. “Yoksa mini minnacık parçalara mı?”</p>

  <p>Kestrel ona daha yakından baktı.</p>

  <p>“Mumpo! Bana dişlerini göster!”</p>

  <p>Mumpo dişlerini gösterdi. Sarıydılar.</p>

  <p>“Tixa yaprakları çiğniyorsun değil mi?”</p>

  <p>“Çok mutluyum Kess.”</p>

  <p>“Nerede o? Göster.”</p>

  <p>Elini cebine soktu ve bir demet tixa yaprağı çıkarıp gösterdi.</p>

  <p>“Sen işe yaramaz birisin Mumpo.”</p>

  <p>“Evet Kess, biliyorum. Ama seni gerçekten seviyorum.”</p>

  <p>“Kes sesini lütfen.”</p>

  <p>Bowman gri-yeşil renkteki tixa yapraklarına bakıyordu.</p>

  <p>“Belki başarabiliriz.”</p>

  <p>“Neyi başarabiliriz?”</p>

  <p>“Kara gemisine sığındığımızda tüm parçalarının nasıl bir araya geldiğine bakmıştım. Sanırım anlamayı başardım. Eğer Mumpo çamur dalışı yaptığı zamanki gibi direğin tepesine çıkarsa sanırım başarabiliriz.”</p>

  <p><br /></p>

  <p>Ertesi sabah şafağın ilk ışıkları doğuda gökyüzünde belirdiğinde Ombaraka’nın gözetleme kulelerinin tepesindeki gözcüler kaptanların beklediği işareti verdiler: Omchaka göründü! Aynadaki yansıması kadar Ombaraka’ya benzeyen ikinci bir dev gemi düzlükte onlara doğru yavaşça ilerliyordu; yelkenleri ve direkleri, güverteleri ve kuleleri, pembe ve altın rengi gökyüzünde salına salına ilerliyordu. Güneybatıdan kuvvetli bir rüzgâr esiyordu ve iki hareketli kent güneş tepede yükselmeden önce birbirlerinin menziline girebilmek için tiramola ederek gidiyordu.</p>

  <p>Raka kumanda güvertesindeki yerini almıştı. Aşağıda saldırı donanmasını taşıyan vinç ve kızaklar harekât için hazırlanıyordu ve Ombaraka’nın her yanında insanlar savaşa hazırlanıyordu. Rüzgâr ustaları dış galerilerdeki yerlerini alarak aletlerini havaya kaldırmışlardı; verdikleri raporlar kumanda odasında değerlendirilerek rüzgârın yönü ve kuvveti hakkında tahminlerde bulunuluyordu. Savaşta iki önemli etmen vardı: rüzgârın yönü ve saldırı zamanı. Savaş donanması ne kadar geç bırakılırsa bu, hedeflerine o kadar yakın oldukları anlamına geliyordu, dolayısıyla da hedefi bulma olasılığı yükseliyordu. Fakat eğer donanma çok geç bırakılırsa gemilerin düşmandan önce saldırı hızına ulaşamama riski de vardı.</p>

  <p>Tüm bu süre zarfında iki ana gemi, Ombaraka ve Omchaka, rüzgârı karşılarına alacakları avantajlı bir nokta arayışı içinde ağır ağır ilerliyordu. Her zaman olduğu gibi kaçınılmaz bir şekilde ikisi de rüzgârı yan taraftan alarak avantajsız duruma düşmüşlerdi. Her iki savaş gemisi de tam da bu nedenden dolayı yan rüzgârlara uygun olarak inşa edildiğinden bu çok önemli bir sorun teşkil etmiyordu.</p>

  <p>Güneş düzlüklere göz kamaştırıcı ışınlarını yayarak tepede yükselirken Raka, savaş borularının çalınması emrini verdi. İlk boru ana gözlem kulesinin tepesinden çalındı ve Ombaraka’nın her yanındaki gözcüler devamını getirdi. Boru sesleri birbiri ardından güverteden güverteye yankılanıyordu.</p>

  <p>Çocuklar hücrelerinden sesi duydular ve ne anlama geldiğini anladılar. Kısa süre sonra dışarıda koşan ayak sesleri duyuldu ve kapı hızla açıldı. Bir grup silahlı adam onları yakalayıp dışarıdaki koridora sürükledi. Tek kelime bile etmeden, yaka paça avluya, oradan da gemilerin bulunduğu güverteye götürüldüler. Baraka savaş donanması her iki yönde göz alabildiğine uzanıyordu: Ana geminin yüksek yanlarından çıkan kızaklara asılı yüzlerce yelkenli vardı. İnsanlar gemilerin üzerine çıkmış pervane benzeri bıçakları düzeltiyor, ağları asıyor, kayış ve makaraları kontrol ediyor ve yelkenleri ayarlıyorlardı. Donanmadaki her geminin bir idareci grubu vardı ve bu onlar için bir dönüm noktasıydı. Sevgiyle inşa ettikleri ve şimdi büyük bir dikkatle savaşa hazırladıkları gemi kısa süre sonra bir daha dönmemek üzere gönderilecekti. Beraberinde zafer umutlarını taşıyordu ve eğer şansları varsa düşmana ya da doğa güçlerine yenik düşmeden önce bir Chaka gemisini devirecekti.</p>

  <p>Çocuklar savaş kruvazörlerinin arasından geçirilerek korvet denen hafif gemilerden ilkinin önünde durduruldular. Baraka askerleri her yerdeydi ve çocukları görünce yere tükürerek onur kırıcı sözler sarf ediyorlardı. “Chaka pislikleri! Rüzgâr beyninizi dağıtırken sizi izliyor olacağım!”</p>

  <p>Her kızağın başında ellerinde savaş gemisini yana çekmek için kullandıkları uzun kıvrık sopalar taşıyan adamlar duruyordu. Çocukların bindirilmesi için, bu sopalardan üçüyle baştaki korveti güverteye yaklaştırmışlardı. Korvet harekete geçene kadar hareketsiz duracak olan gümüş rengi saldırı bıçakları güneşin altında parıldıyordu.</p>

  <p>Danışman Kemba da Chaka casuslarının sonunu izlemek üzere gelmişti. Dostane bir havayla çocukları selamladıktan sonra muhafızlara emir verdi.</p>

  <p>“Chaka casuslarını direklere bağlayın.”</p>

  <p>“Lütfen efendim,” dedi Kestrel. “Herkes izleyecek dememiş miydiniz?”</p>

  <p>“Dediysem ne olmuş?”</p>

  <p>“Şey, eğer bizi bağlarsanız her şey çok çabuk olup bitecek.”</p>

  <p>“Ne öneriyorsun?”</p>

  <p>“Korvetin içinde koşarsak daha eğlenceli bir görüntü olacağını düşünüyorum.”</p>

  <p>Kemba hafif bir şaşkınlıkla bu öneriyi düşündü.</p>

  <p>“Ama aşağı atlayabilirsiniz,” dedi.</p>

  <p>“İpleri uzun tutabilirsiniz,” dedi Kestrel. “Bize savaşmak için bir şey de verebilirsiniz. O zaman sizin için gerçek bir gösteri sergileyebiliriz.”</p>

  <p>“Hayır, hayır,” dedi Kemba. “Kılıç olmaz. Chaka casuslarına kılıç veremeyiz.”</p>

  <p>“Peki ya şu sopalardan birine ne dersiniz?” dedi Bowman korveti güverteye bağlayan kıvrık sopayı göstererek.</p>

  <p>“Onu ne yapacaksınız?”</p>

  <p>“Belki Chaka donanmasını uzaklaştırabiliriz.”</p>

  <p>“Chaka donanmasını uzaklaştırmak mı? Sopayla mı?”</p>

  <p>Yaşlı danışman buna gülümsedi ve etrafındaki adamlar yüksek sesle güldüler. Savaş kruvazörlerinin birbirlerine nasıl bir hızda saldırdıklarını biliyorlardı.</p>

  <p>“Pekâlâ,” dedi Kemba. “Onlara bir sopa verin. Chaka kruvazörlerini nasıl uzaklaştırdıklarını göreceğiz.”</p>

  <p>Çocuklar alaylı gülüşler arasında korvete bindirilip uzun birer iple ortadaki direğe bağlandılar. İpler ince olmalarına rağmen oldukça sağlamdılar ve düğümleri sıkıydı. Arkalarından gemiye kıvrık sopalardan birini attılar ve bir kahkaha daha duyuldu. Sopa geminin içine düştü, Bowman sopayı düştüğü yerde bıraktı. Kestrel Mumpo’ya bir şeyler mırıldandı. Mumpo başını salladı, sırıttı ve sopayı yerden aldı.</p>

  <p>Ombaraka’nın batı yanı boyunca donanma savaş emrini büyük bir heyecanla bekliyordu. Çocuklar korvetin içerisinde durdukları yerde sallanırken önlerinde on dört büyük savaş kruvazörü ve arkalarında dokuz korvet sayabiliyorlardı. Çok uzaktan Omchaka’nın dev silueti görünüyordu ve Chaka savaş borularının sesini uzaktan da olsa duyabiliyorlardı.</p>

  <p>İki dev ana gemi gittikçe şiddetlenen rüzgârda durmadan ilerleyerek aralarındaki mesafeyi kapatıyorlardı. Savaş donanmasının yelkenleri açılmamıştı ama denizciler hazırda bekliyordu. Kestrel dönüp yukarıya baktı, güverte ve galerilerde yüzlerce kadın, erkek ve çocuk tüm boşlukları doldurmuş, sessizce düzlükleri izliyordu. Onların da üzerinde, gözlem kulelerindeki gözcüler Chaka savaş donanması indirilmeye başlar başlamaz bağırmaya hazır bir şekilde teleskoplarını Omchaka’nın kızaklarına odaklamışlardı.</p>

  <p>Gittikçe yaklaşan düşmanın beklendiği bu zaman Mumpo hariç herkes için çok gergin geçiyordu. Mumpo uzun kıvrık sopayı kafasının üzerinde döndürerek kendi kendine gülüyordu. Baraka halkının kendisinden nefret ettiğinin farkında değilmiş gibiydi, yumruklarını sallayarak savaşta nasıl öleceğini anlatan işaretler yapanlara neşeyle el sallayarak gülmeye devam ediyordu. Buna karşın Bowman ve Kestrel sessiz durarak üzerlerine mümkün olduğunca az dikkat çekmeye çalışıyorlardı. Yelkenin mekanizmasını ve görevleri gemiyi rotasına oturtmak olan mürettebatın hareketlerini izliyorlardı.</p>

  <p>Sonunda uzaktan bir çığlık duyuldu, bunu daha yakından gelen başka çığlıklar izledi.</p>

  <p>“Saldırıya hazır olun!”</p>

  <p>Güvertedeki tüm takımlar dikkat kesilerek emirleri yerine getirmeye hazır vaziyette beklediler. İleride, bir mil kadar uzakta Omchaka’nın atış güvertesindeki hareketi görebiliyorlardı. Chakaların uzaktan da olsa bir şelalenin gürüldemesini andıran savaş çığlığı duyuldu.</p>

  <p>“Cha-cha-chaka! Cha-cha-chaka!”</p>

  <p>Aynı anda Chaka savaş kruvazörlerinin yelkenleri açıldı ve öndeki kruvazör yere indirildi; yelkenleri rüzgârda dalgalanıyordu. Ombaraka’daki tüm gözler Chaka gemisinin indirilişini ve bıçaklarının dönüşünü, hızlanıp saldırıya geçişini izledi.</p>

  <p>“Gemiyi indir!”</p>

  <p>Atış güvertesi yeni emirle bir anda harekete geçti. Öndeki savaş kruvazörünün başında duran takım daha önce yüzlerce kez yaptıkları gibi yelkenleri açıp bıçakları serbest bıraktılar; son rüzgâr yönü kontrolü yapıldı, düşmanın rotasına kilitlenildi. Gözcü kafasını eğerek onayladı ve takımın lideri son emri verdi.</p>

  <p>“İndir!”</p>

  <p>Tutucu kıskaçlar açıldı. Sert rüzgâr ağır gemiyi güverteden dışarı doğru çekti ve gemi yüksek tekerleklerinin üzerinde kaydı. Yelkenler rüzgârla doldukça dev bıçaklar dönmeye başladı. Ana geminin güvertesinden dışarı çıktı ve karşıdan esen rüzgâr yelkenleri şişirdi, direğin tepesindeki borudan rüzgârın iniltisi duyuluyordu; savaş kruvazörü öldürücü bir saldırıya geçti. Tüm güverte ve galerilerden Baraka’ların savaş çığlıkları duyuluyordu.</p>

  <p>“Raka ka ka ka! Raka ka ka ka!”</p>

  <p>İkinci ve üçüncü Chaka kruvazörleri indirildi. Tüm gözler öndeki geminin üzerindeyken atış güvertesinde peş peşe emirler yağıyor ve kruvazörler birbiri ardından karaya indiriliyordu. İki dev ana gemi birbirine yaklaşmaya devam ediyordu.</p>

  <p>Gözcüler işlerini iyi yapmışlardı. İlk iki kruvazörün bıçakları birbirine kenetlenerek çarpıştı ve aynı anda parçalandı. İzleyenlerden sevinç çığlıkları yükseliyordu, düzlüğün diğer yanında Omchaka’nın güvertelerinden de benzer sevinç çığlıkları duyuldu. Çarpışma çok uzakta gerçekleştiğinden hangi geminin daha fazla hasar aldığını anlamak güçtü. Çığlıklar savaşın ilk darbesineydi.</p>

  <p>Çarpışma son hızla devam ediyordu. Her iki tarafın da gözcüleri ve rüzgâr ustaları işlerinde uzmandı ve savaş kruvazörleri içlerinde canlı dümenciler varmışçasına hedeflerini buluyorlardı. Kısa süre sonra dev ana gemilerin arasındaki arazi, parçalanmış savaş kruvazörü mezarlığına dönüşmüştü, gemilerin yelkenleri boş yere teknelere çarpıp duruyordu.</p>

  <p>Chaka kumandanları baskıyı artırdıkça karaya indirilen gemilerin sayısı da artıyordu. Amaçlarının, sayı üstünlüğüyle Baraka donanmasına akın ederek Ombaraka’yı savaşın en son ve en can alıcı safhasında, iki hareketli kent birbirine, saldırı filoları ana gemilere hasar verecek kadar yaklaştıklarında savunmasız bırakmak olduğu anlaşılıyordu. Savaşın tüm stratejisi şimdi yalnızca donanmadaki en son, en hızlı ve manevra kabiliyeti en yüksek gemiler olan korvetlerin daha ne kadar bekletileceğine bağlıydı.</p>

  <p>Savaş çığlıkları her iki taraftan da hiç eksik olmuyor; sesleri, birbirlerine ya da gemi enkazlarına çarparak havaya daha da fazla enkaz parçaları savuran kruvazörlerin parçalanma seslerine karışıyordu. Chaka donanması şimdilik çok büyük ve her yerdeymiş gibi görünse de hangi tarafın önde olduğunu anlamak imkânsızdı.</p>

  <p>Emirler yağmaya devam ediyordu.</p>

  <p>“İndirin! İndirin! İndirin!”</p>

  <p>Atış yöneticileri büyük darbeyi geciktirmek için gemileri birbiri ardından karaya indiriyorlardı. Kumanda güvertesinde Raka kargaşa ve bağırışların ortasında gözlem penceresinden etrafı kolaçan ediyordu.</p>

  <p>“Rüzgâr iki derece batıya dönüyor!”</p>

  <p>“Chaka otuz birinci gemiyi indirdi!”</p>

  <p>“Vur! Tam yol ileri!”</p>

  <p>“Aranın kapanmasına bin iki yüz metre!”</p>

  <p>“Chaka otuz ikinci gemiyi indirdi! Otuz üç!”</p>

  <p>“Daha kaç tane var?” dedi Raka.</p>

  <p>“İkinci filo da gitti! Korvetler bekliyor!”</p>

  <p>Silahlı kuvvetler komutanı Tanaka aceleyle savaş lordunun yanına gitti.</p>

  <p>“Korvetleri indirelim mi lordum?”</p>

  <p>“Hayır! Onların istediği de bu!”</p>

  <p>“Chaka otuz dördüncü gemiyi indirdi! Otuz beş! Otuz altı!”</p>

  <p>“Aranın kapanmasına bin metre!”</p>

  <p>“Korvetleri indirmeliyiz lordum! Korvetler olmadan onları durduramayız.”</p>

  <p>“Tüm Chakalara lanet olsun!” diye patladı Raka. “Ellerinde daha kaç gemi var?”</p>

  <p>“Chaka otuz yedinci gemiyi indirdi!”</p>

  <p>“Korvetleri indirmek zorundayız!”</p>

  <p>“Stratejimize onların karar vermesine izin veriyoruz,” dedi Raka. “Onların da istediği bu.”</p>

  <p>“Chaka kruvazörü savunmamızı aştı! Chaka kruvazörü savunmamızı aştı!”</p>

  <p>Bu haber kumanda güvertesindekileri dehşete düşürdü. Hepsinin korktuğu şey buydu: Baraka savaş donanmasının savunma duvarını aşarak Ombaraka’nın üzerine gelecek ilk gemi.</p>

  <p>“Çarpışma noktasını hesaplayın!” diye bağırdı Tanaka. “Tehlike alarmını çalın!” Savaş lorduna dönerek aceleyle, “Lordum... korvetler!” dedi.</p>

  <p>“Pekâlâ,” dedi Raka kederli bir şekilde. “Korvetleri gönderin.”</p>

  <p>Atış güvertelerinde takımlar yeni ve keskin bir nota üfleyen boruların sesini duydular: tehlike alarmı. Galerilerde durumun farkına varıldıkça savaş çığlıkları sustu: Chaka donanması savunmayı aşmıştı. Fakat nasıl ve neden olduğunu düşünecek vakit yoktu zira boru sesinin hemen ardından harekât sinyalleri geldi, sonunda korvetler indiriliyordu.</p>

  <p>“Haydi! Haydi! Haydi!”</p>

  <p>Çocuklar öndeki korvette olmalarına rağmen karaya ilk indirilenlerin kendileri olmayacağını anladılar. Arkalarında, ince fakat ölümcül gemiler birbiri ardından aşağı indirilerek ok hızıyla yaklaşan Chaka kruvazörlerine doğru yöneliyordu. Onlar karaya indirildiği sırada savunmayı aşan Chaka kruvazörü inanılmaz bir hızla üzerlerine doğru geliyordu. İlk korvete çarptı ve hafif gemi havaya fırlayarak bir çekiç gibi Ombaraka’nın en alt güvertesine indi. Kruvazörün parçaları Ombaraka’nın üst güvertelerine sıçrarken Omchaka’dan müthiş bir tezahürat yükseldi ve insanlar korunmak için kafalarını eğdiler.</p>

  <p>Atış güvertesindeki mürettebat geri çekilmedi. Chaka kruvazörlerini durdurmak için korvetler birbiri ardından gönderiliyordu.</p>

  <p>“Haydi! Haydi! Haydi!”</p>

  <p>Çocuklar göz ardı edilen tek korvette bekliyor, Bowman ve Kestrel sessiz ve dikkatli bir şekilde, Mumpo ise kıvrık sopasını sallayarak ve heyecanla bağırarak savaşı izliyordu.</p>

  <p>“Parçala! Parçala! Bravo bravo! İşte geliyorlar! Çat-Pat-Küt! He-hey!”</p>

  <p>Bir dizi yeni emir duyuldu ve Ombaraka’daki tüm denizciler yelkenleri indirmeye koyuldu. Dev hareketli kent yavaş yavaş durdu. Raka son savunmalarını yapacakları yeri seçmişti. Burada durup sonuna kadar savaşacaklardı.</p>

  <p>Birkaç uzun süren dakika boyunca Omchaka üzerlerine doğru gelmeyi sürdürdü. Savaşın son safhasında yakından savaşmaya mı karar vermişlerdi? Omchaka da yelkenlerini indirdi ve iki dev, donanmalarının son ve en kritik çarpışmasını izlemek üzere birbirlerinden beş yüz metre uzaklıkta durdular.</p>

  <p>Kumanda güvertesinde Raka üzüntüden çıldırmak üzereydi.</p>

  <p>“Ellerinde daha gemi var mı? Daha fazla gemileri olup olmadığını bilmek istiyorum!”</p>

  <p>“Hayır lordum.”</p>

  <p>“Ellerindeki son kozları da kullandılar mı? Buna inanamıyorum.”</p>

  <p>“Vur ve öldür! Vur ve öldür!”</p>

  <p>“Rüzgâr üç derece güneybatı yönüne dönüyor!”</p>

  <p>“Üç korvetimiz kaldı lordum! Devam edelim mi?”</p>

  <p>“<i>Onların elinde kaldı mı?”</i></p>

  <p>“Tüm Chaka kızakları boşaldı lordum.”</p>

  <p>“Öyleyse devam edin! Haydi!”</p>

  <p>Kollarını geriye attı ve gözleri bir kez daha parladı.</p>

  <p>“Son hamlelerini oynamakta erken davrandılar! Şimdi kimin savunması deliniyormuş göreceğiz!”</p>

  <p>Her iki tarafta da tezahüratlar son raddesine varmıştı, birbirini görebilecek kadar yakın olan iki düşman kabile birbirlerinin seslerini bastırmaya çalışıyordu.</p>

  <p>“Cha-cha-chaka! Cha-cha-chaka!”</p>

  <p>“Raka ka! ka! ka! Raka ka! ka! ka!”</p>

  <p>İki savaş donanması çarpışarak birbirine karışıyor, izleyiciler her çarpışmada çılgınca bağırıyordu. Her iki taraftan da savunmayı delen olmamıştı ve son Chaka gemisi de indirildiğinde kalan Baraka korvetlerini indirme emri verildi.</p>

  <p>Çocukların içinde bulunduğu gemi sıradaki üçüncü ve son gemiydi. Kemba onların yok edilmesinin savaşın büyük sonu olmasını planlıyordu. Sonunda yelkenler açılıp geminin direği rüzgârda gerildiğinde çocuklar sakindi. Yere indirilirlerken üzerlerindeki makaralar gıcırdıyordu. Gözcüler rotasını belirlediler ve ana yelken açıldı. Kemba tüm sevimliliğiyle son bir kez el salladı.</p>

  <p>“Bugüne kadar bulduğum en iyi fikir,” diye seslendi. “Bize iyi bir gösteri sergileyin.”</p>

  <p>“İndir!” emri verildi. Mengeneler açıldı ve korvet çocukların üçünü de yere düşüren bir sıçrayışla harekete geçerek boşluğa fırladı. İki yandaki bıçaklar dönmeye başladı ve direğin tepesindeki boru keskin bir sesle ortalığı inletti.</p>

  <p>Ombaraka güvertelerindeki kalabalık son kalan korvetleri zafer çığlıklarıyla selamladı. Son gemilerin savunmayı deleceğine inanıyorlardı. Sonuncu korvetteki çocukları görünce çığlıkları nefrete dönüştü.</p>

  <p>“Chaka pisliklerine ölüm! Chaka casuslarına ölüm!”</p>

  <p>Birdenbire sözleri dudaklarında donakaldı. Omchaka’nın yanından dev kapılar açıldı ve yepyeni bir savaş donanmasını taşıyan kızaklar gözler önüne serildi.</p>

  <p>Raka, kumanda güvertesinden umutsuzluk içinde olanları izliyordu. Yapabileceği hiçbir şey yoktu. Son gemilerini de indirmişti, yola koyulmuşlardı ve geri çağrılmaları imkânsızdı. Ombaraka düşmanın eline düşmüştü.</p>

  <p>“Kaç tane?” diye sordu. Öne çıkan kızakları kendisi de görebiliyordu. Sekiz savaş kruvazörü. Beş yüz metreden maksimum hıza ulaşmaları mümkün olmasa da korkunç bir hasara yol açacaklardı. Chaka kumandanları güvende olduklarından gemileri indirmek için bol vakitleri vardı ve Raka’nın oturup saldırıyı beklemekten başka yapacak bir şeyi yoktu. Ombaraka büyük hasar alacaktı, bu bir faciaydı.</p>

  <p>Tüm halk olacakların farkındaydı. Güverte ve galerilere müthiş bir sessizlik çöktü, korvetlerinin son Chaka kruvazörleriyle çarpışmasını izliyorlardı. Kimseden ses çıkmıyor, yalnızca Omchaka’dan gelen vahşi savaş çığlıkları duyuluyordu.</p>

  <p>“Cha-cha-chaka! Cha-cha-chaka!”</p>

  <p>Birden tuhaf bir şey olmaya başladı. Chaka casuslarını taşıyan üçüncü korvet dönüşe geçiyordu. Şaşkınlık içerisinde kaçışını izlediler. Çocuklardan ikisi yelkenleri idare ediyordu, biri ana yelkenin diğeri de flok yelkeninin başındaydı. Üçüncüsü ana direğin tepesine tırmanmış elindeki sırığı sallıyordu. Yaptıkları dönüşle gemiyi savaştan uzaklaştırmışlardı, bir kez daha dönerek geminin burnunu tekrar savaş alanına çevirdiler.</p>

  <p>Bowman ve Kestrel baş döndürücü bir hızda ilerleyen korvetin içerisinde büyük bir konsantrasyonla yelkenleri kontrol ediyor, geminin hareketlerini hissediyorlardı. İlk dönüşlerinde dört tekerleği de yerde tutmaya çalışmışlardı fakat ikincisinde daha sert bir dönüşle geminin biraz yan yatmasına izin verdiler. Mükemmel işliyordu. Kelimeleri kullanmadan öğrendiklerini paylaşıyorlardı.</p>

  <p><i>Şimdi geç! Yeniden! Dönüşü durdur! İşte böyle!</i></p>

  <p>İkinci uzun dönüşü de tamamladıklarında geminin kontrolünün tamamen ellerinde olduğunu biliyorlardı. Hareketlerinin hızı ve gücü karşısında duydukları heyecanla birbirlerine baktılar.</p>

  <p>“İyi misin Mumpo?” diye seslendi Kestrel direğin tepesine dönerek.</p>

  <p>Mumpo, “Mutlu, mutlu, mutlu!” diye şarkı söyleyerek yanıt verdi, elindeki kıvrık sopayı kafasının etrafında döndürüyordu. “Haydi balığa gidelim!”</p>

  <p>Gizli Chaka kruvazörlerinden ilki karaya indi. Rotasını çarpışmış gemi yığınından uzak tutmaya çalışarak ilerliyordu. Bowman ve Kestrel geri dönerek gemiyi kovalamaya başladılar. Rotalarını Chaka kruvazörüyle çarpışmak yerine yanında yer alacak şekilde ayarladılar.</p>

  <p><i>Dön Kess dön! Şimdi bırak!</i></p>

  <p>Ombaraka halkı şaşkınlık içerisinde bu manevrayı izliyordu. Omchaka halkı da eşit derecede şaşkındı ve zafer çığlıkları kesilmişti. Neler oluyordu? Korvet Chaka kruvazörünün saldırısına mı katılıyordu? Çok daha hafif olan korvet hantal kruvazörün yanında ilerlerken kesinlikle böyle görünüyordu.</p>

  <p><i>Yaklaş! Yaklaş! Yaklaş...</i></p>

  <p>Baş tarafta duran Kestrel dönüşlere karar veriyor, ana serendeki Bowman dev döner bıçağa değmeden gemiyi mümkün olduğunca Chaka kruvazörüne yaklaştırıyordu. Mumpo dizleriyle tutunarak direğin tepesine asılmış, sopasını uzatarak, “Yaklaş! Yaklaş!” diye bağırıyordu. O kadar yaklaşmışlardı ki kruvazörün bıçaklarından gelen havayı hissedebiliyorlardı.</p>

  <p>“Balık balık balık!” diye bağırdı Mumpo.</p>

  <p>“Şimdi!” diye bağırdı Kestrel.</p>

  <p>Bowman hareket halindeki gemiyi iki tekerleğinin üzerinde havaya kaldıracak şekilde ana yelkeni eğdi. Mumpo direkten sarkarak sopasının ucunu savaş kruvazörünün en üst donanımına taktı.</p>

  <p>“Çek! Çek!” diye bağırdı Kestrel.</p>

  <p>Bowman ana yelkenin serenini sert bir şekilde çekti, korvet düzelerek hızla savaş kruvazöründen uzaklaştı ve Mumpo sımsıkı tutundu. Chaka gemisi yan yattı, Mumpo sopasını çekti, korvet hızla geri çekilerek diğer iki tekerleğinin üzerinde döndü ve savaş kruvazörü müthiş bir gürültüyle yere yıkılarak kendi bıçakları tarafından parçalara ayrıldı.</p>

  <p>Ombaraka’dan sevinç çığlıkları yükseliyordu. Korvet dört tekerleğinin üzerine inerek kendisini düzeltti, Mumpo yeniden dikey bir konuma geçmişti. Bir şampiyon gibi kollarını havaya kaldırdı.</p>

  <p>“Aferin sana Mumpo!” diye bağırdı Kestrel.</p>

  <p>Dönüp yeniden saldırıya geçtiler. Gözlerini savaş ateşi bürümüştü, saldırdıkça daha da cesaretleniyorlardı. Birbiri ardından karaya indirilen dev kruvazörlerin üzerine atılıyor, vahşi bir av köpeği gibi avlarını yere yıkıyorlardı. İki kez hedeflerini kaçırdılar ama öyle hızlı dönüyorlardı ki ağır kruvazörler uzaklaşamadan yeniden üzerlerine atılıyorlardı. Ombaraka halkı devirdikleri her gemiyle biraz daha coşuyordu.</p>

  <p>Raka elleri durmadan boncuklu kemerini çekiştirerek kumanda güvertesinden hayranlıkla onları izliyordu.</p>

  <p>“Bunlar Chaka casusu falan değil,” dedi.</p>

  <p>Felaket, gözlerinin önünde bir zafere dönüşüyordu.</p>

  <p>Yepyeni savaş kruvazörlerinin dördüncüsü de yok edildikten sonra Chaka donanmasının komutanları başka gemi indirmekten vazgeçtiler. Gizli güvertenin kapıları kapandı ve Omchaka yelkenlerini açarak geri çekilmeye başladı.</p>

  <p>Raka bunu görerek zafer borusu çalınması emrini verdi. Boruların sesine kadın, erkek, çocuk tüm Ombaraka halkı hep bir ağızdan katıldı. Bowman ve Kestrel korveti binlerce kişinin coşkuyla şarkılar söylediği ana gemiye doğru çevirdiler, saldırı bıçakları dönmeye devam ediyordu. Dev yapıya yaklaşınca yelkenleri indirerek gemiyi durdurdular. Mumpo geminin direğinden kayarak aşağı indi ve üç çocuk birbirlerine sarıldılar, savaşın yarattığı gerilimden dolayı hâlâ titriyorlardı.</p>

  <p>“Mumpo sen bir kahramansın! Bo sen bir kahramansın!”</p>

  <p>“Hepimiz kahramanız,” dedi Mumpo, hayatının en mutlu anını yaşıyordu. “Biz üç kahramanız!”</p>

  <p>Ana gemiye çekilirlerken, atış güvertesinden geçite, oradan sütunlu salonlara ve Raka’nın onları beklediği kumanda güvertesine giderlerken yol boyunca alkışlandılar.</p>

  <p>“Bugün gördüklerimden sonra,” dedi Raka, “sizin Chaka olmadığınızdan eminim. Eğer Chaka değilseniz o halde Baraka’sınız! Kardeşlerimizsiniz! ”</p>

  <p>“Ve kız kardeşimiz,” dedi Danışman Kemba en sevimli gülücüklerinden birini takınarak.</p>

  <p>Raka büyük bir duygusallıkla titreyerek her birine sarıldı.</p>

  <p>“Ben ve halkım hizmetinizdeyiz!”</p>

  <p><br /></p>

  <p>Minnettarlığının özel bir göstergesi olarak Raka çocukların üçünün de saçlarının Başörücü tarafından örülmesi emrini verdi. Danışmanlarıyla sıkı bir tartışmanın ardından genç kahramanların saçlarının altın iplerle örülmesi kararlaştırıldı. Bunlar savaş lordunun taktığı bıçaklar hariç en büyük onurdu ve pek çok kişi buna kuşkuyla yaklaştı. Fakat Danışman Kemba’nın da belirttiği üzere çocuklar Ombaraka’da çok uzun süre kalmayacaklardı ve Başörücü’nün bakımı olmadan ipler uzun süre dayanamazdı.</p>

  <p>Altın saçlar fikri Mumpo’yu çok heyecanlandırmıştı. Kestrel ve Bowman’ın böyle hissettikleri söylenemezdi ancak reddetmenin kabalık olacağını hissediyorlardı. İnce işlem başladıktan sonra bunun düşündüklerinden daha çok hoşlarına gittiğini fark ettiler. İlk önce saçları üç kez yıkanarak en nihayetinde Yeraltı Gölü’nün çamurundan arındırıldı. Ardından usta tarayıcılar saçları yüzlerce ince tutama ayırma işine koyuldular. Saçlarını hem nazik hem de güçlü bir şekilde tarıyorlardı. Bu da tuhaf bir duyguydu ve kafa derilerinin tatlı bir şekilde ürpermesine neden oluyordu. Daha sonra yardımcıları Başörücü’nün talimatlarına uyarak örme işlemine başladılar.</p>

  <p>Her bir bukle üç altın iplikle örülerek ince çapraz örgüler oluşturuluyor, uçlarına altın iplikle küçük düğümler atılıyordu. Salimba’nın Mumpo’nun saçında daha önce yaptığından farklı olarak örgüler dümdüz aşağı inecek şekilde dikkatle örülüyordu ve bu da oldukça uzun bir zaman alıyordu. Eğer Başörücü örgülerden birinin hafifçe bozulduğunu görecek olursa örgünün köküne kadar çözülmesini emrederek işi baştan başlatıyordu.</p>

  <p>Bu sabır işi neredeyse bitmek üzereydi ki Danışman Kemba yanlarına geldi.</p>

  <p>“Sevgili genç dostlarım,” dedi, “Raka beni sizleri bu akşam onurunuza verilecek olan akşam yemeğine davet etmem için gönderdi. Ayrıca minnettarlığını daha kalıcı bir şekilde gösterebileceği bir yol varsa mutlaka bilmek istediğini de bildirmemi istedi.”</p>

  <p>“Tek isteğimiz yolumuzu bulmamıza yardım etmeniz,” dedi Kestrel.</p>

  <p>“Bunun hangi yol olduğunu öğrenebilir miyim?”</p>

  <p>“Büyük Yol denen yolu bulmamız gerekiyor.”</p>

  <p>“Büyük Yol mu?” Kemba’nın neşeli sesi birden ciddileşti. “Büyük Yol’da ne yapacaksınız?”</p>

  <p>Kestrel Bowman’a baktı ve aynı kuşkuyu onun gözlerinde de gördü.</p>

  <p>“İzlememiz gereken yol bu,” dedi. “Nerede olduğunu biliyor musunuz?”</p>

  <p>“Eskiden nerede olduğunu biliyorum,” diye yanıtladı Kemba. “Büyük Yol çok uzun yıllardır hiç kullanılmadı. O bölge tehlikelerle doludur. Kurtlar ve onlardan da kötü şeyler var.”</p>

  <p>“Biz kurtlardan korkmuyoruz,” dedi Mumpo. “Biz üç kahramanız.”</p>

  <p>“Evet, bunu gördük,” dedi Kemba hafifçe gülümseyerek. “Ama yine de sizi güneye, eviniz olduğunu söylediğiniz Aramanth’a götürsek daha iyi olur.”</p>

  <p>“Hayır teşekkürler,” dedi Kestrel kesin bir şekilde. “Bizim kuzeye gitmemiz gerekiyor.”</p>

  <p>Danışman Kemba kabullenmiş görünerek başını eğdi ve onları örücülerle başbaşa bıraktı.</p>

  <p>Sonuç görülmeye değerdi. Çocuklar aynada kendilerine bakarak hayran kaldılar. Saçlarındaki ışıltı yüzlerine vuruyor, kafalarını hareket ettirdikçe ışık da dans ediyordu. Başörücü gururla gülümseyerek,</p>

  <p>“Altının beyaz tenlerinize çok yakışacağından emindim,” dedi. “Doğruyu söylemek gerekirse biz Barakaların daha canlı renkler kullanması gerekiyor. Altın rengi benim üzerimde kaybolup giderdi.”</p>

  <p>Kırmızı, turuncu ve fosforlu yeşil örgülerine dokundu.</p>

  <p>Çocuklar büyük akşam yemeği davetinde ayakta alkışlanarak karşılandılar. Uzun sıralar halinde yerleştirilmiş olan masalardan, altın örgülerinin mum ışığındaki parıltıları karşısında hayranlık dolu sesler yükseliyordu. Barakalı Raka iki yanına oturmalarını işaret etti. Onları memnun ettiğini düşünerek,</p>

  <p>“Güneye doğru yol alıyoruz! Kemba tek dileğinizin Aramanth’a dönmek olduğunu söyledi. Bu nedenle ben de güneye doğru yol almamızı emrettim.”</p>

  <p>“Ama bu doğru değil,” diye bağırdı Kestrel. “Biz kuzeye gitmek istiyoruz.”</p>

  <p>Raka’nın yüzündeki gülümseme kayboldu. Masanın karşı tarafında oturan Kemba’ya bir açıklamada bulunması için baktı. Danışman Kemba ellerini açtı.</p>

  <p>“Genç kahramanlarımızı elimizden geldiğince gözetmenin görevimiz olduğunu düşünüyorum lordum. Kuzey yolunun geçilmesi imkânsız. Geçidin üzerindeki köprü yıkılmış durumda. Artık hiçbir yolcu o yöne gitmeye cesaret edemiyor.”</p>

  <p>“Evet ama bizim cesaretimiz var,” dedi Kestrel sertçe.</p>

  <p>“Başka bir sorun daha var,” dedi Kemba, sanki söyleyecekleri onu çok üzüyormuşçasına iç çekerek. “Lordum bildiğiniz gibi uzun zamandır Omchaka’yla savaşta olmamıza rağmen bugüne değin bundan daha büyük bir tehlikeden korunmayı başardık. Sözünü ettiğim şey...” dedi tereddütle ve sonra fısıltıyla ekledi, “Zar ordusu.”</p>

  <p>“Zar ordusu mu?” dedi Raka yüksek sesle. Kelimeler tüm masalarda yankılandı. “Zar ordusu - Zar ordusu.”</p>

  <p>“Eğer çocuklar kaza eseri onları uyandıracak olursa.</p>

  <p>“Anlaşıldı,” dedi Raka aceleyle. “Güneye gitmek en iyisi.”</p>

  <p>İkizler dehşet içerisinde bunu duydular.</p>

  <p><i>Şimdilik bırak,</i> dedi Bowman sessizce. Bunun üzerine Kestrel daha fazla bir şey söylemedi. Dikkatle onları izleyen Danışman Kemba tatmin olmuş görünüyordu.</p>

  <p>Büyük yemeğin sonunda Bowman Raka’dan bir ricada bulundu. Savaş lorduyla özel olarak konuşmak istedi.</p>

  <p>“Elbette,” dedi karnını tıka basa yiyecek ve içeceklerle doldurmuş ve keyfi yerinde olan Raka. “Neden olmasın?”</p>

  <p>Kemba şüphelenmişti.</p>

  <p>“Fikrimi sorarsanız lordum...” diye başladı.</p>

  <p>“Haydi Kemba,” dedi Raka. “Çok fazla endişeleniyorsun.”</p>

  <p>Bowman’ı alarak odasına götürdü, Kemba ise yan odada kalarak konuşulanları dinlemekle yetinmek zorunda kaldı.</p>

  <p>Duydukları hiç de beklediği şeyler değildi. Çocuk ve savaş lordu uzun bir süre sessizce oturdular. Raka uykuya dalmış bile olabilirdi. Fakat hemen ardından danışman, çocuğun sesini duydu.</p>

  <p>“Hatırladığınızı hissedebiliyorum,” dedi.</p>

  <p>“Evet...” Bu Raka’ydı.</p>

  <p>“Bir bebeksiniz. Babanız sizi her yere götürüyor. Sizi havaya kaldırarak gülümsüyor. Çok küçüksünüz ama size olan sevgisini ve sizinle gurur duyduğunu hissediyorsunuz.”</p>

  <p>“Evet, evet...”</p>

  <p>“Şimdi biraz daha büyüksünüz. Genç bir çocuksunuz. Babanızın önünde duruyorsunuz ve o size ‘Dik dur! Dik dur!’ diyor. Daha uzun boylu olmanızı arzuladığını biliyorsunuz. Siz de dünyada her şeyden çok bunu arzuluyorsunuz.”</p>

  <p>“Evet, evet...”</p>

  <p>“Şimdi biraz daha büyüdünüz. Bir adam oldunuz ve babanız yüzünüze bile bakmıyor. Size bakmaya dayanamıyor çünkü çok küçüksünüz. Hiçbir şey söylemiyorsunuz ama kalbiniz, ‘Benimle gurur duy, beni sev,’ diye bağırıyor.”</p>

  <p>“Evet, evet...” Raka alçak sesle ağlıyordu. “Bunları nereden biliyorsun? Nereden biliyorsun?”</p>

  <p>“İçinizde hissediyorum, içimde hissediyorum.”</p>

  <p>“Bundan hiç kimseye söz etmedim. Asla, asla.”</p>

  <p>Kapıyı dinleyen Danışman Kemba buna daha fazla dayanamadı. Bunun planlarını nasıl etkileyeceğinden emin değildi ama bir tek şey biliyordu o da Ombaraka’nın savaş lordunun bir bebek gibi ağlamasının sağlıklı olmadığıydı. Bu yüzden heyecanlanmış gibi yaparak odaya girdi.</p>

  <p>“Lordum, neler oluyor? Sorun nedir?”</p>

  <p>“Barakaların Savaşçı Lordu, Ombaraka’nın Hükümdarı, Rüzgâr Savaşçılarının Başkumandanı ve Düzlüklerin Kralı Dokuzuncu Raka kafasını kaldırıp yaşlı, kıpkırmızı gözlerle başdanışmanı Kemba’ya baktı ve,</p>

  <p>“Kendi işine bak,” dedi.</p>

  <p>“Ama lordum...”</p>

  <p>“Git saçlarınla oyna! Çık dışarı!”</p>

  <p>Danışman Kemba dışarı çıktı. Kısa bir süre sonra dümenciye kuzeye doğru yönelmesi emri geldi ve ana gemi yavaşça dönerek dağlara doğru yol almaya başladı.</p>

  <p class="ortali">• • •</p>

  <p>Ertesi gün güneş doğarken Kestrel Ombaraka’daki en yüksek gözlem kulesinin tepesine tırmanarak düzlüklere baktı. Serin, açık bir sabah havasıydı ve kilometrelerce öteyi görebiliyordu. Düzlüklerin bittiği yerde yükselen araziyi ve üzerini kaplayan ormanı görebiliyordu. Ufukta artık çok uzakta olmayan karanlık dağ silsilesi görünüyordu.</p>

  <p>Kestrel baktıkça düzlüklerin tozunun altında ve ormanın ağaçlarının arasında dağlara doğru uzanan, terkedilmiş, geniş ve düz bir yol gördüğünü sandı. Harita önünde açık duruyordu, Topraktaki-yarık denen çentikli çizgiyle ortadan kesilen Büyük Yol’a baktı. Yolun sonunda, tam Büyük Yol’un en yüksek dağla buluştuğu noktada, babasının ona, <i>Ateşe Doğru</i>, anlamına geldiğini söylediği kelimeler yazılıydı.</p>

  <p>Ombaraka’nın minnettar halkı kahramanlarını büyük bir merasimle uğurladı; ortalıkta görünmeyen Danışman Kemba dışında herkes oradaydı. Raka teker teker hepsine, özellikle de Bowman’a sarıldı.</p>

  <p>“Eğer yardımımıza ihtiyacınız olursa,” dedi, “bizi çağırmanız yeterli.”</p>

  <p>Salimba yolculukları için hazırladığı üç torba yiyecekle geldi.</p>

  <p>“Onların casus olmadıklarını ilk andan beri biliyordum,” dedi. “Saçlarını örmedim mi?”</p>

  <p>Karaya indirildiler ve tüm Ombaraka halkı son bir minnet gösterisiyle hep bir ağızdan zafer çığlıkları attı. Çocuklar sesleri kulaklarında çınlayarak yakındaki tepelere ve ormana doğru yola koyuldular. Yeni arkadaşlarına el sallamak için arkalarına döndüler ve durup, dev hareketli kentin sayısız yelkenlerini açarak gürültüyle düzlüklere dönüşünü izlediler. Rüzgâr altın örgülerini havalandırarak onları ürpertti. Hava burada daha serindi ve önlerinde karanlık bir yol uzanıyordu.</p>
</body>
</html>
