<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <p class="baslik0">3</p>

  <p class="baslik1">Yüksek Sesle Söylenen Kötü Sözler</p>

  <p>Onu izleyen Bowman ve Mumpo’yla birlikte Turuncu Bölge’den ayrılırken Kestrel’in aklında nefret ettiği okuldan uzaklaşmaktan başka bir düşünce yoktu ama farkında olmadan rüzgâr çalgısının durduğu arenaya giden dört ana yoldan birine sapmıştı.</p>

  <p>Aramanth şehri daire şeklinde inşa edilmişti, daha doğrusu, düzlüklerdeki savaşçı kabilelerden korunmak için uzun yıllar önce inşa edilen yüksek duvarlarla çevrili olduğu düşünülürse bir davul şeklindeydi. Pek çok kuşaktır hiç kimse güçlü Aramanth’a saldırmaya cesaret edememişti ama büyük duvarlar yerinde duruyordu ve şehirden dışarı çıkmayı göze alan çok az sayıda insan vardı. Duvarların ardındaki dünyaya kim neden gitmek istesindi ki? Güneyde, büyük gri okyanusun fırtınalar estirdiği, kayalıklarla çevrili kıyılar, kuzeyde ise uzaktaki dağlara kadar uzanan verimsiz çöl vardı. Dışarıda yiyecek, rahatlık ve güvenlik yoktu. Duvarların içinde ise yaşam için, dahası iyi bir yaşam için gerekli her şey mevcuttu. Aramanth vatandaşları huzurun, bolluğun ve herkes için fırsat eşitliğinin olduğu bu sığınakta yaşadıkları için ne kadar şanslı olduklarını bilirlerdi.</p>

  <p>Şehrin bölgeleri iç içe geçmiş halkalar şeklinde birbirinden ayrılıyordu. Duvarların gölgesinde yer alan en dıştaki halkada, Gri Bölge’nin büyük, küp şeklindeki apartmanları yükseliyordu. Ardından Kahverengi Bölge’yi oluşturan birkaç katlı apartmanlar ve Hath Ailesi’nin yaşadığı Turuncu Bölge’nin yarım ay şeklindeki küçük, bitişik nizam evleri geliyordu. Şehir merkezinin en yakınında, bahçeli, geniş, müstakil evleriyle Kırmızı Bölge’nin geniş halkası yer alıyordu. Önlerinde kendilerine ait dar yolları olan evler hoş bir labirent şeklinde düzenlenmişti; böylece aslında hepsi kırmızıya boyalı olsa da her biri kendisini özel ve farklı hissediyordu. Son olarak şehrin kalbinde muhteşem Beyaz Bölge yer alıyordu. Aramanth’ın babası İmparator Altıncı Creoth’un tüm vatandaş-çocuklarını gözettiği İmparatorluk Sarayı bu bölgedeydi. Şehir liderlerinin mermerden ya da cilalı kireç taşından yapılmış muhteşem güzellik ve sadelikteki evleri, aile derecelerinin sergilendiği dev sütunlu Başarı Binası buradaydı. Onun tam karşısında, İmparator Birinci Creoth’un heykelinin durduğu meydanın diğer ucunda ise Aramanth’ın en yüksek idari organı Müfettiş Kurulu’nun da yer aldığı, çok sayıda pencereyle kaplı olan Müfettiş Koleji duruyordu.</p>

  <p>Meydanın yanında, İmparatorluk Sarayı’nın yüksek duvarlarının altında, dört ana caddenin birleştiği yerde arena yer alıyordu. Daire şeklindeki bu büyük amfi, derecelendirme sistemi öncesinde gerekli olan oturum ve seçimler için tüm Aramanth halkını bir araya toplamak amacıyla tasarlanmıştı. Bugün arenanın dokuz sıra mermer basamaklarına sığmayacak kadar çok vatandaş vardı, arena artık konser ve resitaller için kullanılıyordu ve bir de tabii ki burası, her yıl tüm hanelerin aile reislerinin sınandığı ve aile derecelerinin bir sonraki yıl için yeniden düzenlendiği Büyük Sınavın yapıldığı yerdi.</p>

  <p>Arenanın ortasında, daire şeklindeki beyaz mermer döşeli sahnede rüzgâr çalgısı denen tuhaf ahşap kule yer alıyordu. Rüzgâr çalgısı buraya hiç uymuyordu. Beyaz değildi. Simetrik değildi. Beyaz Bölge’nin en belirgin özellikleri olan sadelik ve dinginlikten yoksundu. En ufak bir esintide sağa sola dönerek gıcırdıyor ve rüzgâr daha sert estiğinde kasvetli bir inilti çıkarıyordu. Her yıl Müfettiş Kurulu toplantısında, onu kaldırıp yerine şehrin asaletine yakışan başka bir amblem konulması teklif edilir ancak teklif her yıl, söylentiye göre İmparator tarafından, geri çevrilirdi. Aslına bakılırsa halk rüzgâr çalgısına karşı bir sevgi besliyordu çünkü çok eskiydi ve her zaman orada olmuştu ve efsaneye göre bir gün yeniden şarkı söylemeye başlayacaktı.</p>

  <p>Kestrel Hath rüzgâr çalgısını hayatı boyunca sevmişti. Önceden tahmin edilemez olduğu, hiçbir amaca hizmet etmediği ve hüzünlü sesiyle Aramanth’ın düzenli dünyasından hoşlanmıyor gibi göründüğü için onu seviyordu. Bazen, var olmanın verdiği düş kırıklığı dayanılmaz boyutlara ulaştığında arenanın dokuz sıra basamağından aşağı koşarak iner ve beyaz kaldırım taşlarının üzerine oturarak uzun süre rüzgâr çalgısıyla konuşurdu. Tabii ki onu anlamıyordu ve karşılık olarak çıkardığı gıcırtılı ve iniltili sesler kelime değildi ama o bunu çok dinlendirici buluyordu. Tek istediği öfkesini ve güçsüzlüğünü dışarıya vurmak ve yalnızlıktan biraz olsun uzaklaşmaktı.</p>

  <p>Bugün, şimdiye kadar yaşadığı en kötü gündü ve Kestrel içgüdüsel olarak arenaya yönelmişti. Babası kütüphaneden henüz dönmemişti ve annesi hâlâ Pinpin’i iki yaşındakilere uygulanan fiziksel değerlendirme için götürdüğü klinikte olmalıydı. Bu durumda başka nereye gidebilirdi? Sonradan utanç verici davranışlarını önceden planlamakla suçlanmıştı ama, Kestrel bir entrikacı değildi. Düşünmeden, ani bir istekle hareket ediyor, bir sonraki adımının ne olacağını çoğunlukla kendisi de bilmiyordu. Onu izleyen Bowman’ın, başını belaya sokacağını önceden sezdiğini söylemek doğru olur. Mumpo’ya gelince, onu takip etmesinin tek nedeni onu sevmesiydi.</p>

  <p>Şehir merkezine giden ana yol Dokumacılar Şirketi’nin avlusunun önünden geçiyordu. Öğle saati olduğundan tüm dokumacılar bahçede egzersizlerini yapıyorlardı.</p>

  <p>Eğitmenleri, “Yere dokunun! Gökyüzüne dokunun!” diye bağırıyordu. “Eğer isterseniz yapabilirsiniz!”</p>

  <p>Dokumacıların hepsi aynı anda eğilip geriniyor, eğilip geriniyordu.</p>

  <p>Biraz ileride el arabasının yanına oturmuş öğle yemeğini yiyen bir sokak temizlikçisine rastladılar.</p>

  <p>“Atabileceğiniz bir çöpünüz yoktur sanırım,” dedi.</p>

  <p>Çocuklar ceplerini aradılar. Bowman, annesinin duygularını incitmemek için cebine koyduğu yanık ekmek parçasını çıkardı.</p>

  <p>“Yere at,” dedi sokak temizlikçisi, gözleri parıldayarak.</p>

  <p>“El arabana koyacağım,” dedi Bowman.</p>

  <p>“Öyle ya, benim yerime işimi siz yapın,” dedi acıklı bir şekilde. “Eğer hiç kimse yere çöp atmazsa, geçmeyi bırak, hedefime nasıl ulaşacağımı hiç düşünüyor musun? Hayatımı nasıl sürdüreceğim umurunuzda bile değil, siz Turuncu Bölge’densiniz, keyfiniz yerinde. Herkes gibi benim de kendimi geliştirmek isteyebileceğim aklınızın ucundan bile geçmiyor. Gri Bölge’de yaşamayı denesenize. Karım Kahverengi Bölge’deki küçük balkonlu apartmanlardan birine göz koymuş.”</p>

  <p>Bowman elindeki ekmek parçasını yere attı.</p>

  <p>“Hah, şöyle,” dedi sokak temizlikçisi. “Süpürmeden önce bir süre onu seyredeceğim.”</p>

  <p>Kestrel onu izleyen Mumpo’yla birlikte çoktan uzaklaşmıştı. Bowman onlara yetişebilmek için arkalarından koştu.</p>

  <p>“Ne zaman öğle yemeği yiyeceğiz?” dedi Mumpo.</p>

  <p>“Kes sesini,” dedi Kestrel.</p>

  <p>Meydandan geçtikleri sırada sarayın yüksek kulelerinden birindeki çan iki kez çaldı. <i>Dong! Dong!</i> Şimdi sınıf arkadaşlarının hepsi sıralarına geri dönüyor ve Dr. Batch izin almadan giden üç okul kaçağının isimlerinin yanına işaret koyuyor olmalıydı. Bu da daha fazla puan kaybettikleri anlamına geliyordu.</p>

  <p>Arenanın en üst basamağını çevreleyen çift sıra mermer sütunların arasından geçtiler ve merdivenlerden aşağı doğru inmeye koyuldular.</p>

  <p>Mumpo beşinci basamağa gelince birden durdu ve beyaz mermer basamağa oturdu.</p>

  <p>“Ben açım,” dedi.</p>

  <p>Kestrel hiç ilgi göstermedi. Aşağıya inmeye devam etti ve Bowman onu izledi. Mumpo da onu izlemek istiyordu ama açlığının farkına varmıştı ve başka hiçbir şey düşünemiyordu. Basamağa oturup dizlerine sarıldı ve tüm kalbiyle yemek yemeyi arzuladı.</p>

  <p>Kestrel sonunda rüzgâr çalgısının dibinde durdu. Pinpin’in sınavına, Dr. Batch’in sataşmalarına ve Aramanth’ın boğucu düzenine karşı öfkesi, içinde çılgınca bir –kimi, neyi ya da nasıl, bilmeden– tersine çevirme, karıştırma, sarsma, dünyanın o düzgün, pürüzsüz akışını bir an için bile olsa durdurma arzusuna dönüşmüştü. Rüzgâr çalgısına gelmişti, çünkü o onun dostu ve müttefikiydi ama ne yapacağına yanına geldiğinde karar verdi.</p>

  <p>Tırmanmaya başladı.</p>

  <p><i>Aşağıya in,</i> dedi Bowman dehşet içinde. <i>Seni cezalandırırlar. Düşeceksin. Kendine zarar vereceksin.</i></p>

  <p><i>Umurumda bile değil.</i></p>

  <p>Kendisini platformun üzerine çekti ve kuleye tırmanmaya başladı. Kule rüzgârda sallandığı ve boruların arasındaki ayak basma yerleri kaygan olduğu için tırmanmak kolay değildi. Ama Kestrel ince ve çevikti ve tırmanırken sımsıkı tutunuyordu.</p>

  <p>Arenanın en üst basamağından keskin bir çığlık duyuldu.</p>

  <p>“Hey! Sen! Çabuk aşağıya in!”</p>

  <p>Kırmızı cübbeli bir memur onu görmüş, hızla merdivenlerden aşağı doğru iniyordu. Beşinci basamakta iki büklüm olmuş oturan Mumpo’yu görünce onu sorgulamak için durdu.</p>

  <p>“Ne yaptığını sanıyorsun? Neden okulda değilsin?”</p>

  <p>“Karnım aç,” dedi Mumpo.</p>

  <p>“Aç mı? Daha yeni öğle yemeği yedin.”</p>

  <p>“Hayır yemedim.”</p>

  <p>“Bütün çocuklar saat birde okulda öğle yemeği yer. Yemeğini yememiş olman senin suçun.”</p>

  <p>“Evet, biliyorum,” dedi Mumpo mutsuz bir şekilde. “Ama açım.”</p>

  <p>O sırada Kestrel rüzgâr çalgısının boynuna ulaşmış, ilginç bir keşifte bulunuyordu. Geniş, metal borunun içerisinde bir yuva ve yuvanın tam üzerinde yuvayı işaret eden bir ok, okun üzerinde de tuhaf bir şekil vardı. Şekil S harfine benziyordu, S’nin kuyruğu yukarı doğru kıvrıktı.</p>

  <p>Kırmızı cübbeli memur rüzgâr çalgısının yanına vardı.</p>

  <p>“Hey, sen,” dedi Bowman’a sertçe. “O ne yapıyor? Kim o?”</p>

  <p>“Kız kardeşim,” dedi Bowman.</p>

  <p>“Ya sen kimsin?”</p>

  <p>“Onun erkek kardeşi.”</p>

  <p>Öfkeli memur Bowman’ı heyecanlandırmıştı ve Bowman heyecanlandığında çok mantıklı davranırdı. Memur bir anlık şaşkınlığın ardından yukarı baktı ve Kestrel’e seslendi:</p>

  <p>“Aşağı in! Derhal aşağı in! Orada ne yaptığını sanıyorsun?”</p>

  <p>Kestrel cevap olarak, “Nanik!” diye bağırıp daha da yukarı tırmandı.</p>

  <p>“Ne?” dedi memur. “Ne dedi?”</p>

  <p>“Nanik,” dedi Bowman.</p>

  <p>“Bana nanik mi dedi?”</p>

  <p>“Emin değilim,” dedi Bowman. “Bana da demiş olabilir.”</p>

  <p>“Ama onunla ben konuştum. Ona aşağı inmesini söyleyen bendim ve cevap olarak bana nanik dedi.”</p>

  <p>“Belki de isminizin bu olduğunu sanıyordur.”</p>

  <p>“İsmim nanik değil. Nanik diye bir isim yoktur.”</p>

  <p>“Bunu bilmiyordum. Sanırım o da bilmiyor.”</p>

  <p>Bowman’ın ürkek ama makul tavrından kafası karışan memur, neredeyse en tepeye varmak üzere olan Kestrel’e döndü yeniden ve,</p>

  <p>“Bana nanik mi dedin?” diye seslendi.</p>

  <p>Kestrel cevap olarak, “Nanik nanik sersem tavuk!” diye seslendi.</p>

  <p>Memur Bowman’a döndü, yüzü, haklıymışım, dercesine kaskatı kesilmişti.</p>

  <p>“Gördün mü! Onu duydun! Bu utanç verici bir şey!” Kestrel’e dönerek, “Eğer aşağı inmezsen seni şikâyet edeceğim!” diye bağırdı.</p>

  <p>“Aşağı inse de onu şikâyet edeceksiniz,” dedi Bowman.</p>

  <p>“Elbette edeceğim,” dedi memur, “ama inmezse daha çok şikâyet edeceğim.” Kestrel’e bağırdı, “Aile derecenizin düşürülmesi için tavsiyede bulunacağım!”</p>

  <p>“Turp beyinli!” dedi Kestrel. Bu terbiyesizce kelimeyi söylediğinde geniş, deri kepçelerden biriyle aynı hizada duruyordu ve ses borulardan aşağı inerek birkaç saniye sonra tuhaf bir şekilde borazanlardan dışarı çıktı.</p>

  <p>“Turp-urp-urp- beyinli-li-li!”</p>

  <p>Bunun üzerine Kestrel kafasını deri kepçenin içerisine sokup bağırdı:</p>

  <p>“Kazkafa!”</p>

  <p>Sesi borazanlardan dışarıya çıkarak yankılandı:</p>

  <p>“KAZ-KAZ-AZ-KAFA-FA-FA!”</p>

  <p>Memur dehşet içerisinde kalmıştı.</p>

  <p>“Öğleden sonraki çalışma huzurunu bozuyor,” dedi. “Kolejden duyacaklar.”</p>

  <p>“Sersem-sersem-sersem tavuk!” dedi Kestrel.</p>

  <p>“SER-SEM-EM SER-SEM-EM SER-SEM-EM TA-VUK-VUK!” Ses rüzgâr çalgısından tüm arenaya yayıldı.</p>

  <p>Şehrin yüksek memurları, öğleden sonralarını bölen şeyin ne olduğunu görmek için beyaz cübbelerinin etekleri uçuşarak Müfettiş Koleji’nden dışarıya fırladılar.</p>

  <p>“OO-KUUL-DAAN NEFF-REET EDİYO-RUUM!” diye bağırdı Kestrel’in yankılanan sesi. “DERECE-LER-DEN-DEN NEFF-REET EDİYO-RUUM!”</p>

  <p>Müfettişler dehşet içerisinde kaldılar.</p>

  <p>“Kriz geçiriyor,” dediler. “Aklını oynatmış.”</p>

  <p>“Onu aşağı indirin! Muhafızları çağırın!”</p>

  <p>“Daha çok ça-lış-ma-ya-cağıım!” diye bağırdı Kestrel. “Daha yükseğe çık-ma-ya-ca-ğıım! Ya-rı-nıın bu-günn-deen daha iyi olması için çalış-ma-ya-ca-ğıım!”</p>

  <p>Sesi duydukça daha fazla sayıda kişi toplanıyordu. Kahverengi Bölge’den Başarı Binası’nı görmeye gelen bir sınıf dolusu çocuk çift sıra sütunların arasında belirmiş, Kestrel’i dinliyorlardı.</p>

  <p>“İmmm-pa-ra-to-ru-mu sevmiyorumm!” diye bağırmaya başlamıştı Kestrel. “Aramanth-anth-anth’da gurur duyulacak bir şey yok!”</p>

  <p>Çocuklar nefeslerini tuttular. Öğretmenleri konuşamayacak kadar şaşkındı. Gri paltolu bir grup muhafız ellerinde coplarla merdivenlerden aşağı koşarak indiler.</p>

  <p>“Onu aşağı indirin!” diye bağırdı kırmızı cübbeli memur.</p>

  <p>Muhafızlar rüzgâr çalgısının etrafını çevirdiler, şefleri Kestrel’e seslendi:</p>

  <p>“Etrafın çevrili! Kaçamazsın!”</p>

  <p>“Kaçmak istemiyorum,” diye yanıtladı Kestrel ve kafasını yeniden deri kepçenin içerisine sokarak bağırdı:</p>

  <p>“SI-NAAV-LAA-RAA NA-NİK!”</p>

  <p>Kahverengi Bölge’nin çocukları kıkırdamaya başladılar.</p>

  <p>“Kötü çocuk!” dedi öğretmenleri ve sınıfını Başarı Binası’ndan içeri soktu. “Haydi çocuklar. Onu dinlemeyin. O yabani bir kız.”</p>

  <p>“Aşağı in!” diye kükredi muhafızların şefi. “Aşağı in yoksa pişman olacaksın!”</p>

  <p>“Ben zaten pişmanım,” diye seslendi Kestrel. Kendim için, sizin için ve bu üzgün şehir için üzgünüm!”</p>

  <p>Kafasını kepçenin içerisine soktu ve arenaya seslendi:</p>

  <p>“DAHA ÇOK ÇA-LIŞ-MA-MA-YA-CAĞIIM! DAHA YÜKSEĞE ÇIK-MA-YA-CA-ĞIIM! YA-RI-NIIN BU-GÜN-DEEN DAHA İYİ OLMASI İÇİN ÇALIŞ-MA-YA-CA-ĞIIM!”</p>

  <p>Bowman kız kardeşini kontrol etmek için başka bir girişimde bulunmadı. Onu çok iyi tanıyor, öfke nöbetlerinden birine tutulduğunda yorgun düşene kadar onu ikna etmenin mümkün olmadığını biliyordu. Öğretmen haklıydı, Kestrel yabani bir şey olmuştu. Yabanilik damarlarında dolaşıyordu. Rüzgâr çalgısının tepesinde sallandıkça ve uzun zamandır içinde biriktirdiği korkunç düşünceleri bağırarak söyledikçe kendisini muhteşem ve özgür hissediyordu. O kadar ileri gitmiş, o kadar çok kuralı ihlal etmiş ve öyle kötü şeyler söylemişti ki en ağır cezaya çarptırılacağını biliyordu; yapılan şeylerin geri dönüşü olmadığına göre istediği kadar kötü olmakta serbestti.</p>

  <p>“İmparator’a nanik!” diye bağırdı. “Hem o nerede ki? Onu hiç görmedim! İmparator diye biri yok!”</p>

  <p>Muhafızlar onu zorla aşağı indirmek için rüzgâr çalgısına tırmanmaya başladılar. Onu inciteceklerinden korkan Bowman, kimseye fark ettirmeden babasını çağırmaya onun çalıştığı yere, Turuncu Bölge’deki kütüphaneye gitmek için oradan ayrıldı. O arenadan ayrılırken, Başmüfettiş de diğer taraftan arenaya giriyordu, yüzünde ciddi bir ifadeyle durup sessizce bu karmakarışık sahneye baktı.</p>

  <p>Kestrel’in sesi yankılandı: “SERSEM-SEM SER-SEM TAVUK-UK-UK İMPARATOR-TOR-OR!”</p>

  <p>Maslo Inch derin bir nefes aldı ve sağlam adımlarla merdivenlerden aşağı inmeye başladı. Beşinci basamakta minik bir elin temiz beyaz cübbesinin eteğine tutunduğunu hissetti.</p>

  <p>“Lütfen efendim,” dedi küçük bir ses. “Yiyecek bir şeyiniz var mı?”</p>

  <p>Başmüfettiş aşağı baktı ve burnu akan, kirli suratlı Mumpo’yu ıslak gözleriyle aptal aptal ona bakarken gördü ve ani bir öfkeyle cübbesini çekti.</p>

  <p>“Sakın bana dokunma, seni arsız velet!” diye tısladı.</p>

  <p>Mumpo terslenmeye ya da alay edilmeye alışıktı ama Başmüfettiş’in ses tonunda duyduğu nefret onu şaşkına çevirmişti.</p>

  <p>“Ben yalnızca...”</p>

  <p>Maslo Inch dinlemek için durmadı. Arenanın sahnesine doğru merdivenlerden indi.</p>

  <p>Gelişi memurlar ve muhafızlar arasında paniğe yol açtı.</p>

  <p>“Aşağı inmesini emrettik –elimizden geleni yapıyoruz- sarhoş olmalı –onu duydunuz mu?- bizi dinlemiyor...”</p>

  <p>“Susun,” dedi Başmüfettiş. “Birisi yukarıdaki kirli çocuğu oradan alıp temizlesin.” Omzunun üzerinden Mumpo’yu gösterdi.</p>

  <p>Muhafızlardan biri merdivenlerden yukarı koşup Mumpo’yu bileğinden tuttu. Mumpo pek çok kez arkasına dönüp rüzgâr çalgısının tepesindeki Kestrel’e bakarak gitti. Şikâyet etmedi çünkü yetkililer tarafından oraya buraya sürüklenmeye alışkındı. Muhafız onu Birinci Creoth’un heykelinin yanındaki çeşmeye götürdü ve kafasını soğuk suyun altına soktu. Mumpo bağırarak ondan kurtulmaya çalıştı.</p>

  <p>Muhafız ıslandığı için aksi bir şekilde, “Dikkat etsen iyi olur,” dedi. “Aramanth’da senin gibileri istemiyoruz.”</p>

  <p>Mumpo’yu bırakıp çeşmede ellerini yıkadı.</p>

  <p>“Aramanth’da olmak istemiyorum,” dedi Mumpo titreyerek. “Ama başka nereye gidebileceğimi bilmiyorum.”</p>

  <p>Maslo Inch, arenadaki rüzgâr çalgısına tırmanarak kendilerinden çok daha hafif ve çevik çocuğu yakalamaya çalışan muhafızların çabalarını izledi.</p>

  <p>“Aşağı inin,” diye emretti muhafızlara.</p>

  <p>“Sonunda onu indirecekler, efendim,” dedi muhafızların şefi.</p>

  <p>“Aşağı inin dedim.”</p>

  <p>“Peki efendim.”</p>

  <p>Muhafızlar nefes nefese ve kıpkırmızı suratlarla aşağı indiler. Maslo Inch küçümseyici bakışlarla toplanan kalabalığı süzdü.</p>

  <p>“Bu öğleden sonra kimsenin yapacak bir işi yok mu?”</p>

  <p>“O kötü sözleri söylemesine izin veremezdik.</p>

  <p>“Siz onun seyircilerisiniz. Siz gidince susacaktır. Şef, arenayı boşalt.”</p>

  <p>Böylece memurlar ve muhafızlar, omuzlarının üzerinden Başmüfettiş’in bundan sonra ne yapacağına bakarak yavaş yavaş oradan uzaklaştılar.</p>

  <p>Kestrel susmadı. Bildiği bütün kötü sözlerden oluşan bir şarkı yapıp rüzgâr çalgısının içerisine söyledi.</p>

  <p>“Kaşalot, kaşalot, sersem tavuk!</p>

  <p>Turp-turp-turp beyinli!</p>

  <p>Kazkafa kazkafa, sersem tavuk!</p>

  <p>Pire torbası, nanik, nanik!”</p>

  <p>Maslo Inch yüzünü aklına kazımaya çalışırcasına bir süre ona baktı. Hiçbir şey söylemedi. Bu kız Aramanth’ın saygı gösterdiği ne varsa hepsiyle alay etmiş ve hakaret etmişti. Cezalandırılacağına hiç şüphe yoktu; ama bu durum cezadan daha fazlasını gerektiriyordu. Yola getirilmeliydi. Maslo Inch zor kararlar almaktan çekinen bir insan değildi. O henüz bir çocuktu ama bu yapılması gereken bir şeydi ve bu iş bir seferde tam olarak halledilmeliydi. Kafasını bir kez salladı ve arkasını dönüp sakin bir şekilde oradan uzaklaştı.</p>
</body>
</html>
