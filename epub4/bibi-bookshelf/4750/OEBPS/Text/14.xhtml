<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <p class="baslik0">14</p>

  <p class="baslik1">Yaşlı Çocukların Dönüşü</p>

  <p>Bowman ve Kestrel uyandıklarında tüm çamur bebeklerinin gitmiş olduğunu ve uyanmış ve sıkı bir kahvaltı etmiş olan Mumpo’nun büyük bir enerjiyle etrafta zıpladığını gördüler. Bir grup çamur adamı onlara Yeraltı Gölü’nden çıkış yolunu göstermek üzere yanlarına geldi. Willum da aralarındaydı ve kendisine acır gibi bir hali vardı.</p>

  <p>“Hasat zor iş,” diye mırıldandı kendi kendine. “İnsanı bedenen çok yoruyor.”</p>

  <p>“Biz bir maceraya atılıyoruz,” dedi Mumpo. “Kess benim arkadaşım.”</p>

  <p>Güneş çatıdaki deliklerden içeri sızmaya başlamıştı bile, ikizler aceleyle kahvaltılarını ederek oradakilerle vedalaştılar. Kraliçe Num kafalarını okşadı, yolculuk için hazırladığı yemiş torbalarını onlara uzatırken oldukça üzgün görünüyordu.</p>

  <p>“Daha fazlasını taşıyamayacağınızı düşünerek her biriniz için ikişer torba hazırladım. Dikkatli olun küçük sıskacıklar. Yukarıda sizi acımasız ve kurak bir dünya bekliyor.”</p>

  <p>Çamur adamlarının yaptığı gibi ağır yemiş torbalarını ikişer ikişer birbirlerine bağlayıp boyunlarına astılar. Yürürken sallanan çamur yemişleri göğüslerine ve karınlarına çarpıyordu ama kısa sürede buna alıştılar hatta hoşlarına bile gitmeye başladı.</p>

  <p>Onlara eşlik eden yirmi kadar kuvvetli adamla birlikte saraydan ayrıldılar. Gittikçe aydınlanan yolda ilerledikçe başkaları da onlara katılıyordu, yüzden fazla çamur insanı onları izliyordu.</p>

  <p>Mumpo, Kestrel ona susmasını söyleyene kadar, “Biz üç arkadaşız, biz üç arkadaşız,” diye şarkı söylemeyi sürdürdü.</p>

  <p>Yeraltı Gölü’nün bulunduğu tuz mağarasının ağzına yaklaştıkça arazi fark ettirmeden yükselmiş ve üzerinde yürüdükleri çamur sertleşmişti. Bir süre sonra yüzlerinde serin bir esinti hissetmeye başladılar, ışık güçlendikçe mağara tavanının gümüş rengi taşları daha da çok parlıyordu.</p>

  <p>Mağara ağzının ilk görüntüsü çok uzakta göz alıcı bir ışıltıdan ibaretti. Yaklaştıkça mağaranın daralıp eninin neredeyse beş yüz metreye kadar indiğini ve tavanının uzunca bir ağacın en üst dalları kadar alçaldığını fark ettiler; üzerinde yürüdükleri zemin nemli ama sert bir kuma dönüşmüştü. Mağaranın dışındaki aydınlık şekillenmeye başlamıştı, mavi gökyüzünün altında uzanan kumlarla kaplı düzlüğü görebiliyorlardı.</p>

  <p>Gün ışığının doğrudan toprağa vurduğu bir noktaya vardıklarında beraberlerindekiler durup gölgelik alana doğru geri çekildiler. Çocuklar bu noktadan sonra yola yalnız devam etmeleri gerektiğini anladılar.</p>

  <p>“Teşekkür ederiz,” dediler. “Bize göz kulak olduğunuz için çok teşekkürler.”</p>

  <p>“Yolunuzun açık olması için şarkı söyleyeceğiz,” dedi Willum.</p>

  <p>Ayrılırlarken çamur insanları arkalarından el sallayıp şarkı söylemeye başladı. Sözsüz, yalnızca melodiden oluşan tatlı bir veda şarkısıydı.</p>

  <p>“Arkamızdan sevgilerini yolluyorlar,” dedi Kestrel, Yaşlı Kraliçe’nin sözlerini anımsayarak.</p>

  <p>Çocuklar tuz mağarasının ağzından tozlu düzlüklere doğru ilerlediler. Çamur insanlarının, içlerinde uyudukları yuvaları kadar sıcak ve sevgi dolu şarkıları peşlerinden geliyordu. Rüzgârın taşıdığı şarkı gittikçe zayıfladı ve sonunda duyulmaz olduğunda yalnız olduklarını anladılar.</p>

  <p>Yeraltı Gölü’nün koruyucu gölgelerinden sonra üzerinde yürüdükleri düzlükler onlara bitmez tükenmez gelmişti. Yalnızca kuzeyde çok uzaklarda dağların soluk gri çizgilerini seçebiliyorlardı. Güneş tepede yükseldikçe kurumuş topraktan yükselerek buharlaşan ısı gökyüzüyle ufuk çizgisini birbirine katıp, onları, içerisindeki tek canlı varlığın onlar olduğu bu ölü dünyaya hapsediyordu. Kısa bir süre boyunca arkalarına baktıklarında içerisinden çıktıkları mağaranın uzun ve karanlık ağzını görebiliyorlardı ama bir zaman sonra aradaki mesafe ve havadaki toz onu görünmez kıldı ve yön duygularını tamamen yitirdiler.</p>

  <p>Büyük Yol’un işaretlerine rastlama umuduyla kuzeye doğru ellerinden geldiğince düz bir çizgide ilerlediler. Rüzgâr şiddetlenmeye, kumu hareketlendirip yeri sarsmaya başlamıştı. Bowman ve Kestrel konuşmasalar da birbirlerinin endişesini hissedebiliyorlardı. Hiçbir tasası olmayan Mumpo ise Kestrel’in ayak izlerine basarak arkalarından geliyor,</p>

  <p>“Ben de senin gibiyim Kess! İkimiz de aynıyız!” diye bağırıyordu.</p>

  <p>Rüzgâr daha da şiddetlenerek havaya gittikçe daha fazla kum savuruyor, görüş mesafesini iyice daraltıyordu. Yüzlerine batan kum taneciklerinden korunmak için kafalarını çevirmek zorunda kaldıklarından, yürümek de güçleşiyordu. Önlerindeki bulanıklığın içerisinde kısa, kare şeklinde bir şey birdenbire hayalet gibi beliriverdi, çatısız bir kulübeye benziyordu, sığınmak için ona doğru yöneldiler.</p>

  <p>Yaklaşınca bunun yan yatmış bir tür vagon olduğunu gördüler. Dingilleri kırılmış ve tekerlekleri yarıya kadar kuma batmıştı. Rüzgârın estiği tarafta kum birikmişti ama rüzgâr almayan tarafta sığınabilecekleri korunaklı bir yer vardı. Buraya girip yemiş torbalarını açtılar ve kızarmış çamur yemişleriyle karınlarını doyurdular.</p>

  <p>Közlenmiş yemişlerin tadı hasadın ve çamur insanlarının neşeli yüzlerinin görüntülerini hafızalarına getirdi ve Yeraltı Gölü’nün konforlu oyuklarında olmayı dilediler. Rüzgâr bu kadar kuvvetli eserken yola devam etmeye çalışmanın bir anlamı yoktu, bu yüzden Kestrel haritayı çıkardı ve Bowman’la birlikte üzerine eğilerek incelemeye koyuldular.</p>

  <p>Güneşin gökyüzündeki konumu ve uzaktaki dağların silueti dışında etrafta çölün neresinde olduklarını gösterecek hiçbir işaret yoktu; ama ne olursa olsun Büyük Yol’u ya da ondan geriye kalanları bulmak zorundaydılar.</p>

  <p>“Yaşlı Kraliçe yolda devler olduğunu söylemişti.”</p>

  <p>“Bu çok uzun zaman önceydi. Günümüzde dev diye bir şey olduğunu sanmıyorum.”</p>

  <p>“Fırtına diner dinmez kuzeye doğru gitmeye devam etmeliyiz.”</p>

  <p>Kestrel haritadan kafasını kaldırıp sırıtarak kendisini izleyen Mumpo’yu gördü.</p>

  <p>“Seni bu kadar memnun eden şey nedir Mumpo?”</p>

  <p>“Hiçbir şey.”</p>

  <p>Kestrel Mumpo’nun yemiş torbalarının ikisinin de boşalmış olduğunu fark etti.</p>

  <p>“Buna inanamıyorum! Hepsini yedin mi?”</p>

  <p>“Çoğunu,” diye itiraf etti Mumpo.</p>

  <p>“Hepsini yemişsin! Hiç kalmamış!”</p>

  <p>Mumpo boş yemiş torbalarını yerden alıp şaşkın bir ifadeyle onlara baktı.</p>

  <p>“Hiç kalmamış,” dedi, sanki yemişlerini bir başkası almış gibi.</p>

  <p>“Seni koca maymun! Onları günlerce idare etmen gerekiyordu.”</p>

  <p>“Özür dilerim Kess,” dedi Mumpo. Ama karnı toktu ve kendisini çok mutlu hissediyordu ve hiç de üzgün görünmüyordu.</p>

  <p>Bowman sığındıkları vagonu ve etraftaki döküntüleri incelemeye koyuldu. Şaşırtıcı derecede büyük ve ince tekerleklerin dışında, kırılmış uzun ve kalın bir direkten arta kalanlar, kumaş, ağ ve ip parçaları vardı. Bütün bunlar bir gemi kalıntısını andırıyordu. Ayağa kalktı, kumdan korunmak için gözlerini kısarak enkazın etrafını dolaştı ve bir zamanlar direklerin takılı olduğu yerleri görünce bunun karada giden bir tür gemi olduğunu anladı. Teknede sığındıkları yere geri dönerek rüzgârın yığdığı kumları kazmaya başladı ve önce bir dümen sonra da deri bir kayış buldu; ardından bulduğu iki uzun demir bıçağı çıkarmaya çalışırken neredeyse ellerini kesiyordu. Tekneyi çalıştıran bir mekanizma olduğu çok açıktı ama bu mekanizma ne için tasarlanmıştı?</p>

  <p>O an için yapacak daha iyi bir şeyi olmadığından ve bu işlerden anladığından Bowman önünde duran parçalarla tekneyi kafasında birleştirmeye koyuldu. İki direği olduğu kesindi ve dört dev tekerleği olduğuna göre yerden oldukça yüksekte gidiyor olmalıydı. Baş taraf uca doğru inceliyordu ve sanki bir zamanlar en uçta bir koç başı varmış gibi görünüyordu. Her iki tarafta da kalın keresteden yapılma dışarı doğru açılan kollar ve bunlara asılı yırtık ağ parçaları görünüyordu. Kara gemisi düzlüklerde yol alacak şekilde tasarlanmıştı; uzanan kolları ve aşağı doğru sarkan ağları vardı ama acaba ne taşımak için yapılmıştı?</p>

  <p>Sorunun cevabını ararcasına fırtınaya doğru baktı ve baktıkça daha önce orada olmayan bir şey gördüğünü düşünmeye başladı. Uzakta, kum girdabının içerisindeki şeklin ne olduğunu görebilmek için gözlerini kısarak baktı. Şimdi iki farklı şekil görüyordu. Sonra üç oldular. Belirsiz şekiller yavaş yavaş yaklaşıyordu. Kalbi hızla atmaya başladı.</p>

  <p>“Kess, birileri geliyor,” dedi.</p>

  <p>Kestrel haritayı kaldırıp rüzgârın estiği yöne doğru baktı. Donuk renkli gökyüzünde ilerleyen bir sıra karanlık şekil artık rahatça seçiliyordu. Etrafına baktı ve yanlarında ve arkalarında başkalarının da olduğunu gördü.</p>

  <p>“Bunlar onlar,” dedi Bowman. “Biliyorum.”</p>

  <p>“Kimler?” dedi Mumpo.</p>

  <p>“Yaşlı çocuklar.”</p>

  <p>Mumpo birden kollarını sallayarak hoplayıp zıplamaya başladı.</p>

  <p>“Öyleyse onlara yine günlerini göstereceğim!” diye bağırdı.</p>

  <p>“Sana dokunmalarına izin verme Mumpo!” diye bağırdı Kestrel. “Dokunduklarında tuhaf bir şey oluyor. Onlardan uzak dur.”</p>

  <p>Karanlık şekiller fırtınada çocukların saklandığı kara gemisine doğru dört bir yandan yaklaşmaya devam ediyordu, hırş, hırş, hırş. Rüzgârın içinden daha önce de duydukları tok ve sakinleştirici bir ses duyuldu.</p>

  <p>“Bizi hatırladınız mı? Biz sizin küçük yardımcılarınızız.”</p>

  <p>Gülüşleri her yandan geliyordu.</p>

  <p>“Bizden kaçamazsınız, bunu siz de biliyorsunuz. Neden şimdi bizimle birlikte eve dönmüyorsunuz?”</p>

  <p>Mumpo dansederek havayı yumrukladı.</p>

  <p>“Ben Kess’in arkadaşıyım,” diye bağırdı. “Daha fazla yaklaşırsanız suratlarınıza bir yumruk yersiniz!”</p>

  <p>Bowman onları uzaklaştıracak bir tür silah arayışıyla etrafına bakındı. Yarı gömülü kırık bir direği çekmeye çalıştı ama yerinden oynatamadı. Yaşlı çocuklar artık o ürkütücü, kırışık, hem yaşlı hem de çocuksu yüzleri seçilecek kadar yaklaşmışlardı. Buruşuk elleri dokunmak üzere onlara doğru uzanıyordu.</p>

  <p>“Yoksa dokunuşlarımızla sizi uyutmamızı mı istersiniz?” dedi derinden gelen ses. “Dokun, dokun, dokun ve siz de uyandığınızda bizim gibi yaşlı olacaksınız.”</p>

  <p>Diğerleri bu sözlere güldüler ve kısık sesli gıdaklamaya benzer gülüşleri rüzgârda savruldu.</p>

  <p><i>Koşmamız gerekecek,</i> dedi Kestrel Bowman’a sessizce. <i>Dairenin etrafında bir boşluk görebiliyor musun?</i></p>

  <p><i>Hayır. Her yerdeler.</i></p>

  <p><i>Başka çaremiz yok. Onlardan daha hızlı koşabileceğimizden eminim.</i></p>

  <p>Hırş, hırş, hırş, yaşlı çocuklar yaklaşıyor, etraflarındaki halka daralıyordu.</p>

  <p>“Bubba-bubba-kak!” diye bağırdı Mumpo havayı yumruklayarak. “Burnunu dağıtmamı ister misin?”</p>

  <p><i>Eğer Mumpo birine vurursa açılan boşluktan kaçabiliriz.</i></p>

  <p><i>Peki ya Mumpo?</i></p>

  <p>Bowman bu düşünceyi yolladığı sırada Mumpo ileri doğru atılarak yaşlı çocuklardan birinin suratının ortasına bir yumruk indirdi ve hemen inleyerek geri çekildi.</p>

  <p>“Kess! Kess!”</p>

  <p>Kestrel düşmek üzere olan Mumpo’yu yakaladı, kollarında inliyordu.</p>

  <p>“Bana bir şeyler oldu Kess. Bana yardım et.” Yaşlı çocuklar kıkırdadı.</p>

  <p>“Artık eve dönme zamanı. Şimdiden bir sürü ders kaçırdınız bile. Derecelerinizi düşünün,” dedi liderleri.</p>

  <p>“Hayır!” diye bağırdı Kestrel. “Şimdi, burada ölmeyi tercih ederim!”</p>

  <p>“Ölmekten söz eden kim sadece biraz yaşlanacaksınız,” dedi derin, sakinleştirici ses, biraz daha yaklaşarak.</p>

  <p>Kaçış yolu yoktu. Bowman korku içerisinde gözlerini kapayarak kuru, kemikli ellerin ona dokunmasını bekledi. Ayaklarını sürüyerek yaklaştıklarını duyabiliyordu. Derken, rüzgârın iniltisini bastıran yeni bir ses duyuldu, müthiş bir hızla yaklaşan ve siren sesi gibi inip çıkan bir boru sesiydi.</p>

  <p>Ses çok yaklaşmıştı ve beraberinde bir şangırtı ve gıcırtı duyuldu ve fırtınanın içinden, çılgın gibi esen rüzgârla yol alan yüksek tekerlekli, bir kara gemisi önlerine çıkıverdi, açık kollarından uçuşan ağlar sarkıyordu. Kestrel onu görür görmez ne yapması gerektiğine karar vermişti. Önlerinden geçip gitmeden önceki bir saniyelik sürede bir eliyle Bowman’ı diğeriyle de Mumpo’yu bileklerinden kavrayarak gemiye doğru atıldı. Geminin ardından sürüklenen ağlar bir anda üzerlerine kapanarak onları da beraberinde alıp götürüverdi. Ağlara dolanarak, kumdan göz gözü görmeyen düzlüklerde insanın kalbini durduracak bir hızda fırtınanın içerisine savruldular.</p>

  <p>Kestrel yeniden düzenli nefes almaya başlar başlamaz ağlardan yukarıya doğru tırmandı. Kollardan birine tutunarak etrafına bakındı. Aşağıda vahşi bir hayvan gibi ağlara takılmış, iki bacağı da deliklerden dışarı sarkan ve baş aşağı asılı çığlık çığlığa bağıran Mumpo’yu görebiliyordu. Bowman doğrulmayı başarmıştı ve şimdi onu izleyerek ağlardan yukarı tırmanıyordu. Kara gemisi çok hızlı hareket ettiğinden, üzerinden geçtikleri her çukur ve taş parçası sarsılmalarına neden oluyordu ve rüzgâr ıslık çalarak kum tanelerini savurmayı sürdürüyordu, bu yüzden de tırmanmak oldukça zordu. Direğin tepesindeki borudan iniltiler geliyordu ve dışarı doğru açık kolların uçlarındaki dev tırpan biçimli bıçaklar hızla dönerek ürkütücü bir ıslık sesi çıkarıyordu.</p>

  <p>Kestrel geminin içerisine bakınca aracı kullanan kimsenin olmadığını fark etti. Gözleriyle, onları rüzgârın menzilinden uzaklaştıracak dümen benzeri bir mekanizma aradı ama göremedi. Kara gemisi tamamen kontrol dışıydı, önüne büyük bir kaya ya da ağaç çıkması durumunda tam hızla çarpacak ve kendisiyle birlikte onlar da parçalanacaktı. Bir şekilde tekneyi yavaşlatmak zorundaydı.</p>

  <p>“İyi misin?” diye seslendi Bowman’a.</p>

  <p>“Evet, sanırım iyiyim.”</p>

  <p>“Mumpo’yu geminin içine sok. Yelkenleri keseceğim.”</p>

  <p>Hemen dönüp Mumpo’nun yanına indi. Mumpo Bowman’ın da yardımıyla doğrulmayı başardı ve Bowman’ın peşi sıra ağdan yukarı tırmanmaya başladı. Teknenin içine girince hızla yol alan kara gemisinin direklerine sımsıkı tutundular.</p>

  <p>Kestrel ana yelkenin takılı olduğu yeri buldu ve ipi çözmeye başladı. Ani ve şiddetli bir sarsıntı onu tekneden dışarı doğru fırlattı ama ipe sımsıkı tutunmuştu ve geminin yanına çarparak geri savruldu. Yavaş yavaş tekrar yukarı tırmandı ve yeniden geminin direğine tutunarak ana yelkeni gevşetmeyi başardı. Yelkenin tamamını çözerek hızlarını kesmeyi planlamıştı, ama yelkenin yalnızca bir tarafı çözüldü. Yelken hızla dönerek tekneyi iki tekerlek üzerinde havaya kaldırdı. Birkaç çılgın dakika boyunca kara gemisi iki tekerlek havada, aşağı taraftaki bıçağı kumu keserek yol aldı. Ardından bıçak kilitlendi ve tekne yanlamasına havalanarak kazandığı ivmeyle üst üste taklalar atıp yuvarlanmaya başladı. Yuvarlanırken dev bıçaklar koptu, direkler kırıldı ve tekerlekler paramparça oldu ama çocukların sımsıkı tutunmakta olduğu iskelete hiçbir şey olmadı. Aldığı darbelerle hırpalanan gemi sonunda durduğunda çocuklar bedenlerinin her yanının ağrımasına ve güçlükle nefes almalarına rağmen halen hayatta olduklarını ve kemiklerinin kırılmamış olduğunu anladılar.</p>

  <p>Sessizce uzanıp, deli gibi atan kalplerinin yavaşlayıp daha düzenli bir ritme kavuşmasını beklediler. Fırtına hâlâ devam ediyordu ama boru susmuştu ve kara gemisinin mekanizması durmuştu. Yalnızca yere düşen yelkenlerin rüzgârda çıkardığı ses duyuluyordu. Bir kez daha, kazaya uğramış bir teknenin koruması altındaydılar. Orada uzanıp fırtınanın geçmesini beklemekten başka yapacak bir şey yoktu.</p>

  <p>Yaşlı çocukların korkusundan ve kaçışlarının şiddetinden yorgun düşmüşlerdi, üçü de huzursuz, sık sık bölünen, hâlâ hızla ilerleyen kara gemisinde olduklarını sandıkları bir uykuya daldılar. Düşleri ve hatıraları rüzgârın iniltisiyle karışıyor, uykularında dönüp duruyorlar ve yüksek sesle bağırarak uyanıyor, can havliyle birbirlerine sarılıyorlardı.</p>

  <p>Gündüz uykusunun karmaşası sona erdiğinde etraflarına derin bir sessizliğin çöktüğünü fark ettiler. Fırtına dinmiş, rüzgâr hafif bir melteme dönüşmüştü. Kara gemisinin altından sürünerek çıktıklarında havanın açtığını ve gökyüzünün masmavi parıldadığını gördüler. Tuz mağaralarından ayrıldıklarından bu yana ilk kez her yönde uzun bir mesafeyi netlikle görebiliyorlardı.</p>

  <p>Alçak kıvrımlardan oluşan cansız, kumla kaplı, göz alabildiğine uzanan bir düzlüğün ortasındaydılar. Kuzeyde ufuk çizgisine doğru dağların siluetleri görünüyordu. Bunun dışında bir yolcunun yönünü ayarlayabileceği hiçbir şey yoktu. Dağlara biraz daha yaklaşmışlardı ama hâlâ günlerce yürüyüş uzaklıktaydılar. Eğer ölçülü davranırlarsa en fazla bir gün daha yetecek kadar yiyecekleri kalmıştı. Sonra ne olacaktı?</p>

  <p>“Yola devam edeceğiz,” dedi Kestrel. “Bir şeyler olacaktır.”</p>

  <p>Güneş batmaya başlamıştı, bugün için yola devam etmenin bir anlamı yoktu. Bunun üzerine çamur yemişi torbasını çıkardı.</p>

  <p>Kestrel’in tahmin ettiği gibi Mumpo derhal karnının acıktığını ilan etti.</p>

  <p>“Hepimizin eşit miktarda yiyeceği vardı Mumpo.”</p>

  <p>“Ama benimkiler gitti.”</p>

  <p>“Bunun için üzgünüm,” dedi Kestrel. “Ama sana benimkilerden vermek gibi bir niyetim kesinlikle yok.”</p>

  <p>“Ama karnım aç.”</p>

  <p>“Bunu daha önce düşünmeliydin.”</p>

  <p>Kestrel ona bir ders vermekte kararlıydı, bu nedenle kendinden emin bir sessizlik içerisinde çamur yemişlerini yemeye koyuldu. Mumpo üzgün, sadık bir köpek gibi oturup onu izledi.</p>

  <p>“Bu şekilde bakman bir işe yaramayacak Mumpo. Sen kendininkileri yedin ben de şimdi benimkileri yiyorum.”</p>

  <p>“Ama benim karnım aç.”</p>

  <p>“Bunun için artık çok geç değil mi?”</p>

  <p>Mumpo sessizce ağlamaya başladı. Birkaç dakika sonra Bowman çamur yemişlerinden birini çıkarıp ona verdi.</p>

  <p>“Teşekkür ederim Bo,” dedi Mumpo bir anda neşelenerek.</p>

  <p>Kestrel onun yemesini izleyerek sinirlendi. Kardeşinin merhameti kendisine kızmasına neden olmuştu.</p>

  <p>“Sen gerçekten bir işe yaramazsın Mumpo,” dedi.</p>

  <p>“Haklısın, Kess.”</p>

  <p>“Önümüzde daha çok uzun bir yolumuz olduğunun farkında mısın?”</p>

  <p>“Hayır değilim,” dedi. “Nereye gittiğimizi bilmiyorum.”</p>

  <p>Bu doğruydu: Ona nereye gittiklerini açıklama zahmetine girmemişlerdi. Bowman birden bu durumdan utandı.</p>

  <p>“Ona haritayı göster Kess.”</p>

  <p>Kestrel haritayı açarak elinden geldiğince nereye gittiklerini açıklamaya çalıştı. Mumpo Kestrel’in gözlerinin içine bakarak sessizce dinledi. Sözlerini bitirince şöyle dedi:</p>

  <p>“Korkuyor musun Kess?”</p>

  <p>“Evet.”</p>

  <p>“Sana yardım edeceğim. Ben korkmuyorum.”</p>

  <p>“Neden korkmuyorsun?” diye sordu Bowman.</p>

  <p>“Korkacak ne var ki? Üç arkadaş bir aradayız. Fırtına dindi. Akşam yemeğimizi yedik. Her şey yolunda.”</p>

  <p>“Daha sonra başımıza gelebilecekler konusunda bir endişen yok mu?”</p>

  <p>“Nasıl olabilir ki? Neler olacağını olana kadar bilmek mümkün değil.”</p>

  <p>Bowman meraklı gözlerle Mumpo’ya baktı. Belki de göründüğü kadar aptal değildi. Belki...</p>

  <p>Donup kaldı. Kestrel korkusunu hemen hissetti.</p>

  <p>“Sorun nedir Bo?”</p>

  <p>“Duymuyor musun?”</p>

  <p>Dinledi ve uzaktan gelen gümbürtüyü o da duydu. Hepsi gözlerini ufka doğru çevirdiler.</p>

  <p>“Bir şey bu yöne doğru geliyor. Büyük bir şey.”</p>
</body>
</html>
