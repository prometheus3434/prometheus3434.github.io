<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <p class="baslik0">20</p>

  <p class="baslik1">Alevlerin Ortasında</p>

  <p>İkizler dağdaki dev yarığa yaklaştıklarında alevlerin kızgın sıcaklığını ve keskin kokusunu duydular. Yaşlı insanlar neden korkmuyorlardı? Nasıl bu kadar büyük bir istekle ve bağırmadan ateşin ortasına atlayabiliyorlardı? Ateşe doğru yürümeyi sürdürdüler, korkularını ele veren tek şey birbirlerinin ellerini sıkışlarıydı.</p>

  <p>Alevlerin ışıltısı bakamayacakları kadar parlak bir hale gelmişti, gözlerini kapattılar. Güçlü bir ısıydı ama yakıcı değildi. Dış dünyanın, dağların ve ormanın sesleri yerini sessizliğe bırakıyordu. Ocağın içine doğru kararlı adımlarla ilerleyen ayakkabıları bile artık hiç ses çıkarmıyor gibiydi.</p>

  <p>Artık dönüş yoktu. Birkaç adım daha...</p>

  <p>Bir anda sıcaklık kayboldu ve yerini etraflarını kuşatan hafif bir serinlik aldı. Parlaklık hâlâ göz kamaştırıcıydı, kan kırmızısı rengiyle kapalı gözlerini kör ediyordu. Fakat görmeseler de ateşin içine girdiklerini ve serin alevlerle yıkandıklarını biliyorlardı.</p>

  <p>Zarar görmeden yürümeyi sürdürdüler ve ışık parlaklığını yitirmeye, serin dokunuşlar azalmaya başladı. Işık yavaş yavaş sönüyordu. Gözlerini açtıklarında alevlerin seyrekleştiğini gördüler. Birkaç adım sonra ateşin içinden tamamen çıkmış, gölgeler ülkesine girmişlerdi. Nerede olduklarını söylemek mümkün değildi.</p>

  <p>Gözleri karanlığa alışınca ucunda kapılar bulunan geniş bir geçidin duvarlarını gördüler. Duvarlar ahşap panolarla, yerler ise karolarla kaplıydı. Büyük bir malikânenin koridorunda gibiydiler.</p>

  <p>Arkalarına baktıklarında başka bir sürprizle daha karşılaştılar. Arkalarında bir ateş yanıyordu ama oymalı, taş bir şöminenin parmaklıklarının ardında yanan bir kömür ateşinden başka bir şey değildi. Bunun içinden mi geçmişlerdi?</p>

  <p>Uzun koridor bir uçtaki şömineden diğer uçtaki kapılara dek uzanıyordu. Pencereleri yoktu ve gidecek yalnızca bir yol vardı.</p>

  <p>El ele tutuşmaya devam ederek şaşkınlık içinde koridorun sonundaki kapalı duran kapıların önüne geldiler. Bowman kolu indirmeyi denedi ve kapının kilitli olmadığını gördü. Bir tanesini hafifçe aralayarak içeriye bir göz attı. Kapı bir başka koridora açılıyordu.</p>

  <p>Birincisinin uzantısı olan bu koridorun iki tarafında da pek çok açık kapı vardı. Mum ışığıyla aydınlatılmış ve daha süslü bir tarzda dekore edilmişti. Koyu ahşap panoların üzerleri yaprak ve çiçek desenleriyle bezenmişti. Kapıların arasında asılı duvar halılarının üzerinde avcılık ve okçulukla ilgili resimler yer alıyordu. Yerde koridor boyunca uzanan güzel bir halı vardı.</p>

  <p>İkizler sağ ve soldaki kapılardan içeri bakarak halının üzerinden yürüdüler. Mobilyaların üzerine örtüler örtülmüş karanlık oturma odaları gördüler.</p>

  <p>Neyle karşılaşacaklarını bilmediklerinden mümkün olduğunca sessiz bir şekilde ilerliyorlardı. Yapmaları gereken şeyin bu olduğuna dair hiçbir işaret olmasa da koridorun diğer ucundaki, daha öncekine benzer çift kanatlı kapıya yönelmişlerdi. Yaklaştıkça, önünden geçtikleri diğer karanlık odalardan farklı olarak kapının ardında ışık olduğunu gördüler.</p>

  <p>Yürürken tek duydukları kendi kalp atışlarıydı. Malikâne, eğer burası bir malikâneyse, terkedilmiş gibi gözükse de koridor duvarları boyunca asılı şamdanlarda yanan mumlar vardı ve üzerinde yürüdükleri halı temizdi.</p>

  <p>Koridorun sonundaki kapıya vardıklarında durup dikkatle dinlediler. Çıt çıkmıyordu. Kestrel kolu yavaşça çevirerek kapının bir kanadını araladı. Menteşeler hafifçe gıcırdadı. Dondular ama hiçbir şey olmadı, ne bir ayak sesi ne bir konuşma. Bunun üzerine Kestrel kapıyı ardına dek açtı ve içeri girdiler.</p>

  <p>Burası bir yemek odasıydı ve sofra hazırlanmıştı. Odanın ortasında gümüş ve kristallerin ışıldadığı bir masa duruyordu. Masada on iki kişilik yer hazırlanmıştı. Masanın üzerinde ve tavanda asılı duran şamdanlardaki mumlar yanıyordu. Kristal sürahiler suyla doluydu ve gümüş ekmek sepetlerinde dilimlenmiş ekmekler vardı. Odanın iki yanındaki zarif şöminelerde kömür ateşleri yanıyordu. Penceresiz duvarlarda mağrur görünüşlü lordların ve leydilerin portreleri asılıydı. Tam karşılarında odanın diğer ucunda bir kapı daha vardı. Kapı kapalıydı.</p>

  <p>Bunların hiçbiri ikizlerin hayal ettiği gibi değildi. Ne görmeyi umduklarını kendileri de bilmiyordu ancak onları korkutacak bir şeyler beklemişlerdi. Bu tuhaf, terk edilmiş, görkemli yer ürkütücüydü ama bunun nedeni tehlike hissi uyandırması değildi. Korkmalarının nedeni bütün bunlara bir anlam veremeyişleriydi. Etraftaki şeyleri anlayamadıkları için beklenmedik bir şeyler olacağını hissediyorlardı. Kendilerini hazırlamak için yapabilecekleri bir şey yoktu.</p>

  <p>Uzun parlak masanın önünde sıralanmış sandalyelerin yanından geçerek uzaktaki kapıya doğru sessizce ilerlediler. Kestrel bir kez daha durup dinledi; bir şey duyamayınca kapıyı açtı.</p>

  <p>Burası iki yağ lambasının aydınlattığı bir soyunma odasıydı. Kapıları açık, içleri güzel giysilerle dolu büyük gardıroplar vardı. Ütülenmiş ve katlanmış iç çamaşırları, çoraplar, jüponlarla dolu açık çekmeceler göze çarpıyordu. Sayısız ayakkabı, çizme ve terlik sıralanmıştı. Bir mankenin üzerinde henüz tamamlanmamış, dikişleri iğnelerle tutturulmuş bir balo elbisesi asılıydı. Bir sofanın üzerine yarı açılmış top top ipek kumaşlar atılmıştı ve oymalı bir masanın üzerinde terzilik sanatı için gereken tüm gereçler, makas, iğne, iplik, düğme ve kurdeleler diziliydi. Uzun bir aynada, sararmış yüzleri, endişeli, kocaman açılmış gözleriyle el ele tutuşmuş görüntülerinin yansımasını gördüler.</p>

  <p>Soyunma odasından dışarıya açılan iki kapı vardı ve ikisi de açıktı. Biri karanlık ve boş bir banyoya, diğeri bir yatak odasına açılıyordu.</p>

  <p>Soyunma odasından yatak odasına açılan kapının önünde hiç kıpırdamadan durdular. İçerideki yatağın başucunda bir lamba yanıyordu. Geniş ve kare biçimli odanın ahşap panellerle kaplı duvarlarında, sanki burası savaşlarla dolu tarihiyle gurur duyan bir asker alayının yemek odasıymış gibi kılıçlar, savaş başlıkları, bayraklar ve flamalar asılıydı. Fakat deri kaplı iskemleler ve üzerleri gazetelerle dolu masalar yerine, cilalı parkelerin üzerinde odanın ortasına yerleştirilmiş oymalı, üzeri tüllerle kaplı büyük bir karyola duruyordu. Tüller yarı şeffaf bir etek gibi tüm yatağı kaplayacak şekilde tavanda asılı bir halkadan aşağı sarkıtılmıştı. Yatağın başucunda duran masada, yumuşak bir ışık veren lambanın yanında bir bardak su ve bir tabağın içinde bir portakal duruyordu. Portakalın yanında küçük, gümüş bir bıçak vardı. Yatağın içinde, uçları dantelli keten çarşaflar ve işlemeli yatak örtülerinin altında sırtını yastıklara dayamış oturur konumda derin bir uyku uyuyan çok yaşlı bir hanımefendi tüllerin arasından görülebiliyordu.</p>

  <p>İkizler, yaşlı hanımefendiyi rahatsız etmekten korkarak yavaşça yatak odasına girdiler. Üzerinde yürüdükleri geniş parkeler hiç ses çıkarmıyordu, kendilerini düzenli ve alçak sesle nefes almaya zorladılar. Böylece küçük adımlarla yatağın yanına gelerek, tüllerin arasından uyumayı sürdüren yaşlı kadına baktılar.</p>

  <p>Yüzü sakin ve rahat görünüyordu, incecik teninin altından kemiklerinin hatları belli oluyordu. Bir zamanlar çok güzel olduğu belli oluyordu. Bowman ona baktı ve neye olduğunu bilmediği dayanılmaz bir özlem hissi duydu.</p>

  <p>Kestrel’in gözleri odada dolaşarak rüzgâr çalgısının anahtarının durabileceği bir dolap ya da bir kutu olup olmadığını araştırıyordu. Büyük bir şey değildi, bu odada ya da diğer odalardan birinde ya da henüz girmedikleri bir odada, kısacası her yerde olabilirdi. Kestrel ilk defa olarak büyük bir korkuyla başarısız olabileceklerini düşündü. Onu hiçbir zaman bulamayabilirlerdi. Kardeşi düşüncelerindeki korkuyu hissetmişti. Gözlerini uyumakta olan yaşlı kadından ayırmayarak sessizce kız kardeşiyle konuştu.</p>

  <p><i>Orada. Saçında.</i></p>

  <p>Kestrel baktı ve yaşlı kadının ince beyaz saçlarında duran kıvrımlı S harfi şeklindeki tokayı gördü: Rüzgâr çalgısının üzerine oyulmuş ve haritanın arkasına çizilmiş şeklin aynısıydı. Kestrel’in içi az önce duyduğu korku kadar ani bir rahatlamayla doldu, bu duygu beraberinde yeni bir güç ve iradeyi de getirmişti.</p>

  <p><i>Onu uyandırmadan alabilir misin?</i></p>

  <p><i>Deneyeceğim.</i></p>

  <p>Bowman her zamanki ürkekliğinden kurtulmuş ya da bu yaşlı yüze karşı duyduğu merakla ürkekliğini unutuvermişti. Nazikçe bir elini uzatıp, kendinden emin, titremeyen ellerle gümüş tokayı tuttu. Hareket etmemek için nefesini tutarak, seyrek, beyaz saçların arasından tokayı yavaşça çekmeye başladı. Yaşlı kadın uyumaya devam ediyordu. Toka belli belirsiz bir titreyişle saçlardan kurtuldu; Bowman lambanın ışığında S şeklindeki cisim boyunca uzanan çok sayıda ince gümüş tel olduğunu gördü. Nefesini bırakıp tokayı uzaklaştırdığı sırada bir şeyi çektiğini fark etti. Tek bir tel beyaz saç tokaya takılmıştı ve çekince saç gerilip koptu.</p>

  <p>Bowman donup kaldı. Kestrel uzanıp Bowman’ın elinden rüzgâr çalgısının anahtarı olan gümüş tokayı aldı.</p>

  <p><i>Gidelim buradan!</i></p>

  <p>Ama Bowman’ın gözleri yaşlı kadındaydı. Kadın göz kapaklarını kırparak açtı ve soluk mavi gözlerle ona baktı.</p>

  <p>“Beni neden uyandırdın çocuğum?”</p>

  <p>Sesi ince ve yumuşaktı. Bowman bakışlarını gözlerden ayırmaya çalıştı ama başaramadı.</p>

  <p><i>Bo! Gidelim!</i></p>

  <p><i>Yapamam.</i></p>

  <p>Bowman ıslak mavi gözlere baktıkça değiştiklerini görüyordu. Gözlerinin içinde ona bakan yüzlerce göz daha vardı. Gözler onu içine çekiyor ve her gözün içinde daha fazla göz görüyordu, bunun bir sonu yoktu. Baktıkça ruhunun değiştiğini hissediyordu, bu yeni ruh parlak, saf ve güçlüydü.</p>

  <p><i>Biz Morah’ız,</i> dedi milyonlarca göz. <i>Biz birliğiz. Biz her şeyiz.</i></p>

  <p>“Haydi, artık korkmamalısın,” dedi yaşlı kadın.</p>

  <p>Bowman onun söylediklerinin doğru olduğunu biliyordu. Korkacak ne vardı? Milyonlarca gözün içine baktığı sürece var olan en büyük gücün bir parçasıydı. Korkacak bir şey yoktu. Korkma sırası başkalarındaydı.</p>

  <p>Uzaktan gelen bir müzik sesi duydu: davullar, flüt ve trampetler. İlerleyen ayak sesleriyle birleşen bir bando takımının sesi olduğuna hiç kuşku yoktu.</p>

  <p>“Bo!” diye bağırdı Kestrel korku dolu sesiyle. “Uzaklaş oradan!”</p>

  <p>Fakat Bowman içlerinde adına Morah denen birliğe katıldığı soluk gözlerden bakışlarını ayıramıyordu ve ayırmak da istemiyordu. Neşeli bando seslerinin eşlik ettiği ayak sesleri yaklaşıyordu.</p>

  <p>“Geliyorlar,” dedi yaşlı kadın. “Artık onları durduramam.”</p>

  <p>Kestrel Bowman’ı kolundan tutup çekti ama beklenmedik bir biçimde güçlüydü ve onu yerinden oynatamadı.</p>

  <p>“Bo! Ordan uzaklaşmalısın!”</p>

  <p>“Benim güzel Zar’larım,” diye mırıldandı yaşlı kadın. “Öldürmeyi o kadar çok seviyorlar ki.”</p>

  <p><i>Öldürmek!</i> diye düşündü Bowman ve içinde dalgalanan gücü hissetti. <i>Öldürmek!</i></p>

  <p>Kafasını kaldırdı ve duvarda asılı duran ince, kıvrık kılıcı gördü.</p>

  <p>Rap! Rap! Rap! Yürüyüşçüler yaklaşıyordu.</p>

  <p>“Kılıcı al,” dedi yaşlı kadın.</p>

  <p>“Hayır!” diye bağırdı Kestrel.</p>

  <p>Bowman uzanıp duvardaki kılıcı aldı; kabzasının tutuşu güzeldi, kılıç hafif fakat ölümcüldü. Kestrel korkuyla ondan uzaklaştı ve iyi ki uzaklaşmıştı çünkü Bowman yüzünde Kestrel’in daha önce hiç görmediği bir gülüşle birden döndü ve elindeki kılıcı Kestrel’in az önce durduğu yere doğru savurdu.</p>

  <p>“Öldür!” dedi.</p>

  <p><i>Ah kardeşim! Sana ne yaptı?</i></p>

  <p>Rap! Rap! Rap!</p>

  <p>Davul ve trampet sesleri çok yaklaşmıştı. Kestrel dehşet içinde yatak odasının duvarlarının yavaş yavaş yok olduğunu gördü. Soyunma odasının kapısı ve duvarları yok oluyordu, geriye yalnızca karyola, yanındaki masa ve hafif bir ışık saçan lamba kalmıştı. Onun dışındaki her yer karanlık bir boşluğa dönüşmüştü.</p>

  <p>Rap! Rap! Rap!</p>

  <p>“Korku yok,” dedi yaşlı kadın. “Bırak şimdi başkaları korksun.”</p>

  <p>Kestrel dehşet içinde seslenerek Bowman’dan uzaklaştı.</p>

  <p><i>Bo! Kardeşim! Bana geri dön!</i></p>

  <p>“Öldür!” dedi Bowman kılıcını savurarak. “Bırak başkaları korksun!”</p>

  <p>“Benim güzel Zar’larım yeniden yürüyor,” dedi yaşlı kadın. “Ah öldürmeyi nasıl da seviyorlar.”</p>

  <p>“Öldür, öldür, öldür, öldür!” dedi Bowman, sözleri yaklaşan bandonun çaldığı neşeli melodiye uydurarak: “Öldür, öldür, öldür!”</p>

  <p><i>Canım kardeşim,</i> dedi Kestrel yüreği parçalanarak, <i>beni bırakma, sensiz yaşayamam...</i></p>

  <p>Sonunda bandocular karanlığın içinden çıktılar. En önde, elinde altın değneği ve bembeyaz üniformasıyla uzun boylu, güzel bir kız gidiyordu. Omuzlarından aşağı dökülen uzun, sarı saçları genç ve güzel yüzünü çevreliyordu. En fazla on beş yaşındaydı; elindeki değneği sallayarak yürürken gülümsedi. Nasıl da gülümsüyordu! Beyaz ceketinin omuzları dik, beli dardı ve büyük altın rengi düğmeleri vardı. Kar gibi beyaz bir binici pantolonu ve parlak siyah çizmeler giymişti. Altın örgülerle süslü si-perli beyaz bir şapka kafasına şık bir açıyla yerleştirilmişti ve omuzlarından aşağı kenarları altın şeritlerle çevrili beyaz bir pelerin sarkıyordu. Dümdüz ileriye doğru bakıyor ve gülümseyerek yürüyordu.</p>

  <p>Arkasından, karanlığın içinden hepsi beyaz üniformalı bir sıra bandocu geliyordu. Hepsi de on üç, on dört, on beş yaşlarında güzel genç kız ve erkeklerdi ve hepsi de gülümsüyordu. Canlı adımlarla, enstrümanlarını çalarak yürüyorlardı. Arkalarından pek çok bandocu geliyordu ve onları bir sıra davulcu izliyordu. Onların da arkasından şarkı söyleyerek ilerleyen sıra sıra genç askerler geliyordu.</p>

  <p>Kestrel şarkılarını duydu ve şarkının sözleri, şoka uğramış duyularını birden harekete geçirdi. Bu güzel kız ve erkekler, bu beyaz ve altın rengi giysili gençlerden oluşan ordu Bowman’la aynı şarkıyı söylüyordu. Şarkı tek kelimeden oluşuyordu:</p>

  <p>“Öldür, öldür, öldür, öldür! Öldür, öldür, öldür!”</p>

  <p>Bir kez duydun mu unutulması imkânsız, melodik bir savaş şarkısıydı. İnip çıkıyor, doruk noktasına ulaştıktan sonra aralıksız bir şekilde tekrar ediliyordu.</p>

  <p>“Öldür, öldür, öldür, öldür! Öldür, öldür, öldür!”</p>

  <p>Karanlığın içinden sıra sıra askerler çıkıyordu. Kaç kişiydiler? Sonsuz sayıda gibi görünüyorlardı.</p>

  <p>“Benim güzel Zar’larım,” dedi yaşlı kadın. “Artık onları hiç kimse durduramaz.”</p>

  <p>Elinde tuttuğu değneği çeviren liderleri durdu, durduğu yerde saymaya devam etti. Arkasında çalmaya devam eden bando da geniş sıralar oluşturarak yerinde sayıyordu. Arkalarındaki askerler de öyle. Dev ordu artık ilerlemiyordu, şarkı söylemeyi bırakmışlardı fakat müzik ve ayak sesleri devam ediyordu. Arka tarafta lambanın ışığının aydınlatmadığı yerde yeni askerler durmadan sıralara ekleniyordu. Hepsi genç ve güzeldi ve hepsi de gülümsüyordu.</p>

  <p>Kestrel geri geri koridora ve ateşe doğru gidiyordu. Bir elinde gümüş anahtarı sımsıkı tutmaya devam ediyordu ama onu tamamen unutmuştu. Farkında olmadan ağlamaya başladı. Bakışları canından çok sevdiği sevgili kardeşinin üzerindeydi ve genç yüreği parçalanıyordu.</p>

  <p><i>Kardeşim! Canım! Bana geri dön!</i></p>

  <p>Bowman o kadar değişmişti ki onu duymuyor, ona bakmıyordu. Elindeki kılıcı sallayarak büyük ordunun önünde yerini aldı, yüzünde diğerlerinin yüzündeki korkunç gülümseme vardı. Kestrel ağlamayı sürdürürken arka sıralarda bir başka tanıdık yüz daha gördü. Bu, üzerinde beyaz ve altın rengi üniformasıyla, yeniden gençleşmiş olan Mumpo’ydu. Artık kirli değildi. Genç ve yakışıklıydı ve gururla gülümsüyordu. Kendisine bakan Kestrel’i görüp ona el salladı.</p>

  <p>“Bak Kess ne kadar çok arkadaşım var!” diye bağırdı neşeyle.</p>

  <p>“Hayır!” diye bağırdı Kestrel. “Hayır! Hayır! HAYIR!”</p>

  <p>Sesi kaybolup gitti. Bowman’ın kılıcını havaya kaldırmasıyla tüm Zar ordusu kılıçlarını çekip yürüyüşe geçtiler. Değnek çeviren güzel kız Bowman’ın arkasından yürüyor, bando ve davulcular uzak gözlerle gülümsüyor ve askerler şarkı söyleyerek yürüyorlardı.</p>

  <p>“Öldür, öldür, öldür, öldür! Öldür, öldür, öldür!”</p>

  <p>Kestrel arkasını döndü ve canını kurtarmak için ağlayarak koşmaya başladı.</p>

  <p>Zar ordusu karyolaya varınca iki kola ayrılarak yürümeye devam etti. Önlerine gelen her şeyi, portakalı, yatak örtülerini ve tülleri parıldayan kılıçlarıyla küçük parçalara ayırdılar. Tüller havada uçuşuyordu, parçalardan biri lambanın üzerine düşerek alev aldı. Bir dakika içerisinde bütün yatak yanmaya başladı. Zar ordusu yoluna devam etti, güzel yüzleri, yanan karyolanın alevleriyle aydınlanıyordu. Yaşlı kadın yatakta, yanan yastıklarının arasında hareketsiz bir şekilde oturarak gururla ordunun geçişini izledi.</p>

  <p>Kestrel elinde gümüş anahtarla Morah’ın Sarayı’ndan dışarıya doğru ağlayarak koştu. Zar ordusu önüne çıkan her şeyi yok ederek arkasından geliyordu. Soyunma odasındaki zarif giysiler, yemek odasındaki masa, hepsi kılıçların saldırısına uğrayarak toza dönüştü.</p>

  <p><i>Ah benim canım, sevgili kardeşim!</i></p>

  <p>Kestrel parmaklıklarının ardında alevler yanan taş şömineye varıncaya kadar kalbi kırık bir vaziyette ağlayarak koştu. Arkasından milyonlarca ayak sesi ve milyonlarca kişinin hep bir ağızdan söylediği şarkı duyuluyordu. Soru soracak, anlamaya çalışacak vakit yoktu. Koşar adım alevlerin içine atladı...</p>

  <p>Sessizlik. Serin alev dalgaları. Göz kamaştırıcı parlaklık. Nefes nefese, titreyerek kendisini durmaya zorladı. Alevlerin ürpertici serinliği kafasındaki bulanıklığı yenerek düşünmesini sağladı, yapmak istediği şeyin bu olmadığını biliyordu. Neden ikiz kardeşinden kaçıyordu? Onsuz bir hayat düşünemiyordu. Eğer o değişmişse kendisi de değişecekti.</p>

  <p><i>Bu şekilde değil,</i> diye düşündü. <i>Birlikte gideceğiz.</i></p>

  <p>Arkasını döndü ve beyaz ışığın altında, Zar ordusunun başında kendisine doğru gelen kardeşini gördü. Ağır adımlarla ilerliyordu ve müzik çok uzaktan geliyordu ama hepsi gibi o da gülümseyerek fısıltıyla şarkı söylemeyi sürdürüyordu.</p>

  <p>“Öldür, öldür, öldür, öldür! Öldür, öldür, öldür!”</p>

  <p>Kestrel kafasını kaldırıp kardeşinin gözlerinin içine baktı ve kollarını ardına kadar açarak bekledi; Bowman’ın öne doğru uzanan kılıcı ona göğsünden isabet edecekti.</p>

  <p><i>Beni öldürmek zorunda kalsan bile birlikte olacağız kardeşim,</i> dedi ona.</p>

  <p>Göz göze geldiler. Bowman hâlâ gülümsüyordu ama artık şarkı söylemiyordu.</p>

  <p><i>Seni bırakmayacağım,</i> dedi Kestrel ona. <i>Seni bir daha asla bırakmayacağım.</i></p>

  <p>Bowman elinde indirip kaldırdığı kılıcıyla yaklaşmayı sürdürüyordu.</p>

  <p><i>Seni seviyorum,</i> dedi Kestrel. <i>Canım kardeşim.</i></p>

  <p>Gülümseyişi yok olmaya ve elindeki kılıç daha yavaş inip kalkmaya başlamıştı. Ona çok yaklaşmıştı ve gözlerindeki yaşları görebiliyordu.</p>

  <p><i>Öldür beni sevgili kardeşim. Birlikte gidelim.</i></p>

  <p>Bowman’ın gözlerinden şaşkınlık okunuyordu. Kılıcını kaldırmıştı, kardeşinin çok yakınında duruyordu. Kılıcını bir kez daha indirirse kız kardeşinin boğazını kesecekti. Ama indirmedi. Kıpırdamadan durdu.</p>

  <p>Bandonun güzel lideri onlara bakmaksızın yanlarından geçip gitti. Aynı şekilde bandocu ve davulcular da alevlerin içine doğru yürümeye devam ettiler. Bowman’ın bakışları Kestrel’e kilitlenmişti, Kestrel kaybettiği kardeşinin derinlerden yukarı doğru çıkan bir dalgıç gibi ona geri döndüğünü görebiliyordu.</p>

  <p><i>Kess,</i> dedi Bowman onu tanıyarak ve kılıç elinden düştü. Onu kollarına alıp sımsıkı sarıldı, Zar ordusu şarkı söyleyerek yanlarından geçiyordu.</p>

  <p><i>Ah Kess...</i></p>

  <p>Titreyerek ağlıyordu. Kestrel kardeşini ıslak yanaklarından öptü.</p>

  <p><i>Haydi, haydi,</i> dedi. <i>Geri döndün.</i></p>
</body>
</html>
