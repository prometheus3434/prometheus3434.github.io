<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <p class="baslik0">11</p>

  <p class="baslik1">Çamur Yemişi Hasadı</p>

  <p>Uyandıklarında baca deliğinden oyuğa gün ışığı sızıyordu. Ateşin başında oturmuş sessizce uyanmalarını bekleyen Pollum hariç herkes gitmişti. Mumpo da görünürlerde yoktu.</p>

  <p>“Arkadaşınız hasada yardım etmeye göle gitti,” dedi Pollum.</p>

  <p>Onlara kahvaltı hazırlamıştı: bisküvi sandıkları bir tabak dolusu dilimlenmiş, kızarmış çamur yemişi.</p>

  <p>“Yalnızca çamur yemişi mi yersiniz?” diye sordu Kestrel. Ama Pollum soruyu anlamamışa benziyordu.</p>

  <p>İkizler kahvaltılarını ederken ne yapmaları gerektiği konusunu konuştular. Kaybolmuşlar ve korkuyorlardı. Annelerinin üzüntüden hasta olduğundan emindiler. Ama Kestrel aynı zamanda şu haliyle Aramanth’a dönemeyeceklerini de biliyordu.</p>

  <p>“Bizi yaşlı çocukların yanına göndereceklerdir,” dedi. “Ölmeyi tercih ederim.”</p>

  <p>“Öyleyse ne yapmamız gerektiğini biliyorsun.”</p>

  <p>“Evet.”</p>

  <p>İmparator’un ona verdiği haritayı çıkardı, ikisi de haritanın üzerine eğildiler. Bowman Büyük Yol denen çizgiyi parmağıyla takip etti.</p>

  <p>“Bu yolu bulmamız gerekiyor.”</p>

  <p>“İlk önce buradan nasıl çıkacağımızı bulmalıyız.”</p>

  <p>Pollum’a buradan yukarıya çıkmanın bir yolu olup olmadığını sordular ama o hayır dedi, hiç duymamıştı. Bu soru karşısında da çok şaşırmış görünüyordu.</p>

  <p>“Bir yolu olmalı,” dedi Kestrel. “Sonuçta içeriye ışık giriyor.”</p>

  <p>“Şey,” dedi Pollum biraz düşündükten sonra. “Aşağı düşebilirsin ama yukarıya düşemezsin.”</p>

  <p>“Yetişkinler biliyordur. Onlara sorarız. Ne zaman geliyorlar?”</p>

  <p>“Geç saatlere kadar dönmezler. Bugün hasat günü.”</p>

  <p>“Ne hasadı?”</p>

  <p>“Çamur yemişi,” dedi Pollum.</p>

  <p>Ayağa kalkıp kahvaltı sofrasını toplamaya başladı. Bowman ve Kestrel alçak sesle konuşmayı sürdürdüler.</p>

  <p>“Mumpo’yu ne yapacağız?” dedi Kestrel.</p>

  <p>“Bizimle gelse iyi olur,” dedi Bowman. “Benden daha çok işe yaradığı ortada.”</p>

  <p>“Böyle konuşma Bo. Yine ağlamaya başlayacaksın.”</p>

  <p>Gerçekten de ağlamak üzereydi.</p>

  <p>“Çok üzgünüm Kess. Ben cesur biri değilim.”</p>

  <p>“Cesaret önemli olan tek şey değildir.”</p>

  <p>“Babam sana göz kulak olmamı söylemişti.”</p>

  <p>“İkimiz de birbirimize göz kulak olacağız,” dedi Kestrel. “Sen hissediyorsun ben de harekete geçiyorum.”</p>

  <p>Bowman yavaşça kafasını salladı. O da böyle düşünüyordu ama bunu kendisine hiçbir zaman bu kadar açık bir şekilde söylememişti.</p>

  <p>Pollum tabakları temizlenmeleri için sulu bir çamur birikintisinin içerisine koymuştu. Onlara dönüp,</p>

  <p>“Göle gitme zamanı. Hasat vakti. Herkes hasada yardım eder,” dedi.</p>

  <p>Onunla gidip Willum’u bulmaya karar verdiler. Bir şekilde dışarıya çıkmanın yolunu bulmaları gerekiyordu.</p>

  <p><br /></p>

  <p>Oyuktan çıktıklarında gördükleri manzara bir gece öncesinin kasvetli Yeraltı Gölü’nden çok farklıydı. Tuz mağarasının gümüşi tavanındaki deliklerden sızan ışıklar her yanda parıldayarak dans ediyor, gözlerini kamaştıracak kadar parlak ışık havuzları oluşturuyordu. Bu parlak havuzcuklar dışarıya doğru ışık saçıyor, su birikintilerindeki dalgalanmalar gibi gittikçe genişleyerek uzaktaki puslu bölgeleri aydınlatıyordu. Bu ışık tabakasının üzerinde oraya buraya koşuşturan yüzlerce insancık vardı. Sıralar ve sütunlar halinde ve büyük sallar üzerinde çalışıyorlardı. Dev ateşlerin ve vinç benzeri büyük makinelerin etrafında toplanmışlardı. Her grupta şarkılar söyleniyordu. Şarkılar gemici ezgileri gibi birbirine karışıyordu ve tıpkı onlar gibi iş şarkılarıydı. Çamur insanları arı gibi çalışıyordu.</p>

  <p>“Artık kötü kokmuyor,” dedi Kestrel şaşkınlıkla.</p>

  <p>“Kokuyor,” dedi Bowman. “Sadece biz alıştık.”</p>

  <p>Etrafa bakındılar, yaşlı çocuklardan iz yoktu. Tanıdık birileri olup olmadığına baktılar ama tüm çamur insanları birbirine benziyordu: Hepsi tombul ve çamur içindeydi. Pollum’u izleyerek biraz da korkuyla bir tepenin sırtı boyunca en yakındaki ateşe doğru ilerlediler. Yürürken çalışan insanları izlediler ve ne yaptıklarını anlamaya başladılar.</p>

  <p>Çamur yemişleri gölün sığ yüzeyinin hemen altındaki tarlalarda, yumuşak çamurun içinde yetişiyordu. Ekini biçenler bu tarlaların arasında yavaşça gezinerek eğiliyor ve kollarını çamura daldırıp onları topluyorlardı. Çamur insanları uzun sıralar halinde ve sistemli bir şekilde göl boyunca yürüyor, hepsi aynı anda ileri doğru bir adım atıyor, aynı anda eğilip kollarını çamura daldırıyorlardı. Her biri birer elma boyutundaki yemişleri arkalarında sürükledikleri küçük ahşap kovalara atıyorlardı. Yürüyüp toplarken bir yandan da şarkı söylüyor, böylece aynı anda hareket ediyor, sırayı bozmuyorlardı.</p>

  <p>Göl boyunca bir çizgi halinde aynı anda hareket eden insanlar, mağaranın tavanında yankılanan sesleriyle, görülmeye değer bir manzara teşkil ediyordu. Daha düzensiz bir şekilde ve etraftan gelen değişik şarkılara katılarak da olsa ateşlerin etrafına toplanan insanlar da şarkı söylüyordu. Ateşin etrafındaki insanların görevi çok daha az hareket gerektiren cinstendi; aslına bakılırsa bazıları yüksek sesle kahkahalar atmak dışında hiçbir iş yapmıyor gibi görünüyordu. Kimileri çamur yemişlerini korların içerisine yuvarlayıp kızartıyor sonra da uzun sopalarla çıkarıyor, kimileri de yemişlerin üzerindeki çamuru temizliyordu ve oldukça çok sayıda insan kovaları getirip götürüyordu.</p>

  <p>Pollum üç boş kova kaptı, Bowman ve Kestrel’e birer tane vererek,</p>

  <p>“Beni izleyin. Ne yapacağınızı göstereceğim,” dedi.</p>

  <p>Hasada yardım edeceklerini düşünmüştü. Willum ortalıkta görünmediğine ve herkes çok meşgul olduğuna göre reddetmenin hoş olmayacağını düşündüler. Pollum’u izleyerek çamur tarlasına girdiler ve söylediklerini yaptılar.</p>

  <p>Dolan kovaları boşaltmak çocukların işiydi. Çamur yemişi toplayıcıları sıralarında çalışıyor, kovaları doldukça, “Buraya bir kova!” diye bağırıyorlardı ve çocuklardan biri o yöne doğru koşuyor, dolan kovayı alıp yerine boşunu koyuyordu. Çamur yemişleri tarlaların hemen bitiminde yanan ateşlerin etrafına büyük tepeler halinde yığılıyordu, böylece çocuklar çok uzun bir yol gitmek zorunda kalmıyorlardı. Yine de, Bowman ve Kestrel’in de kısa süre sonra fark ettiği gibi, bu yorucu bir işti. Dolu kovalar ağırdı ve dizlerine kadar gelen vıcık vıcık çamurun içinden taşınmaları gerekiyordu. Ateşin yanına vardıklarında kolları ve bacakları ağrıyor ve üzerlerindeki çamur tabakası terle ıslanıyordu. Ama kısa süre sonra bu işin belli bir ritmi olduğunu ve ekin toplayıcıların söyledikleri şarkıların onları tuhaf bir şekilde yüreklendirdiğini fark ettiler. “Buraya bir kova!” diye bağırılıp taşıma işi yeniden başlamadan önce kısa da olsa bir dinlenme süreleri oluyordu. Ateşe yaklaştıklarında canlandırıcı, kızgın ısısını hissediyor ve korların arasından çamur yemişlerini çıkaran çamur adamlarının kahkahalarını duyuyorlardı. Ardından kovanın boşalmasıyla bir mutluluk anı yaşanıyordu, kendilerini bir tüy kadar hafiflemiş hissediyorlardı. Göle doğru gitmek uçmak gibiydi, hiçbir çaba gerektirmiyordu, gölün yüzeyindeki güneş ışınlarında ve gölgelerde dans etmek gibiydi.</p>

  <p>Bütün gün çalıştıktan sonra, hava deliklerinden içeriye sızan gün ışığı yerini karanlığa bırakırken ikizler ekin toplayanların doğrulup ağrıyan sırtlarını ovuşturduklarını ve şenlik ateşlerine doğru yöneldiklerini gördüler.</p>

  <p>“Akşam yemeği,” dedi Pollum.</p>

  <p>İnsanlar kovalar dolusu taze kızarmış çamur yemişininin ve su teknelerinin onları beklediği ateşlerin etrafına büyük kalabalıklar halinde toplandılar. İlk önce bütün bir gün çalışmanın verdiği susuzluğu gidermek için uzun saplı kepçeleri defalarca doldurarak su içtiler. Ardından küçük gruplar halinde oturup sohbet etmeye ve çamur yemişleriyle dolu kovaları elden ele dolaştırarak, yemişleri elma gibi yemeye başladılar.</p>

  <p>İkizler arkadaşlarını bulmaya çalışmadılar. O kadar acıkmışlardı ki ikisi de birer büyük çamur yemişi kapıp yemeye koyuldu. Bir süre hiç konuşmadan yedikten sonra birbirlerine baktılar. İkisi de hayatları boyunca hiç böylesine lezzetli bir şey yemediklerini biliyordu. Hem tatlı bir yemiş gibi hem de kaymak gibiydi, kabuk kısmı çıtır çıtır, içi yumuşacıktı; korların arasında pişen kabuğu ağızda dağılıyor ve közlenmiş bir tat veriyordu...</p>

  <p>“Bunun gibisi yok, değil mi?”</p>

  <p>Bu ağzı kulaklarında onlara doğru yaklaşan Willum’du.</p>

  <p>“Çamurdan yeni çıkmış tazecik, ateşten yeni çıkmış sıcacık. Hayatta hiçbir şey çamur yemişi hasadı kadar tatlı değildir.”</p>

  <p>Onlara göz kırptı, sonra da ortada bir neden yokken bir kahkaha patlattı.</p>

  <p>“Lütfen, bayım,” dedi Kestrel, onun yeniden uzaklaşmak üzere olduğunu görünce. “Bize yardım edebilir misiniz?”</p>

  <p>“Size yardım etmek mi, küçük sıskacık? Size nasıl yardım edebilirim?”</p>

  <p>Durduğu yerde hafifçe sallanarak kıkırdıyordu.</p>

  <p>“Tuz mağaralarından dışarıya, düzlüklere nasıl çıkabileceğimizi öğrenmek istiyoruz.”</p>

  <p>Willum gözlerini kırpıp kaşlarını çattı ve sonra yeniden gülümsedi.</p>

  <p>“Tuz mağaralarından dışarıya mı? Düzlüklere mi? Yo, yo, yo, bunu yapmak istemezsiniz!”</p>

  <p>Ardından sallanarak ve kendi kendine gülerek uzaklaştı.</p>

  <p>İkizler etrafa bakındılar ve pek çok çamur insanının Willum gibi davrandığını, amaçsızca yavaş yavaş etrafta dolaşarak güldüklerini gördüler. Orada burada sallanan insan gruplarından kahkahalar yükseliyordu.</p>

  <p>“Sanırım bunun nedeni çiğnedikleri şu yapraklar,” dedi Bowman.</p>

  <p>“Evet öyle,” dedi tanıdık bir ses iç çekerek. “Bu gece bütün erkekler tixalar diyarında olacak.”</p>

  <p>Bu, elindeki kızarmış yemişleri gezdiren Jum’du.</p>

  <p>“Kadınlar bu iş için fazla mantıklı, anlarsınız ya. Ayrıca yapacak çok iş var.”</p>

  <p>“Lütfen bayan,” dedi Kestrel. “Buradan nasıl çıkabileceğimizi biliyor musunuz?”</p>

  <p>“Çıkış yolu mu? Pekâlâ. Bu nereye gitmek istediğinize bağlı.”</p>

  <p>“Kuzeye. Dağlara.”</p>

  <p>“Dağlara mı?” Jum alnını kırıştırdı. “Dağlarda ne işiniz olabilir ki?”</p>

  <p>“Biz Morah’ın Sarayı’na gidiyoruz.”</p>

  <p>Birden etrafa bir sessizlik çöktü. İnsanlar kalkıp, ikizlere doğru endişeli bakışlar atarak uzaklaşmaya başladılar.</p>

  <p>“Biz burada bu tür şeylerden söz etmeyiz,” dedi Jum. “Onlara bir isim bile vermeyiz.”</p>

  <p>“Neden?”</p>

  <p>Jum tombul kafasını salladı.</p>

  <p>“Burda öyle şeyler yok ve olmasını da istemiyoruz. Yukarıda ondan yeterince var.”</p>

  <p>Gözlerini mağaranın tavanına kaldırdı.</p>

  <p>“Aramanth’da mı?”</p>

  <p>“Yukarıda,” dedi Jum, “isim vermediğimizin halkı yaşar. Ama siz bunu zaten biliyorsunuz, küçük sıska. Bu yüzden oradan kaçtınız.”</p>

  <p>“Hayır...” dedi Kestrel. Ama kardeşi onun sözünü kesti.</p>

  <p>“Evet,” dedi. “Bunu biliyoruz.”</p>

  <p>Kestrel ona baktı.</p>

  <p>“Biliyor muyuz?”</p>

  <p>“Evet,” dedi kardeşi. Anladığı şeyin ne olduğunu açıklamakta güçlük çekse de o çok iyi bildiği dünyanın, bugüne değin bildiği tek dünyanın bir tür hapishane olduğunu ve orada yaşayan insanların, onun insanlarının bu dünyanın yüksek duvarlarının ardındaki kapana kısılıp kaldıklarını belli belirsiz anlamaya başlıyordu.</p>

  <p>“Yukarısı isim vermediğimizin dünyası,” dedi Jum yeniden. “Öyle ya da böyle ona aitler. Yalnızca burada, tatlı toprakta bizi rahat bırakıyorlar.”</p>

  <p>“Ama rüzgâr çalgısı yeniden şarkı söylemeye başladığında,” dedi Bowman, “artık isim vermediğinize ait olmayacağız.”</p>

  <p>“Rüzgâr çalgısı öyle mi?”</p>

  <p>“Onun hakkında bir şeyler biliyor musun?”</p>

  <p>“Yalnızca bazı hikâyeler. Eski hikâyeler. Rüzgâr çalgısının sesini duymak isterdim. Biz şarkıları severiz.”</p>

  <p>“Öyleyse yolumuzu bulmamıza yardım edin.”</p>

  <p>“Pekâlâ,” dedi bir süre durup düşündükten sonra. “En iyisi Yaşlı Kraliçe’yle konuşmanız. Söylenmesi gereken şeyi o bilir.”</p>

  <p>Tombul parmağıyla az ötede gölün üzerinde yükselen bir tepeyi işaret etti. Tepenin üzerinde etrafı alçak ahşap kazıklarla çevrili bir alan vardı.</p>

  <p>“Onu az ileride, sarayda bulabilirsiniz.”</p>

  <p>“Onunla konuşmamız için bizi içeriye alırlar mı?”</p>

  <p>Jum şaşkın gözlerle baktı.</p>

  <p>“Neden almasınlar?” dedi. “Evet, Yaşlı Kraliçe’yle konuşmalısınız.”</p>

  <p>Bunun üzerine ikizler ona teşekkür edip saraya doğru yürümeye başladılar. Etraf gülüp şarkı söyleyen, hatta dans eden neşeli çamur adamlarıyla doluydu. Tixa yaprakları onları tüm insanlığa karşı sevgiyle doldurmuş olmalıydı zira yanlarından geçen ikizlere el sallıyor, gülümsüyor hatta sarılıyorlardı.</p>

  <p>Kısa süre sonra çamur, üzerinde yürünemeyecek kadar derinleştiğinden çamur yemişlerinin sallarla hasat edildiği tarlalardan geçtiler. Gölün yüzeyinde duran bu ahşap sallar büyük vinçlere sarılı iplerle yavaş yavaş çekilerek hareket ettiriliyordu. Hasat sırasında toplayıcılar salların kenarına yüzükoyun yatarak kollarını çamura daldırıyorlardı. O günlük iş bittiğinden sallar kıyıda duruyordu ve vinçleri çalıştıran kimse yoktu. Bu da cesur genç adamlara çamur dalışı sporunda kendilerini gösterme şansı vermişti.</p>

  <p>Bowman ve Kestrel durup hayretle onları seyrettiler. Sallardan birinin köşelerine altı metre yüksekliğinde ince uzun sırıklar takılmıştı. Çamur dalgıçları bellerine ip dolayıp maymunlar gibi sırıklara tırmanıyorlardı. Sırığın tepesinden asılarak ileri geri sallanıyor, ilk önce bir ellerini ardından diğerini bırakarak yiğitliklerini sergiliyorlardı. Ardından yüksek sesle bağırarak sırıktan çamura atlıyorlar, ip arkalarından yavaşça boşalıyordu. Çamur bu bölgede o kadar suluydu ki düşer düşmez çamurun içerisinde kayboluyorlardı. Birkaç heyecanlı dakika boyunca hiçbir şey olmuyordu. Sonra ip gerilmeye ve çekilmeye başlıyor, çamurda bir hareket beliriyor ve çamur dalgıcı sevinç çığlıkları arasında yüzeye çıkıyordu. En fazla tezahüratı çamurun altında en uzun kalanlar alıyordu.</p>

  <p>Kestrel hayranlıkla çamur dalgıçlarını izliyordu ki tanıdık birinin sırığa tırmandığını gördü.</p>

  <p>“Bu Mumpo!”</p>

  <p>Gerçekten de Mumpo’ydu. Diğerlerinin yanında zayıf ve narin görünüyordu ama aralarında en cüretkâr olan oydu. Hızla sırığın tepesine atladı ve sonra biraz aşağı inip yeniden tepeye çıktı, çok tasasız görünüyordu. Daldığında herkesten daha uzağa atladı ve çamurun altında en uzun o kaldı ve yüzeye çıktığında en büyük alkışı alan da o oldu.</p>

  <p>İkizler şoke olmuşlardı.</p>

  <p>“Bunu yapmayı nereden öğrendi?”</p>

  <p>“Mumpo!” diye bağırdı Kestrel. “Mumpo! Buradayız!”</p>

  <p>“Kess! Kess!”</p>

  <p>Onları görür görmez gösteriş olsun diye bir dalış daha yaptı. Sonra belindeki ipi çözüp hoplaya zıplaya yanlarına geldi.</p>

  <p>“Beni gördünüz mü?” diye bağırdı. “Beni gördünüz mü?”</p>

  <p>Kendisinden çok hoşnuttu, yüzünde kocaman bir gülümsemeyle küçük bir köpek yavrusu gibi zıplıyordu. Dişlerindeki sarımtırak lekeleri gören Bowman oldu.</p>

  <p>“O yapraklardan yemiş.”</p>

  <p>“Seni seviyorum Kess,” dedi Mumpo ona sarılarak. “O kadar mutluyum ki, sen de mutlu musun? Senin de benim kadar mutlu olmanı istiyorum.” Kahkahalar atıp çamurla kaplı kollarını sallayarak etrafında hoplayıp zıplıyordu.</p>

  <p>Bowman Kestrel’in yüzündeki ifadeyi gördü ve konuşmasına izin vermeden sessizce,</p>

  <p>“Onu kendi haline bırak Kess,” dedi.</p>

  <p>“Çıldırmış.”</p>

  <p>“Onu burada bırakamayız.”</p>

  <p>Mumpo’nun kocaman açılmış kollarından birini kaptı.</p>

  <p>“Haydi Mumpo. Gidip Yaşlı Kraliçe’yi görelim.”</p>

  <p>“Çok mutluyum! Mutlu, mutlu, mutlu!” diye bağırdı Mumpo.</p>

  <p>“Ağlarken daha çok hoşuma gidiyordu,” diye söylendi Kestrel, “gerçekten.”</p>

  <p>Bowman Mumpo’nun yüksek sırığın tepesinden atlayışını düşünüyordu. Vücudu şaşırtıcı derecede zarifti. Mumpo’yu çok farklı bir açıdan görmesine neden olmuştu. Bir yaban kazı gibiydi: Yerdeyken hantal ama uçarken çok güzel görünüyordu. Bu düşünce Bowman’ın hoşuna gitti çünkü artık ona acımıyordu. Mumpo’ya acımasının ona karşı olan ilgisizliğinden kaynaklandığını anladı. Neden ona karşı hiç merak duymamıştı? Mumpo sırlarla doluydu. Nereden gelmişti? Neden bir ailesi yoktu? Aramanth’daki herkesin bir ailesi vardı.</p>

  <p>“Mumpo...” diye söze başladı.</p>

  <p>Mumpo, “Mutlu, mutlu, mutlu,” diye şarkı söylüyordu. Şimdi soru sormanın zamanı değildi. Bu yüzden yürümeye devam ettiler ve Mumpo saraya varana değin gülüp şarkı söylemeyi sürdürdü.</p>
</body>
</html>
