<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <p class="baslik0">2</p>

  <p class="baslik1">Kestrel Korkunç Bir Arkadaş Ediniyor</p>

  <p>Okula vardıklarında, Bowman ve Kestrel ev ödevlerini getirmeyi unuttuklarını fark ettiler.</p>

  <p>“Unuttunuz mu?” diye kükredi Dr. Batch. “Unuttunuz mu?”</p>

  <p>İkizler sınıfın önünde yan yana durarak öğretmenlerine baktılar. Dr. Batch koca göbeğini sıvazladı, dilini iri dudaklarında gezdirdi ve ibret olsun diye onları cezalandırmaya karar verdi. Dr. Batch öğrencilerine ibret dersi vermekten hoşlanıyor, bunu öğretmenlik görevlerinden biri olarak görüyordu.</p>

  <p>“Baştan başlayalım. Niçin unuttunuz?”</p>

  <p>“Bugün küçük kız kardeşimiz ilk sınavını oldu,” dedi Bowman. “Evden erken çıktık, bu yüzden de unuttuk.”</p>

  <p>“Demek bu yüzden unuttunuz. Vay, vay, vay.”</p>

  <p>Dr. Batch sudan bahaneleri severdi.</p>

  <p>“Ellerinizi kaldırın,” dedi sınıfa dönerek. “Bu sabah küçüklerin sınavına giden herkes ellerini kaldırsın.”</p>

  <p>Sıkışık bir şekilde dizilmiş sıralardan bir düzine el havaya kalktı, aralarında Rufy Blesh’inki de vardı.</p>

  <p>“Başka kim ödevini unuttu, elini kaldırsın.”</p>

  <p>Bütün eller tekrar aşağı indi. Dr. Batch Bowman’a döndü, gözleri dostane bir ilgiyle parlıyordu.</p>

  <p>“Öyle görünüyor ki sizden başka ödevini unutan yok.”</p>

  <p>“Evet efendim.”</p>

  <p>Kestrel bütün bu konuşma sırasında sessiz kalmıştı. Fakat Bowman onun içten içe kaynamakta olan öfke dolu düşüncelerini duyabiliyor ve onun vahşi ruh hallerinden birinde olduğunu biliyordu. Bu durumun farkında olmayan Dr. Batch önlerinde bir aşağı bir yukarı salına salına yürüyerek tüm sınıfla çok sık yaptığı bir soru-cevap ayinine başladı.</p>

  <p>“Sınıf! Çalışmazsanız ne olur?”</p>

  <p>Elli bir kişilik sınıf hep bir ağızdan tanıdık bir cevap verdi.</p>

  <p>“Çalışmazsak ilerleyemeyiz.”</p>

  <p>“İlerleyemezseniz ne olur?”</p>

  <p>“İlerleyemezsek puan alamayız.”</p>

  <p>“Peki ya puan alamazsanız ne olur?”</p>

  <p>“Puan alamayan sonuncu olur.”</p>

  <p>“Sonuncu.” Dr. Batch kelimenin keyfini çıkardı. “Sonuncu! So-nun-cu!”</p>

  <p>Tüm sınıf ürperdi. Sonuncu! Okuldaki en aptal çocuk Mumpo gibi. Bazıları gizlice dönüp ona baktı; titreyerek ve etrafına öfkeli bakışlar fırlatarak en arka sıradaki utanç köşesinde oturuyordu. Burnunu silmesini söyleyecek bir annesi olmadığı için akan sümükleri yüzünden üst dudağı her zaman parlayan Deli Mumpo. Yıkanmasını söyleyecek bir babası olmadığı için çok kötü kokan, bu yüzden kimsenin yanına yaklaşmadığı Pis Kokulu Mumpo.</p>

  <p>Dr. Batch her öğrencinin adının sınıf düzenine göre yazıldığı puan tahtasına doğru salına salına yürüdü. Her günün sonunda yeni dereceler hesaplanır ve yeni sınıf düzeni tahtaya yazılırdı.</p>

  <p>“Her ikinizden de beşer puan düşeceğim,” dedi Dr. Batch ve hemen orada sınıf düzenini yeniden hesapladı. Bowman ve Kestrel sınıfın gözleri önünde iki sıra arkaya, yirmi beşinci ve yirmi altıncı sıralara düştüler.</p>

  <p>“Kayıyor, kayıyor, kayıyor,” dedi Dr. Batch değişiklikleri yaparken. “Aşağı kaydığımızı fark ettiğimizde ne yapmamız gerekir?”</p>

  <p>Sınıf hep bir ağızdan cevap verdi.</p>

  <p>“Yarının bugünden daha iyi olması için daha fazla çalışır, daha yükseğe ulaşırız.”</p>

  <p>“Daha fazla. Daha yükseğe. Daha iyiye.” Bowman ve Kestrel’e döndü. “Bir daha ödevlerinizi unutmazsınız sanıyorum. Yerlerinize oturun.”</p>

  <p>Bowman sıraların arasından arkaya doğru ilerlerken Kestrel’in içinde Dr. Batch’e, büyük puan tahtasına, okula ve tüm Aramanth’a karşı büyük bir nefretin kabardığını hissedebiliyordu.</p>

  <p><i>Önemli değil,</i> diye düşündü Bowman Kestrel’e. <i>Yükseliriz.</i></p>

  <p><i>İstemiyorum,</i> diye yanıtladı Kestrel. <i>Umurumda bile değil.</i></p>

  <p>Bowman bundan sonra oturacakları sıranın önünde durdu, eski yerlerinin iki sıra arkasındaydı. Ama Kestrel en arkaya, Mumpo’nun oturduğu yere doğru ilerlemeye devam etti. Her zaman sınıfın sonuncusu olduğundan Mumpo’nun yanında boş bir yer vardı. Kestrel oraya oturdu.</p>

  <p>Dr. Batch şaşkın gözlerle ona baktı. Mumpo da aynı şekilde.</p>

  <p>“Merhaba,” dedi pis kokulu nefesini üzerine üfleyerek.</p>

  <p>Kestrel elleriyle yüzünü kapatarak arkasını döndü.</p>

  <p>“Benden hoşlanıyor musun?” dedi Mumpo ona doğru eğilerek.</p>

  <p>“Git başımdan,” dedi Kestrel. “İğrenç kokuyorsun.”</p>

  <p>Dr. Batch sınıfın diğer ucundan sert bir şekilde bağırdı.</p>

  <p>“Kestrel Hath! Derhal yerine geç!”</p>

  <p>“Hayır,” dedi Kestrel.</p>

  <p>Tüm sınıf donakaldı.</p>

  <p>“Hayır mı?” dedi Dr. Batch. “Hayır mı dedin?”</p>

  <p>“Evet,” dedi Kestrel.</p>

  <p>“İtaatsizlikten beş puan daha kırmamı ister misin?”</p>

  <p>“İstiyorsanız kırın,” dedi Kestrel. “Umurumda değil.”</p>

  <p>“Umurunda değil öyle mi?” Dr. Batch kıpkırmızı kesildi. “Öyleyse sana umursamayı öğreteceğim. Denileni yapacaksın, yoksa...”</p>

  <p>“Yoksa ne olur?” dedi Kestrel.</p>

  <p>Dr. Batch ne diyeceğini bilemez bir şekilde bakakaldı.</p>

  <p>“Zaten sınıfın sonundayım,” dedi Kestrel. “Daha ne yapabilirsiniz?”</p>

  <p>Dr. Batch en iyi nasıl cevap verebileceğini düşünerek bir an için sessizce kendisiyle mücadele etti. Bütün sınıfın nefesini tuttuğu bu anda Mumpo Kestrel’e biraz daha yaklaştı ve Kestrel tiksintiyle yüzünü buruşturarak biraz daha uzaklaştı. Dr. Batch bunu gördü ve yüzündeki şaşkınlık ifadesi yerini kinci bir gülümsemeye bıraktı. Yavaş yavaş sınıfı adımlamaya başladı.</p>

  <p>“Sınıf,” dedi, ses tonunu yeniden kontrol altına almıştı. “Sınıf, dönün ve Kestrel Hath’e bakın.”</p>

  <p>Tüm gözler o yöne çevrildi.</p>

  <p>“Kestrel kendisine yeni bir arkadaş buldu. Gördüğünüz gibi Kestrel’in yeni arkadaşı bizim Mumpo. Kestrel ve Mumpo yan yana. Yeni arkadaşın hakkında ne düşünüyorsun Mumpo?</p>

  <p>Mumpo kafasını sallayarak gülümsedi. “Kess’ten hoşlanıyorum,” dedi.</p>

  <p>“Senden hoşlanıyor Kestrel,” dedi Dr. Batch. “Neden ona daha yakın oturmuyorsun? Kollarını boynuna dolayabilirsin. Ona sarılabilirsin. O senin yeni arkadaşın. Kimbilir, belki ilerde evlenirsiniz ve sen Bayan Mumpo olabilirsin ve bir sürü küçük Mumpo bebekleri yapabilirsiniz. Bu hoşuna gider mi? Yıkayıp temizleyecek 3-4 tane küçük Mumpo bebeği hoşuna gider mi?”</p>

  <p>Sınıftan kıkırtılar yükseldi. Dr. Batch kendisinden memnundu. Galibiyetin kendisinde olduğunu hissediyordu. Kestrel kaskatı kesilmiş, utanç ve öfkeyle için için yanıyor ve hiçbir şey söylemiyordu.</p>

  <p>“Belki de bir hata yapıyorumdur. Belki de Kestrel bir hata yapıyordur. Belki de yalnızca kazayla yanlış yere oturmuştur.”</p>

  <p>Şimdi Kestrel’in yakınındaydı, Kestrel’e bakarak sessiz bir şekilde duruyordu. Kestrel, onun kendisine bir anlaşma önerdiğini biliyordu: İtaatinin bedeli gururuydu.</p>

  <p>“Belki de Kestrel kalkıp yerine gidecektir.”</p>

  <p>Kestrel titredi ama yerinden kalkmadı. Dr. Batch kısa bir süre daha bekledi, sonra öfkeyle seslendi:</p>

  <p>“Demek öyle. Kestrel ve Mumpo. Ne tatlı bir çift.”</p>

  <p class="ortali">• • •</p>

  <p>Sabah boyunca saldırılarını sürdürdü. Dilbilgisi dersinde tahtaya şunları yazdı:</p>

  <p><br /></p>

  <p>AŞAĞIDAKİ FİİLLERİN ZAMANLARINI YAZIN</p>

  <p><i>Kestrel Mumpo’yu seviyor</i></p>

  <p><i>Kestrel Mumpo tarafından seviliyor</i></p>

  <p><i>Kestrel Mumpo’yu sevecek</i></p>

  <p><i>Kestrel Mumpo’yu sevdi</i></p>

  <p><i>Kestrel Mumpo’yu sevmiş olacak</i></p>

  <p><br /></p>

  <p>Matematik dersinde ise tahtaya şunları yazdı:</p>

  <p><br /></p>

  <div class="kutu1">
    <p>Eğer Kestrel Mumpo’ya 392 öpücük verir ve 98 kez sarılırsa ve sarılmalarının yarısı öpücüklü ve bu öpücüklerinin sekizde biri salyalı olursa, Kestrel Mumpo’ya sarılmalı, salyalı kaç öpücük verebilir?</p>
  </div>

  <p><br /></p>

  <p>Bu şekilde devam etti ve Dr. Batch’in de istediği gibi tüm sınıf kıs kıs güldü. Bowman birçok kez dönüp Kestrel’e baktı ama o, orada durup tek bir kelime bile söylemeden alıştırmaları yapmayı sürdürdü.</p>

  <p>Öğle yemeği vakti geldiğinde Kestrel sessiz bir şekilde sınıftan çıkarken Bowman onun yanına gitti. Mumpo’nun da salyaları aka aka yanından ayrılmayarak Kestrel’le birlikte geldiğini fark ederek öfkelendi.</p>

  <p>“Kaybol Mumpo,” dedi Kestrel.</p>

  <p>Ama Mumpo gitmemekte ısrarlıydı. Gözlerini Kestrel’den ayırmadan yanında yürümeyi sürdürdü. Ara sırada durup, “Kess’ten hoşlanıyorum,” diye mırıldanıyor, sonra da sümüklerini gömleğinin koluna siliyordu.</p>

  <p>Kestrel dışarıya giden yola doğru yönelmişti.</p>

  <p>“Nereye gidiyorsun Kess?”</p>

  <p>“Dışarı,” dedi Kestrel. “Okuldan nefret ediyorum.”</p>

  <p>“Evet ama Kess...” Bowman ne diyeceğini bilmiyordu. Tabii ki okuldan nefret ediyordu. Herkes okuldan nefret ediyordu. Ama gitmek zorundaydın.</p>

  <p>“Aile derecemiz ne olacak?”</p>

  <p>“Bilmiyorum,” dedi Kestrel. Daha da hızlı yürümeye ve ağlamaya başladı. Mumpo bunu görünce çok üzüldü. Etrafında zıplayarak kirli ellerini Kestrel’in üzerine sürüyor, bir yandan da onu rahatlatacağını düşündüğü kısa inlemeler çıkarıyordu.</p>

  <p>“Ağlama Kess. Ben senin arkadaşın olurum Kess. Ağlama.”</p>

  <p>Kestrel öfkeyle onu üzerinden silkeledi.</p>

  <p>“Kaybol Mumpo. Pis kokuyorsun.”</p>

  <p>“Evet, biliyorum,” dedi Mumpo tevazuyla.</p>

  <p>“Kess,” dedi Bowman, “okula geri dön ve kendi yerine otur, Batch seni rahat bırakacaktır.”</p>

  <p>“Asla geri dönmeyeceğim,” dedi Kestrel.</p>

  <p>“Ama dönmek zorundasın.”</p>

  <p>“Babama anlatırım. O anlar.”</p>

  <p>“Ben de,” dedi Mumpo.</p>

  <p>Kestrel Mumpo’nun suratına, “Git buradan Mumpo!” diye bağırdı. “Git buradan yoksa bir yumruk yiyeceksin!”</p>

  <p>Onu korkutmak için yumruğunu havaya kaldırdı. Mumpo inleyerek dizlerinin üzerine çöktü.</p>

  <p>“Canımı yakmak istiyorsan durma. Önemli değil.”</p>

  <p>Kestrel’in yumruğu havada asılı kaldı. Mumpo’ya baktı. Bowman da Mumpo’yu izliyordu. Birden Mumpo’nun yerinde olmanın nasıl bir şey olacağını düşündü. Korkuyla ve yakıcı bir yalnızlık hissiyle bütün vücudu ürperdi. Ona öyle acımıştı ki neredeyse avazı çıktığı kadar bağıracaktı.</p>

  <p>“Öyle demek istemedi,” dedi. “Sana vurmayacak.”</p>

  <p>“Eğer isterse vurabilir.”</p>

  <p>Taparcasına Kestrel’e baktı, yaşlarla dolan gözleri üst dudağı gibi parlıyordu.</p>

  <p>“Ona vurmayacağını söyle Kess.”</p>

  <p>“Sana vurmayacağım,” dedi Kestrel yumruğunu indirerek. “Öyle pis kokuyorsun ki sana dokunamam.”</p>

  <p>Arkasını dönüp hızla yürüdü, Bowman yanındaydı. Mumpo birkaç adım geriden onları izliyordu. Kestrel, Mumpo’nun duymaması için kafasında Bowman’la konuştu.</p>

  <p><i>Bu şekilde devam edemem, edemem.</i></p>

  <p><i>Başka ne yapabiliriz ki?</i></p>

  <p><i>Bilmiyorum,</i> dedi. <i>Bir şey. Yakında bir şey yapmazsam patlayacağım.</i></p>
</body>
</html>
