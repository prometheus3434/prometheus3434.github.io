<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <p class="baslik0">5</p>

  <p class="baslik1">Başmüfettişten Bir Uyarı</p>

  <p>Resmi çağrı erken bir saatte, henüz kahvaltı sofrasında otururlarken geldi. Kapı çaldı, dışarıda Müfettiş Koleji’nden bir haberci duruyordu. Başmüfettiş, kızı Kestrel’le birlikte Hanno Hath’i derhal ofisinde görmek istiyordu.</p>

  <p>Hanno ayağa kalktı.</p>

  <p>“Haydi, Kess. Şu işi bitirelim.”</p>

  <p>Kestrel masadan kalkmadı, yüzünde inatçı bir karşı koyuş ifadesi vardı.</p>

  <p>“Gitmek zorunda değiliz.”</p>

  <p>“Eğer gitmezsek bizi alıp götürmeleri için muhafızları gönderirler.”</p>

  <p>Kestrel haberciye büyük bir düşmanlıkla bakarak yavaşça ayağa kalktı.</p>

  <p>“Bana istediğinizi yapın,” dedi. “Umurumda bile değil.”</p>

  <p>“Ben mi?” dedi haberci incinmiş bir ses tonuyla. “Benimle ne alakası var? Tek yaptığım haber taşımak. Bana bir açıklama yaptıklarını mı sanıyorsunuz?”</p>

  <p>“Bunu yapmak zorunda değilsiniz.”</p>

  <p>“Ya, öyle mi? Biz Gri Bölge’de yaşıyoruz. Bir tuvaleti altı aileyle paylaşmayı denesenize. Hasta bir eş ve iki gürültücü erkek çocukla tek odada yaşamayı deneyin. Yo, hayır, ben işimi iyi yapacağım, hem de fazlasıyla ve bir gün gelecek bizi Kahverengi Bölge’ye taşıyacaklar, işte bu hoşuma gidecek.”</p>

  <p class="ortali">• • •</p>

  <p>Maslo Inch geniş ofisindeki büyük masasına oturmuş bekliyordu. Hanno ve Kestrel içeri girdiklerinde tüm heybetiyle ayağa kalktı ve şaşkınlıklarına aldırmaksızın onları görkemli bir gülümsemeyle karşıladı. Büyük bir kaleyi andıran masasının ardından çıkarak ellerini sıktı ve yüksek arkalıklı büyük sandalyeleri göstererek oturmalarını söyledi.</p>

  <p>“Baban ve ben senin yaşındayken birlikte oynardık,” dedi Kestrel’e dönerek. “Bir süreliğine aynı sıralarda da oturmuştuk. Hatırlıyor musun Hanno?”</p>

  <p>“Evet,” dedi Hanno. “Hatırlıyorum.”</p>

  <p>Maslo Inch’in herkesten çok daha büyük olduğunu ve hepsini önünde diz çökmeye zorlayışını hatırlıyordu. Ama bundan söz etmedi. Tek istediği görüşmenin bir an önce bitmesiydi. Maslo Inch’in beyaz giysileri öyle beyazdı ki ona uzun süre bakmak mümkün değildi; bu ve bir de gülümsemesi...</p>

  <p>“Seni şaşırtacağını düşündüğüm bir şey söyleyeceğim,” dedi Başmüfettiş Kestrel’e. “Baban okuldayken benden daha akıllıydı.”</p>

  <p>“Bu beni şaşırtmıyor,” dedi Kestrel.</p>

  <p>“Öyle mi?” dedi Maslo Inch soğukkanlı bir şekilde. “Öyleyse neden ben Aramanth’ın Başmüfettişi’yken baban bölge kütüphanecisi?”</p>

  <p>“Çünkü o sınavları sevmiyor,” dedi Kestrel. “Kitapları seviyor.”</p>

  <p>Hanno Hath Başmüfettiş’in yüzünde bir anlık bir kızgınlık ifadesi belirdiğini gördü.</p>

  <p>“Bunun dün olanlarla ilgili olduğunu biliyoruz,” dedi sessizce. “Söyleyeceklerinizi söyleyin.”</p>

  <p>“Ah, evet. Dün.” Gülümsemesi Hanno’nun olduğu yerde donup kalmasına neden oldu. “Kızın bize tam bir gösteri sergiledi. Ona da sıra gelecek.”</p>

  <p>Hanno Hath Başmüfettiş’in pürüzsüz yüzüne baktı ve parıldayan gözlerinde derin bir nefret gördü. Neden? diye düşündü. Bu güçlü adamın benden korkması için hiçbir neden yok. Benden neden bu kadar nefret ediyor?</p>

  <p>Maslo Inch ayağa kalktı.</p>

  <p>“İkiniz de beni takip edin lütfen.”</p>

  <p>Arkasına bakmadan yürümeye başladı. Hanno Hath ve Kestrel el ele tutuşarak onu izlediler. Başmüfettiş onları, her iki tarafı da üzerine altın harflerle isimler yazılmış sütunlarla çevrili uzun ve boş bir koridordan aşağı götürdü. Bu, Aramanth’da o kadar alışıldık bir görüntüydü ki baba-kız her ikisi de dönüp ikinci kez bakmadılar bile. Dikkate değer bir şey başarmış herkesin ismi bir yerlerde bir duvara yazılırdı ve bu uygulama o kadar uzun zamandır sürüyordu ki neredeyse hiç boş duvar kalmamıştı.</p>

  <p>Koridor Müfettiş Koleji’ni İmparatorluk Sarayı’na bağlıyor ve sarayın ortasında, o sırada gri giysili bir görevlinin yerleri süpürdüğü bir avluya çıkıyordu. Maslo Inch önceden provasını yaptığı açıkça belli olan konuşmasına başladı.</p>

  <p>“Kestrel,” dedi, “bugün sana söyleyeceklerimi dinlemeni, sana göstereceklerime bakmanı ve bunları hayatının sonuna kadar hatırlamanı istiyorum.”</p>

  <p>Kestrel hiçbir şey söylemeyerek görevlinin süpürgesini izledi: hırş, hırş, hırş.</p>

  <p>“Seninle ilgili bir araştırma yaptım,” dedi Başmüfettiş. “Bana, dün sınıfın sonundaki sıraya oturduğun söylendi.”</p>

  <p>“Oturmuşsam ne olmuş?” Görevliyi izlemeyi sürdürdü. Adam çalışırken yüzünde dalgın bir ifadeyle yere bakıyordu.</p>

  <p><i>Acaba ne düşünüyor? Bo burda olsa bilirdi.</i></p>

  <p>“Öğretmenine, bana daha ne yapabilirsiniz, demişsin.”</p>

  <p>“Demişsem ne olmuş?”</p>

  <p><i>Neden süpürmeye devam ediyor? Süpürülecek bir şey yok ki.</i></p>

  <p>“Sonra da halka açık bir yerde çocukça bağırıp çağırdın.”</p>

  <p>“Bağırmışsam ne olmuş?”</p>

  <p>“Derecenin aile derecenizi de etkilediğini biliyor olmalısın.”</p>

  <p>“Ne olmuş yani?”</p>

  <p><i>Hırş, hırş, hırş,</i> görevli süpürmeye devam ediyordu.</p>

  <p>“Bunu birazdan göreceğiz.”</p>

  <p>Taş duvardaki bir kapının önünde durdu. Ağır bir kapıydı ve büyük, demir bir sürgüsü vardı. Elini sürgünün üzerine koyup bir kez daha Kestrel’e döndü.</p>

  <p>“Bana daha ne yapabilirsiniz? İlginç fakat yanlış bir soru. Şöyle demeliydin, kendime ve sevdiklerime daha ne yapabilirim?”</p>

  <p>Başmüfettiş demir sürgüyü çekip ağır kapıyı iterek açtı. Kapının ardında karanlıkta kıvrılarak aşağı doğru inen rutubetli taş bir tünel vardı.</p>

  <p>“Sizi tuz mağaralarını görmeye götürüyorum. Bu bir tür ayrıcalık sayılır. Çok yakında anlayacağınız bir nedenden dolayı vatandaşlarımızın çok azı tuz mağaralarını görmüştür.”</p>

  <p>Tünelden aşağı doğru onu izlediler, ayak sesleri kemerli tavanda yankılanıyordu. Kestrel şimdi tünelin yan duvarlarının loş ışıkta parıldayan beyaz bir taştan yapıldığını görebiliyordu: tuz. Tarih dersinden, Aramanth’ın, tuz kayalarının üzerine inşa edildiğini biliyordu. Kendilerine bir yurt arayan göçebe Manth halkı mineralin izlerini bulmuş ve madeni çıkarmak için oraya yerleşmişti. Dev yeraltı hâzinesini kazdıkça izler yataklara, yataklar mağaralara dönüşmüştü. Tuz, Manth halkını zengin etmiş ve onlar da servetleriyle bir şehir inşa etmişlerdi.</p>

  <p>“Tuz mağaralarına ne olduğunu kendinize hiç sordunuz mu?” dedi Maslo Inch uzun, kıvrımlı tünelden aşağı inerlerken. “Bütün tuz çıkarıldıktan sonra geriye yalnızca büyük bir alan kaldı. Büyük bir hiçlik. Bir boşluk. Bir boşluk ne işe yarar dersiniz?”</p>

  <p>Yavaş hareket eden bir su sesi, derinlerden gelen boğuk bir çağıltı duymaya başladılar. Rutubetli havadaki keskin gaz kokusunu duyabiliyorlardı.</p>

  <p>“Yüz yıl boyunca topraktan en çok istediğimiz şeyi aldık ve ondan sonraki yüz yıl boyunca istemediğimiz şeyleri toprağa geri attık.”</p>

  <p>Kıvrımlı tünel birdenbire geniş bir yeraltı bölmesine açıldı, karaltı ve gölgelerle dolu, sanki yüzlerce dere burada bir yeraltı denizine ulaşıyormuş gibi gürültülü bir yerdi. Keskin ve mide bulandırıcı koku burada çok belirginleşiyordu.</p>

  <p>Maslo Inch onları uzun parmaklıklara doğru götürdü. Parmaklıkların ardında, biraz aşağıda, geniş, yavaş yavaş kıvrılarak dönen, kaynayan dev bir kazan gibi bazı yerlerinde kocaman kabarcıklar oluşan koyu renk bir çamur gölü uzanıyordu. Gölün yukarısında salonun duvarları sanki terliyormuşçasına parıldayıp ışık saçıyordu. Duvarlar belirli aralıklarla büyük demirden borularla delinmişti ve bu borulardan bazen damla damla, bazen fışkırarak gri bir su akıyordu.</p>

  <p>“Kanalizasyon,” dedi Başmüfettiş. “Lağım. Güzel değil ama gerekli.”</p>

  <p>Kestrel ve babası içgüdüsel olarak kokudan korunmak için elleriyle burunlarını kapattılar.</p>

  <p>“Evet genç bayan, eğer canının istediğini yapar, okulda çalışmazsan sen ve ailenin Turuncu’dan Kahverengi’ye düşeceğinizi ve bunun önemli olmadığını düşünüyorsun. Kahverengi’den Gri’ye belki bir basamak daha düşebilirsiniz. Bunun da çok önemli olmadığını düşünüyorsun. Gri Bölge güzel ya da rahat olmayabilir ama orası alt bölge ve en azından bundan sonra artık sizi rahat bırakacaklarını düşünüyorsun. Düşündüğün buydu, değil mi? En kötü ihtimalle en dibe, Gri’ye düşeriz.”</p>

  <p>“Hayır,” dedi Kestrel, tam da böyle düşünmüş olmasına rağmen.</p>

  <p>“Hayır mı? Daha kötüsünün olabileceğini mi düşünüyorsun?”</p>

  <p>Kestrel bir şey söylemedi.</p>

  <p>“Çok haklısın. Çok, çok daha kötü olabilir. Sonuçta, fakir de olsa Gri Bölge Aramanth’ın bir parçası. Ama Aramanth’ın altında başka bir dünya daha var.”</p>

  <p>Kestrel gölün karanlık yüzeyine baktı, çok ilerilere, görebildiğinden çok öteye doğru uzanıyordu. Bir an için çok, çok uzakta bir parıltı, bazen bulutların arasından sızarak uzak tepelere vuran ışığa benzer bir ışık huzmesi gördüğünü sandı. Parıltıya doğru dikkatlice baktı ve bu pis kokulu göl neredeyse gözüne güzel göründü.</p>

  <p>“Bu gördüğün Yeraltı Gölü, atık maddelerden oluşan, tüm Aramanth’dan daha büyük bir göl. Gölün üzerinde çamurdan adalar var. Onları görebiliyor musun?”</p>

  <p>İşaret eden parmağını izlediler ve uzakta, kayıp giden gri-kahve renkteki yüzeyin karşı tarafında bir grup alçak tepeciği belli belirsiz seçebildiler. İzlerken, tepeciklerin yakınında bir hareket gördüler ve kuşkuyla dikkatlice baktıklarında uzakta, çamurun üzerinde ilerleyen ve sonra birdenbire gözden kaybolan bir şekil gördüler. Karanlığa alışan gözleri gölgelerin içerisine girip çıkan başka şekiller de seçmeye başladı, hepsi de üzerinde hareket ettikleri çamur kadar koyu renkliydi.</p>

  <p>“Burada yaşayan insanlar mı var?” diye sordu Hanno.</p>

  <p>“Evet var. Binlerce erkek, kadın ve çocuk. İlkel, aşağılık, hayvanlardan biraz daha iyi durumda olan insanlar.”</p>

  <p>Parmaklığa yaklaşmalarını işaret etti. Tam karşılarında parmaklıkların arasındaki bir kapıdan dar bir iskele uzanıyordu. Altmış santim kadar aşağıda, iskelenin tahtalarına iple bağlanmış uzun, düz altlı, yarıya kadar her tür çöple doldurulmuş dubalar vardı.</p>

  <p>“Bizim attıklarımızla yaşıyorlar. Çöpün içinde çöple beslenerek yaşıyorlar.” Kestrel’e döndü. “Bana daha ne yapabilirsiniz diye sormuştun. İşte cevabı. Neden daha çok çalışıyoruz? Neden daha yükseğe çıkmaya çalışıyoruz? Çünkü böyle yaşamak istemiyoruz.”</p>

  <p>Kestrel omuz silkti. “Umurumda değil,” dedi.</p>

  <p>Başmüfettiş dikkatle onu izledi.</p>

  <p>“Umurunda değil, öyle mi?” dedi yavaşça.</p>

  <p>“Hayır.”</p>

  <p>“Sana inanmıyorum.”</p>

  <p>“Öyleyse inanmayın.”</p>

  <p>“Umursamadığını kanıtla.”</p>

  <p>Parmaklıktaki kapıyı sonuna kadar açarak onu kapıdan geçmeye davet etti. Kestrel kaygan tahtalara doğru baktı.</p>

  <p>“Haydi. Eğer gerçekten umursamıyorsan sonuna kadar yürü.”</p>

  <p>Kestrel dar iskeleye doğru bir adım attı ve durdu. Gerçekte Yeraltı Gölü’nden korkuyordu ama gururu ve öfkesi ağır basıyordu ve Başmüfettiş’in suratındaki gülümsemeyi yok etmek için her şeyi yapabilirdi. Böylece bir adım daha attı.</p>

  <p>“Bu kadarı yeter Kess,” dedi babası. Başmüfettiş’e dönerek, “Demek istediğini anlattın, Maslo. Onu bana bırak.”</p>

  <p>“Çocuklarını çok uzun bir süre sana bıraktık, Hanno.” Her zamanki gibi soğukkanlı bir şekilde konuşmuştu ama şimdi ses tonunda keskin bir hoşnutsuzluk seziliyordu. “Çocuklar anne-babalarından gördükleri gibi davranırlar. Senin içinde kopmuş bir şeyler var, dostum. İçinde hiç mücadele kalmamış. Başarmak için bir istek yok.”</p>

  <p>Kestrel bunu duydu ve öfkeden kaskatı kesildi. Bir anda hızla iskeleden aşağı doğru yürümeye başladı. Dosdoğru karşıya baktı, bakışlarını uzaktaki ışığın gölün karanlık yüzeyine sızdığı yere sabitledi ve yavaş adımlarla yürüdü.</p>

  <p>“Kess! Geri dön!” diye bağırdı babası.</p>

  <p>Arkasından gitmeye çalıştı ama Maslo Inch bir eliyle kolunu yakalayıp sımsıkı tuttu.</p>

  <p>“Bırak gitsin,” dedi. “Öğrenmesi gerekiyor.”</p>

  <p>Diğer eliyle iskele kapısının yanındaki uzun kaldıracı hareket ettirdi ve iskelenin diğer ucunu tutan kazıklar gürültüyle gölün içerisine batmaya başladı. İskele aşağı doğru eğimli bir hal almış, süratle çamurun içine batıyordu. Kestrel korkuyla bir çığlık attı ve geri dönüp tahtalardan yukarıya doğru tırmanmaya çalıştı ama çamurla kaplı olduklarından tutunamadı ve geriye doğru kaymaya başladı.</p>

  <p>“Baba!” diye bağırdı. “Yardım et!”</p>

  <p>Hanno kızgınlıkla Başmüfettiş’in elinden kurtulmaya çalışarak ona doğru atıldı ama kendisini kurtaramadı.</p>

  <p>“Bırak beni! Ona ne yapıyorsun? Sen delirdin mi?”</p>

  <p>Maslo Inch’in bakışları, boş yere aşağı doğru kayışını durdurmaya çabalayan Kestrel’e sabitlenmişti.</p>

  <p>“Kayıyor, kayıyor, kayıyor,” diye bağırdı. “Pekâlâ, Kestrel, şimdi umursuyor musun?”</p>

  <p>“Baba! Yardım et!”</p>

  <p>“Çıkar onu oradan! Boğulacak!”</p>

  <p>“Artık umursuyor musun? Şimdi daha fazla çalışacak mısın? Söyle! Duymak istiyorum!”</p>

  <p>Kestrel yatık iskelenin ucundan aşağı, gölün içine doğru kayarken “Baba!” diye çığlık attı. Ayakları kahverengi suya değdi ve korkunç bir çekilme sesiyle sıvı çamurun içinde gözden kayboldular.</p>

  <p>“Batıyorum!”</p>

  <p>“Umursadığını söyle!” diye bağırdı Maslo Inch. Hanno’nun kolunu sımsıkı kavramaktan parmakları beyazlaşmıştı. “Duymak istiyorum!”</p>

  <p>“Sen delisin!” dedi Hanno. “Delirmişsin!”</p>

  <p>Umutsuzlukla boşta olan kolunu savurarak Başmüfettiş’in suratına sıkı bir yumruk attı.</p>

  <p>Maslo Inch ona doğru döndü ve birden tüm kontrolünü kaybetti. Hanno’yu bir oyuncak gibi sarstı.</p>

  <p>“Sakın bana dokunayım deme!” diye bağırdı. “Seni solucan! Seni parazit! Seni asalak! Seni başarısız! Sınavlarında başarısızsın, ailen konusunda başarısızsın, ülkeni küçük düşürüyorsun!”</p>

  <p>Aynı anda Kestrel artık batmadığının farkına vardı. Yüzeyin altında bir yerde sert bir zemin vardı ve yalnızca dizlerine kadar batmıştı. Bunun üzerine iki eliyle dar iskelenin kenarlarına tutunarak yukarıya doğru tırmanmaya başladı. Artık yardım istemiyordu. Gözlerini Başmüfettiş’e dikti ve azimle kendisini yukarı doğru çekti.</p>

  <p>Maslo Inch babasına bağırmakla o kadar meşguldü ki hiçbir şeyin farkında değildi.</p>

  <p>“Sen ne işe yararsın? Sen bir hiçsin. Hiçbir şey yapmıyorsun, çabalamıyorsun, her şeyi senin için başkalarının yapmasını bekliyorsun, tek yaptığın işe yaramaz kitaplarını okumak! Sen bir parazitsin! Bir mikropsun! Hastalıklı tembelliğini ve başarısızlığını etrafındaki herkese bulaştırıyorsun! Midemi bulandırıyorsun!”</p>

  <p>Kestrel iskelenin tepesine vardı, derin bir nefes aldı ve insanın kanını donduran öfke dolu bir haykırışla Başmüfettiş’in sırtına atladı.</p>

  <p>“Kaşalot!”</p>

  <p>Kollarını Başmüfettiş’in boynuna, bacaklarını beline doladı ve babasını bırakması için var gücüyle sıktı.</p>

  <p>“Kazkafa! Pis domuz! Sersem tavuk! Kaşalot! Pire torbası!”</p>

  <p>Gafil avlanan Başmüfettiş, Hanno Hath’in kolunu bıraktı ve Kestrel’i üzerinden atabilmek için arkasını döndü. Ama ne yana dönerse dönsün Kestrel hep arkasındaydı, incecik kollarıyla boğazını sıkıyor, çamurlu ayaklarıyla göğsünü tekmeliyordu.</p>

  <p>Mücadele kısa sürdü ama oldukça şiddetliydi. Mücadele sırasında Kestrel’in bacaklarındaki çamurun büyük bir kısmı Başmüfettiş’in giysilerine bulaşmıştı. Sonunda onu yakalayıp sırtından atabildiğinde Kestrel ellerini bıraktı, bu yüzden müfettişin planladığından çok daha uzakta bir yere düştü. Bir çırpıda ayağa kalktı ve koşmaya başladı.</p>

  <p>Çamurlu giysileri müfettişi öyle şaşkına çevirmişti ki onu yakalamaya teşebbüs bile etmedi.</p>

  <p>“Beyazlarım!” dedi. “Seni küçük cadı!”</p>

  <p>Kestrel gözden kaybolmuştu, tünelin ucundaki kapıya doğru var gücüyle koşuyordu.</p>

  <p>Maslo Inch üzerini silkeledi ve iskeleyi kaldıran kaldıracı eski pozisyonuna getirerek Hanno Hath’e döndü.</p>

  <p>“Pekâlâ eski dostum,” dedi buz gibi bir ses tonuyla. “Buna ne diyeceksin?”</p>

  <p>“Ona bunu yapmamalıydın.”</p>

  <p>“Hepsi bu mu?”</p>

  <p>Hanno Hath sessiz bir şekilde duruyordu. Kızının davranışı için özür dilemeyecekti ama gerçekten ne hissettiğini, onunla müthiş gurur duyduğunu söylemek de akıllıca olmazdı. Bu yüzden yüzündeki tarafsız ifadeyi bozmadan Başmüfettiş’in bir zamanlar bembeyaz olan cübbesindeki çamur lekelerine içten içe büyük bir tatminle baktı.</p>

  <p>“Bu kızla düşündüğümden çok daha ciddi bir sorunumuz olduğunu şimdi anlıyorum,” dedi Maslo Inch.</p>
</body>
</html>
