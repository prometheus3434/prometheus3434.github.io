<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <p class="baslik0">12</p>

  <p class="baslik1">Kraliçe Hatırlıyor</p>

  <p>Saraya yaklaştıklarında içeriden çok tuhaf bir ses geldiğini fark ettiler. Anlaşılmaz bir cıvıltı ve agu sesleri duyuluyordu. Ayrıca çok sayıda ayak sesi ve “Kes şunu!” ve “İn aşağı!” diye bağıran sesler geliyordu. İçeride her ne oluyorsa, üzerinde tek bir kapı bulunan kazık çit görmelerine engel oluyordu.</p>

  <p>Kapıya yaklaştıklarında Mumpo bile ilgilenmiş görünüyordu, dinlemek için şarkısını kesti. Bu, Kestrel’i rahatlattı.</p>

  <p>“Artık kendine bir çeki düzen ver Mumpo. Kraliçe’nin huzuruna çıkacağız. Buradaki en önemli insan o, bu yüzden saygılı davranmalıyız.”</p>

  <p>Bunları söyledikten sonra kapıyı çaldı. Birkaç dakika sonra, bu kadar gürültünün arasında içeriden kimsenin onları duyamayacağına karar vererek kapıyı açtı.</p>

  <p>İçeride çamurlu bebeklerle dolup taşan büyük bir açık alan vardı. Burası, hasırların üzerinde yatan, emekleyerek küçük köpek yavruları gibi etrafta dolanan, sendeleyerek ilerlerken birbirlerinin üzerine devrilen, yürüyen ve avazı çıktığı kadar bağırarak etrafta koşuşturan küçük bebeklerle doluydu. Hepsi de anadan doğma çıplaktı ve tabii ki çamurla kaplıydı. Hepsi çok eğleniyor gibi görünüyordu. Durmadan çarpışıp birbirlerinin üzerine çıkıyorlar ama her nasılsa hiçbirine bir zarar gelmiyor hatta bu durumdan rahatsız bile görünmüyorlardı. Bir sıçrayışta ayağa kalkarak oyuna geri dönüyorlardı.</p>

  <p>Bu kıpır kıpır bebek yığınının tam ortasında oldukça şişman yaşlı kadınlar oturuyordu. Çocukların aksine, azgın bir denizin ortasında duran adalar gibi hiç kıpırdamadan oturuyorlardı. Sanki birer kara parçasıymışlar gibi bebekler üzerlerine tırmanıyor, etraflarında geziniyorlardı. Yaşlı kadınların arada bir bebeklere bir zarar gelmesin diye müdahale ettikleri ya da seslendikleri de oluyordu ama genellikle bir şey yapmıyorlardı.</p>

  <p>Kafaları karışan ikizler ne yapacaklarını bilemediler. Çitle çevrili alanın ortasında büyük bir açıklık ve buradan muhtemelen bir ya da daha fazla yeraltı odasına inen merdivenler gördüler ve Kraliçe’nin orada olabileceğini düşündüler. Sormaları gerektiği açıktı.</p>

  <p>Kestrel en yakındaki yaşlı kadına yaklaştı.</p>

  <p>“Lütfen bayan, Kraliçe’yi görmek istiyoruz.”</p>

  <p>“Elbette,” diye yanıtladı yaşlı kadın.</p>

  <p>“Nereye gitmemiz gerektiğini söyleyebilir misiniz lütfen?”</p>

  <p>“Sizin yerinizde olsam bir yere gitmezdim,” dedi yaşlı kadın.</p>

  <p>“Öyleyse lütfen bizi Kraliçe’ye götürür müsünüz?”</p>

  <p>“Kraliçe benim,” diye yanıt verdi. “En azından kraliçelerden biri benim.”</p>

  <p>“Şey,” dedi Kestrel kıpkırmızı kesilerek. “Çok sayıda Kraliçe mi var?”</p>

  <p>“Evet, pek çok. Burada gördüğünüz bayanların tümü ve daha pek çokları.”</p>

  <p>Kestrel’in şaşkın bakışlarını görerek kafasını salladı ve şöyle dedi:</p>

  <p>“Canını sıkmana gerek yok genç sıskacık. Ne istediğini söylemen yeterli.”</p>

  <p>“Yaşlı Kraliçe’yle konuşmak istiyoruz.”</p>

  <p>“Yaşlı Kraliçe’yle öyle mi?”</p>

  <p>Bu sırada, yeni yürümeye başlayan çocuklardan sırtına tırmanmaya çalışan üçü aynı anda yere yuvarlanarak ağlamaya başladılar. Kraliçe onları ayağa kaldırarak başlarını okşadı ve şöyle dedi:</p>

  <p>“Uyku vakti yaklaştı. Ufaklıklar yattıktan sonra sizi Yaşlı Kraliçe’ye götüreceğim. O zaman ortalık biraz daha sakinlemiş olur.”</p>

  <p>Tam o anda bir zil çaldı ve tüm yaşlı kadınlar ayağa kalkıp bebekleri geniş merdivenlerden aşağı götürmeye başladılar. Bowman, Kestrel ve Mumpo da peşlerinden gitti, kimsenin onlara aldırdığı yoktu. Tixa yapraklarının etkisi geçmeye başlamış ve Mumpo sessizleşmişti.</p>

  <p>Merdivenlerin sonunda daha önce gördüklerine benzer oyuk şeklinde bir oda vardı ama bu seferki devasa büyüklükteydi. Öyle genişti ki odayı oyarken çatıyı desteklemesi için sert topraktan sütunlar bırakmışlardı. Birbirini izleyen bölmeler gölgelerin arasında kaybolurken, bu sıra sıra sütunlar odaya sonsuzmuş izlenimi veriyordu.</p>

  <p>Bebekler çabucak yataklarına yerleştirildi. Willum’un oyuğunda olduğu gibi yer yumuşak kumaşlarla kaplıydı, bebekler yığınlar halinde yere uzandılar, birbirlerine dolanarak mırıldanıyor, cıvıldıyorlardı. Yaşlı şişman kadınlar aralarında gezinerek onları okşuyor, yerleştiriyor, açılan bezleri iğneliyor, üzerleri açık olanları örtüyor ama genellikle istedikleri gibi yatmalarına izin veriyorlardı. Ardından odanın kenarlarına oturup yaşlı, çatlak sesleriyle onlara bir ninni söylediler. Şarkı bu dev oyuğu doldurarak büyük yuvada hafifçe yankılanıyordu ve bebekler burunlarını çekip esneyerek çabucak uykuya daldılar.</p>

  <p>Mumpo kafasının bir tuhaf olduğundan şikâyet ediyordu. Uyuyan bebeklere baktı, ağzını kocaman açarak esnedi ve biraz oturmak istediğini söyledi. İkizler ağızlarını açıp bir şey söyleme fırsatı bulamadan kilimlerin üzerindeki bebeklerin arasına kıvrılıp uyuyakaldı.</p>

  <p>Şaşırtıcı derecede kısa bir süre sonra, yüzlerce küçüğün nefes alışverişlerini saymazsak, ortalığı derin bir sessizlik kapladı. Bunun üzerine ikizlerle konuşan yaşlı kadın onlara dönüp eliyle yanına gelmelerini işaret etti ve birlikte sütunlu odanın en uzaktaki köşesine doğru ilerlediler.</p>

  <p>Yürürken onlara adının Kraliçe Num olduğunu ve bebeklerin geceyi her zaman sarayda geçirdiklerini düşünmemelerini söyledi. Sıradan günlerde kraliçeler bebeklere yalnızca gündüzleri bakıyordu ama bu gece hasat gecesiydi ve herkes gece geç saatlere kadar şenlikte olacaktı. Kestrel bebeklere kraliçelerin bakmasının tuhaf olduğunu söyledi, bunun üzerine Kraliçe Num gülerek, “Nedenmiş o, kraliçeler başka ne işe yarar ki? Tarlalarda çalışmak için çok yaşlıyız,” dedi.</p>

  <p>Büyük yeraltı salonunun en uzak köşesinde, ateşin çevresine yerleştirilmiş koltuklarda daha da yaşlı görünen kadınlar oturmuş boşluğa bakıyorlardı. İçlerinden biri öyle yaşlıydı ki neredeyse ölü gibi görünüyordu. Kraliçe Num çocukları ona doğru götürdü.</p>

  <p>“Uyanık mısın hayatım?” dedi yüksek sesle. Çocuklara dönerek, “Yaşlı Kraliçe bu. Kulağı çok iyi duymuyor,” dedi.</p>

  <p>Bir anlık sessizliğin ardından kırışık suratlı kadın aksi bir sesle,</p>

  <p>“Tabii ki uyanığım. Yıllardır hiç uyumadım. Keşke uyuyabilsem,” dedi.</p>

  <p>“Biliyorum hayatım. Senin için çok zor olmalı.”</p>

  <p>“Sen ne bilirsin?”</p>

  <p>“Bu sıskacıklar seni görmeye gelmiş hayatım. Sana bazı sorular sormak istiyorlar.”</p>

  <p>“Bilmece değildir umarım,” dedi huysuz bir sesle. Önünde durmalarına rağmen çocukları gördüğüne dair bir belirti göstermemişti. “Bilmeceler canımı sıkıyor.”</p>

  <p>“Bilmece olduğunu sanmıyorum,” dedi Kraliçe Num. “Sanırım bazı hatıralarla ilgili.”</p>

  <p>“Hatıralar demek.” Bu Kraliçe’nin hiç hoşuna gitmemiş görünüyordu. “Çok fazla hatıra var.” Birdenbire gözlerini en yakınında duran Kestrel’e dikti. “Bin yaşındayım. Buna inanabiliyor musunuz?”</p>

  <p>“Şey, pek sayılmaz,” dedi Kestrel.</p>

  <p>“Çok doğru. Bu bir yalan.” Ardından kahkahalara boğuldu. Gülüşü sona erdiğinde yüzü yeniden eski huysuz ifadesine büründü. “Artık gidebilirsiniz,” dedi.</p>

  <p>“Lütfen hayatım, onlarla birazcık konuşsan,” dedi Kraliçe Num. “Çok uzun bir yoldan geliyorlar.”</p>

  <p>“Aptallar. Evlerinde otursalarmış.”</p>

  <p>Gözlerini devirerek kapadı. Kraliçe Num çaresiz bir şekilde omuzlarını silkerek çocuklara döndü.</p>

  <p>“Üzgünüm. Böyle yaptığında elimizden hiçbir şey gelmiyor.”</p>

  <p>“Onunla ben konuşabilir miyim?” dedi Bowman.</p>

  <p>“Sana yanıt vereceğini sanmıyorum.”</p>

  <p>“Önemli değil.”</p>

  <p>Bowman yere, Kraliçe’nin yanına oturup gözlerini kapadı ve düşüncelerini Yaşlı Kraliçe’ye yoğunlaştırdı. Birkaç dakika sonra düşüncelerinin kış sineklerine benzer yavaş uğultusunu duymaya başladı. Kraliçe’nin öfkeli söylenmelerini, geçmişte kalan pişmanlıklarını ve hepsinden daha derinde kemiklerini ağrıtan yorgunluğunu hissetti. Sabırla bekleyerek ve gittikçe daha da derinlere ulaşarak korkularının bulunduğu gece kadar karanlık ve sessiz bir bölgeye vardı. Ansızın orada korkuya açılan bir boşluk, bir delik, bir hiçlik olduğunu hissetti.</p>

  <p>Farkına varmaksızın yüksek sesle bağırdı.</p>

  <p>“Aah! Korkunç bir şey!”</p>

  <p>“Nedir o?” dedi Kestrel endişeyle.</p>

  <p>“O ölecek.” Bowman fısıldayarak konuşuyor, sesi titriyordu. “Çok yaklaşmış ve öyle korkunç ki! Ölümün böyle bir şey olduğunu bilmiyordum.”</p>

  <p>Bunun üzerine Yaşlı Kraliçe Bowman’dan çok kendi kendine konuşarak,</p>

  <p>“Yaşayamayacak kadar yorgunum,” dedi çatlak bir sesle. “Ölmekten çok korkuyorum.”</p>

  <p>Konuşurken kırışık yanaklarından aşağı yaşlar süzülmeye başladı. Gözlerini açıp Bowman’a baktı.</p>

  <p>“Ah sıskacık, küçük sıskacık,” dedi, “nasıl da kalbime sızdın?”</p>

  <p>Bowman da ağlamaya başladı, ağlamasının nedeni üzgün oluşu değil, o an için bütünleşmiş olmalarıydı. Yaşlı Kraliçe titreyen ince kollarını kaldırdı ve onun ne istediğini anlayan Bowman koltuğuna tırmanarak kraliçenin ona nazikçe sarılmasına izin verdi. Kraliçe ıslak yanaklarını Bowman’ın yüzüne bastırdı ve gözyaşları birbirine karıştı.</p>

  <p>“Sen küçük bir hırsızsın,” diye mırıldandı kraliçe. “Sen küçük bir kalp hırsızısın.”</p>

  <p>Kestrel merak ve gururla izliyordu. Bowman’ın ikizi olmasına ve bazen kendisini ona sanki aynı bedeni paylaşıyorlarmışçasına yakın hissetmesine rağmen insanların duygularının içine nasıl girebildiğini anlayamıyordu. Ama bunu yapabildiği için onu daha çok seviyordu.</p>

  <p>“Haydi, haydi,” dedi Yaşlı Kraliçe, hem kendisini hem de Bowman’ı yatıştırmak için. “Ağlamanın bir faydası yok.”</p>

  <p>Kraliçe Num şaşkınlıktan faltaşı gibi açılmış gözlerle bakıyordu.</p>

  <p>“Aman Tanrım,” dedi. “Aman Tanrım.”</p>

  <p>“Yapılabilecek bir şey yok,” dedi Yaşlı Kraliçe, Bowman’ın çamurla kaplı saçlarını okşayarak. “Yapılabilecek bir şey yok.”</p>

  <p>“Lütfen,” dedi Bowman. “Bize yardım edecek misiniz?”</p>

  <p>“Benim gibi yaşlı bir kadının size ne faydası olabilir küçük sıskacık?”</p>

  <p>“Öğrenmek istediğimiz...” Bir an tereddüt ederek Kestrel’in sessiz uyarısını fark etti. “Bize isim vermediğinizden söz edin.”</p>

  <p>“Demek buydu.”</p>

  <p>Bir süre daha sessizce Bowman’ın kafasını okşamayı sürdürdü. Ardından uzak bir sesle bir şeyler hatırlıyormuş gibi konuşmaya başladı.</p>

  <p>“İsim vermediğimizin uyuduğunu ve asla uyandırılmaması gerektiğini söylüyorlar, çünkü... Bir nedeni vardı ama unuttum. Çok, çok uzun zaman önceydi. Ah! Dur! Şimdi hatırladım..</p>

  <p>Gözleri uzun zamandır hatırlamadığı bir korkuyla büyüdü.</p>

  <p>“Yürürler ve öldürürler ve sonra yürümeye devam ederler. Acıma yok, kaçış yok. Zar ordusu yeniden gelmeden ölmeme izin ver Tanrım.”</p>

  <p>Korkudan kaskatı kesilerek ileriye, gölgelere doğru baktı, sanki şimdi bile geldiklerini görebiliyormuş gibiydi.</p>

  <p>“Zar ordusu!”</p>

  <p>“Ah benim sevgili sıskacıklarım!” dedi Yaşlı Kraliçe titreyerek. “Uzun yıllardır onlarla ilgili her şeyi unutmuştum. Büyükannem bana çok korkunç hikâyeler anlatırdı. Zar ordusunun son yürüyüşünü büyükannemin büyükannesi görmüştü –ah çok yazık! Zar ordusunu yeniden görmektense hepimiz ölelim daha iyi.”</p>

  <p>Güçlükle nefes almaya, endişe belirtileri göstermeye başlamıştı. Kraliçe Num ona doğru bir adım attı.</p>

  <p>“Bu kadarı yeter hayatım. Artık dinlenmelisin.”</p>

  <p>“Rüzgâr çalgısının yeniden şarkı söylemesini sağlayabiliriz,” dedi Kestrel.</p>

  <p>“Ah...” Yaşlı Kraliçe bunu duyunca biraz sakinleşti. “Rüzgâr çalgısı... Rüzgâr çalgısının sesini duyabilseydim korkmazdım.</p>

  <p>Kestrel haritayı çıkardı ve Yaşlı Kraliçe’nin görebilmesi için önüne serdi.</p>

  <p>“Gitmemiz gereken yer işte burası,” dedi. “Ama bir şey anlamıyoruz.”</p>

  <p>Yaşlı Kraliçe haritayı aldı ve yaşlı gözlerle baktı. Birkaç kez inceledi ve her seferinde sanki uzun zaman önceye ait kayıp günler için iç geçirdi.</p>

  <p>“Bunu nereden buldun küçüğüm?”</p>

  <p>“İmparator’dan.”</p>

  <p>“İmparator mu! Hah! Kimin İmparatoru’ymuş çok merak ediyorum.”</p>

  <p>“Haritadan bir şey anlıyor musunuz?”</p>

  <p>“Anlıyor muyum? Evet, tabii, evet...”</p>

  <p>Titreyen kırışık parmağını kaldırıp sararmış kâğıdın üzerindeki yolu gösterdi.</p>

  <p>“Bu Büyük Yol dedikleri... Ah, bir zamanlar çok güzeldi! Yol gösteren devler vardı. Küçük bir kızken onları görmüştüm...”</p>

  <p>Kemikli parmağını hareket ettirdi.</p>

  <p>“Derenin üzerindeki tek köprü. Adı neydi? Lanet olsun, yaşlanmaktan nefret ediyorum!”</p>

  <p>“Topraktaki-yarık,” dedi Kestrel.</p>

  <p>“Evet! Nasıl bildin?”</p>

  <p>“Babam eski Manth dilini okuyabiliyor.”</p>

  <p>“Öyle mi? Bunu yapabilen çok fazla kişi kalmadı. Benden bile yaşlı olmalı. İşte, Topraktaki-yarık, görüyor musun? Büyük Yol’u izlemeniz gerekiyor çünkü köprüye giden tek yol bu...”</p>

  <p>Birden sustu.</p>

  <p>“Çok yoruldun hayatım,” dedi Kraliçe Num. “Dinlenmelisin.”</p>

  <p>“Yakında bol bol dinlenecek vaktim olacak,” dedi mırıldanarak.</p>

  <p>“Peki ya sonra?” diye sordu Bowman.</p>

  <p>“Sonra dağ var... ve alevler... İsim vermediğimiz... Alevlerin içine girip bir daha dönmemek var.</p>

  <p>“Nedenmiş o? Bize ne yapabilir?”</p>

  <p>“Bütün dünyaya ne yapıyorsa küçük sıskacıklar. Sevgi dolu kalbinizi çalacak.”</p>

  <p>“Başka şansımız yok,” dedi Kestrel kısık sesle. “Rüzgâr çalgısının yeniden şarkı söylemesini sağlamak zorundayız yoksa kötülük hiçbir zaman sona ermeyecek.”</p>

  <p>Yaşlı Kraliçe gözlerini açtı ve kısık gözlerle ona baktı.</p>

  <p>“Kötülük hiçbir zaman sona ermeyecek... Orda haklısın. Belki de böyle olması gerekiyordur... Sıskacıkları dağlara giden yola çıkarsanız iyi olacak Num. Elinizden geldiğince onlara yardım edin. Arkalarından sevgimizi yollayın. Beni duyuyor musun?”</p>

  <p>“Evet hayatım.”</p>

  <p>Yaşlı Kraliçe’nin sesi yorgun bir mırıltıya dönüştü.</p>

  <p>“Eğer olması gereken buysa olacak,” dedi. Rüyalarla yüklü rahatsız bir uykuya dalmadan önce son sözleri bunlardı.</p>

  <p>Kraliçe Num ziyaretçilere oradan ayrılmaları gerektiğini işaret ederek onları sarayın başka bir bölümüne götürdü, akşam yemeği hazırlanmıştı.</p>

  <p>“Sabah olana değin bir şey yapamayız,” dedi mantıklı tavrıyla.</p>

  <p>Onlara yemekten sonra uzanabilecekleri boş bir yer gösterdi. Kendisi geceyi uyuyan bebekleri izleyerek sandalyede geçirecekti.</p>

  <p>“Hasat geceleri hiç uyumam,” dedi. “Oturup sabaha kadar beklerim. Uyuyan bebekleri izlemek kalbime iyi geliyor.”</p>

  <p>İkizler kilimlerle kaplı yere uzandılar ve uyumadan önce dilek dilemek için birbirlerine sokuldular. Anne-babalarının kocaman kolları ve küçük kız kardeşlerinin sıcak nefesi olmaksızın dilek dilemek çok üzücü ve yanlış geliyordu ama hiç yoktan iyiydi ve onlara evi hatırlatıyordu.</p>

  <p>Kestrel alnını kardeşinin alnına dayadı ve bebeklerin derin nefes alışverişleriyle dolu odada sessizce konuşarak dileğini diledi.</p>

  <p>“Dilerim rüzgâr çalgısının anahtarını bir an önce bulup hemen eve döneriz.”</p>

  <p>Ardından Bowman dileğini diledi.</p>

  <p>“Dilerim annem, babam ve Pinpin güvendedir ve uzakta olduğumuz için üzülmüyor, bir şekilde geri döneceğimizi biliyorlardı.”</p>

  <p>Birbirlerine sarılıp yattılar.</p>

  <p>“Kess,” diye fısıldadı Bowman. “Korkuyor musun?”</p>

  <p>“Evet,” diye yanıt verdi Kestrel. “Ama ne olursa olsun hep beraber olacağız.”</p>

  <p>“Yanımda olduğun sürece her şeye katlanabilirim.”</p>

  <p>Sonunda uykuya daldılar.</p>
</body>
</html>
