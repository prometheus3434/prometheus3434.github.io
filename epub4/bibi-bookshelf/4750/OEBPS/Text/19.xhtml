<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <p class="baslik0">19</p>

  <p class="baslik1">Mumpo’nun Başına Gelenler</p>

  <p>İkizler uyandığında güneş tepede parıldıyordu. Bir gece önceki yaşlı çocuklardan eser yoktu. Daha önce yalnızca alacakaranlıkta yarım yamalak gördükleri uçurumun kenarına yakın bir yerde uzanmışlardı. Ayağa kalkıp ağrıyan kol ve bacaklarını uzatarak gerindikleri sırada uçurumun dehşet verici derinliğini ve üzerinden geçtikleri incecik duvarı görerek şaşkına döndüler.</p>

  <p>“Gerçekten bunun üzerinden mi yürüdük?” dedi Bowman.</p>

  <p>Kestrel uçurumun üzerinden geçen köprüyü taşıyan dev taş kemerlere bakıyordu. Bir gece önce görmedikleri bir şeyi şimdi fark ediyordu: Köprünün taşıyıcı unsurları pek çok yerden kırılmak üzereydi. Kemerleri ayakta tutan kolonlardan biri nehrin taşan sularından o kadar çok aşınmıştı ki iğne ucu gibi incecik bir şeyin üzerinde duruyordu. Kestrel bu yoldan geri dönmek zorunda olduklarını bildiğinden Bowman’a bundan söz etmedi.</p>

  <p>Mumpo da uyanmıştı ve uyanır uyanmaz aç olduğunu ilan etti.</p>

  <p>“Bak Mumpo,” dedi Kestrel Topraktaki-yarığın muhteşem manzarasını göstererek. “Bu harika köprüyü geçtik!”</p>

  <p>“Yanımızda yiyecek bir şey getirdik mi?” dedi Mumpo.</p>

  <p>Bowman yaşlı çocuklara karşı bir silah olarak kullandığı yemiş torbasını bulup içinden çamur yemişini çıkardı. Oldukça ezilmişti ama hiç yoktan iyiydi.</p>

  <p>“Al bakalım.”</p>

  <p>Yemişi Mumpo’ya doğru fırlattı ama Mumpo yakalayamadı. Yemiş eğimli arazide uçurumun kenarına kadar yuvarlandı. Mumpo arkasından koşup yemişin gözden kaybolduğu yeri gördü. Uçurumun kenarında diz çökerek aşağıya baktı.</p>

  <p>“Gördüm!” diye bağırdı. “Onu alabilirim.”</p>

  <p>“Bir tane daha var,” dedi Bowman.</p>

  <p>“Bırak alabiliyorsa alsın,” dedi Kestrel. “Yiyeceğe ihtiyacımız var.</p>

  <p>Mumpo’nun yanına gidip çamur yemişinin durduğu yeri gördüler, kayaların üzerinden çıkan bir parça çalıya takılmıştı. Hemen altında bir çalı öbeği vardı. Derin uçuruma bakmaktan başı dönen Bowman geri çekildi. Mumpo karnının üzerine yatıp uçurumun kenarından sarkarak çamur yemişine uzandı. Neredeyse dokunacaktı ama tam olarak ulaşamayınca öne doğru eğilmeye başladı.</p>

  <p>“Dikkat et Mumpo.”</p>

  <p>Ama Mumpo’nun karnı açtı ve düşünebildiği tek şey önündeki çamur yemişiydi. Biraz daha eğildi ve parmakları yemişe değdi ama onu hâlâ kavrayamıyordu.</p>

  <p>“Biraz daha,” diyerek eğilmeyi sürdürdü. Eli çamur yemişine değdiği anda gövdesi aşağı doğru kaymaya başladı.</p>

  <p>Duramadığını anlayınca, “Yardım edin!” diye bağırdı.</p>

  <p>Kestrel hemen atlayıp Mumpo’nun bacaklarının üzerine kapandı.</p>

  <p>“Böyle daha iyi,” dedi Mumpo. Topraktaki-yarıktan aşağı sallanarak, yeniden kahvaltısına odaklandı.</p>

  <p>“Yukarı gel!” diye bağırdı Kestrel. “Yukarı!”</p>

  <p>“Sadece şunu...”</p>

  <p>Parmakları çamur yemişinin üzerine kapanmıştı ki aşağıdaki çalıların arasından buruşuk, kemikli bir el fırlayıp onu bileğinden yakaladı.</p>

  <p>“Aaah! Aaah! Yardım edin!”</p>

  <p>Mumpo dehşet içinde silkindi, Kestrel neredeyse bacaklarını elinden kaçırıyordu.</p>

  <p>“Bo! Neler oluyor?”</p>

  <p>Bowman kendisini zorlayarak aşağı baktı ve orada çalılardan destek alarak Mumpo’nun koluna sımsıkı yapışmış yaşlı çocuğu gördü.</p>

  <p>“Vur ona Mumpo!” diye bağırdı Bowman. “Isır onu!”</p>

  <p>“Neler oluyor?” diye bağırdı Kestrel. Mumpo’yu aşağı çekmeye çalışan ağırlığı hissediyor, onu tutabilmek için var gücüyle uğraşıyordu.</p>

  <p>Mumpo’nun, “Yardım edin,” diyen acınası, gittikçe boğuklaşan sesi duyuldu. “Yardım edin...”</p>

  <p>“Yaşlı çocuklardan biri,” dedi Bowman. İkinci yemiş torbasını çözdü ve baş döndürücü uçuruma bakmamaya çalışarak aşağıya doğru savurdu. Torbanın ucundaki ağırlık yaşlı çocuğa bir zarar vermeksizin omzuna sürttü. Hemen dönüp Bowman’a baktı ve kırışık yüzü nefret ve öfkeyle buruştu.</p>

  <p>“Bebekler!” diye tısladı. “Aptal, küçük bebekler!”</p>

  <p>Bu sözler Bowman’ın ona dikkatle bakmasına neden oldu. Dökülmüş gri saçlarını, pörsümüş yanaklarını, cılız boynunu gördü ve içindeki kemikleşmiş incitme ve yok etme isteğini hissetti. Yemiş torbasını havaya kaldırıp hızla savurarak yaşlı çocuğun yukarıya çevrili suratına indirdi.</p>

  <p>“Aaah!” Yaşlı çocuk Mumpo’nun kolunu bıraktı. Dengesini kaybederek çalıların içerisine düştü. Çalı onun ağırlığını taşıyamayarak koptu ve yaşlı çocuk aşağıya yuvarlandı.</p>

  <p>“Aaaa-aa-aa-aa...”</p>

  <p>Aşağıya inene kadar bağırdı, ardından kayalara çarpmasından dolayı çıkan sesi duydular.</p>

  <p>Kestrel Mumpo’yu yukarı çekip bıraktı. Ona dokunmak kendisini güçsüz hissetmesine neden olmuştu. Mumpo kıpırdamadan, inleyerek yerde yatıyordu.</p>

  <p>“İyi misin Mumpo?”</p>

  <p>Mumpo boğuk ve çatlak bir sesle yanıt verdi:</p>

  <p>“Her yanım acıyor.”</p>

  <p>Ayağa kalkmaya çalıştı ama başaramadı. Derin derin nefes alarak oturdu.</p>

  <p>“Çok kötüyüm Kess.”</p>

  <p>Kestrel ve Bowman gördükleri şeyden dolayı düştükleri dehşeti saklamaya çalışarak ona baktılar. Mumpo’nun altın ipliklerle örülü saçları beyazlaşmıştı. Cildi kırışmış ve sarkmış, bedeni bükülmüştü. Yaşlı bir adama dönüşmüştü.</p>

  <p>“Merak etme Mumpo düzeleceksin,” dedi Kestrel bağırmamak için kendisini zor tutarak. “Seni iyileştireceğiz.”</p>

  <p>“Hasta mıyım Kess?”</p>

  <p>“Evet biraz. Ama seni bir şekilde iyileştireceğiz.”</p>

  <p>“Bütün vücudum ağrıyor.”</p>

  <p>Ağlamaya başladı. Her zamanki gürültücü ulumasıyla değil, sessiz, yorgun bir iniltiyle ağlıyor, yüzünde oluşan kırışıklardan aşağı birkaç damla yaş süzülüyordu.</p>

  <p><i>Ne yapabiliriz?</i></p>

  <p><i>Yola devam etmemiz gerekiyor,</i> dedi Bowman. Mumpo’ya dönerek yüksek sesle, “Yürüyebilir misin?” diye sordu.</p>

  <p>“Sanırım.”</p>

  <p>Bu defa daha dikkatli bir şekilde ayağa kalkıp birkaç adım attı.</p>

  <p>“Hızlı yürüyemem.”</p>

  <p>“Sorun değil. Elinden geleni yapman yeterli.”</p>

  <p>“Bana yardım edebilir misin Bo? Sana yaslanırsam daha hızlı gidebilirim.”</p>

  <p>“İyileşene kadar bize dokunmaman gerekiyor Mumpo.”</p>

  <p>“Size dokunmamam mı gerekiyor? Neden?”</p>

  <p>O zaman Mumpo’nun, başına ne geldiğini anlamamış olduğunu fark ettiler.</p>

  <p>“Hastalığının bize bulaşmaması için.”</p>

  <p>“Anlıyorum. Bunun olmasını istemeyiz. Yakında iyileşecek miyim?”</p>

  <p>“Evet Mumpo, çok yakında.”</p>

  <p>Topraktaki-yarığa arkalarını dönerek Büyük Yol’dan dağlara doğru yürümeye başladılar.</p>

  <p>Çok yavaş ilerliyorlardı. Mumpo tüm çabalarına rağmen normal bir hızda yürüyemiyordu. Ayaklarını sürüyerek yürüyor sonra durup birkaç dakika dinlenmesi gerekiyordu. Ardından yeniden ayaklarını sürüyerek yürümeye devam ediyor, hiç şikâyet etmiyor, elinden geleni yapıyordu. İkizler bu şekilde dağın tepesine asla varamayacaklarını biliyorlardı.</p>

  <p>Tek sorun Mumpo değildi. Yolun her iki yanında da orman değişiyordu. Bir zamanlar Büyük Yol olan patikanın üzerinde ağaç yoktu ama etrafı, ağaçların gittikçe sıklaştığı orman tarafından kuşatılmıştı. Ara sıra karanlıkta, ağaçların arasında onlarla birlikte ilerleyen, önlerine geçmeyen ama geride de kalmayan şekiller gördükleri hissine kapılıyorlardı. Bowman göz ucuyla varlıklarını sezinliyordu ama ne zaman dönüp baksa hiçbir şey göremiyordu.</p>

  <p>Bir de üzerlerindeki gölgeler vardı. Bunların ağaçların üzerinde havada daireler çizen kuşlar olduklarını görebiliyorlardı. Başlangıçta onları önemsemediler ama kuşlar dev kanatlarıyla süzülerek gittikçe alçalıyorlardı. Bir süre için yalnızca beş-altı taneydiler fakat Bowman tekrar baktığında sayılarının on üçe çıktığını gördü. Yarım saatten daha az bir süre sonra yeniden baktığında sayılamayacak kadar çoğalmışlardı; meşum görünüşlü kara şekiller akın halinde üzerlerinden uçarak uzaklaşıyordu. Yolcuları izleyerek, gruptan ayrılanların güçten düşmelerini bekleyen vahşi hayvanlarla ilgili hikâyeleri anımsamaya başlamıştı. Adımlarını sıklaştırarak daha hızlı yürümeye başladı.</p>

  <p>“Mumpo için fazla hızlı gidiyoruz,” dedi Kestrel. “Yavaşlamamız ve dinlenmemiz gerekiyor.”</p>

  <p>“Hayır! Duramayız!”</p>

  <p>Kestrel onun sesindeki korkuyu hissederek etrafa bakındı.</p>

  <p>“Sorun değil,” dedi Mumpo. “Yetişirim.” Ancak bu kelimeleri sarf edecek gücü bile zor bulmuştu.</p>

  <p><i>Bo bunu yapamayız.</i></p>

  <p><i>Başka şansımız yok.</i></p>

  <p>Böylece yola devam ettiler. Hızları azaldıkça kuşlar daha da cüretkârlaşıyordu. Ağaçların tepelerine kadar alçalmışlardı; büyük, siyah kanatlarının gölgeleri yere düşüyordu. Renklerinin siyah oluşu ve çok daha büyük oluşları haricinde kartallara benziyorlardı. Ağaçların üzerinden ne kadar büyük olduklarını anlamak zordu.</p>

  <p>Mumpo taşlara takılıp düştü. Kalkmak için bir çaba sarf etmeyerek düştüğü yerde kaldı. Kestrel yaralanıp yaralanmadığını anlamak için yanında diz çöktü; bir şey olmamıştı yalnızca çok yorulmuştu.</p>

  <p>“İstesek de istemesek de dinlenmesi gerekiyor Bo.”</p>

  <p>Bowman onun haklı olduğunu görüyordu.</p>

  <p>“Bir şeyler yerse kendisini daha iyi hisseder.”</p>

  <p>Yemiş torbasından son çamur yemişini çıkardı. Mumpo’ya vermesi için Kestrel’e uzatıyordu ki birdenbire bir esinti ve karaltıyla birlikte elinde keskin ve acı verici bir darbe hissetti.</p>

  <p>Bowman acıdan ziyade şaşkınlıkla bağırarak elini tuttu. Parmaklarından kan sızıyordu. Kara kartal incecik dört çizgi halinde elini kesen, bıçak gibi keskin pençelerinin arasında çamur yemişiyle dev kanatlarını çırparak uzaklaşmıştı bile. Kuşun büyüklüğü karşısında dehşete düşmüş bir şekilde havaya baktı. Gittikçe alçalarak torbalardan başka yiyecek çıkmasını bekleyen üç kuş daha vardı. Kanatları öyle büyüktü ki, üçü yan yana geniş yolun tamamını kaplıyorlardı.</p>

  <p>Mumpo yattığı yerden korkudan faltaşı gibi açılmış gözlerle, kalbi küt küt atarak dev kartallara baktı. Kestrel içgüdüsel olarak onu korumak için kollarını üzerine kapadı. Kuşlar gittikçe alçalarak yiyecek arıyorlardı.</p>

  <p>Kestrel, “At onu Bo!” diye bağırdı.</p>

  <p>Bowman yemiş torbasını atabildiği kadar uzağa fırlattı. Dev kartallardan biri bir anda aşağı süzülüp torbayı kaptığı gibi yükseldi. Diğerleri üzerlerinde sessizce daireler çizerek onları izlemeye devam ediyordu.</p>

  <p>Çocukların gözleri yukarıya çevrili olduğundan ağaçların arasından sessizce yaklaşan hayvanlardan ilkini ya da ikincisini görmediler. Hayvanlar Bowman’ın kanının kokusunu, yara ve güçsüzlüğün kokusunu almışlardı. Birer birer, sessizce ormandan çıkıp sarı gözlerle çocukları süzdüler. Onları ilk gören Mumpo oldu.</p>

  <p>Bir çığlık attı.</p>

  <p>Bowman hızla döndü ve donup kaldı. Yirmi metre kadar ilerilerinde dev, gri kurtlar etraflarını sarmıştı. Sıska, kaba tüylü, geyik büyüklüğünde kurtlar kocaman açık çeneleri ve dışarı sarkan dilleriyle yavaşça soluyarak onları izliyordu.</p>

  <p>“Sakin ol Mumpo,” dedi Kestrel çığlıklarını durdurabilmek için, ne dediğini fazla düşünmeden.</p>

  <p>Kara kartallar bir av beklentisiyle daha da alçaldılar. Üst üste binen dev kanatları sanki gece olmuşçasına yolu karartıyordu. Kurtlar biraz daha yaklaşıp durdular. Avlarının savaşıp savaşmayacaklarını görmek için bekliyorlardı.</p>

  <p>Mumpo’nun çığlığı her zamanki korku dolu iniltisine dönüşmüştü ama şimdi yaşlı bir adam sesi çıkararak ağlıyordu.</p>

  <p>“Beni yemelerine izin vermeyin,” dedi boğuk bir sesle.</p>

  <p>Üzerlerinde dönen kartalların kanatlarından çıkan esintiyi hissediyor ve kurtların sıcak ve ıslak postlarının kokusunu duyabiliyorlardı. Çocuklar kurtların ince, keskin ve bembeyaz dişlerini göstererek yaklaşmalarını korkuyla birbirlerine sokularak ve kıpırdamadan izlediler.</p>

  <p>Ardından ağaçların tepesinden uzun bir uluma sesi duyuldu. Kurtlar birdenbire durdular. Döne döne alçalan kartallar yeniden yükselmeye başlamıştı. Kederli ve güçlü uluma yeniden duyuldu ve kurtlar dönüp bekleyiş içerisinde ormana baktılar.</p>

  <p>Hepsinden daha büyük, dev, yaşlı bir gri kurt yavaş adımlarla ağaçların arasından çıktı. Her hareketinden güç ve otorite okunuyordu ve ama yaşlıydı ve her nefes alışında geniş göğsünden gürültülü bir inilti geliyordu. Bir geyik kadar büyük fakat ince ve yaşına göre kaslıydı; ağaçların arasından çıkarak onlara yaklaştı, gözlerini Bowman’dan ayırmıyordu.</p>

  <p>Bowman yerinden kıpırdamadı. Diğer kurtlar liderlerine yol açmak için açıldılar ve sürünün lideri Bowman’a yaklaşarak ona tepeden baktı. Ardından uzun, tüylü vücudunu sallayarak arka bacaklarının üzerine çöktü ve yere uzandı. Kafasını uzanmış pençelerinin üzerine yasladı, gözlerini Bowman’dan ayırmıyordu. Diğer kurtlar da liderlerini taklit ettiler; tüm sürü çocukların etrafında uzanmış hafifçe soluyordu.</p>

  <p>Bowman ne yapması gerektiğini anladı. Kanayan elini uzattı ve kurtların lideri burnunu yaklaştırarak onun elini kokladı. Ardından uzun pembe dilini çıkarıp yalayarak kanı temizledi.</p>

  <p>Bowman yavaşça yere oturarak bağdaş kurdu ve kurt, kafasını onun kucağına dayadı. Gözlerini kaldırıp çocuğa baktı ve bir insanla bir hayvanın birbirinin dilinden anlayabileceği kadar anlaştılar.</p>

  <p>“Bizi bekliyorlarmış,” dedi Bowman kurdun aklından geçenleri nasıl anlayabildiğini kendisi de merak ederek.</p>

  <p>“Ne için?”</p>

  <p>“Morah’la savaşmak için.”</p>

  <p>Bu ismi duyduklarında sanki soğuk bir rüzgâr esmişçesine kurtların tüyleri ürperdi. Sürünün lideri arka ayaklarının üzerinde doğruldu, diğerleri de onu izlediler. Yaşlı kurt ardından kafasını havaya dikerek bir kez daha hüzünlü bir sesle uludu.</p>

  <p>Yukarıda daireler çizen kartallar sesi duyarak alçalmaya başladılar, o kadar çok alçalmışlardı ki kanatlarının uçları çocukların kafasına değiyordu. Ardından teker teker kurtların etrafına konarak ikinci bir koruyucu halka oluşturdular.</p>

  <p>Bowman kartalların kara, kurtların da sarı gözlerinden gurur ve cesaretlerini okuyabiliyordu.</p>

  <p><i>Çok uzun süre bekledik. Sonunda eski düşmanımızla yüzleşeceğiz.</i></p>

  <p>“Bize yardım edecekler,” dedi. Ayağa kalktı, onunla birlikte kurtlar da ayaklandılar.</p>

  <p>“Gitme zamanı geldi.”</p>

  <p>Kestrel ve Mumpo soru sormadan, onun kendilerinin asla bilemeyecekleri şeyleri bildiğini kabul ederek sözünü dinlediler. Kartallar kanatlarını açarak havalandılar; çocuklar ve hayvanlar Büyük Yol’da dağlara doğru ilerlemeye devam ettiler.</p>

  <p>Mumpo çok yavaş hareket ediyordu; yorgun, yaşlı kemikleri onu aşağı çekiyordu. İkizler onun arkada kalmaktan ne kadar çok korktuğunu bildiklerinden onun hızına ayak uyduruyorlardı. Fakat bir süre sonra Mumpo artık yola devam edemeyeceği bir noktaya geldiğini anladı. Yere oturup ağlamaya başladı.</p>

  <p>“Beni burada bırakmayın,” dedi ağlayarak.</p>

  <p>Kurtların babası görüp anladı. Kısa süre sonra genç ve güçlü bir kurt gelip Mumpo’nun yanına uzandı.</p>

  <p>“Sırtına tırman Mumpo. Seni taşıyacak.”</p>

  <p>Ona yardım etmeye cesaret edemediler ama Mumpo güçlükle de olsa kurdun sırtına tırmanmayı başardı ve hayvanın uzun tüylerine sımsıkı tutundu. Yolculukları hız kazanıyordu ve uzaktaki dağa doğru yol katetmeye başlamışlardı.</p>

  <p>Zamanla ikizler de yoruldular ve kurtlar onları da sırtlarına aldılar. İlk defa olarak Büyük Yol’dan ayrılarak ağaçların arasından kurtların yollarını takip ettiler. Üçü de kurtların sırtına binince çok daha hızlı yol almaya başlamışlardı; üzerlerinden uçan kartallar ve yanlarında onlara eşlik eden kurtlarla etraflarında görebildikleri tek şey ormanın kuytu köşeleriydi.</p>

  <p>Dağların dik bölgelerine gelmişlerdi, burada hava soğuktu ve uzun çamların üst dallarını sis bürümüştü. Ağaçlar seyrelmişti ve arkalarına baktıklarında yol boyunca göz alabildiğine uzayan kurt sürüsünü görebiliyorlardı; üzerlerinde ise yüzlerce kartal uçuyordu.</p>

  <p>Yolculuklarının hedefi olan dağ ileride belirmişti. Öyle büyüktü ve düzleşmiş tepesi öyle yüksekti ki koşan kurtların hızıyla bile önlerindeki yol hiç bitmeyecekmiş gibi görünüyordu. Daha da kötüsü bir süre sonra tahmin ettiklerinden daha uzakta olduğunu anladılar, zira dağın sırtına vardıklarında aşağıya doğru uzanan ağaçlıklı bir vadi gördüler ve henüz asıl tepeye tırmanmaya başlamadıklarını anladılar.</p>

  <p>Aşağıya inen yol zikzak çizerek dağın etrafında gözden kayboluyordu. Çocukları taşıyan kurtlar daha yavaş koşmaya, sonra da yürümeye başladılar, üzerlerindeki kartallar ise daireler çizerek alçalıyordu. Yolun kıvrıldığı noktaya vardıklarında kurtlar tamamen durup uzandılar. Çocukların inmelerini istedikleri anlaşılıyordu. Onlar kurtların sırtlarından inerken yüzlerce kartal da yere ve ağaçlara kondu.</p>

  <p>Kestrel şimdi ne yapacaklarını anlamak için Bowman’a baktı ama onun da hiçbir fikri yoktu. Bu kez Mumpo öne geçmişti.</p>

  <p>İkizlerin şaşkın bakışları altında kalkar kalkmaz tüm hızıyla ve açıklanamaz bir aceleyle ayaklarını sürüyerek harekete geçti.</p>

  <p>“Mumpo! Bekle!”</p>

  <p>Onları duymamıştı. Onu çeken şey her ne ise bir an önce ulaşmak istercesine ellerini ileri uzatmış bir vaziyette yürüyordu. Bowman dönüp dev kurt sürüsüne baktı. Dilleri dışarıda, nefes nefese, gözleri sürünün liderinde kimileri oturuyor kimileri yatıyordu. Liderleri ise kafasını kaldırmış, oturduğu yerden rüzgârı kokluyor, bekliyordu. Bowman havayı kokladı.</p>

  <p>“Duman.”</p>

  <p>“Onu kaybetmemeliyiz.”</p>

  <p>Böylece gözden kaybolmuş olan Mumpo’nun arkasından yola koyuldular. Dönemeci geçtiklerinde olağanüstü bir manzarayla karşılaştılar. Aşağıda yeniden genişlemiş olan Büyük Yol uzanıyordu ve üzerinde aralarında Mumpo’nun da bulunduğu pek çok kişi yürüyordu. Mumpo gibi onlar da kollarını havaya kaldırmışlar, iki büklüm, topallayarak yürüyorlardı. Mumpo önlerde neredeyse koşar adım ilerliyordu. İnleyerek, nefes nefese koşarken bir yandan da yaşlı sesiyle,</p>

  <p>“Al beni! Al beni!” diye bağırıyordu.</p>

  <p>Dumanın kaynağına, Büyük Yol’un dağın eteğiyle birleştiği yere, yolun kendisi kadar geniş, ateşle dolu bir yarığa doğru koşuyordu. Alevler yukarı tırmanarak dumana dönüşüyor ve duman açık havaya savruluyordu. Mumpo’nun önünde ve arkasında tıpkı onun gibi kollarını ileriye uzatmış, omuzları çökük şekiller Büyük Yol’dan aşağı bu yangın kapısına doğru ilerliyordu; hepsi çocuk değildi ama hepsi yaşlıydı ve alevlere yaklaştıklarında hepsi,</p>

  <p>“Al beni! Beni yeniden gençleştir!” diye bağırıyordu.</p>

  <p>Mumpo, sarsılarak ve güçlükle de olsa, sanki hayatı buna bağlıymış gibi şimdi gerçekten koşmaya başlamıştı.</p>

  <p>“Mumpo! Hayır!”</p>

  <p>Kestrel arkasından koştu ama çok uzaktaydı ve Mumpo onu duymuşa benzemiyordu. Alevlerin içine doğru koşuyordu. Diğer yaşlılar da aynısını yapıyor, alevlere yaklaştıkça ölmeye can atarcasına daha da hızlanıyorlardı. Ateşe vardıklarında kollarını indirerek korkusuzca ve canlarının yandığına dair hiçbir belirti göstermeksizin alevlerin arasına dalıyorlardı. Alevlerin parlaklığında kaybolduklarından Kestrel daha sonra onlara ne olduğunu göremiyordu.</p>

  <p>Bowman ona yetişerek yanında durdu. Sessizce dağın yukarılarına kadar yükselen yarığa ve dumana bakarak, Mumpo’nun tökezleyerek ve bağırarak alevlere doğru koşuşunu izlediler.</p>

  <p>“Al beni! Beni yeniden gençleştir!”</p>

  <p>Acıklı bağırışı kesilmiş, hantal koşuşu yürüyüşe dönüşmüştü ve alevler onu da yuttu.</p>

  <p>İkizler bir dakika boyunca şaşkınlık içinde sessizce durdular. Ardından Kestrel kardeşinin elini tuttu.</p>

  <p><i>Ateşe doğru gitmemiz gerekiyor.</i></p>

  <p><i>Birlikte gideceğiz,</i> dedi, böyle olması gerektiğini hissederek.</p>

  <p><i>Her zaman birlikte.</i></p>

  <p>Böylece el ele tutuşup Büyük Yol’un sonuna, alevlerin içine doğru yürüdüler.</p>
</body>
</html>
