<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <p class="baslik0">23</p>

  <p class="baslik1">Düzlüklerin Belalısı</p>

  <p>Şafağın ilk ışıkları çocukların üçünü de uyandırdığında duydukları ilk ses bandonun müziği oldu, uçurumun karşı tarafına bakınca Zar’ların ilerlemeye ve düşmeye devam ettiklerini gördüler. Dehşet içinde uçurumun kenarına giderek aşağı baktılar. Çok aşağılarda dere yatağı sanki kar yağmış gibi bembeyaz olmuştu ama beyazların içinde parlayan altın rengi şeyler vardı. Genç Zar’lar bu beyazlığın içine atlıyorlar ve beyazlık yavaş yavaş yukarı doğru yükseliyordu. Ne kadar zaman alacağı bilinmese de bir süre sonra Zar’lar kendi ölülerinden oluşan bir dağın üzerinden yürüyerek karşı tarafa geçeceklerdi.</p>

  <p>Üç arkadaş hiçbir şey söylemeden arkalarını dönüp Büyük Yol’a çıktılar ve sabah serinliğinde Aramanth’a doğru yola koyuldular.</p>

  <p>Kestrel rüzgâr çalgısının gümüş anahtarını saçından çıkardığı bir altın tele geçirerek boynuna takmış ve gömleğinin içerisine sokmuştu. Anahtar kemikli göğsünün üzerinde teninin sıcaklığını almıştı ve yürüdükçe tenine sürtünerek Kestrel’i gıdıklıyordu. Dönüş yolunda olduklarından, düşünceleri Aramanth’a, anne-babasına ve küçük kız kardeşine odaklanmıştı. Bu da bacaklarına Bowman’ın amansız hızına yetişecek gücü veriyordu.</p>

  <p>“Aramanth’a onlardan önce varmalıyız,” dedi Bowman.</p>

  <p>Artık peşlerinde Zar ordusu yoktu fakat Büyük Yol’da ilerledikçe hiçbirinin sözünü etmediği başka bir sorunla karşılaştılar. Karnının ağrısı, geçen her saat biraz daha artmasına rağmen hiçbir şey söylememesi Mumpo’nun büyük bir değişim geçirdiğinin göstergesiydi. Karınları açtı. Bir gece ve bir gün boyunca ve onun üzerine bir yarım gün daha hiçbir şey yememişlerdi. Yiyecek torbaları boştu ve yanından geçtikleri ağaçlar meyve veren cinsten değildi. Ara sıra yollarına çıkan dereler su ihtiyaçlarını gideriyordu ama büyük çöl düzlüklerine ulaştıklarında bunun da sona ereceğini biliyorlardı. Daha ne kadar yürümeleri gerekiyordu? Düzlüklerden Ombaraka’nın yelkenleriyle geçtiklerinden, bunu bilmelerine imkân yoktu. Üç gün, belki de daha fazla olduğunu düşünüyorlardı. Yiyeceksiz çölü nasıl geçeceklerdi?</p>

  <p>Büyük Yol genişti ve hafifçe yokuş aşağı uzanıyordu, artık önlerinde uzanan düzlükleri görebiliyorlardı. Öğlene doğru karınlarının açlığı onları yavaşlattı. Gittikçe güçsüz düşüyor olmaları onları korkutmaya başlamıştı. Bowman bile yorulmuştu. Sonunda pes ederek dinlenmeyi önerdi. Minnetle geniş yapraklı bir ağacın altına çöktüler.</p>

  <p>“Eve nasıl varacağız?” dedi Kestrel. Bu soruyu sorarken doğal liderleri olarak kardeşine başvurduğunu fark etti.</p>

  <p>“Bilmiyorum,” diye yanıtladı Bowman. “Ama eve gideceğiz çünkü gitmek zorundayız.”</p>

  <p>Bu bir cevap değildi ama yine de onu rahatlattı.</p>

  <p>“Belki yaprak yiyebiliriz,” dedi Kestrel altında oturdukları dalı çekiştirerek.</p>

  <p>“Buldum!” dedi Mumpo. Elini cebine sokup Yeraltı Gölü’nden buraya kadar yanında taşıdığı tixa yapraklarını çıkardı. Yaprakları üçe bölüp herkese eşit miktarda dağıttı.</p>

  <p>“Bunlar gerçek yiyecek değil,” dedi, “ama karnımızın açlığını unutturacaklar.”</p>

  <p>Haklıydı. Tixa yapraklarını çiğneyerek keskin suyunu yuttular ve yapraklar boş karınlarını doldurmaya yaramasa da karınlarının açlığını umursamamalarını sağladı.</p>

  <p>“Acı bir tadı var,” dedi Kestrel suratını ekşiterek.</p>

  <p>“Acı, acı, acı,” dedi Mumpo bir şarkı tutturarak.</p>

  <p>Ayağa kalkıp sallana yuvarlana yola devam ettiler; önlerindeki aşılmaz engeller akıllarından uçup gitti. Büyük düzlüğü nasıl geçeceklerdi? Kuş gibi uçar, zahmetsizce rüzgârla taşınır, bulutlar gibi yerin üzerinde savrulurlardı.</p>

  <p>Büyük Yol’da tixa yapraklarının etkisiyle dans ederek ilerlerken korkularını yüksek sesle şarkı şeklinde söyleyerek güldüklerini fark ettiler.</p>

  <p>“Ha ha ha, Zar ordusu!” dedi Mumpo.</p>

  <p>“Ha ha ha, Zar Zar Zar!” dedi ikizler.</p>

  <p>“Mumpo bir ihtiyardı!” dedi Kestrel.</p>

  <p>“İhtiyar, ihtiyar, ihtiyar!” dediler hep bir ağızdan.</p>

  <p>“Yaşlı olmak nasıl bir duyguydu Mumpo?”</p>

  <p>Mumpo abartılı bir yavaşlıkla hareket ederek onlar için bir ihtiyar dansı yaptı.</p>

  <p>“Yavaş ve ağır,” diye şarkı söyledi ciddiyetle dans ederek. “Yavaş, ağır ve yorgun.”</p>

  <p>“Yorgun, yorgun, yorgun,” diye şarkı söylediler.</p>

  <p>“Çamurla kaplandığımız zamanki gibi.”</p>

  <p>“Çamur, çamur, çamur!”</p>

  <p>“Sonra çamur düştü ve...” Havaya sıçrayarak deli gibi kollarını salladı. “Zar, Zar, hurraaa!”</p>

  <p>“Zar, Zar, hurraaa!”</p>

  <p>Kolkola girerek Zar adımlarıyla yürüyüşe geçtiler, kendi müziklerini yapıyorlardı.</p>

  <p>“Tarum-tarum-taraa! Tarum-tarum-taraa!”</p>

  <p>Bu şekilde şarkılar söyleyerek ormandan çıkıp düzlüklere vardılar. Sonunda burada durdular. Göz alabildiğine uzanan kuru toprağa bakarken tixa yapraklarının etkisi geçmeye başladı; açlıklarını yeniden hissederek evden çok çok uzakta, açlıktan ölmek üzere olduklarını hatırladılar.</p>

  <p>Yere uzanıp uyumak ve bir daha hiç kalkmamak en iyisi olacak gibiydi çünkü şarkı söyleyip dans ederken kalan son enerjilerini de tüketmişlerdi. Ama Bowman buna izin vermedi. İnatla, amansızca yola devam etmeleri gerektiği konusunda ısrar etti.</p>

  <p>“Çok uzak. Oraya asla varamayacağız.”</p>

  <p>“Bunun bir önemi yok. Yola devam etmeliyiz.”</p>

  <p>Böylece gökyüzünde yavaş yavaş alçalan güneşi sağ taraflarına alarak yola devam ettiler. Şiddetli bir rüzgâr esmeye başlamıştı ve hızları gittikçe düşüyordu ama durmadılar. Yorgunluktan tökezleseler de Bowman’ın iradesiyle yürümeyi sürdürdüler.</p>

  <p>Güneş batıyordu, gökyüzünde koca bulutlar toplanmıştı ki Kestrel sonunda dayanamayarak durdu. Altın ipliği boynundan çıkartıp gümüş anahtarı Bowman’a uzatarak,</p>

  <p>“Siz gidin. Ben daha fazla devam edemeyeceğim,” dedi.</p>

  <p>Bowman anahtarı alıp elinde sımsıkı tutarak Kestrel’in gözlerinin içine baktı. Gözlerinde daha fazlasını yapamayacağı için duyduğu utancı ve ondan da daha derin ve güçlü yorgunluğu gördü.</p>

  <p><i>Sensiz bunu başaramam Kess.</i></p>

  <p><i>Öyleyse her şey bitti.</i></p>

  <p>Bowman dönüp, onları bir umut olduğuna inandıracak sözler söylemesini bekleyen Mumpo’ya baktı. Söyleyecek sözü kalmamıştı. Gözlerini kapadı.</p>

  <p><i>Bana yardım et,</i> dedi sessizce, kime ya da neye seslendiğini bilmeden.</p>

  <p>Yanıt olarak tanıdık bir gıcırtı ve homurtu sesi duyuldu.</p>

  <p>Gözlerini açtı, üçü de dönüp, baktılar. Alacakaranlık gökyüzünde rüzgârda dalgalanarak toprağın üzerinde yavaş yavaş yükselen bir flama silueti beliriyordu. Direkler, yelkenler, gözetleme kuleleri ve üst güverteler yavaş yavaş yükseliyor, dört yanı şişik yelkenlerle kaplı ana güverteler ve ana geminin dev gövdesi gıcırdayarak yavaş yavaş beliriyordu.</p>

  <p>“Ombaraka!” diye bağırdı Kestrel.</p>

  <p>Bu yeni umuttan güç alan çocuklar gözcülerin dikkatini çekmek için kollarını sallayarak ve seslenerek dev hareketli kente doğru koşmaya başladılar. Görülmüşlerdi. Dev gemi hantal hareketlerle durdu. Borda iskelesi vinçle aşağı indirildi. Üzerine tırmanıp mutluluk gözyaşlarıyla birbirlerine sarıldılar. İskele gıcırdayarak yukarı çekilmeye başlandı, alt güvertelerden geçerek kumanda güvertesinde durdu. Kapılar açıldı ve önlerinde kafaları kazıtılmış bir grup silahlı adam belirdi.</p>

  <p>“Baraka casusları!” diye bağırdı kumandan. “Onları zindana atın! Sabahın ilk ışıklarıyla asılacaklar!”</p>

  <p>Ancak o zaman Omchaka’da esir olduklarını anladılar.</p>

  <p><br /></p>

  <p>Üçü birlikte yan yana oturup dizlerini göğüslerine çektiklerinde bile güçlükle sığabildikleri bir kafese tıkılmışlardı. Kafes kapıları kilitlendikten sonra bir vinç yardımıyla havaya kaldırılarak birkaç metre yükseklikte sallanmaya bırakıldılar; kafes rüzgârda dönüyor, muhafızlar üzerlerine tükürerek onlarla alay ediyordu.</p>

  <p>“Baraka pislikleri! Şunların oyuncak bebekler gibi yapılı saçlarına bakın!”</p>

  <p>“Lütfen,” diye yalvardı çocuklar. “Karnımız aç.”</p>

  <p>“Neden yiyeceklerimizi ziyan edelim ki? Sabah nasıl olsa asılacaksınız.”</p>

  <p>Chaka halkı muhtemelen saçlarını kazıdıkları için Barakalardan daha vahşi görünüyordu; fakat diğer tüm açılardan şaşırtıcı derecede birbirlerine benziyorlardı. Aynı kum rengi giysiler, aynı kasıntı savaşçı yürüyüşü, aynı silahlar. Çocukların ağladıklarını duyunca gülerek parmaklıkların arasından onları dürttüler.</p>

  <p>“Sümüklü kızlar!” diye alay ettiler. “Sabaha ağlamak için iyi bir nedeniniz olacak.”</p>

  <p>“Sabaha kadar yaşamayız,” dedi Kestrel bitkin bir sesle. “Günlerdir hiçbir şey yemedik.”</p>

  <p>“Yaşasanız iyi olur,” diye bağırdı muhafızların en iriyarısı. “Eğer sabah öldüğünüzü görürsem sizi öldürürüm.”</p>

  <p>Diğerleri buna çok güldüler. İriyarı muhafız kıpkırmızı kesildi.</p>

  <p>“Pekâlâ, sizin parlak fikriniz nedir öyleyse? Haka Chaka’ya yarın sabah asılamayacaklarını söylemek mi istiyorsunuz?”</p>

  <p>“Onları yeniden öldürürüz Pok! Bu onları bayağı korkutur!”</p>

  <p>Gülmeye devam ettiler. Pok dedikleri iriyarı muhafız surat asıp kendi kendine söylenmeye başladı.</p>

  <p>“Hepiniz aptal olduğumu düşünüyorsunuz ama aptal olan ben değilim, sizsiniz, bekleyin, göreceksiniz...”</p>

  <p>Gece olup rüzgâr şiddetlenince muhafızlar sırayla nöbet beklemeye karar verdiler. Büyük Pok ilk nöbeti tutmaya gönüllü olunca diğerleri oradan ayrıldılar. Pok yalnız kalır kalmaz kafese yaklaşıp boğuk bir sesle fısıldadı,</p>

  <p>“Hey! Baraka casusları! Hâlâ yaşıyor musunuz?”</p>

  <p>Kafesten ses gelmeyince Pok yüksek sesle homurdandı.</p>

  <p>“Lütfen konuşun benimle pislikler. Ölmeye hakkınız yok.”</p>

  <p>Kestrel cılız bir sesle konuştu.</p>

  <p>“Yemek,” dedi. “Yemek...”</p>

  <p>Daha fazla konuşacak gücü yoktu.</p>

  <p>“Pekâlâ,” dedi Pok endişeyle. “Orada bekleyin. Size yemek getireceğim. Bir şey yapmayın. Size yemek getireceğim. Sakın ölmeyin anlaştık mı? Ölmeyeceğinize söz verin yoksa gitmem.”</p>

  <p>“Çok vakit kalmadı...” dedi Kestrel güçlükle konuşarak. “Ölmek üzereyiz.</p>

  <p>“Hayır, hayır! Bunu yapmamalısınız! Bunu sakın yapmayın yoksa... yoksa...”</p>

  <p>Onları korkutmanın bir yolu olmadığını anlayarak yalvarmaya başladı.</p>

  <p>“Bakın, nasıl olsa öleceksiniz, dolayısıyla sizin için fark etmiyor ama benim için fark ediyor. Eğer benim nöbetimde ölürseniz beni suçlarlar, bu hiç de adilce olmaz değil mi? Bunun benim suçum olmayacağını kabul etmelisiniz, ama bunun nasıl da benim üzerime kalacağını anlatayım. Ah yine mi Pok, diyecekler. Pok’un işleri eline yüzüne bulaştıracağından emin olabilirsiniz. Zavallı Pok taş gibi kalın kafalı. Böyle söyleyecekler ve bu haksızlık.”</p>

  <p>Çocuklardan ses gelmeyince Pok paniğe kapıldı.</p>

  <p>“Lütfen hemen ölmeyin. Önemli olan bu. Gidiyorum. Yemek geliyor.”</p>

  <p>Hızla oradan uzaklaştı. Gecenin geç bir saati olmasına ve şiddetli rüzgârdan dolayı kimse dışarı çıkmamasına rağmen çocuklar birilerinin dinleme olasılığına karşı sessiz ve hareketsiz duruyorlardı. Pok kısa süre sonra kolları ekmek ve meyvelerle dolu olarak geri döndü.</p>

  <p>“İşte,” dedi nefes nefese ekmekleri parmaklıkların arasından ittirerek. “Yiyin! Yiyin!”</p>

  <p>Endişeyle izledi, sonunda çocukların, getirdiklerini yemeye başladığını görünce rahat bir nefes aldı.</p>

  <p>“İşte! Bu çok daha iyi. Artık ölmek falan yok değil mi?”</p>

  <p>Çocuklar yedikçe Pok da keyifleniyordu.</p>

  <p>“İşte! Yaşlı Pok işleri eline yüzüne bulaştırmadı! Sabaha kuşlar gibi şakıyacaksınız ve Haka Chaka güzel bir idam izleyebilecek. Söyledikleri gibi sonu iyi bitten her şey iyidir.”</p>

  <p>Bir şeyler yemek Bowman’ın gücünü yerine getirmişti, beraberinde içinde bir umut ışığı da yandı. Nasıl kaçabileceklerini düşünmeye başladı.</p>

  <p>“Biz aslında Baraka casusu falan değiliz,” dedi.</p>

  <p>“Yoo,” dedi Pok. “Yo hayır, beni bu kadar kolay kandıramazsınız. Yaşlı Pok bile Chaka olmadığınızı görebiliyor ve eğer Chaka değilseniz Baraka’sınız demektir.”</p>

  <p>“Biz Aramanth’danız.”</p>

  <p>“Hayır değilsiniz. Saçlarınız Barakalarınki gibi.”</p>

  <p>“Peki ya örgülerimizi açarsak?” dedi Kestrel.</p>

  <p>“Ya da sizinkiler gibi saçlarımızı kökünden tıraş edersek?”</p>

  <p>“Şey, o zaman,” dedi Pok kararsızlıkla. “Şey, o zaman şey olursunuz... Şey gibi görünürsünüz.</p>

  <p>Bu fikri çok kafa karıştırıcı bulmuştu.</p>

  <p>“O zaman size benzerdik.”</p>

  <p>“Belki,” dedi. “Ama saçlarınızı bu gece tıraş edemezsiniz ve sabah da idam edileceksiniz. İşte o kadar.”</p>

  <p>“Tabii bizi önce asıp sonra da bir hata yaptığınızı anlamak istemezsiniz herhalde.”</p>

  <p>“Emirleri Haka Chaka verir,” dedi Pok halinden memnun bir şekilde. “Haka Chaka Omchaka’nın babası, Adaletin Hâkimi ve Düzlüklerin Belalısı’dır. O hata yapmaz.”</p>

  <p><br /></p>

  <p>Çocuklar kafesteki rahatsız pozisyonlarına ve uğuldayan rüzgâra rağmen o gece uyudular. Karınlarındaki yiyecekler ve kemiklerinin yorgunluğu sabah olacaklara karşı duydukları korkuya baskın geldi ve sabahın ilk ışıkları onları uyandırana dek uyudular.</p>

  <p>Rüzgâr dinmişti fakat gökyüzü yaklaşan fırtınanın ağırlığıyla hâlâ kurşuni renkteydi. Bir manga Chaka muhafızı yaklaşıp kafesin etrafını sardı. Kafes vinçle güverteye indirildi ve kapısı açıldı. Çocuklar sendeleyerek dışarı çıktılar. Muhafız mangası etraflarını çevirdi ve bir köprüden geçerek Omchaka’nın ortasındaki meydana doğru ilerlediler. Meydanda büyük bir kalabalık toplanmıştı, pek çokları da üst güvertelerin küpeştelerinden sarkıyordu. Çocuklar görünür görünmez kalabalık hakaretler yağdırmaya, yuhalamaya başladı.</p>

  <p>“Asın onları! Baraka pislikleri! Sallandırın!”</p>

  <p>Meydanın ortasında, üzerinden üç ilmik sarkan yeni inşa edilmiş bir darağacı vardı. Darağacının arkasında Omchaka ordusunun kumandanları ve bir sıra davulcu duruyordu. Çocuklar darağacına götürülüp her biri bir ilmiğin önünde duracak şekilde bir sıranın üzerine çıkarıldılar. Ardından davulcular davullarını çalmaya başladılar ve Başkumandan yüksek sesle,</p>

  <p>“Herkes, Omchaka’nın babası, Adaletin Hâkimi ve Düzlüklerin Belalısı Haka Chaka için ayağa kalksın!”</p>

  <p>Herkes ayakta olduğundan kimse yerinden kıpırdamadı ve Haka Chaka arkasından gelen küçük maiyetiyle birlikte meydana girdi. Heybetli bir endama sahip, kır saçları neredeyse kökünden tıraş edilmiş yaşlı bir adamdı. Fakat çocukların şaşkınlık içinde baktıkları kişi o değildi. Arkasında saçları aynı şekilde tıraş edilmiş Danışman Kemba yürüyordu.</p>

  <p>“O bir Baraka!” diye bağırdı Kestrel suçlayıcı bir şekilde onu göstererek. “Adı Kemba ve Ombaraka’dan geliyor!”</p>

  <p>Kemba kayıtsız bir şekilde gülümsedi.</p>

  <p>“Birazdan sizin de bir Baraka olduğunuzu iddia edecekler herhalde Ekselansları.”</p>

  <p>“İstediklerini söyleyebilirler,” dedi Haka Chaka sert bir şekilde. “Konuşma çok yakında sona erecek.”</p>

  <p>Çocukları tutan adamlara işaret etti ve adamlar ilmikleri çocukların boyunlarına geçirdiler. Mumpo bir zamanlar olsa yapacağı gibi ağlamadı ama küçük bir boğulma sesi çıkardı.</p>

  <p>“Üzgünüm Mumpo,” dedi Kestrel. “Sonuçta senin için hiç de hayırlı olmadık.”</p>

  <p>“Evet oldunuz,” dedi cesurca. “Benim arkadaşlarım oldunuz.”</p>

  <p>Haka Chaka kalabalığa hitap etmek için yüksek bir platformun üzerine çıktı.</p>

  <p>“Omchaka halkı!” diye bağırdı. “Morah düşmanlarımızı elimize teslim etti!”</p>

  <p>Bowman bir anda kurtuluş yolunu gördü.</p>

  <p>“Morah uyandı!” diye bağırdı.</p>

  <p>Kalabalığın üzerine şaşkınlık dolu bir sessizlik çöktü. Gökyüzünden yaklaşan fırtınanın hafif homurtusu duyuluyordu. Kemba’nın bakışları öfkeyle Bowman’a çevrildi.</p>

  <p>“Zar ordusu harekete geçti!” diye bağırdı Bowman.</p>

  <p>Bu sözler kalabalıkta korku yarattı. Her yandan heyecan dolu sesler yükseliyordu. Haka Chaka danışmanlarına döndü.</p>

  <p>“Bu doğru olabilir mi?”</p>

  <p>“Arkamızdan geliyorlar,” diye bağırdı Bowman. “Nerede olursak olalım bizi bulacaklar.”</p>

  <p>Şimdi her yandan korku dolu sesler yükselmeye başlamıştı, yelkenleri sarsan ani bir rüzgârla sesler şiddetlendi.</p>

  <p>“Hiçbir şey Zar ordusunu durduramaz!”</p>

  <p>“Hepimizi öldürecekler!”</p>

  <p>“Yelkencilere söyleyin! Yelkenleri açmalıyız!”</p>

  <p><i>“Budalalar!”</i></p>

  <p>Paniği kontrol altına alan Kemba’nın sesiydi. Yüksek ama sakin, hatta yatıştırıcı bir ses tonuyla konuşuyordu.</p>

  <p>“Bunun bir Baraka oyunu olduğunu görmüyor musunuz? Morah neden uyanmış olsun? Zar ordusu neden yürüyüşe geçsin? Kendi zavallı paçasını kurtarabilmek için yalanlar uyduruyor.”</p>

  <p>“Morah’ı ben uyandırdım,” dedi Bowman. “Morah bana, ‘Hepimiz biriz,’ dedi.”</p>

  <p>Bu sözler kalabalıktakilerin yüreklerine korku saldı. Kemba nefretle Bowman’a baktı ancak bakışlarında bir korku da seziliyordu.</p>

  <p>“Yalan söylüyor!” diye bağırdı. “Bunlar bizim düşmanlarımız! Neden onları dinliyoruz? Asın onları! Onları hemen asın!”</p>

  <p>Kalabalık bu teklife çılgınca bağırarak karşılık verdi, içlerinde uyanan korku nefret dolu bir öfkeye dönüşmüştü.</p>

  <p>“Asalım! Asalım!”</p>

  <p>Çocukların boyunlarındaki ilmikler sıkıldı. Sıranın iki yanında duran muhafızlar sırayı çocukların ayaklarının altından itmek üzere hazır bekliyordu. Haka Chaka kollarını kaldırarak kalabalığı susturdu.</p>

  <p>“Korkmak için bir neden yok!” diye bağırdı. “Biz Omchaka’ yız!”</p>

  <p>Bu sözleri büyük bir tezahüratla karşılandı.</p>

  <p>“Bırakalım Ombaraka titresin! Omchaka’nın düşmanlarıyla işte böyle baş ederiz!”</p>

  <p>İdam emrini vermek için kollarını indirmeden önceki bir anlık sessizlikte fırtına yeni bir sesi oraya taşıdı: Yürüyüşe geçmiş bir ordunun müzik eşliğindeki ayak sesleri ve milyonlarca genç sesin hep bir ağızdan söylediği şarkı duyuldu.</p>

  <p>“Öldür, öldür, öldür, öldür! Öldür, öldür, öldür!”</p>

  <p>Omchaka halkı dehşet içerisinde sessizce birbirine bakıyordu. Ardından herkesin korktuğu kelimeler dudaklardan döküldü.</p>

  <p>“Zar ordusu! Zar ordusu!”</p>

  <p>Danışman Kemba derhal harekete geçti.</p>

  <p>“Ekselansları,” dedi aceleyle. “Casusları salın! Onları bir kara gemisine koyun ve güneye gönderin. Zar ordusu onları izleyecektir. Omchaka derhal doğuya doğru yola çıkmalı.”</p>

  <p>Haka Chaka anlamıştı ve emirler verildi. Kalabalık dağılıp Omchaka halkı harekât konumuna geçerken Kemba çocuklara yaklaşarak acımasızca fısıldadı,</p>

  <p>“Kırk yıllık barışı mahvettiniz! Hayatımı adadığım her şey yok oldu! Tek tesellim sizin ve sevgili Aramanth’ınızın Zar’ların elinden kurtulamayacak olması.”</p>

  <p>Çocuklar bir kara gemisine bindirilerek serbest bırakıldı: Manevra kabiliyeti yüksek ince korvetlerden birine değil, ağır, tek yelkenli bir erzak gemisine bindirilmişlerdi. Aceleyle aşağı indirildiler, dev Omchaka şehri telaşlı bir hareketlilik içerisindeydi. Yelkenciler tüm güvertelerdeki yelkenleri açarak talimatlar yağdırıyordu; gittikçe kuvvetlenen rüzgâr yüzlerce brandayı şişirerek dev ana gemiyi harekete geçirdi.</p>

  <p>Küçük kara gemisi yere indirildiğinde bando eşliğinde sekizli sıralar halinde düzlükte ilerleyen Zar’lar uzaktan görünmüştü. Kuzeyden esen fırtına, yelkeni şişirerek kara gemisini Omchaka’dan uzaklaştırdı. Rüzgâr tüm gücüyle gemiyi iterek hızlandırdı. Tam o sırada kurşuni gökyüzünde bir şimşek çaktı ve aniden kopan fırtınayla birlikte şiddetli bir yağmur inmeye başladı.</p>

  <p>Kara gemisi taşlık zemine çarparak müthiş bir hızda yol alıyordu; çocukların direğe tutunup fırtınanın içine atılmaktan başka yapabilecekleri bir şey yoktu. Rüzgâr fırtınaya, yağmur sele dönüşmüş, hiçbir şey göremez olmuşlardı. Kurşuni gökyüzünde durmadan şimşekler çakıyor, kulakları sağır edici gök gürültüleri her yanı inletiyordu. Geminin içine su doluyordu, ama kontrolden çıkmış geminin direğine sımsıkı tutunarak sallanmaktan başka ellerinden bir şey gelmiyordu.</p>

  <p>Tekerleklerden biri bir taşa çarptı ve çubuklarından ikisi kırıldı. Tekerlek kısa bir süre daha dönmeyi sürdürdü, ardından jant çöktü ve tekerlek parçalandı. Gemi yan yattı. Rüzgâr acımasızca saldırarak yelkenleri döndürüyordu, ardından bir tekerlek daha parçalara ayrıldı. Kara gemisi, kazandığı ivmeyle bir zaman sürüklendikten sonra durdu.</p>

  <p>Fırtına tüm hızıyla sürüyordu. Yapabilecekleri bir şey yoktu, bu yüzden birbirlerine sokulup geminin içine sığınarak yağmurun dinmesini beklemeye başladılar. Bowman boynunda asılı duran gümüş anahtara dokunarak, ölüme ne kadar yaklaştıklarını ve birinin ya da bir şeyin onları gözettiğini düşündü. Biri ya da bir şey eve dönmelerini istiyordu ama bunun kim ya da ne olabileceği hakkında hiçbir fikri yoktu.</p>

  <p>“Başaracağız,” dedi.</p>

  <p>Kestrel ve Mumpo da aynı şeyi hissediyordu. Aramanth’dan çok uzakta olmamalıydılar.</p>

  <p>Şiddetli yağmur zamanla azaldı ve rüzgâr kesildi. Çocuklar sığındıkları yerden sürünerek çıkıp, aydınlanan gökyüzünün ışığında etrafa bakındılar. Fırtına güneye doğru uzaklaşıyordu; ufukta Aramanth’ın yağmurun maskesi altında bile şüphe götürmez bir şekilde kendini belli eden yüksek duvarlarını gördüler.</p>

  <p>“Başaracağız,” dedi Bowman sevinçle.</p>

  <p>Rap! Rap! Rap!</p>

  <p>Sırılsıklam olmalarına rağmen gülümsemeyi sürdüren Zar ordusu göründü.</p>

  <p>“Öldür, öldür, öldür, öldür! Öldür, öldür, öldür!”</p>

  <p>Çocuklar tek bir kelime daha etmeden şehrin duvarlarına doğru hızla koşmaya başladılar.</p>
</body>
</html>
