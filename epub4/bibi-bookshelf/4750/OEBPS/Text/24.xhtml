<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <p class="baslik0">24</p>

  <p class="baslik1">Son Büyük Sınav</p>

  <p>Bugün Büyük Sınav günüydü. Mevsim normallerinin dışında kopan fırtına ve şiddetli yağmur alışılmadık bir şekilde oturumun geç başlamasına neden olmuştu fakat şimdi arenanın basamaklarını dolduran sıralar kurulanmış ve sınav başlamıştı. Şehirdeki tüm aile reisleri sıralara oturmuş, gelecek yıl için aile derecelerini belirleyecek olan sınava yoğunlaşmışlardı. Daire şeklindeki her basamakta üç yüz yirmi sıra vardı, toplam dokuz basamakta neredeyse üç bin kişi büyük bir sessizlik içerisinde oturuyordu; yalnızca kâğıtların üzerinde gezinen kalemlerin ve arenada gezinen müfettişlerin hafif ayak sesleri duyuluyordu.</p>

  <p>Basamakların etrafında ve arenanın iki yanına yerleştirilmiş dik kürsülerde sınava girenlerin ailelerinden oluşan büyük bir kalabalık toplanmıştı. Zaruri işleri olanlar dışında herkes kısmen aile reislerine destek olmak, kısmen de sınavın bireylerin yanı sıra aileleri de derecelendirdiğini göstermek için Büyük Sınav gününde orada olmak zorundaydı. Aileler renklere göre ayrılmış bölümlere oturtulmuşlardı. Birkaç beyaz ve çok sayıda kırmızı saray tarafında, turuncular ve kahverengiler ortanın iki yanında, sayısız miktardaki gri ise en sonda, Creoth heykelinin yanında oturuyordu. Başmüfettiş Maslo Inch üzerine bağlılık yemini yazılı taştan bir kaideye yerleştirilmiş bir podyumda oturuyordu.</p>

  <p class="ortali">• • •</p>

  <p class="ortali2">DAHA ÇOK ÇALIŞACAĞIMA, DAHA YÜKSEĞE ÇIKACAĞIMA VE YARININ BUGÜNDEN DAHA İYİ OLMASI İÇİN ÇABA GÖSTERECEĞİME, İMPARATORUMA OLAN SEVGİM VE ARAMANTH’IN ŞEREFİ ÜZERİNE ANT İÇERİM.</p>

  <p>Saatine bakarak bir saat geçmiş olduğunu gördü. Ayağa kalkarak podyumdan aşağı indi ve kafalarını sınav kâğıtlarına eğmiş insanlara rasgele bakarak ağır adımlarla arenanın etrafında gezindi. Maslo Inch için Büyük Sınav hep düşüncelere dalarak geçirdiği bir zaman dilimi olmuştu; bu, yakın zamanda gerçekleşen rahatsız edici olaylardan sonra bugün için çok daha fazla geçerliydi. Aramanth halkı bugün burada düzenli bir şekilde sıralanmış, adil ve kurallara uygun bir biçimde hazırlanmış bir sınava tabi tutuluyordu. Hiç kimse kayırıcılıktan ya da gizli garezlerden şikâyet edemezdi. Herkes aynı sınava giriyor ve aynı şekilde değerlendiriliyordu. Yetenekli ve çalışkan kişiler öne çıkıyordu, doğrusu ve uygun olanı da buydu; ve aptallar ve aylaklar aşağı sıralara düşüyorlardı, aynı şekilde bu da doğru ve uygun olandı. Tabii ki bu durum sınavda başarısız olup başka bir bölgeye taşınmak zorunda kalanlar için tatsızdı ama adildi çünkü bu, çok çalışmış ve başarılı olmuş bir başka ailenin ödüllendirilmesi anlamına geliyordu. Şunu asla unutmayın –sınav sonunda yapacağı konuşmayı kafasında tekrarlıyordu– önümüzdeki yıl, Büyük Sınavda kendinizi göstermek ve kaybettiklerinizi geri kazanmak için yeni bir şansınız olacak. Evet, her şey düşünüldüğünde bu mümkün olan en iyi sistemdi, kimse bunu inkâr edemezdi.</p>

  <p>Etrafta gezinen gözleri, sıkı bir gözetime tabi olduklarından dolayı bir arada oturtulan Yatılı Çalışma Kursu grubuna kaydı. Hazırlanmadıkları sorularla mücadele ederlerken, her yıl yüzlerinde görmeye alışık olduğu panik ve ümitsizlik ifadelerini gördü ve her şeyin olması gerektiği gibi olduğundan emin oldu. Neden bazı insanlar hiçbir zaman öğrenmezler? Gereken tek şey biraz daha fazla çaba, biraz daha gayret. Ortalarında kafasını ellerinin arasına almış olan Hanno Hath oturuyordu. Bu adam gerçekten Aramanth’ın yüz karasıydı. Ama artık kontrol altındaydı.</p>

  <p>Gözleri arenadan, Gri Bölge’den gelen ailelerin oturduğu yere kaydı. Bayan Hath gri kıyafetlerinin içinde, elleri kucağında kavuşturulmuş, uysal bir şekilde oturuyordu. Gözleri çocuklara ayrılan bölmeye kaydı, güvenilir Bayan Chirish kucağında Hath’lerin çocuğuyla oturuyordu. Çocuğun sorun çıkaracağını düşünmüştü fakat sakin görünüyordu, hiç kuşkusuz arenayı kuşatan büyük sessizlikten o da etkilenmişti.</p>

  <p>Evet, bu işi de iyi başardın, dedi Maslo Inch kendi kendine. Hath ailesinin gururu tam anlamıyla kırılmıştı.</p>

  <p><br /></p>

  <p>İmparatorluk Sarayı’nın tepesindeki kulede İmparator canı sıkkın bir vaziyette kentin terkedilmiş sokaklarına bakarak çikolata drajeleri yiyordu. Birkaç saat önce sınava girecek olanlar ve ailelerinin gelişini izlemiş, endişe ve korku içinde olduklarını hissetmişti. Her yıl gerçekleşen Büyük Sınav’dan nefret ediyordu. Binlerce kişinin hep bir ağızdan söylediği Bağlılık Yemini’ni duymuş ve sıra, “İmparatoruma olan sevgim,” kısmına gelince kulaklarını tıkamıştı. Son bir saattir ortalık sessizleşmişti. Sanki kentin üstüne ölü toprağı serpilmişti.</p>

  <p>Ama şimdi yeni bir ses duyduğunu düşünmeye başlamıştı: Uzak, belirsiz ve boğuktu ama... bu bir bando sesi olabilir miydi? Duyabilmek için kulak kesildi. Büyük Sınav günü kim müzik çalma cüretini gösterebilirdi?</p>

  <p>Gözlerini sokağa çevirdi ve o güne kadar gördüğü en tuhaf manzarayla karşılaştı. Sokaktaki kanalizasyon deliklerinden birinin kapağı aralandı ve çamura bulanmış bir çocuk ve ardından onu izleyen iki çocuk daha dışarı çıktılar. Etrafa bakındılar, bir an için şaşırmış göründüler ve sonra arenaya doğru koşmaya başladılar. İmparator koşmalarını izlediği çocuklardan birinin ona hiç de yabancı gelmediğini düşündü. Bu o kız olabilir miydi...?</p>

  <p>Birdenbire kanalizasyon deliğinden beyaz ve altın rengi üniformalı yakışıklı bir delikanlı çıktı. Arkasından bir tane daha ve bir tane daha. Sonra sokağın ucunda başlarında bando takımıyla büyük bir grup belirdi. İmparator’un gözleri yuvalarından fırlamış, olduğu yere çakılıp kalmıştı. Kim olduklarını sormaya gerek yoktu. Bu Zar ordusuydu.</p>

  <p>Yan sokaklardan, kanalizasyonların içinden yüzlercesi çıkarak gruba katılıyordu. Yollarına devam ederken tek kelimeden oluşan bir şarkı söylemeye başladılar:</p>

  <p>“Öldür, öldür, öldür, öldür! Öldür, öldür, öldür!”</p>

  <p>İmparator onları durdurması gerektiğini biliyordu. Ama nasıl? Yerinden bile kıpırdayamıyordu. Elini çikolata kâsesine daldırarak bir avuç drajeyi farkında olmadan ağzına attı ve yerken ağlamaya başladı.</p>

  <p><br /></p>

  <p>Çocuklar Creoth heykelinin yanından hızla koşarak geçip arenanın sütunlu girişinden içeri daldılar ve nefes nefese en üst basamakta durdular. Çok acil bir tehlike olmasına rağmen binlerce kişinin sessizlik içinde sıralarına eğilmiş olması onları şaşkınlık içinde bırakmıştı; birkaç saniye tereddüt ederek soluklandılar.</p>

  <p>Bu birkaç saniye içinde Maslo Inch onları görmüş ve öfkeden küplere binmişti. Hiçbir şey Büyük Sınav’ın kutsal sessizliğini bozamazdı. Gülünç örgülü saçları ve çamurlu ayaklarıyla bu sırılsıklam üç afacanı tanımamıştı. Sınavı bölmüş olmaları yeterliydi. Sert bir şekilde yardımcılarına meseleyi halletmelerini işaret etti.</p>

  <p>Çocuklar asık suratlarla kendilerine doğru gelen kırmızı cübbeli müfettişleri gördüler. Arenanın ortasında duran rüzgâr çalgısı hafif bir meltemle sağa sola hareket ediyordu. Bowman gömleğinin içindeki gümüş anahtarı boynundan çıkardı. Sessizce kız kardeşiyle konuştu.</p>

  <p><i>Yanımda dur. Eğer beni yakalarlarsa onu sen al.</i></p>

  <p>Çocuklar birbirlerine erişebilecekleri şekilde dağılarak basamaklardan aşağı rüzgâr çalgısına doğru inmeye başladılar. Bu sırada sınavlarının başında oturanlar kargaşanın farkına varmış, kürsülerden bir mırıltı yükselmeye başlamıştı. Bu gerçekten dayanılmaz, diye düşündü Maslo Inch kendi kendine, içgüdüsel olarak podyumuna geri dönerek.</p>

  <p>Müfettişler aşağıdan ve yukarıdan çocukların etrafını çevirmişti, başlangıçta sert bir şekilde birkaç söz fısıldamalarının yeterli olacağını düşünmüşlerdi. Fakat yaklaştıkça çocuklar aniden üç farklı yöne dağılmış, sınava girenlerin arasında koşuşmaya başlamışlardı.</p>

  <p>Başmüfettiş artık sınavın bölünmesini umursamayarak muhafızlara döndü ve, “Yakalayın şunları!” diye bağırdı. “Durdurun onları!”</p>

  <p>Bağırırken sokaktan gelen inanılmaz bir ses duydu: bir bando takımı ve ayak sesleri.</p>

  <p>Rap! Rap! Rap!</p>

  <p>Bowman sıraların arasından zikzak çizerek, kâğıt yığınlarını yere saçarak bir basamaktan diğerine sıçrıyordu. Sol tarafında onu takip eden Kestrel’i gördü. Farkına bile varmadan Hanno Hath’in yanından geçip gitti ama babası onu tanımıştı ve kalbi neşeyle atarak ayağa fırladı...</p>

  <p>Bir muhafız Kestrel’i yakalamıştı ama o kafasını adamın koluna gömüp öyle sert bir şekilde ısırdı ki adam onu bırakmak zorunda kaldı. Kimse kâğıdına bakmıyordu, herkes kafasını kaldırmış şaşkınlık içinde çocukları ve onları kovalayan muhafızları izliyordu.</p>

  <p>Ira Hath Gri kürsüde ayağa kalkıp baktı. Neredeyse emindi, yalnızca saçları çok farklıydı ama yine de...</p>

  <p>“Aferin sana Kestrel, aferin!” diye bağırdı çılgın bir heyecanla. Arenanın diğer ucunda ayakta duran Hanno Hath kalbi küt küt atarak bağırdı:</p>

  <p>“Aferin sana Bowman, aferin!”</p>

  <p>Ona el sallamak için dönen Bowman iki muhafıza çarptı ve iki adam onu boynundan ve bacaklarından yakalayarak sımsıkı tuttu.</p>

  <p>“Kess!” diye bağırarak gümüş anahtarı havaya fırlattı.</p>

  <p>Kestrel hemen koşup anahtarı düştüğü yerden alarak Mumpo’yla birlikte hızla alt basamağa, oradan da rüzgâr çalgısına doğru koştu.</p>

  <p>Bütün bu karışıklık içinde Bayan Chirish Pinpin’i elinden bırakmış, o da bunu fırsat bilerek kucağından atlayıp kaçmıştı.</p>

  <p>“Hey!” diye bağırdı Bayan Chirish. “Şu çocuğu durdurun!”</p>

  <p>Ama Pinpin yok olmuştu, sıraların altından ve bacakların arasından geçerek abisi ve ablası olduklarını hemen anladığı komik görünüşlü kahverengi tiplere doğru emekledi.</p>

  <p>Kestrel son basamağı da geçerek arkasında iki iri muhafızla rüzgâr çalgısına doğru koştu. Ahşap kulenin kaidesine kadar gelmişti ki muhafızlar onu yakalayarak aşağı çektiler.</p>

  <p>“Mumpo!” diye bağırarak gümüş anahtarı ona attı. Maslo Inch düşen şeyi gördü ve neler olduğunu hemen anladı. Yerdeki cisme doğru yürüdü ama Mumpo ondan önce davranmıştı.</p>

  <p>Başmüfettiş Mumpo’yu güçlü ellerinin arasına alarak en otoriter ses tonuyla, “Onu bana ver, seni küçük pasaklı velet!” diye emretti. Fakat tam o sırada Mumpo’nun gözlerinin içine baktı ve kontrol edemediği bir şey oldu. Derin bir nefes aldı ve boğazının ve yüzünün alev alev yandığını hissetti.</p>

  <p>“Sen!”</p>

  <p>Ellerini çekti ve Mumpo elinde gümüş anahtarla kaçıp rüzgâr çalgısına doğru koştu. Zar ordusu çok yaklaşmıştı; bando sesini duyan arenadaki kalabalık bu en önemli günde kimin müzik çalmaya cüret edebildiğini görmek için sabırsızlanıyordu. İkisi de sımsıkı yakalanmış olan Bowman ve Kestrel Mumpo’nun rüzgâr çalgısına ulaşarak tırmanışını izlediler.</p>

  <p>“Haydi Mumpo, haydi!”</p>

  <p>Mumpo bir maymun kadar çevik hareketlerle ahşap kuleye tırmandı, gümüş anahtar elindeydi ama nereye girecekti?</p>

  <p>“Boğazına!” diye bağırdı Kestrel. “Boğazındaki yuvaya!”</p>

  <p>Zar ordusunun müziği ve ayak sesleri artık çok net duyuluyordu. Rap! Rap! Rap! Mumpo elini rüzgâr çalgısının paslı metal boynunda gezdirerek telaşla yuvayı arıyordu.</p>

  <p>Hanno Hath yüreği ağzında, tüm varlığıyla başarmasını dileyerek onu izledi.</p>

  <p><i>Haydi Mumpo, haydi!</i></p>

  <p>Ira Hath istemsiz bir şekilde titreyerek izledi.</p>

  <p><i>Haydi Mumpo, haydi!</i></p>

  <p>Mumpo bir anda yuvayı parmaklarının ucunda hissetti, beklediğinden daha yukarıdaydı. Zar ordusu ellerinde parıldayan kılıçları, dudaklarında ölümcül şarkılarıyla sütunların arasında belirdiği sırada gümüş anahtar yuvaya tık diye oturdu.</p>

  <p>“Öldür, öldür, öldür, öldür...”</p>

  <p>Rüzgâr çalgısı esintiyle döndü, hava büyük deri kepçelerin içine doldu ve gümüş anahtara kadar ulaştı. Gümüş borular yavaşça ötmeye başladı.</p>

  <p>Zar ordusu derin bir titreme şeklinde duyulan ilk notayla durdu. Kılıçları havada, neşeli, gülümseyen yüzlerle donup kalmışlardı. Arenanın her yanındaki insanlar tuhaf bir hisle irkildiler.</p>

  <p>Sonraki nota daha tizdi; hafif ama kulak tırmalayıcıydı. Rüzgâr çalgısı döndükçe derinden gelen mırıltının üzerindeki ses yükselip alçalıyordu. Ardından ses en yüksek tonda duyuldu, sanki cennetten gelen bir kuş sesi gibi şakıyordu. Sesler gittikçe artıyor ve daha uzaklara ulaşıyordu, basamak basamak tüm arenayı, kürsüleri ve sonra da tüm kenti hâkimiyeti altına aldı. Bowman ve Kestrel’i tutan muhafızlar onları bıraktılar. İnsanlar şaşkınlık içinde önlerindeki sınav kâğıtlarına baktılar. Kürsülerdeki aileler birbirlerine baktılar.</p>

  <p>Hanno Hath sırasından ayrıldı. Ira Hath kürsüden dışarı çıktı. Pinpin emekleyerek en alttaki sıraların altından çıktı ve neşeyle kıkırdamaya başladı. Rüzgâr çalgısının şarkısı insanların içlerine işliyor ve her şey değişiyordu. İnsanlar birbirlerine, “Burada ne işimiz var?” diye soruyorlardı. İçlerinden biri sırasının üzerindeki kâğıtları alıp yırttı ve parçalarını havaya savurdu. Kısa süre sonra herkes Pinpin gibi gülerek aynı şeyi yapmaya başlamış, her yer uçuşan kâğıtlarla dolmuştu. Kürsülerdeki aileler karışmaya başlamış ve kahverengi griyle, turuncu kırmızıyla buluştukça ortaya müthiş bir renk cümbüşü çıkmıştı.</p>

  <p>İmparator, kulesinden rüzgâr çalgısının sesini duydu ve penceresini ardına dek açarak çikolata drajelerini dışarıya fırlattı. Düşerken etrafa saçılarak, donup kalan Zar ordusunun üzerine kondular. İmparator odasındaki çok sayıdaki kapıdan birini kullanarak dışarıya çıktı ve merdivenlerden aşağı koştu.</p>

  <p>Arenada Ira Hath merak içinde, kıyafetlerini değiş tokuş eden ve değişik renk kombinasyonları deneyen ve alışılmadık görüntüler karşısında gülen kalabalığın arasından geçerek basamaklardan aşağı iniyordu. Diğer yönden kollarını açmış gelen Hanno’yu gördü. Ortadaki halkaya vardı ve Pinpin’i kollarına alıp öptü ve arkasını dönünce karşısında sevgili Bowman’ını buldu, sarılıp öpüştüler. Hanno da kollarında Kestrel’le onlara katıldı, yanaklarından aşağı yaşlar süzülüyordu. Ira Hath de mutluluktan ağlamaya başladı.</p>

  <p>“Benim cesur kuşlarım,” diyordu, Hanno onlara sarılıp defalarca öperken. “Benim cesur kuşlarım geri döndü.”</p>

  <p>Pinpin annesinin kollarında heyecanla zıplayıp oynuyordu.</p>

  <p>“Bo’yu seviyorum!” diye bağırdı. “Kess’i seviyorum!”</p>

  <p>Ira Hath, “Canlarım benim,” diyerek hepsine birden sarıldı. “Benim biricik güzellerim.”</p>

  <p>Az ileride kalabalığın içinde yaşanan karmaşa ve neşeyle unutulan Maslo Inch Mumpo’ya doğru yürüdü ve önünde yavaşça diz çöktü.</p>

  <p>“Beni affet,” dedi sesi titreyerek.</p>

  <p>“Seni af mı edeyim?” dedi Mumpo. “Neden?”</p>

  <p>“Sen benim oğlumsun.”</p>

  <p>Mumpo birkaç dakika boyunca şaşkınlık içinde ona baktı. Sonra utangaç bir hareketle elini uzattı ve Başmüfettiş elini alıp öptü.</p>

  <p>“Baba,” dedi Mumpo. “Artık benim de arkadaşlarım var.”</p>

  <p>Maslo Inch ağlamaya başladı. “Öyle mi evlat?” dedi. “Öyle mi oğlum?”</p>

  <p>“Onlarla tanışmak ister misin?”</p>

  <p>Başmüfettiş kafasını salladı, konuşamıyordu. Mumpo onu elinden tutarak Hath ailesinin durduğu yere götürdü.</p>

  <p>“Kess, benim de bir babam varmış!”</p>

  <p>Maslo Inch başı eğik bir halde önlerinde durdu, gözlerinin içine bakamıyordu.</p>

  <p>“Ona iyi bak Mumpo,” dedi Hanno Hath sakin bir sesle, çocuklarına sarılmaya devam ediyordu. “Babaların, çocuklarından gelebilecek her tür yardıma ihtiyaçları vardır.”</p>

  <p><br /></p>

  <p>İmparator iki sıra kolonun arasından geçerek en üst basamağa çıktı ve durup arenadaki karmakarışık manzarayı izledi. Rüzgâr çalgısının şarkısı devam ediyordu, onun sıcacık, rahatlatıcı etkisini uzun bir kışın ardından açan ılık güneş gibi kemiklerinde hissetti. Kollarını ardına dek açtı ve neşeyle gülümseyerek seslendi:</p>

  <p>“İşte böyle! Şehir dediğin gürültülü olmalı.”</p>

  <p>Zar ordusuna gelince, rüzgâr çalgısı şarkı söylemeye başladığı andan itibaren yaşlanmaya başlamışlardı. Heykel gibi duran altın gençlerin güzel yüzleri kırışıp sarkmaya, parlak gözleri solmaya başladı. Sırtları büküldü, altın rengi saçları dökülüp beyazladı. Yıllar dakikalar içerisinde akıp geçti ve Zarlar toprağa çöküp orada can verdiler. Uzun süredir bekleyen zaman ve bozulma şimdi onların üstesinden gelmişti. Etleri çürüyüp toza dönüştü. Aramanth sokaklarında, rüzgâr çalgısının esintisi kemiklerinin üzerindeki tozları alıp bahçelere ve oluklara taşıdı. Sonunda Morah’ın yenilmez ordusundan geriye, ellerinde güneşte parıldayan kılıçlarıyla uzun bir sıra iskelet kaldı.</p>
</body>
</html>
