<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <p class="baslik0">13</p>

  <p class="baslik1">Hath Ailesi Cezalandırılıyor</p>

  <p>Ira Hath ikizler ortadan kaybolduğundan beri uyumamıştı. O gece, Gri Bölge’deki tek odalı evlerinde Pinpin’le ikisi yalnızdı, her zamanki gibi onu yatırmış, sonra da bütün gece oturup kapının vurulmasını beklemişti. Şehrin içinde bir yerlerde saklandıklarından ve karanlıktan faydalanarak ona geleceklerinden emindi. Ama gelmediler.</p>

  <p>Ertesi sabah iki asık suratlı muhafız gelerek, ikizlerle ilgili bir sürü soru sordular ve onlar eve döner dönmez muhafızlara bildirmesi gerektiğini söylediler. Bu ziyaret onda yeni bir umut ışığı yakmıştı. Yakalanmadıkları ortadaydı. İzlendiği düşüncesiyle yeni evlerine yaklaşmaya cesaret edemeyeceklerini düşünüyordu. Bunun üzerine saklandıkları yerden onu görüp bir mesaj gönderebilirler umuduyla dışarı çıkıp kendisini göstermeye karar verdi.</p>

  <p>Yanında Pinpin’le birlikte sokağa adımını atar atmaz, sokaktan geçen herkesin ona öfke ve küçümseme dolu bakışlar attığını fark etti. Hiç kimse ona yaklaşmıyor, onunla konuşmuyordu. Tek yaptıkları küçümseme dolu bakışlar fırlatmaktı.</p>

  <p>Yakında bir fırın vardı, kahvaltı için mısır ekmeği almak üzere içeri girdi. Fırıncının karısı da aynı küstah tavırla dik dik yüzüne bakıyordu, ekmekleri verirken şöyle dedi:</p>

  <p>“Turuncu Bölge’de mısır ekmeği yemiyorlardır herhalde.”</p>

  <p>“Neden öyle söylediniz?” dedi Ira şaşkınlıkla.</p>

  <p>“Turuncu Bölge’de üstün kaliteli ekmekler olmalı,” dedi fırıncının karısı kâküllerini gözünün önünden çekerek. “Eminim sizin için büyük bir düşüş olmuştur.”</p>

  <p>Sokakta küçük bir grup gri giysili komşu bir araya toplaşmış, fısıldaşıp tavuklar gibi gıdaklıyorlardı. Onlarla aynı koridorda oturan ailelerden birinin annesi aniden öne çıkarak sertçe,</p>

  <p>“Havalara girmek burada bir işe yaramaz. Gri bizim için iyiyse sizin için de iyidir,” dedi.</p>

  <p>Ira Hath ancak o zaman taşınma gerilimi ve yorgunluğu arasında giysilerini değiştirmeyi unuttuğunu fark etti. O da Pinpin de hâlâ turuncu giyiyorlardı.</p>

  <p>Bir başka komşu,</p>

  <p>“Sizi şikâyet ettik! Şimdi başınız belaya girecek, bunu hak ettiniz,” dedi.</p>

  <p>“Unutmuşum,” dedi Ira.</p>

  <p>“Bakın şu işe, unutmuş! Kendisini hâlâ Turuncu Bölge’de sanıyor!”</p>

  <p>“Bizden bir farkı yok. Çocukları vahşi sıçanlar gibi sokaklarda.”</p>

  <p>“Şu zavallı küçüğe bakın! Bu çok yanlış, çok.”</p>

  <p>Pinpin ağlamaya başladı. Ira Hath teker teker hepsinin yüzüne baktı, hepsinden aynı nefret ifadesi okunuyordu.</p>

  <p>“Sizden bir farkım olduğunu düşünmüyorum,” dedi. “Şimdilik tek başıma kaldım ve bu hiç de kolay değil.”</p>

  <p>Bu bir nevi anlayış dilemeydi ama o kadar sakin bir sesle konuşmuştu ki komşular daha da öfkelendiler.</p>

  <p>“Bu kimin suçu?” dedi aynı koridorda oturan Bayan Mooth. “Kocan daha çok çalışmalıydı, öyle değil mi? Bu dünyada hiçbir şey karşılıksız değil.”</p>

  <p>Ey mutsuz insanlar, diye düşündü Ira Hath. Daha fazla bir şey söylemeden Pinpin’i kucağına aldı ve üç kat merdivenden yukarı çıkarak, karanlık koridordan Gri Bölge, 29. Blok, 318 Numara’ya, artık evleri olan tek odaya doğru yürüdü.</p>

  <p>Komşularına cevap vermemişti ama arkasından kapıyı kapatıp Pinpin’i yere bıraktığında kalbi öfkeyle atıyordu. Kocasını deli gibi özlüyordu, ikizleri merak etmekten çılgına dönmüştü ve Gri Bölge’de yaşayanlardan inanılmaz derecede nefret ediyordu.</p>

  <p>Odanın yarısını kaplayan yatağın üzerine oturdu ve küçük pencereden dışarıya, caddenin karşısındaki 28. Blok’a baktı. Binalar gri betondan yapılmaydı. Odasının gri çimento duvarları boyasızdı. Tek perde de, kapı da griydi. Odadaki tek renk üzerindeki turuncu giysiler ve Turuncu Bölge’den getirdiği ve şimdi üzerinde oturduğu çizgili yatak örtüşüydü.</p>

  <p>“Ah benim canlarım,” dedi yüksek sesle. “Lütfen eve gelin.</p>

  <p><br /></p>

  <p>Bu sıralarda Hanno Hath, diğer kırk iki adayla birlikte –onlara aday deniyordu– Yatılı Çalışma Merkezi’ndeki sırasına oturmuş, orada olmasının tek nedeninin onlara yardım etmek olduğunu söyleyen Müdür Pillish’i dinliyordu.</p>

  <p>“Geçmişte hepiniz Büyük Sınav’da başarısız oldunuz,” dedi, aynı sözleri daha önce pek çok kereler söylemiş olanların kullandığı aynı kibar ses tonuyla. “Hepiniz kendinizi ve ailelerinizi hayal kırıklığına uğrattınız ve hepiniz çok üzgünsünüz. Şimdi her şeyi yeniden yoluna koymak için buradasınız ve ben de size yardım edeceğim. Ama her şeyden önce siz kendinize yardım edeceksiniz çünkü içinde bulunduğunuz mutsuz durumdan kurtulmanın tek yolu çok çalışmaktır.”</p>

  <p>Bu en önemli noktanın altını çizmek için ellerini çırparak tekrarladı:</p>

  <p>“Çok çalışmak!”</p>

  <p>Dört tane kahverengi kaplı kitabı eline aldı.</p>

  <p>“Büyük Sınavı başarmak çok zor bir şey değildir. Sınavda yer alan sorular pek çok konudan alınır. Yalnızca doğuştan yeteneklilerin değil çok çalışanların da başarılı olabileceği bir sınavdır.”</p>

  <p>Kahverengi kaplı kitapları birer birer havaya kaldırdı.</p>

  <p>“Aritmetik. Dilbilgisi. Genel Bilimler. Genel Sanatlar. Büyük Sınav için bilmeniz gereken her şey bu dört kitabın içerisinde. Okuyun. Hatırlayın. Tekrarlayın. Yapmanız gereken tek şey bu. Okuyun. Hatırlayın. Tekrarlayın.”</p>

  <p>Hanno Hath bunların hiçbirini duymuyordu. Kafası ailesi için endişelenmekle meşguldü. Sabah molasında yüksek duvarlı avlunun etrafında dolaşarak sakinleşmeye ve mantıklı düşünmeye çalıştı. Evden ayrıldığından beri hiç haber almamıştı. Bu da Kestrel’in yakalanmadığı ve şehirde bir yerlerde saklandığı anlamına geliyordu. Öyle olsa bile yakalanması an meselesi demekti, çünkü Aramanth’dan çıkmanın yolu yoktu.</p>

  <p>Beyni ona işkence eden düşüncelerle dolup taşıyordu, kısık bir ağlama sesi kulağına çarpıp onu durdurana değin avlunun etrafında dönüp durmaya devam etti. Adaylardan bir tanesi, gri saçları dökülmeye başlamış küçük bir adam yüzünü duvara dönmüş ağlıyordu.</p>

  <p>Hanno adama yaklaştı.</p>

  <p>“Neyin var?”</p>

  <p>“Bir şeyim yok,” dedi adam gözlerini silerek. “Bazen kendimi tutamıyorum.”</p>

  <p>“Büyük Sınav yüzünden mi?”</p>

  <p>Küçük adam kafasını salladı.</p>

  <p>“Elimden geleni yapıyorum. Ama sıranın başına oturur oturmaz öğrendiğim her şey aklımdan uçup gidiyor.”</p>

  <p>Adı Miko Mimilith’di. Ailesiyle birlikte Kahverengi Bölge’de oturan bir terziydi. Söylediğine göre çok çalışıyordu ve işinde gerçekten iyiydi ama her yıl yapılan Büyük Sınav’dan ölesiye korkuyordu.</p>

  <p>“Bu yıl kırk yedi yaşıma basacağım,” dedi. “Büyük Sınav’a tam yirmi beş kez girdim ve her defasında aynı şey oldu.”</p>

  <p>“Cevaplayabildiğin sorular var mı?”</p>

  <p>“Çok heyecanlanmazsam aritmetik sorularının bazılarını yapabiliyorum ama hepsi bu.”</p>

  <p>“Öyleyse şanslısın.” Bunu söyleyen sarışın genç bir adamdı, konuşmalara kulak misafiri olmuştu. “Keşke ben de aritmetikten anlasam. Bana kelebeklerle ilgili sorular sorsalar söyleyecek birkaç sözüm olurdu.”</p>

  <p>“Ya da bulut oluşumuyla ilgili,” dedi üçüncü bir adam.</p>

  <p>“Aramanth’da görülen tüm kelebek türlerini biliyorum,” dedi genç adam gururla. “Üstelik içlerinden bir tanesi otuz yıldan fazladır buralarda görülmemiş.”</p>

  <p>“Bana bulutlarla ilgili bir soru sorun,” dedi üçüncü adam diğerinden geri kalmayarak. “Bana rüzgârın hızını, yönünü, hava sıcaklığını söyleyin, size nereye, ne zaman yağmur yağacağını söyleyeyim.”</p>

  <p>“Kumaşlarla ilgili sorular olsa hoşuma giderdi,” dedi küçük Miko Mimilith eliyle nazikçe havaya dokunarak. “İnce pamuklular, serin tutan ketenler, sıcacık yün tüvitler. Hepsini biliyorum. Gözlerimi bağlayıp küçük parmağımın ucunu bir kumaş parçasına değdirin, size hemen ne olduğunu ve nerede dokunduğunu söyleyeyim.”</p>

  <p>Hanno Hath teker teker hepsine baktı ve gözlerindeki sıkkın, neşesiz bakışların kaybolduğunu, başlarını nasıl dik tuttuklarını ve konuşmak için birbirleriyle yarıştıklarını gördü.</p>

  <p>“Bizi gerçekten bildiğimiz konularda sınasalar ne güzel olurdu,” dedi bulutlardan anlayan adam iç geçirerek.</p>

  <p>“Belki de öyle olması gerekir,” dedi Hanno Hath.</p>

  <p>Daha fazla konuşmasına fırsat kalmadan avluda Müdür Pillish’in çınlayan sesi duyuldu.</p>

  <p>“Aday Hath! Müdür odasında bekleniyorsun.”</p>

  <p><br /></p>

  <p>Hanno kitaplarla dolu odaya girince Müdür Pillish’in Başmüfettiş Maslo Inch’le konuşmakta olduğunu gördü.</p>

  <p>“Ah, işte geldi,” dedi Müdür Pillish. “Sizi yalnız bırakmamı ister misiniz?”</p>

  <p>“Hiç gerek yok,” dedi Maslo Inch. Yüzünde soğuk bir gülümsemeyle Hanno’ya döndü. “Pekâlâ eski dostum. Çalışmalarını bölmek istemezdim ama çocuklarının başına neler geldiğini öğrenmek isteyeceğini düşündüm.”</p>

  <p>Hanno bir şey söylemedi ama kalbi küt küt atıyordu.</p>

  <p>“Haberler iyi değil. Dün öğle sularında Yeraltı Gölü’ne girerken görüldüler. Dışarı çıkmadılar. Korkarım hayatta olduklarına dair pek bir umut yok.”</p>

  <p>Konuşurken dikkatle Hanno’yu izliyordu. Hanno elinden geldiğince ifadesiz bir şekilde bakmaya çalıştı ama ansızın içinde bir umut uyanmıştı.</p>

  <p><i>Aşağıda gün ışığı vardı,</i> dedi kendi kendine. <i>Kess ışığı görmüştü, yola çıktılar.</i></p>

  <p>Böylesine tehlikeli bir yolculuğa çıkma cesareti gösterdikleri için sevgili çocuklarıyla gurur duyuyordu. Ama hemen ardından bu duygu yerini müthiş bir korkuya bıraktı.</p>

  <p><i>Onlara bir zarar gelmesine izin verme,</i> dedi sanki onları koruyabilecek birisi ya da bir şey varmış gibi. <i>Daha çok küçükler, onlara göz kulak ol.</i></p>

  <p>“Bunun tek suçlusu sensin dostum.”</p>

  <p>“Evet,” dedi Hanno. “Bunu şimdi anlıyorum.”</p>

  <p>Başmüfettiş bu haberi kendisi getirmişti çünkü onu cezalandırmak istiyordu. Hanno bunun farkındaydı. Yola gelmiş göründüğünü umarak kafasını önüne eğdi. Şüphe uyandırmak istemiyordu.</p>

  <p>“Geride yalnızca bir çocuğun kaldı. Henüz kötü örnek olmandan etkilenemeyecek kadar küçük. Sana tavsiyem şimdiden sonra kendine çeki düzen vermen. Bu talihsiz olay sana disiplinin, başarı hırsının ve çok çalışmanın değerini anlaman için bir ders olsun.”</p>

  <p>“Çok çalışmak,” diye tekrarladı Müdür Pillish saygıyla.</p>

  <p>“Karına haber verilmesini sağlayacağım.”</p>

  <p>“Çok üzülecek,” dedi Hanno alçak sesle. “Ona haberi benim vermem mümkün mü?”</p>

  <p>Başmüfettiş Müdür’e baktı.</p>

  <p>“Sanırım bu şartlar altında kısa bir görüşmeye izin verilebilir,” dedi.</p>

  <p>Ira Hath Yatılı Çalışma Merkezi’nin ziyaret odasına götürülürken üzerinde gösterişsiz gri giysiler vardı. Hanno onu bekliyordu ve onun da üzerinde gri giysiler vardı. Müdür Pillish görevi olduğu üzere kapalı bir pencerenin ardından görüşmeyi izledi. Matemli çiftin buluşmasının gözyaşları ve sarılmalarla geçtiğini görmek onu memnun etmişti. Ancak çok farklı bir havada geçen konuşmalarından habersizdi. İkizlerin kaçtığına inanmak için nedenleri olduğundan yeni bir cesaretle dolmuşlardı. Bowman ve Kestrel hayatlarını cehenneme çeviren gücü ortadan kaldırmak için her şeylerini ortaya koymuşlardı. Onlar da bir şeyler yapmak zorundaydılar.</p>

  <p>“Mücadele edeceğim,” dedi Hanno.</p>

  <p>“Ben de öyle,” dedi karısı. “Ne yapacağımı biliyorum.”</p>
</body>
</html>
