<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <p class="baslik0">8</p>

  <p class="baslik1">Hath Ailesi Utanç İçinde</p>

  <p>Kestrel kuleden içeri girdiği kapıya ulaştığında durup anahtar deliğinden avluya bir göz attı. İki muhafız amaçsızca avluyu bir aşağı bir yukarı adımlıyordu. Haritayı ceplerinden birine tıkıştırdı, derin bir nefes aldı, kapıyı açıp bağırmaya başladı:</p>

  <p>“Yardım edin! İmparator! Yardım edin!”</p>

  <p>“Ne!” diye bağırdı en yakındaki muhafız. “Nerede?”</p>

  <p>“Yukarıda odasında! İmparator! Acele yardım edin!”</p>

  <p>Sesi öyle endişeli çıkıyordu ki muhafızlar daha fazla bir şey sormadan hızla dönen merdivenlerden yukarı koştular. Kestrel avlunun karşı tarafına, oradan uzun koridordan aşağı, sonra da koridorun sonundaki kapıdan dışarı aceleyle koşarak büyük meydana, Birinci Creoth’un heykelinin yanına geldi.</p>

  <p>Yetkililere görünmeden, ara yollar ve arka sokakları kullanarak Turuncu Bölge’ye vardı. Ancak, evinin olduğu sokağa vardığında kimseye fark ettirmeden eve girmenin imkânsız olduğunu hemen anladı. Evin önünde küçük bir kalabalık toplanmıştı ve komşuların çoğu olup bitenleri izlemek için pencerelerden dışarı sarkıyordu. Kapalı kapının her iki yanında iki bölge muhafızı, ciddi yüz ifadeleriyle, muhafızlara verilen madalyonlarıyla oynuyorlardı. Herkes bir şeyler olmasını bekler gibiydi.</p>

  <p>Kestrel gittikçe yavaşlayan adımlarla yaklaşırken Rufy Blesh onu gördü ve koşarak yanına geldi.</p>

  <p>“Kestrel,” diye bağırdı heyecanla. “Başın büyük belada. Babanınki de.”</p>

  <p>“Ne oldu?”</p>

  <p>“Yatılı Çalışma Kampı’na götürülüyor.” Sesini alçalttı. “Aslında, babamın söylediğine göre adı ne olursa olsun orası bir tür hapishaneymiş. Annem bunun çok utanç verici bir şey olduğunu ve şükürler olsun ki Kırmızı’ya geçtiğimizi çünkü bu olanlardan sonra sizinle konuşmamızın mümkün olmadığını söylüyor.”</p>

  <p>“Öyleyse neden benimle konuşuyorsun?”</p>

  <p>“Şey, baban henüz bir yere götürülmedi,” dedi Rufy.</p>

  <p>Kestrel eve cesaret edebildiğince yaklaşıp köşeyi döndü. Çöp tenekelerinin durduğu ara sokaktan aşağı doğru koşup evin arka tarafına geçti. Mutfak penceresinden, kollarında Pinpin’le bir aşağı bir yukarı yürüyüp duran annesini görebiliyordu ama Bowman ortalıkta yoktu. Bowman’a sessiz bir düşünce yolladı.</p>

  <p><i>Bo! Buradayım!</i></p>

  <p>Bo anında onu ve güvenlikte olduğu için duyduğu rahatlamayı hissetti.</p>

  <p><i>Kess! Sen iyisin!</i></p>

  <p>Yatak odalarının camında göründü, dışarı bakıyordu. Kestrel kendisini gösterdi.</p>

  <p><i>Seni görmelerine izin verme Kess. Seni götürmeye geldiler. Babamı götürüyorlar.</i></p>

  <p><i>İçeri geliyorum,</i> dedi Kestrel. <i>Babamla konuşmam gerekiyor.</i></p>

  <p><br /></p>

  <p>Bowman pencereden ayrılıp, aşağı katta odanın ortasında kapağı açık bir bavulu doldurmakla meşgul olan babasının durduğu ön odaya gitti. İkizlerin sınıf öğretmeni Dr. Batch, Müfettiş Kurulu üyelerinden biri olan Dr. Minish’le birlikte kanepede oturuyordu. Her iki adam da çok ciddi görünüyordu. Dr. Batch saatini çıkarıp baktı.</p>

  <p>“Şimdiden programın yarım saat gerisindeyiz,” diye bildirdi. “Kızın ne zaman döneceğini bilmemiz mümkün değil. Yola koyulmayı öneriyorum.”</p>

  <p>“Eve gelir gelmez bölge muhafızlarına haber vermeniz gerekiyor,” dedi Dr. Minish.</p>

  <p>“Ama ben burada olmayacağım,” dedi Hanno Hath kibarca.</p>

  <p>“Acele edin bayım, acele edin.”</p>

  <p>Adamın yerdeki giysi ve kitap karmaşasına şaşkın bir şekilde baktığını görmek Dr. Batch’i sinirlendiriyordu.</p>

  <p>“Banyo eşyalarını almayı unutma baba,” dedi Bowman.</p>

  <p>“Banyo eşyalarım mı?”</p>

  <p>Hanno Hath oğluna baktı. Diş fırçası ve tıraş takımını yarım saat önce Bowman kendisi getirmişti.</p>

  <p>“Banyoda,” dedi Bowman.</p>

  <p>“Banyoda mı?” Anlamıştı. “Ah, evet.”</p>

  <p>Dr. Minish bu konuşmayı kızgınlıkla izledi.</p>

  <p>“Acele etsene be adam.”</p>

  <p>“Evet, pekâlâ.”</p>

  <p>Hanno Hath merdivenlerden çıkarak banyoya gitti. Ira Hath kucağında evdeki gerginliği hissettiği için sızlanarak ağlayan Pinpin’le ön odaya geldi.</p>

  <p>“Beklerken içecek bir şey almak ister miydiniz?” diye sordu Bayan Hath iki öğretmene.</p>

  <p>“Eğer varsa bir bardak limonata olabilir,” dedi Dr. Minish.</p>

  <p>“Limonata sever misiniz Dr. Batch?”</p>

  <p>“Evet, bayan. Limonata iyi olur.”</p>

  <p>Bayan Hath mutfağa geri döndü.</p>

  <p>Yukarıda Hanno Hath kızını banyoda kendisini bekler buldu. Sessizce ona sarıldı ve büyük bir rahatlamayla onu öptü.</p>

  <p>“Benim canım, canım Kess’im. En kötüsünden korkuyordum.”</p>

  <p>Kestrel çok kısık bir sesle ona Özel Eğitim’den söz etti, babası yüksek sesle homurdandı.</p>

  <p>“Seni oraya götürmelerine asla izin verme, asla, asla.”</p>

  <p>“Neden? Orada ne oluyor?”</p>

  <p>Ama babası yanıt olarak yalnızca kafasını sallayarak tekrarlardı:</p>

  <p>“Seni oraya götürmelerine izin verme.”</p>

  <p>Ardından Kestrel ona kendisinin İmparator olduğunu söyleyen adamdan söz etti.</p>

  <p>“İmparator mu! İmparator’u mu gördün?”</p>

  <p>“Rüzgâr çalgısının anahtarını alıp getirmem gerektiğini söyledi. Bana bunu verdi.”</p>

  <p>Haritayı babasına gösterdi. Babası parşömeni açtı ve şaşkınlık içerisinde ve elleri titreyerek eskilikten kaskatı kesilmiş haritaya baktı.</p>

  <p>“Kess, bu olağanüstü.</p>

  <p>“Bana Morah’ın gerçek olduğunu ve hepimizin onun etkisi altında olduğumuzu söyledi.”</p>

  <p>Babası düşünceli bir şekilde kafasını salladı.</p>

  <p>“Bu eski Manth dilinde yazılmış. Bu harita Şarkıcı Halk tarafından yapılmış.”</p>

  <p>“Şarkıcı Halk da kim?”</p>

  <p>“Tam olarak bilmiyorum, bütün bildiğim çok uzun yıllar önce yaşadıkları ve rüzgâr çalgısını inşa ettikleri. Ah Kess, Kess, benim canım kızım. Nasıl kurtulacağım? Sana ne yapacaklar?”</p>

  <p>Kestrel de babasının heyecanından etkilenmişti. Onsuz bir yere gitmesini engellemek istercesine koluna sımsıkı tutundu.</p>

  <p>“Öyleyse bu gerçek?”</p>

  <p>“Evet gerçek, biliyorum. Eski Manth dilini okuyabiliyorum. Bak, burada Büyük Yol yazıyor. Şurada, <i>Topraktaki-yarık,</i> şurada da <i>Morah’ın Sarayı,</i> yazıyor. Buradaysa <i>Ateşe Doğru,</i> yazıyor.</p>

  <p>Haritanın arkasını çevirip orada yazanlara ve tuhaf S şekline baktı.</p>

  <p>“Bu, Şarkıcı Halk’ın işareti.”</p>

  <p>“İmparator bunun rüzgâr çalgısının anahtarı olduğunu söyledi.”</p>

  <p>“Öyleyse anahtar onların işaretiyle aynı şekilde yapılmış olmalı.”</p>

  <p>Soluk yazıyı dikkatlice inceleyip kelimeleri birleştirerek yavaşça okudu.</p>

  <p>“Rüzgâr çalgısının şarkısı... sizi kurtaracak. Sonra anayurdu... arayın.”</p>

  <p>Kafasını kaldırıp parlayan gözlerle Kestrel’e baktı.</p>

  <p>“Ah, Kess. Kurtulmayı bir başarabilsem...”</p>

  <p>Küçücük banyoda bir aşağı bir yukarı yürümeye başladı, kafasında bir sürü çılgınca plan kuruyor ve her biri bir anlık bir umudun ardından hayal kırıklığıyla dolu bir kafa sallayışıyla sona eriyordu.</p>

  <p>“Hayır... Ira ve çocukları alırlar...”</p>

  <p>Ürperdi.</p>

  <p>“En iyisi işbirliği yapmak. Cezam çok kötü sayılmaz. Büyük Sınav’a kadar bir çalışma kampına katılmam gerekiyor.”</p>

  <p>“Çalışma Kampı mı! Hapishane demek istiyor olmalısın.”</p>

  <p>“Eh,” dedi babası nazik bir şekilde. “Bana bir zararı dokunmaz. Kimbilir belki çok çalışırsam Büyük Sınav’dan daha iyi bir not alabilir ve o zaman sana ikinci bir şans vermelerini isteyebilirim.”</p>

  <p>“İkinci bir şans istemiyorum. Onlardan nefret ediyorum.”</p>

  <p>“Ama ben dayanamam senin...”</p>

  <p>Omuzlarını silkerek sözünü yarıda kesti.</p>

  <p>“Senin için her şeyi yaparım, benim canım kızım. Senin için ölürüm. Ama öyle görünüyor ki katlanmam gereken şey hiçbir şey yapamayacağımı bilmek.”</p>

  <p>Sessizleşerek haritaya baktı. Merdivenlerin başından Dr. Minish’in öfkeli sesi duyuldu.</p>

  <p>“Haydi bayım! Sizi bekliyoruz!”</p>

  <p>“İmparator eğer anahtarı geri getirirsem ve rüzgâr çalgısı şarkı söylemeye başlarsa bir daha hiç sınav olmayacağını söyledi.”</p>

  <p>“Ya, öyle mi dedi?”</p>

  <p>Gözlerindeki hüzün bir an için yok oldu.</p>

  <p>“Ama canım benim, sen gidemezsin, sen henüz bir çocuksun. Zaten şehirden ayrılmana asla izin vermezler. Seni arıyorlar. Hayır, bu iş ben eve dönene kadar beklemeli.”</p>

  <p class="ortali">• • •</p>

  <p>Aşağıda, ön odada beklemekte olan öğretmenler her geçen dakika biraz daha sabırsızlanıyor ve daha çok susuyorlardı. Bayan Hath mutfaktan döndüğünde kollarında uyumakta olan Pinpin’i tutuyordu. Limonatasını büyük bir istekle bekleyen Dr. Batch ona doğru sert bir bakış attı. Dr. Minish kaşlarını çattı ve yeniden saatine baktı.</p>

  <p>“Limonatayla ilgili bir şeyler söylememiş miydiniz?” dedi Dr. Batch.</p>

  <p>“Limonata mı?” dedi Bayan Hath.</p>

  <p>“Bize içecek ikram edecektiniz,” dedi Dr. Batch biraz daha sert bir ses tonuyla.</p>

  <p>“Öyle mi?” dedi Ira Hath şaşırmış bir sesle.</p>

  <p>“Evet Bayan. Limonata isteyip istemediğimizi sordunuz.”</p>

  <p>“Evet. Onu hatırlıyorum.”</p>

  <p>“Biz de evet dedik.”</p>

  <p>“Evet. Onu da hatırlıyorum.”</p>

  <p>“Ama limonata getirmediniz.”</p>

  <p>“Limonata getirmek mi Dr. Batch? Anlamıyorum.”</p>

  <p>“Limonata isteyip istemediğimizi sordunuz,” dedi öğretmen yavaşça, sanki aptal bir öğrenciyle konuşuyormuş gibi, “ve biz de evet dedik. Şimdi gidip limonata getirmeniz gerekiyor.”</p>

  <p>“Neden?”</p>

  <p>“Çünkü – çünkü – çünkü istiyoruz.”</p>

  <p>“Ama Dr. Batch, bir yanlış anlaşma olmalı. Evde limonata yok ki.”</p>

  <p>“Limonata yok mu? Bayan, bize limonata ikram edecektiniz. Bunu nasıl inkâr edebilirsiniz?”</p>

  <p>“Evde limonata yokken size nasıl limonata ikram edebilirim? Hayır, bayım. Ben size limonata sever misiniz diye sordum. Bu, kesinlikle aynı şey değil.”</p>

  <p>“Allah Allah, kadın! Eğer vermeyi düşünmüyorsan bir adama bir şeyi sevip sevmediğini niye sorarsın?”</p>

  <p>“Bu çok tuhaf Dr. Batch. Sevdiğinizi söylediğiniz her şeyi size vermem mi gerekiyor? Hiç kuşkusuz uzun yaz akşamlarını seviyorsunuzdur ama umarım benden size bir tane getirmemi istemezsiniz.”</p>

  <p>Dr. Minish ayağa kalktı.</p>

  <p>“Muhafızları çağır,” dedi. “Bu kadarı yeter.”</p>

  <p>Dr. Batch ayağa kalktı.</p>

  <p>“Kızınız bulunacak ve hakkından gelinecek. Bundan emin olabilirsiniz.”</p>

  <p>Dr. Minish merdivenlerden yukarı seslendi.</p>

  <p>“Geliyor musunuz bayım? Yoksa sizi zorla mı götürelim?”</p>

  <p>Banyo kapısı açıldı ve Hanno dışarı çıktı. O merdivenlerden inerken Dr. Batch sokak kapısını açtı.</p>

  <p>“Bay Hath dışarı çıkıyor,” dedi muhafızlara.</p>

  <p>Dışarıdaki kalabalık biraz daha yaklaştı.</p>

  <p>Hanno Hath ön odaya gelerek vedalaşmaya başladı. Bayan Hath’in kucağında uyumakta olan bebek Pinpin’i ve direnmesine rağmen gözyaşlarını tutamayan karısını öptü. Ardından Bowman’ı öperek kulağına şunları fısıldadı:</p>

  <p>“Benim için Kess’e göz kulak ol.”</p>

  <p>Bir eline bavulunu aldı ve kapıdan dışarı çıktı. Muhafızlar iki yanına geçti ve kırmızı cübbeli iki öğretmen arkalarından yürüdü. Kalabalık geriye çekilerek bu küçük alayın geçişini sessizce izledi. Hath ailesi hep birlikte kapının önünde durarak Hanno Hath’in gidişini izledi. Başlarını dik tutarak, sanki tatile gidiyormuş gibi arkasından el salladılar. İzleyenler bu utanç karşısında kafalarını sallayarak, “Zavallı adam,” diye mırıldandılar.</p>

  <p>Alay sokağın köşesine vardığında Hanno Hath kısa bir an durup geriye baktı. Kolunu havaya kaldırarak son bir kez el salladı ve gülümsedi. Bowman o el sallayışı ve o gülümsemeyi asla unutmadı çünkü basamaklardan babasını izlerken birden babasının duygularını çok net bir şekilde yakalamıştı. Babalarının her birine karşı duyduğu o sıcak, güçlü ve bitmez tükenmez sevginin büyüklüğünü ve eğer kelimelere dökülse, ‘Sizi bir daha görebilecek miyim?’ diyen yalnızlığının sessiz çığlığını hissetmişti.</p>

  <p>Yakınlarda duran Rufy Blesh’in babası da Hanno Hath’in gülümseyişini ve âdeta meydan okuyan el sallayışını aynı anda gördü ve Bowman onun karısına şöyle dediğini duydu, “İstediği kadar gülümseyebilir, ailesini görmesine bir daha asla izin vermeyecekler.”</p>

  <p>Bowman o anda, babasını geri getirmek için yapmayacağı hiçbir şey olmadığına, gerekirse tüm Aramanth’ı yıkacağına karar verdi çünkü babasının bir anlık cesur, sevgi dolu gülümsemesi, bu tertipli, düzenli dünyada geçirilecek bir ömre bedeldi.</p>
</body>
</html>
