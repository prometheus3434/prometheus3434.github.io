<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <p class="baslik0">15</p>

  <p class="baslik1">Ombaraka Tutsakları</p>

  <p>Kum tepelerinin ardında çocuklara doğru gelen bir bayrak belirdi. Bir direğin tepesine asılı, kırmızı beyaz renkli bayrak rüzgârda dalgalanıyordu. Yüksek bir kara parçasının arkasında kaldığından bayrak direğinin nasıl bir şeye ait olduğu görünmüyordu ama bayrak direğinin gittikçe yükselmesinden üzerlerine doğru geldiği anlaşılıyordu.</p>

  <p>Kısa süre sonra yavaş yavaş belirginleşmeye başlayan yelkenden bunun bir bayrak direği değil, bir gemi direği olduğunu anladılar. Gelenlere görünmemek için kara gemisinin altına saklanarak izlemeye devam ettiler.</p>

  <p>Yelkenlerin sayısı artmıştı, uzun bir sıra direğin üzerinde yukarıdan aşağıya doğru büyükten küçüğe sıralanmışlardı. Artık geminin üst kısmını görebiliyorlardı, geminin pencereler ve geçitlerle kaplı süslü bir gövdesi vardı. Geçitlerin üzerinde neye benzedikleri seçilemeyecek kadar uzak da olsalar koşuşturan insanlar görünüyordu. Gemi çukurdan çıkarak yükselmeye devam etti; artık çıkardığı muazzam gümbürtüyü net bir şekilde duyabiliyorlardı. Geçitlerin alt seviyesindeki direklerde bulunan yelkenler de görünmeye başlamıştı. Ardından kumun üzerinde ilkinden daha geniş bir kat belirdi, ip köprüler ve tahta geçitlerle birbirine bağlanmış karmakarışık baraka ve sığınaklardan oluşuyordu. Kalabalık bir grup etrafta dolanıp duruyor, çok yaklaştıklarından, birbirlerine talimatlar verdikleri duyulabiliyordu. Üzerlerinde uzun, uçuşan cübbeler vardı ve çevik hareketlerle katlar arasında gidip geldikçe cübbeleri balon gibi şişiyordu.</p>

  <p>Batmak üzere olan güneş gıcırdayarak tepenin üzerine çıkan dev geminin yan tarafına vuruyordu, sayısız yelken rüzgârla şişmişti. Çocukların korkuyla karışık meraklı bakışları altında ahşap yapılardan oluşmuş üçüncü bir kat daha belirdi. Bu kat çok daha büyük bir incelikle inşa edilmişti, muhteşem güzellikteki pencere ve kapılarıyla bir dizi klasik ev, üç sütunlu, kenarları açık avluların etrafına toplanmıştı. Dev direkler bu binaların arasından geçerek yukarıdaki diğer iki kata oradan da en üstteki yelkenlere ve en uçtaki bayraklara kadar uzanıyordu. Bu muazzam yapı tepenin üzerinde yükselerek kara gemisine doğru yaklaştıkça büyümeye devam ediyordu. Ses sanki tüm dünyayı kaplayan, kulakları sağır edici bir inilti, takırtı ve gıcırtıya dönüşmüştü. O kadar yüksekti ki gökyüzünü kaplıyordu. Hareket etmesini sağlayan tekerlekler şimdi görünmüştü, her biri bir ev büyüklüğündeydi ve tekerleklerin arasında açılır kapanır iskeleler ve ara yollarla birbirine bağlanmış depolar, imalathaneler, çiftlikler ve demircilerden oluşan bir kat daha vardı. Bu bir kara gemisi değil, tekerlekli bir kent, rüzgârla hareket eden bir dünyaydı.</p>

  <p>Muazzam boyutuna rağmen dev gemi büyük bir hızla doğruca kara gemisine doğru ilerliyordu. Çocukların geminin içinde büzülüp, bu dev yapının geçerken kendilerini ezmemesini ummaktan başka yapabilecekleri bir şey yoktu. Ama gemi geçip gitmedi. Gölgesi üzerlerine düştüğü sırada bütün katlardan bağırışlar yükseldi, yelkenler indirildi ve dev yaratık sarsılarak durdu, ön tekerlekleri çocukların yalnızca birkaç metre ötesindeydi.</p>

  <p>Emirler yağdırılıyordu; bir kat yukarıdan uzun, ahşap bir vinç kolu sarkıtıldı, ucunda demirden dişli bir kepçe sallanıyordu. Vinci çalıştıranlar işlerini iyi biliyordu. Çocuklar ne olduğunu anlayamadan kepçe kara gemisini kavradı ve ani bir hızla havalandılar.</p>

  <p>Yukarı doğru çekildikçe ana gemide onları göstererek el kol hareketleri yapan insanları gördüler. Vincin kolu içeri çekilmişti ve parçalanmış kara gemisi sarsıcı hareketlerle üst güvertedeki bir boşluktan alt güverteye indirildi. Yola çıkma emri verilmiş, yelkenler açılmış ve dev yapı yola koyulmuştu bile. Kara gemisi güverteye indirildiğinde bir dizi vahşi görünümlü adamın etraflarını sardığını ve kollarını kavuşturmuş şekilde onları beklediğini gördüler. Hepsi birbirine benziyordu: Uzun boylu ve sakallıydılar, üzerlerinde deri kemerlerle bağlanmış kum rengi cübbeler vardı ve uzun saçları her biri renkli ipliklerle örülmüş yüzlerce küçük örgüyle kaplıydı.</p>

  <p>“Dışarı,” diye emretti adamlardan biri.</p>

  <p>Çocuklar dışarı çıkar çıkmaz onları yakaladılar.</p>

  <p>“Chaka casusları!” dedi kumandanları ve tiksintiyle güverteye tükürdü. “Sabotajcılar!”</p>

  <p>“Lütfen efendim...” diye başladı Kestrel.</p>

  <p>“Kes sesini!” diye bağırdı kumandan. “Chaka pisliği! Ben konuşmanı söyleyene kadar ağzını açmayacaksın!”</p>

  <p>Kara gemisine döndü. Adamlarından bazıları hasar ölçümü için gemiyi inceliyorlardı.</p>

  <p>“Korvet tamamen işe yaramaz durumda mı?”</p>

  <p>“Evet efendim.”</p>

  <p>“Onları hücreye atın! Bunun için asılacaklar!”</p>

  <p>Bir şeyler mırıldanarak emrindekilerle birlikte oradan uzaklaştı. Bowman, Kestrel ve Mumpo güvertenin yan tarafındaki bir kafese doğru götürüldüler. Muhafızları da onlarla birlikte kafesin içerisine girerek seslendiler, “İndir! Tam yol aşağı!” Kafes dikey ahşap raylar üzerinde kaydırılarak en alt kata indirildi. Aşağı inerlerken muhafızlar nefret ve tiksintiyle çocuklara bakıyorlardı.</p>

  <p>Kafes zemine çarparak durdu ve çocuklar karanlık bir koridordan kilitli bir kapıya doğru götürüldüler. Hapishane hücresi olduğu belli olan bir odaya atıldılar. Kapı arkalarından kapandı ve büyük bir anahtarın kilitte döndüğünü duydular.</p>

  <p>Hücre boştu, üzerine oturulacak bir sıra bile yoktu. Bir idman sahasına bakan tek bir penceresi vardı. Çocuklar ayağa kalkıp etrafa bakınarak içinde bulundukları yeni durumu değerlendirmeye çalışırlarken yaklaşan ayak sesleri duydular. Pencereden bir grup sakallı, cübbeli adamın avluda sıralandıklarını gördüler. Adamlar liderlerinin verdiği bir emirle uzun kılıçlarını çekerek öne doğru uzattılar.</p>

  <p>“Chaka casuslarına ölüm!” diye bağırdı liderleri.</p>

  <p>“Chaka casuslarına ölüm!” diye bağırdılar hep bir ağızdan.</p>

  <p>Bunu, bir savaş dansını andıran bir dizi vahşi bağırış ve el kol hareketi izledi. Liderleri yüksek sesle, “Baraka!” diye bağırdı ve adamlar kılıçlarını savurarak avazları çıktığı kadar, “Raka ka! Ka! Ka!”, “Chaka casuslarına ölüm!” diye bağırdılar. Her defasında artan bir şiddetle ve daha da yüksek sesle pek çok kez bu bağırışı tekrarladılar, sonunda adamlar önlerine çıkan her şeyle ve herkesle savaşmaya hazır bir halde öfkeden kıpkırmızı kesilmiş, ayaklarını sertçe yere vuruyorlardı.</p>

  <p>Kestrel ve Bowman dehşet içerisinde onlara bakarken Mumpo hayranlıkla savaş dansını seyrediyordu. En çok da saçlarından etkilenmişti.</p>

  <p>“Nasıl yaptıklarını görüyor musunuz?” dedi, uzun saçlarına dokunarak. “Örgülerini kırmızı, mavi, yeşil, sarı ve her renkten ipliklerle sarıyorlar.”</p>

  <p>“Kapa çeneni Mumpo.”</p>

  <p>Kilit takırdadı, kapı açıldı ve daha yaşlı ve şişmanca olmasının haricinde tıpkı diğerlerine benzeyen bir adam içeri girdi. Nefes nefeseydi ve elinde üzeri yiyecek dolu bir tepsi taşıyordu.</p>

  <p>“Asılacağınıza göre bunun bir anlamı olduğunu sanmıyorum,” dedi tepsiyi yere koyarak. “Ama Morah böyle istiyor.”</p>

  <p>“Morah mı!” diye bağırdı Kestrel. “Morah hakkında bir şey mi biliyorsunuz?”</p>

  <p>“Neden bilmeyecekmişim?” dedi muhafız. “Morah hepimizi gözlüyor. Beni bile.”</p>

  <p>“Sizi korumak için mi?”</p>

  <p>“Korumak için mi!” Bu fikre güldü. “Ya, evet Morah beni çok güzel koruyor. Fırtınalar, hastalıklar, ortada bir neden yokken ölen hayvanlarla. İşte Morah beni böyle koruyor. Bekleyin siz de göreceksiniz. Şimdi sağlıklı ve neşelisiniz ama yarın asılacaksınız. Evet, Morah hepimizi çok iyi gözetiyor.”</p>

  <p>Yemek olarak mısır ekmeği, peynir ve süt vardı. Mumpo hemen oturup yemeye koyuldu. Bir anlık bir tereddüdün ardından ikizler de yavaşça yemeye başladılar. Muhafızları kapının yanında duruyor, şüpheli gözlerle onları izliyordu.</p>

  <p>“Casus olmak için çok ufak görünüyorsunuz,” dedi.</p>

  <p>“Biz casus değiliz,” dedi Kestrel.</p>

  <p>“Chaka pislikleri değil misiniz?”</p>

  <p>“Hayır değiliz.”</p>

  <p>“Bana Baraka olduğunuzu mu söylemeye çalışıyorsunuz?”</p>

  <p>“Hayır...”</p>

  <p>“Baraka değilseniz öyleyse Chaka’sınız demektir,” dedi muhafız. “Chaka buna denir.”</p>

  <p>Kestrel buna karşılık ne diyeceğini bilemedi.</p>

  <p>“Ve biz Chakaları öldürürüz,” diye ekledi muhafız.</p>

  <p>“Saçlarınızı çok beğendim,” dedi yemeğini bitirmiş olan Mumpo.</p>

  <p>“Öyle mi?”</p>

  <p>Muhafız şaşırmıştı ama bunun hoşuna gittiği belli oluyordu. Eliyle örgülerine dokundu.</p>

  <p>“Bu hafta mavi ve yeşil deniyorum.”</p>

  <p>“Yapması zor mu?”</p>

  <p>“Zor olduğunu söyleyemem ama sıkı olduğu kadar eşit aralıklarla örmek biraz alıştırma gerektiriyor.”</p>

  <p>“Eminim siz bu işi çok iyi beceriyorsunuzdur.”</p>

  <p>“Oldukça becerikli parmaklarım olduğunu söyleyebilirim,” dedi muhafız. “Bir Chaka pisliğine göre çok akıllı bir genç adam olduğunu itiraf etmeliyim.”</p>

  <p>İkizler şaşkınlık içerisinde izliyordu. Muhafız tüm düşmanlığını bir kenara bırakmıştı.</p>

  <p>“Mavi, gözlerinizle aynı renk,” dedi Mumpo.</p>

  <p>“Bu rengi seçme nedenim de buydu,” diye itiraf etti muhafız. “Çoğu insan kırmızı tonlarını seviyor ama ben doğal renkleri tercih ediyorum.”</p>

  <p>“Herhalde benimkini örmezsiniz değil mi?” dedi Mumpo büyük bir istekle. “Sizin gibi görünmeyi çok isterdim.”</p>

  <p>Muhafız düşünceli gözlerle Mumpo’yu süzdü.</p>

  <p>“Aslında yapabilirim,” dedi sonunda. “Nasıl olsa asılacaksınız, bunun bir şeyi değiştireceğini sanmıyorum. Ne renk istersin?”</p>

  <p>“Ne renkleriniz var?”</p>

  <p>“Ne renk istersen, hepsi var.”</p>

  <p>“Öyleyse hepsinden isterim,” dedi Mumpo.</p>

  <p>“Bu pek zarif olmaz,” dedi muhafız. “Ama sonuçta ilk kez yaptıracaksın.”</p>

  <p>Muhafız kapıyı arkasından kilitleyerek odadan ayrıldı.</p>

  <p>“Sana inanamıyorum Mumpo!” dedi Kestrel. “Böyle bir zamanda saçlarını nasıl düşünebiliyorsun anlamıyorum!”</p>

  <p>“Düşünecek başka ne var ki?” dedi Mumpo.</p>

  <p>Muhafız elinde bir tarak ve renkli iplik yumaklarıyla dolu bir çantayla geri döndü. Bağdaş kurarak yere oturdu ve Mumpo’nun saçlarını örmeye başladı. Örerken onlarla neredeyse arkadaş oldu. Adı Salimba’ydı ve normalde hayvanlarla ilgileniyordu. Onlara, içinde yaşadıkları hareketli dev kent Ombaraka’nın binden fazla inek, bir keçi sürüsü ve uzun boynuzlu bir koyun sürüsünü barındırdığını söyledi. Kestrel muhafızın dostane yaklaşımından faydalanarak daha önemli konularda sorular sordu. Mesela, Chakalar kimdi?</p>

  <p>Salimba bu soruyu bir kandırmaca olarak algıladı.</p>

  <p>“Beni bu şekilde kandıramazsın. İşte çok güzel koyu bir mor. Saçlarının yıkanmaya ihtiyacı olduğunun farkında mısın?”</p>

  <p>“Evet biliyorum,” dedi Mumpo.</p>

  <p>“Chakalar Barakaların düşmanları mı?” diye üsteledi Kestrel.</p>

  <p>“Bana bunu nasıl sorabilirsin? Düşman mı? Siz Chakalar yüzyıllardır bizi acımasızca öldürüyorsunuz! Hilal Katliamı’nı ya da Dördüncü Raka’nın öldürülüşünü unuttuğumuzu mu sanıyorsun? Asla! Son Chaka pisliği de ölene kadar hiçbir Baraka rahat etmeyecek!”</p>

  <p>Salimba o kadar heyecanlanmıştı ki eli kaydı ve örgü yanlış oldu. Söylenerek örgüyü çözüp baştan başladı.</p>

  <p>Kestrel aynı soruyu bu kez daha politik bir şekilde sordu.</p>

  <p>“Sonunda Baraka mı kazanacak?”</p>

  <p>“Elbette,” dedi Salimba. On altı yaşından büyük tüm Baraka erkeklerinin orduya alındığını ve her gün askeri eğitimden geçirildiğini anlattı. Başıyla dışarıyı, az evvel askerlerin eğitimlerini tamamladıkları avluyu işaret etti. Hepsinin başka işleri vardı, denizci, marangoz, yemek toplayıcıydılar ancak hepsinin başlıca görevi Ombaraka’yı savunmaktı. Savaş boruları öttüğünde herkes işini bırakır ve görevli olduğu yere giderdi. Hepsi de büyük bir istekle görevinin başına geçiyordu çünkü gerçek bir Baraka hayatta her şeyden çok Omchaka’nın yok edildiğini görmeyi arzulardı ve Morah’ın izniyle o gün de gelecekti.</p>

  <p>Mumpo’nun saçının örülmesi bir saatten fazla zaman aldı ama bittiğinde muhteşem görünüyordu. Kendisi hâlâ pis görünüyordu ama kaşlarından yukarısı göz kamaştırıcıydı. Saçı çamurdan dolayı öyle sertleşmişti ki örgüleri diken diken duruyordu. Salimba bunun alışılagelmiş bir şey olmadığını ama bir canlılık getirdiğini söyledi, Mumpo’ya bakışından, çıkardığı işten gurur duyduğu anlaşılıyordu.</p>

  <p>Hapishane hücresinde ayna yoktu ve Mumpo yeni saçlarını görmek için sabırsızlanıyordu.</p>

  <p>“Nasıl görünüyor? Beğendin mi Kess? Beğendin mi?”</p>

  <p>Kestrel gerçekten ne diyeceğini bilemiyordu. Büyüleyiciydi. Gökkuşağı renklerinde bir kirpiye benziyordu.</p>

  <p>“Çok farklı görünüyorsun,” dedi.</p>

  <p>“Bu iyi bir şey mi?”</p>

  <p>“Sadece farklı.”</p>

  <p>Salimba tepsinin altının parlak olduğunu hatırladı. Mumpo’nun bulanık bir şekilde de olsa yeni saçlarını görebilmesi için tepsiyi kaldırdı. Mumpo kendisine bakarak mutlulukla iç geçirdi.</p>

  <p>“Teşekkür ederim,” dedi. “Bu işi becereceğinden emindim.”</p>

  <p>Dışarıdan gelen ayak sesleri muhafız ve tutsakları hayal dünyasından çıkardı. Kapı gürültüyle vuruldu. Salimba çabucak ciddi bir ifade takınarak kapıyı açtı.</p>

  <p>“Tutsaklar, ayağa kalkın!” diye bağırdı.</p>

  <p>Çocuklar ayağa kalktılar.</p>

  <p>Uzun, gri, örgülü saçlı ve uzun, gri, örgülü sakallı yaşlıca bir Baraka içeri girdi. Arkasında pür dikkat kesilmiş, kollarını göğüslerinde kavuşturmuş bir düzine asker duruyordu. Gri saçlı adam şaşkınlıkla Mumpo’ya baktı ancak rengârenk saçları hakkında bir yorum yapmamayı tercih etti.</p>

  <p>“Ben, Barakaların Savaşçı Lordu, Ombaraka’nın Hükümdarı, Rüzgâr Savaşçılarının Başkumandanı ve Düzlüklerin Kralı Dokuzuncu Raka’nın danışmanı Kemba’yım,” diye bildirdi. “Muhafız, bizi yalnız bırak!”</p>

  <p>“Derhal Danışman.”</p>

  <p>Salimba çekilerek kapıyı arkasından kapattı. Kemba pencereye giderek dışarıya baktı, renkli boncuklardan yapılma kemeriyle oynuyordu. Sonra iç geçirerek çocuklara döndü.</p>

  <p>“Burada bulunmanız son derece uygunsuz,” dedi. “Ama sanırım asılmanız gerekiyor.”</p>

  <p>“Biz Chaka değiliz,” dedi Kestrel.</p>

  <p>“Elbette Chaka’sınız. Eğer Baraka değilseniz Chaka’sınız. Biz de tüm Chakalarla ölene kadar savaştayız.”</p>

  <p>“Biz Aramanth’dan geliyoruz.”</p>

  <p>“Saçmalık! Gülünç olmayın. Siz Chaka’sınız ve asılmanız gerekiyor.”</p>

  <p>“Bizi asamazsınız!” diye bağırdı Kestrel.</p>

  <p>“Maalesef çok haklısın,” dedi danışman, daha çok kendi kendine konuşur gibiydi. “Anlaşmadan dolayı sizi asamayız. Ama diğer yandan yaşamanıza da izin veremeyiz. Ah Tanrım!” Kızgınlıkla uzun uzun iç çekti. “Bu gerçekten son derece uygunsuz. Yine de bir şeyler bulacağım. Her zaman bulmuşumdur.”</p>

  <p>Dışarıda bekleyen askerleri çağırmak için ellerini çırptı.</p>

  <p>“Kapı!”</p>

  <p>Son anda aklına gelmiş gibi çocuklara dönerek,</p>

  <p>“Sizi Raka’nın önüne çıkarmak zorundayım. Bu tamamen formalite ancak tüm ölüm emirleri Raka tarafından onaylanmak zorunda.”</p>

  <p>Kapı açıldı.</p>

  <p>“Koruma oluşturun!” diye emretti Kemba. “Tutuklular derhal mahkemeye çıkarılacaklar.”</p>

  <p><br /></p>

  <p>Çocuklar yol boyunca korunarak Ombaraka denen bu dev yapının alt güvertesinden geçirilip merkezi bir asansör boşluğuna götürüldüler. Buradaki asansör kafesi, aşağı indirildiklerinden çok daha büyüktü ve onlara eşlik eden grubun tamamını kolaylıkla içine aldı. Merdiven ve geçitlerin yanından gıcırtıyla geçerek yukarıya, mahkemenin bulunduğu güverteye çıktılar. Asansörden indikten sonra geniş bir caddeden geçerek sütunlu büyük avlulardan birine geldiler. Yol boyunca oradan geçenler durup onları izleyerek nefretle söylendiler ama Mumpo’yu gördüklerinde solukları kesiliyordu. Kestrel, muhafızlarının alçak sesle Mumpo’nun örgüleri hakkında tartıştıklarını duyabiliyordu.</p>

  <p>“Çok cart,” dedi biri.</p>

  <p>“Bütün o turuncular! Görgüsüzlük.”</p>

  <p>“Örgülerini nasıl öyle dik tutabildiğini merak ediyorum,” dedi bir diğeri. “Benimkiler de öyle olsun istediğimden değil tabii.”</p>

  <p>Seslerin yankılandığı açık alandan geçerek uçtaki kapılara vardılar. Yaklaştıklarında kapılar açıldı. Burası ortasında yüzeyi dev bir harita olan büyük bir masanın bulunduğu uzun bir odaydı. Masanın etrafında birkaç önemli görünüşlü, çatık kaşlı adam duruyordu; aralarında, çocukların parçalanmış kara gemisinden çıktıklarına şahit olan kumandan ve silahlı kuvvetlerin başı, kırmızı yüzü derin çizgilerle dolu bir adam olan Tanaka da vardı. Mumpo’nun yeni örgülerini görünce o da şaşkınlıkla bakakaldı.</p>

  <p>“Ben size ne dedim?” diye bağırdı. “Şimdi de içlerinden biri Baraka kılığına bürünmüş!”</p>

  <p>Masanın etrafındaki en ufak tefek adam öne doğru çıkarak büyük bir düşmanlıkla çocuklara baktı. Baraka’ların Savaşçı Lordu, Ombaraka’nın Hükümdarı, Rüzgâr Savaşçıları’nın Başkumandanı ve Düzlüklerin Kralı Dokuzuncu Raka maalesef kısa boyluydu. Endamındaki eksikliği tahmin edilebilecek en vahşi tavırla kapatıyordu. Ombaraka’da örgüleri kafasını her oynattığında parıldayan küçük çelik tellerle bağlanmış olan tek Baraka oydu. Cübbesinin üzeri çaprazlama takılmış kemer ve kayışlarla doluydu, bunların da içlerine boy boy bıçak ve kılıçlar takılıydı. Bodurluğunun verdiği bir saldırganlıkla sanki tüm dünya ona karşıymış gibi hareket ediyordu, sesi havlar gibiydi.</p>

  <p>“Chaka casusları!”</p>

  <p>“Hayır efendim...”</p>

  <p>“Raka’ya karşı mı geliyorsun?!”</p>

  <p>Öfkesi öyle şiddetliydi ki Kestrel bir kelime daha etmedi.</p>

  <p>“Kumandan!”</p>

  <p>“Evet lordum.” Tanaka öne çıktı.</p>

  <p>“Bir savaş korvetini işe yaramaz hale getirdikleri doğru mu?”</p>

  <p>“Evet lordum.”</p>

  <p>“Chakalar bunu ödeyecekler!” Dişlerini gıcırdatarak tepindi. “Omchaka yakınlarda mı?”</p>

  <p>“Hayır lordum.” Bu cevap harita masasında oturan bir diğerinden gelmişti. Çabucak bir hesap yaptı. “En fazla bir günlük uzaklıktalar lordum.”</p>

  <p>“Yön değiştiriyoruz!” diye bağırdı Raka. “Beni tahrik ettiler. Bunun tek suçlusu kendileridir.”</p>

  <p>“Savaşmaya mı karar verdiniz lordum?” diye sordu Kemba sessizce.</p>

  <p>“Evet Danışman! Bana saldırırlarsa bunun on misliyle karşılık vereceğimi öğrenmeliler!”</p>

  <p>“Elbette lordum.”</p>

  <p>Yeni emirler uygulanmaya başlamıştı, tahtaların gıcırdama ve sarsılmasından çocuklar bile Ombaraka’nın yön değiştirdiğini anlayabiliyorlardı.</p>

  <p>“Kumandan! Şafağa saldırı filosunu hazır edin!”</p>

  <p>“Derhal efendim!”</p>

  <p>“Chaka casusları ne olacak lordum?”</p>

  <p>“Tabii ki asılacaklar.”</p>

  <p>“Bu akıllıca olur mu dersiniz?”</p>

  <p>Kemba’nın sesi düşünceli çıkmıştı.</p>

  <p>“Akıllıca mı? Akıllıca mı?” diye çığlık attı küçük savaş lordu. “Sen neden söz ediyorsun? Tabii ki akıllıca! Casuslara başka ne yapılabilir?”</p>

  <p>Kemba yaklaşıp efendisinin kulağına fısıldadı.</p>

  <p>“Onları sorguya çekip Chaka donanmasının sırlarını öğrenebiliriz.”</p>

  <p>“Ve sonra asarız öyle mi?”</p>

  <p>“Kesinlikle lordum.”</p>

  <p>Küçük savaş lordu kafasını salladı ve düşünceli bir şekilde odayı adımlamaya başladı. Herkes hareketsiz ve sessiz bir şekilde duruyordu.</p>

  <p>Sonra birden durdu ve çınlayan bir ses tonuyla kararını bildirdi.</p>

  <p>“Casuslar önce sorguya çekilecek sonra da asılacaklar.”</p>

  <p>Kemba bir kez daha kulağına eğilerek fısıldadı.</p>

  <p>“Onlara eğer işbirliği yaparlarsa asılmayacaklarını söylemelisiniz lordum yoksa bize hiçbir şey söylemeyeceklerdir.”</p>

  <p>“Sonra asacak mıyız?”</p>

  <p>“Kesinlikle lordum.”</p>

  <p>Raka kafasını salladı ve yeniden çınlayan sesiyle,</p>

  <p>“Casuslar eğer işbirliği yaparlarsa asılmayacaklar,” dedi.</p>

  <p>Tanaka öfke dolu bir şaşkınlıkla boğulur gibi bir ses çıkardı.</p>

  <p>“Asılmayacaklar mı lordum?”</p>

  <p>“Bu bir istihbarat meselesi Kumandan,” dedi Raka sinirli bir şekilde. “Sen anlamazsın.”</p>

  <p>“Danışmanın görevini yapmaktan kaçındığını anlıyorum,” dedi Tanaka gururlu bir sesle.</p>

  <p>Raka bunu duymazdan gelmeyi tercih etti.</p>

  <p>“Onları götürün Danışman,” dedi elleriyle çekilmelerini işaret ederek. “Onları sorguya çek.” Harita masasına doğru gitti. “Kumandan, sizinle ikimizin hazırlanacak bir savaş planı var.”</p>

  <p><br /></p>

  <p>Çocuklar hücrelerine geri götürüldüler. Oraya vardıklarında muhafızlar çekildi ve Kemba’yla yalnız kaldılar.</p>

  <p>“Bize biraz zaman kazandırdım,” dedi. “İçinde bulunduğumuz ikilemden çıkmak için biraz zamana ihtiyacım var. Değerli vaktimi size Chaka savaş filosunun sırlarını sormakla harcamayacağım.”</p>

  <p>“Chaka savaş donanmasının sırlarını bilmiyoruz.”</p>

  <p>“Bunun gerçekten bir önemi yok. Sorun şu, anlaşmayı bozmadan sizi asamayız. Ama aynı zamanda yaşamanıza izin verip atalarımızın ve tüm Ombaraka’nın şerefine leke sürülmesine de izin veremeyiz. Kanımızın son damlasına kadar Chakalarla savaşmaya yeminliyiz. Bu şimdiye kadar bir sorun olmamıştı çünkü bugüne değin bir Chaka tutsağımız olmamıştı ve inanın bana bunun hiç olmamasını dilerdim.”</p>

  <p>Anlatmaya başladı. Öyle görünüyordu ki bir süre önce Barakalarla Chakalar arasında süregiden ezeli savaşlarda kan dökülmesine bir son vermek için iki savaşçı halk arasında bir anlaşma imzalanmıştı. Bu anlaşmaya göre o andan itibaren, ilk önce Baraka kanı dökülmediği sürece Baraka savaşçıları Chaka kanı dökmeyecekler, aynı şekilde Chakalar da Baraka kanı dökmeyeceklerdi.</p>

  <p>“Böylece savaş sona mı erdi?”</p>

  <p>“Hiç de değil,” dedi Kemba. “Bu düşünülemez bir şey. Savaş hiçbir zaman sona eremez. Ombaraka’nın varlığı savaşa dayanıyor. Saldırılardan korunmak için hareket eden bir adada yaşıyoruz. Biz savaşçı bir halkız, toplumumuzdaki tüm mevkiler askeri ve en önemlisi liderimiz Raka bir savaş lordu. Hayır, savaş devam ediyor. Sona eren şey ölümler. Bir nesildir hiçbir Baraka ya da Chaka savaşta ölmedi.”</p>

  <p>“Kimse ölmeden nasıl savaşıyorsunuz?”</p>

  <p>“Makinelerle.”</p>

  <p>Kemba pencereden dışarıyı işaret etti. İdman sahasının bitiminde kara gemilerinin direkleri görülebiliyordu.</p>

  <p>“Savaş filomuz onların savaş filosuna saldırıyor. Bazen biz galip geliyoruz bazen de onlar. Ama her iki taraftan da kimse tehlikeye atılmıyor. Korvetler, destroyerler ve kruvazörler kendi başlarına savaşıyorlar.”</p>

  <p>“Yani bu bir oyun.”</p>

  <p>“Hayır, hayır. Bu bir savaş ve biz tutkuyla savaşıyoruz. Yabancılara bunu anlatmak kolay değil. Raka, ordusunun bir gün Omchaka’yı yok edeceğine ve düzlüklerin tek hâkimi olacağına gerçekten inanıyor. Hepimiz buna inanıyoruz; bir bakıma ben bile. Eğer buna inanmayı bırakırsak çok farklı bir yaşam sürmemiz gerekir, o zaman da Baraka olmayız, anlıyor musunuz?”</p>

  <p>“Ama öyle bile olsa bizi gerçekten asmanız gerekmiyor değil mi? O kadar acımasız ve kalpsiz değilsiniz.”</p>

  <p>“Evet öyleyiz,” dedi danışman dalgınlıkla, aklı çözmesi gereken meseledeydi. “Sizler umurumda bile değilsiniz ama anlaşma benim için önemli. Eğer Chakalar Chaka casuslarını astıklarımızı öğrenirlerse intikam almak zorunda kalırlar ve o zaman yeniden ölümler başlar.”</p>

  <p>“Öyleyse bizi asamazsınız.”</p>

  <p>“Ama tüm Ombaraka burada olduğunuzu biliyor. Herkes asılmanızı bekliyor. Ne kadar heyecanlandıklarını bilemezsiniz. Hepimiz Chakaları öldürmek üzere yetiştirildik ve şimdi yıllar sonra nihayet elimizde sabotaj yaparken yakalanmış üç Chaka casusu var. Tabii ki asılmanız gerekiyor.”</p>

  <p>Yine pencereden dışarıyı izleyerek kendi kendine konuşuyordu.</p>

  <p>“Anlaşmanın görüşmelerini ben yaptım. Bu benim için büyük bir zaferdi.”</p>

  <p>Uzun, kasvetli bir şekilde iç geçirdi.</p>

  <p>“Kaçmamıza yardım edebilirsiniz.”</p>

  <p>“Hayır, hayır. Bu hepimiz için büyük bir utanç olur.”</p>

  <p>“Bizi asar gibi yapabilirsiniz.”</p>

  <p>“Bu ne işe yarar ki? Numara işe yararsa Chakalar anlaşmayı bozduğumuzu söyleyecekler ve ölümler yeniden başlayacak ve eğer işe yaramazsa Ombaraka halkı sizi elleriyle paramparça eder ve muhtemelen beraberinde beni de. Lütfen daha iyi düşünmeye çalışın ve mantıklı önerilerde bulunun ya da sessiz olun ve düşünmeme izin verin.”</p>

  <p>Sessizlik çöktü. Ombaraka ilerledikçe yapıdan gıcırtı ve gurultular geliyordu.</p>

  <p>Birkaç dakika sonra danışman elini alnına vurdu.</p>

  <p>“Elbette! Ne kadar aptalım! Sorunun cevabı tam karşımda duruyor!”</p>

  <p>Bowman ve Kestrel neye baktığını görmek için aceleyle pencereye doğru koştular. Avluda kimsecikler yoktu. Hiçbir şey değişmemiş gibi görünüyordu.</p>

  <p>“Ne?”</p>

  <p>“Savaş filosu! Ceza suça yakışır olmalı!”</p>

  <p>Onlara döndü, yaşlı yüzü heyecanla parıldıyordu.</p>

  <p>“Bir şey bulacağımdan emindim! Ah ne kadar zekiyim! Şunu bir dinleyin.”</p>

  <p>Ertesi gün bir savaş olacaktı. Baraka savaş filosu indirilecek ve Chaka filosu onları karşılayacaktı. Silahlı kara gemileri düzlüğün ortasında müthiş bir hızla çarpışacak ve dönen bıçaklarıyla birbirlerini yok edeceklerdi. Chaka sobatajcıları için daha iyi bir son olabilir miydi? Savaş korvetlerinden birinin içerisinde onları da yollayacaklar, böylece Chaka donanması onların işini bitirecekti!</p>

  <p>“Bunun güzelliğini görebiliyor musunuz? Öleceksiniz, bu da bizi memnun edecek ama Chakalar tarafından öldürüleceğiniz için anlaşma bozulmayacak! Mükemmel değil mi?”</p>

  <p>Hücrenin içinde volta atmaya, nefes egzersizleri yapan biri gibi kollarını savurmaya başladı.</p>

  <p>“Simetrisi, saflığı ve zarafeti tartışılmaz!”</p>

  <p>“Bunun sonunda biz ölecek miyiz?”</p>

  <p>“Kesinlikle! Tüm Ombaraka izleyebilecek! Evet, bu gerçekten de hayatım boyunca bulduğum en iyi fikirlerden biri!”</p>

  <p>Arkasını dönerek kapıya doğru yöneldi, artık çocuklarla ilgilenmiyordu.</p>

  <p>“Muhafız! Kapıyı aç! Beni dışarı çıkar!”</p>

  <p>“Lütfen,” diye ağladı Kestrel, “bizi...”</p>

  <p>“Kes sesini Chaka pisliği!” dedi danışman mümkün olduğunca kibar bir tavırla ve hücreden dışarı çıktı.</p>
</body>
</html>
