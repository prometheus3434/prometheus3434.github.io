<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <p class="baslik0">4</p>

  <p class="baslik1">Kahverengi Bölge’ye Hazırlık</p>

  <p>Bowman babasıyla birlikte geri döndüğünde arena boşalmıştı ve rüzgâr çalgısı sessizdi. Çevreyi koruyan muhafızlar içeri girmelerine izin vermediler. Hanno Hath onlara vahşi çocuğun babası olduğunu ve onu eve götürmeye geldiğini söyledi. Muhafızlar şeflerini çağırdılar ve şefleri Müfettiş Koleji’ne birini gönderip ne yapması gerektiğini sordu. Tek bir emir geldi:</p>

  <p>“Onu evine yollayın. Onunla daha sonra ilgilenilecek.”</p>

  <p>Baba oğul arenanın basamaklarından aşağı inerken Bowman kısık sesle sordu:</p>

  <p>“Ona ne yapacaklar?”</p>

  <p>“Bilmiyorum,” dedi Hanno.</p>

  <p>“Aile derecemizin düşürüleceğini söylüyorlardı.”</p>

  <p>“Evet, sanırım bunu yapacaklardır.”</p>

  <p>“İmparator’a sersem tavuk dedi. İmparator diye birinin olmadığını söyledi.”</p>

  <p>“Öyle mi söyledi?” dedi babası kendi kendine gülümseyerek.</p>

  <p>“İmparator diye biri var mı baba?”</p>

  <p>“Kimbilir? Onu hiç görmedim ve gören birine de rastlamadım. Belki de şu malum faydalı fikirlerden biridir.”</p>

  <p>“Kess’e kızgın mısın?”</p>

  <p>“Hayır, tabii ki değilim. Ama bunu yapmasaydı daha iyi olurdu.”</p>

  <p>Rüzgâr çalgısına vardılar ve Hanno Hath yukarıda deri kepçelerin arasına kıvrılmış Kestrel’e seslendi.</p>

  <p>“Kestrel! Artık aşağı gel canım.”</p>

  <p>Kestrel aşağı doğru baktı ve babasını gördü.</p>

  <p>“Bana kızgın mısın?” diye sordu alçak sesle.</p>

  <p>“Hayır,” diye cevap verdi babası nazikçe. “Seni seviyorum.”</p>

  <p>Böylece Kestrel aşağı indi, yere indiğinde cesaretini kaybetti ve titreyerek ağlamaya başladı. Hanno Hath onu kollarının arasına aldı ve arenanın en alt basamağına oturup ona sımsıkı sarıldı. Kestrel babasına sarılıp ağlayarak içindeki öfke ve utancı boşalttı.</p>

  <p>Defalarca, “Biliyorum, biliyorum,” dedi babası.</p>

  <p>Bowman yanlarına oturarak kız kardeşinin sakinleşmesini bekledi, ürpererek o da babasına sarılmak istedi. Yaklaşıp kafasını babasının tüylü koluna yasladı. Babam bize yardım edemez, diye düşündü. Yardım etmek istiyor ama elinden bir şey gelmez. İlk defa açık ve net bir şekilde böyle bir şey düşünüyordu. Bunu kafasında Kestrel’e söyledi.</p>

  <p><i>Babam bize yardım edemez.</i></p>

  <p>Kestrel yanıtladı, <i>Biliyorum. Ama bizi seviyor.</i></p>

  <p>Ardından her ikisi de aynı anda babalarını ne kadar çok sevdiklerini düşünüp kulaklarını, gözlerini, kırışık yanaklarını öpücüklere boğdular.</p>

  <p>“Böylesi daha iyi,” dedi babaları. “Benim tatlı kuşlarım.”</p>

  <p><br /></p>

  <p>Üçü kol kola girip sessizce eve yürüdüler, kimse onları rahatsız etmedi. Ira Hath, kollarında Pinpin’le onları bekliyordu, olanları kısaca ona da anlattılar.</p>

  <p>“Ah, keşke seni duyabilseydim!” diye bağırdı.</p>

  <p>Kestrel’in anne-babası onu suçlamadı ya da yanlış bir şey yaptığını söylemedi. Ama hepsi bunun bir bedeli olduğunu biliyordu.</p>

  <p>“Bizim için kötü olacak, değil mi?” dedi Kestrel, babasının gözlerinin içine bakarak.</p>

  <p>“Evet, sanırım ibret olsun diye bizi bir şekilde cezalandıracaklardır,” dedi Hanno iç çekerek.</p>

  <p>“Kahverengi Bölge’ye mi gitmek zorunda kalacağız?”</p>

  <p>“Evet, sanırım öyle. Tabii eğer bir sonraki Büyük Sınav’da göstereceğim parlak başarıyla herkesi şaşırtmazsam.”</p>

  <p>“Sen zaten çok başarılısın baba.”</p>

  <p>“Teşekkür ederim, canım. Ne yazık ki ne kadar parlak olduğum sınavlarda anlaşılamıyor.”</p>

  <p>Suratını astı. Sınavlardan ne kadar nefret ettiğini hepsi biliyordu.</p>

  <p>O gece muhafızlar eve gelmediler. Sanki hiçbir şey olmamış gibi birlikte akşam yemeği yediler ve Pinpin’e banyo yaptırdılar. Ardından Pinpin’in yatma vakti gelip batan güneş gökyüzünü toz pembe bulutlarla kapladığında tüm aile her zaman olduğu gibi dilek sarılışı için bir araya toplandı. Hanno Hath yere diz çöktü ve kollarını uzattı. Bowman ve Kestrel kollarının altına girdiler. Pinpin yüzünü babasının göğsüne dayayarak minik kollarıyla ona sarıldı. Ira Hath Pinpin’in arkasında diz çöktü ve Bowman ve Kestrel’e sarılarak bir halka oluşturdu. Sonra birbirine değene kadar kafalarını eğip sırayla o geceki dileklerini dilediler. Çoğunlukla komik şeyler diliyorlardı, özellikle de anneleri, bir defasında beş gece üst üste Blesh ailesinin çıban çıkarmasını dilemişti. Ama bu gece ciddi bir hava esiyordu.</p>

  <p>“Dilerim bir daha hiç sınav olmaz,” dedi Kestrel.</p>

  <p>“Dilerim Kess’e kötü bir şey olmaz,” dedi Bowman.</p>

  <p>“Dilerim benim sevgili çocuklarım sonsuza dek mutlu ve güvende olurlar,” dedi anneleri. Endişeli olduğunda hep bu dileği dilerdi.</p>

  <p>“Dilerim rüzgâr çalgısı yeniden şarkı söylemeye başlar,” dedi babaları.</p>

  <p>Bowman Pinpin’i dürttü ve o da, “Dilek, dilek,” dedi. Ardından birbirlerini öptüler, belirli bir öpüşme sırası olmadığından her zamanki gibi burunlarını birbirine çarptılar. Sonra Pinpin’i yatırdılar.</p>

  <p>“Bir daha olur mu dersin baba?” dedi Bowman. “Rüzgâr çalgısı yeniden şarkı söylemeye başlar mı?”</p>

  <p>“Bu yalnızca eski bir hikâye,” dedi Hanno Hath. “Artık kimse buna inanmıyor.”</p>

  <p>“Ben inanıyorum,” dedi Kestrel.</p>

  <p>“İnanamazsın,” diye itiraz etti erkek kardeşi. “Herkes gibi sen de bu konuda bir şey bilmiyorsun.”</p>

  <p>“Hiç kimse inanmadığı için ona inanıyorum,” diye sertçe karşılık verdi Kestrel.</p>

  <p>Babası buna gülümsedi.</p>

  <p>“Ben de aşağı yukarı senin gibi hissediyorum,” dedi.</p>

  <p>Bu eski hikâyeyi onlara pek çok kez anlatmıştı ama Kestrel yeniden duymak istedi. Onu sakinleştirmek için çok eskilere, rüzgâr çalgısının şarkı söylediği zamanlara dayanan bu hikâyeyi yeniden anlattı. Şarkısı öyle tatlıymış ki onu duyan herkes mutlu olurmuş. Aramanth halkının mutluluğu Morah adındaki ruhu öfkelendirmiş...</p>

  <p>“Ama Morah gerçek değil,” dedi Bowman.</p>

  <p>“Evet, artık kimse Morah’a inanmıyor,” dedi babası.</p>

  <p>“Ben inanıyorum,” dedi Kestrel.</p>

  <p>Hikâyeye göre, Morah çok öfkelenmiş ve Aramanth’ı yok etmek için üzerlerine korkunç Zar ordusunu göndermiş. Bunun üzerine insanlar çok korkmuş ve rüzgâr çalgısının anahtarını çıkarıp Morah’a vermişler. Morah bunu kabul etmiş ve Zar ordusu Aramanth’ı yok etmeden geri çekilmiş ve rüzgâr çalgısı bir daha hiç şarkı söylememiş.</p>

  <p>Kestrel bunu duyunca çok heyecanlandı.</p>

  <p>“Bu doğru!” diye bağırdı. “Rüzgâr çalgısının boynunda anahtarın girebileceği bir yer vardı. Onu gördüm!”</p>

  <p>“Evet,” dedi Hanno. “Ben de gördüm.”</p>

  <p>“Öyleyse hikâye doğru olmalı.”</p>

  <p>“Kimbilir?” dedi Hanno sessizce. “Kimbilir?”</p>

  <p>Kestrel’in sözleri hepsinin aklına bugünkü meydan okuyuşunu getirdi ve sessizleştiler.</p>

  <p>“Belki de unuturlar,” dedi Ira Hath umutla.</p>

  <p>“Hayır,” dedi Hanno. “Unutmazlar.”</p>

  <p>“Kahverengi Bölge’ye gitmemiz gerekecek,” dedi Bowman. “Bunun neden bu kadar kötü olduğunu anlamıyorum.”</p>

  <p>“Apartmanlar oldukça küçük. Hepimiz aynı odada uyumak zorunda kalacağız.”</p>

  <p>“Ne güzel,” dedi Bowman. “Her zaman hep birlikte aynı odada uyumak istemişimdir.”</p>

  <p>Kestrel bakışlarıyla ona teşekkür etti ve annesi onu öperek, “Sen çok tatlı bir çocuksun. Ama baban horluyor, haberin olsun,” dedi.</p>

  <p>“Horluyor muyum?” dedi Hanno şaşkınlıkla.</p>

  <p>“Ben alışkınım,” dedi karısı, “ama çocuklar bir süre uyumakta zorlanabilirler.”</p>

  <p>“Neden denemiyoruz?” dedi Bowman. “Neden Kahverengi Bölge için bu geceden alıştırma yapmıyoruz?”</p>

  <p><br /></p>

  <p>İkizlerin şiltelerini yataklarından alıp anne-babalarının odasına götürdüler. Burada, rengârenk çizgili yatak örtüsüyle büyük bir yatak duruyordu: pembe, sarı, mavi ve yeşil. Aramanth’da pek rastlanmayan renklerdi bunlar. Ira Hath küçük bir başkaldırı olarak örtüyü kendisi yapmıştı ve çocuklar ona bayılıyordu.</p>

  <p>Büyük yatağı duvara doğru iterek diğer iki şilteyi de yan yana odaya sığdırdılar ama odada basacak yer kalmamıştı ve Pinpin’in karyolasını koyacak yer yoktu. Bu yüzden Pinpin’in Bowman ve Kestrel’in arasında, şiltelerin birleştiği yerde yatmasına karar verildi.</p>

  <p>Hepsi yatmaya hazır olduğunda ikizler uzandı ve babaları karyolasında uyumakta olan Pinpin’i alıp aralarına yatırdı. Pinpin yarı uyanıp bir yanında ablasını diğer yanında da ağabeyini görünce, küçük yuvarlak yüzüne bir gülümseme yayıldı. Yattığı yerde kıpırdandı, önce bir yana sonra diğer yana dönerek, “Bo’yu seviyorum, Kess’i seviyorum,” diye mırıldandıktan sonra uyumaya devam etti.</p>

  <p>Ardından anne-babaları da yatağa girdiler. Bir süre hepsi karanlıkta yan yana uzanıp birbirlerinin burun çekişlerini dinlediler. Sonra Ira Hath, peygamber edasıyla,</p>

  <p>“Ey mutsuz insanlar! Yarın kederli bir gün!” dedi.</p>

  <p>Her zaman olduğu gibi annelerinin peygamber gibi konuşmasına sessizce güldüler; ama söylediklerinin doğru olduğunu biliyorlardı. Ürpererek iyice yatak örtülerinin içerisine sokuldular. Aynı odada uyumak öyle sıcacık, güvenli ve ailelere özgüydü ki bunu daha önce neden yapmadıklarını ve bir daha ne zaman yapabileceklerini düşündüler.</p>
</body>
</html>
