<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <p class="baslik0">9</p>

  <p class="baslik1">Aramanth’dan Kaçış</p>

  <p>O gece muhafızlar, eve döndüğünde Kestrel’i yakalayabilmek için evin arkasında ve önünde nöbet beklediler. Karanlık basınca geri döneceğine inanıyorlardı. Kestrel, tabii ki zaten evin içerisindeydi ve pencerelerden uzak duruyordu. Gece olup da dikkati üzerlerine çekmeden perdeleri kapatabildikleri zaman evin içerisinde daha rahat bir şekilde hareket etmeye başladı.</p>

  <p>Ira Hath paniğe kapılmayı ya da ağlamayı reddediyordu. O kadar çok kez, kararlı bir şekilde, “Babanız bize geri dönecek,” dedi ki sonunda ikizler de buna inanmaya başladılar. Pinpin’e yemeğini yedirdi ve her zamanki gibi banyosunu yaptırdı. Babaları orada olmadığı için doğru gelmese de üç çocuğuyla her zamanki gibi dilek dilemek için birbirlerine sokuldular. Hepsinin dileği onun geri dönmesiydi, bu yüzden babaları aralarındaymış gibi hissettiler. Ardından Ira Hath her zaman olduğu gibi Pinpin’i karyolasına yatırdı. Pinpin uyuduktan sonra ikizlerin yanına oturdu, ellerini kucağının üzerinde kavuşturup şöyle dedi:</p>

  <p>“Bana her şeyi anlatın.”</p>

  <p>Kestrel olup biteni ve babasının söylediği her şeyi annesine anlattı. Ardından haritayı çıkarıp unutmadan, anlaşılmaz harf kümelerinin yanına babasının söylediği kelimeleri yazdı: <i>Büyük Yol, Topraktaki-yarık, Morah’ın Sarayı, Ateşe Doğru.</i></p>

  <p>Arka taraftaki yazının yanına ezberlediği anlamını yazdı:</p>

  <p><i>Rüzgâr çalgısının şarkısı sizi kurtaracak. Sonra anayurdu arayın.</i></p>

  <p>“Ah, anayurt,” dedi Ira Hath iç çekerek. Burası bizim gerçek yurdumuz değil.”</p>

  <p>“Anayurt nerede?”</p>

  <p>“Kimbilir? Ama bulduğumuzda anlayacağız.”</p>

  <p>“Nasıl?”</p>

  <p>“Tabii ki yurdumuz olduğunu hissedeceğiz.”</p>

  <p>Bir süre daha haritaya baktı ve sonra onu yeniden katladı.</p>

  <p>“Bu her ne ise babanız gelene kadar beklemesi en iyisi olur,” dedi. “Şimdi seni ne yapacağımızı düşünmeliyiz.”</p>

  <p>“Burada, evin içinde saklanamaz mıyım?”</p>

  <p>“Hayatım, bu evde daha çok uzun süre kalmamıza izin vereceklerini sanmıyorum.”</p>

  <p>“Beni götürmelerine izin vermeyeceğim. İzin vermeyeceğim.</p>

  <p>“Hayır, hayır. Seni saklamalıyız. Ben bir şey bulurum.”</p>

  <p>Bu uzun günde yaşanan duygular hepsini, özellikle de Kestrel’i çok yormuştu, bu nedenle Ira Hath bu konuyu tartışmayı sabaha bırakmaya karar verdi. Ancak ne kadar hızlı bir şekilde cezalandırılacaklarını düşünmemişlerdi.</p>

  <p><br /></p>

  <p>Ön kapıya gürültülü bir şekilde vurularak uyandırıldıklarında güneş daha yeni doğuyordu.</p>

  <p>“Kalkın! Uyanın! Gitme zamanı!”</p>

  <p>Bayan Hath neler olduğunu anlamak için yatak odasının penceresini açıp dışarı sarktı. Sokakta bir muhafız birliği vardı.</p>

  <p>Muhafızlardan biri, “Eşyalarınızı toplayın!” diye bağırdı. “Buradan taşınıyorsunuz!”</p>

  <p>Yeni yerleri belirlenmişti: Bekledikleri gibi Kahverengi’ye değil Gri’ye gidiyorlardı. Yeni evleri, üç yüz aile tarafından paylaşılan on katlı bir apartmanda bir odaydı. Turuncu Bölge’deki evlerinin en geç öğlene kadar yeni bir aileye teslim edilmesi gerekiyordu.</p>

  <p>Bu durum Ira Hath’i yıldırmadı.</p>

  <p>“Çok daha az temizlik yapmam gerekecek,” dedi, Pinpin’i uyandırırken.</p>

  <p>Şu anki acil sorun Kestrel’di. Muhafızlar hâlâ onu arıyorlar ve şimdi evin hem önüne hem de arkasına yerleşmişlerdi. Onlar Kestrel’i fark etmeden nasıl evden çıkabilirlerdi?</p>

  <p>Kısa bir süre sonra iki görevli bir el arabasıyla Hath ailesinin eşyalarını Gri Bölge’ye taşımaya geldi. Komşular uyanmıştı ve birçoğu yakında gözler önüne serilecek bu ilginç gösteriyi izlemek için evlerinden dışarı çıkmıştı.</p>

  <p>“Gözyaşı dökülecek. Anneleri ağlayarak dışarıya çıkacak. Daha aşağı bir bölgeye geçerken hep böyle olur. Ama yeni gelenler gülümsüyor olacaklar.”</p>

  <p>“Peki ya bebek? Bir bebek yok muydu? Kendisine neler olduğundan haberi bile olmayacak.”</p>

  <p>“Fakat o ikizler yok mu, ikisi de çok zeki.”</p>

  <p>“Kızın ne yaptığını duydun mu? Sonunda başına bir iş geleceğini biliyordum.”</p>

  <p>“Eh, şimdi pişman olmuştur.”</p>

  <p>Evin içerisinde, Kestrel’in büyük battaniye sandığının içerisinde dışarıya kaçırılıp kaçırılamayacağını tartışıyorlardı. Bowman pencereden dışarı muhafızlara, görevlilere ve komşulara bakıp kafasını salladı.</p>

  <p>“Çok riskli.”</p>

  <p>Dışarı bakarken gözleri kalabalığın arkasında duran küçük bir şekle takıldı. Bu Mumpo’ydu. Gizlice etrafta dolanıyor, gözlerini umutla ön kapıya dikmiş belli ki Kestrel’i bekliyordu.</p>

  <p>“Mumpo da burada,” dedi.</p>

  <p>“Pis kokulu Mumpo mu?” dedi Kestrel.</p>

  <p>“Bir fikrim var.”</p>

  <p>Bowman yatak odalarındaki giysi dolabına gidip Kestrel’in kışlık pelerinini çıkardı, soğuk havalar için kapüşonu da olan uzun, turuncu bir giysiydi. Pelerini sıkıca sarmalayıp tuniğinin içine soktu.</p>

  <p>“Ben Mumpo’yla konuşmaya dışarı çıkıyorum,” dedi. “Ben dönene kadar bir şey yapmayın.”</p>

  <p>“Ama Bo...”</p>

  <p>Gitmişti bile.</p>

  <p>Ön kapıdan çıkarken gri giysili görevlilerden biri “Hazır mısınız?” dedi.</p>

  <p>“Daha değil,” dedi Bowman, adamın önünden geçerken. “Annem toplanmak konusunda çok titizdir.”</p>

  <p>Meraklı komşularla konuşmak zorunda kalmamak için sokaktan aşağı doğru koştu, köşeyi dönüp gözlerden uzaklaştıktan sonra durdu. Tahmin ettiği gibi kısa süre sonra Mumpo nefes nefese ve ter içinde göründü.</p>

  <p>“Bo!” diye bağırdı. “Neler oluyor? Kess nerede?”</p>

  <p>“Ona yardım etmek istiyor musun?”</p>

  <p>“Evet. Ona yardım edeceğim. O nerede?”</p>

  <p>Bowman tuniğinin altından turuncu pelerini çıkardı ve silkeleyerek açtı.</p>

  <p>“Yapman gerekeni anlatacağım.”</p>

  <p><br /></p>

  <p>Annesi kapıyı açıp görevlilere sandıkları dışarı çıkarabileceklerini söylediğinde Bowman içeri gireli bir saatten fazla olmuştu. Görevliler sandıkların evin en uzak köşesinde, üst kattaki en arka odada olduğunu görünce şaşkına döndüler.</p>

  <p>“Girişe yakın bir yerde toplanamaz mıydınız sanki! Bu lanet olası merdivenler ciddi bir sorun, biliyor musunuz?”</p>

  <p>Karışıklık yetmiyormuş gibi eve yeni taşınacak Warmish denen aile de iki yüklü arabayla birlikte erken geldi. Doğal olarak içeri girip etrafa bakınmak konusunda çok istekliydiler ama Ira Hath acımasızca sırıtarak kapıda dikildi ve geçmelerine izin vermedi.</p>

  <p>“Mutfağın büyüklüğü nasıl?” diye sordu Bayan Warmish. “Hem mutfak hem de kahvaltı odası denebilir mi yoksa daha çok küçük bir yemek odası gibi mi?”</p>

  <p>“Ah, çok geniştir,” dedi Bayan Hath. “Mutfak masasına icabında otuz altı kişi bile oturabilir.”</p>

  <p>“Otuz altı mı? Aman Tanrım! Emin misiniz?”</p>

  <p>“Sen bir de banyoyu gör! Sekiz yetişkin insanın aynı anda üstelik de uzanarak banyo yapabileceği kadar büyük.”</p>

  <p>“Bu inanılmaz!” Bayan Warmish öğrendiklerinden öyle şaşkına dönmüştü ki ne diyeceğini bilemiyordu, bu yüzden Bayan Hath’in geniş gövdesinin ardından görebildikleriyle yetindi.</p>

  <p>“Yerler cilalı mı yoksa vernikli mi?”</p>

  <p>“Vernik mi?” dedi Bayan Hath küçümser bir ses tonuyla. “Tüm iyi evlerde olduğu gibi saf balmumuyla cilalandığına sizi temin ederim.”</p>

  <p>Sandıklar birer birer arabaya yerleştiriliyordu. Yeni evleri çok küçük olduğundan mobilyalar kalacaktı. Son sandık da evden çıkarıldıktan sonra Warmish’lerin tüm hevesine karşılık kapıda durmaya devam eden Bayan Hath Pinpin’i kollarına alarak Bowman’a baktı. Bowman kafasını eğerek annesine işareti verdi ve yanından geçip ön basamağa çıktı. Buradan eşyaların yüklendiği arabaya gidiyormuş gibi yürüdü ama birdenbire kalabalığın arkasına doğru işaret ederek bağırdı:</p>

  <p>“Kess!”</p>

  <p>Herkes döndü ve sokağın diğer ucunda pelerinli ve kapüşonlu bir çocuk gördü.</p>

  <p>“Koş Kess, koş!” diye bağırdı Bowman.</p>

  <p>Çocuk arkasını dönüp koşmaya başladı.</p>

  <p>Muhafızlar ve görevliler derhal çocuğun arkasından koştular ve komşulardan oluşan kalabalık da yakalanma anına şahit olabilmek umuduyla peşlerinden gitti.</p>

  <p>Kestrel ön kapıdan dışarıya sıvıştı ve tam hiç kimse farkına varmadan uzaklaşacaktı ki Pinpin onu görerek sevinçle “Kess!” diye bağırdı. Kovalamaca başladığında sandıkları arabaya bağlamakla meşgul olan görevlilerden en yavaş olanı bağırışı duydu ve dönüp bakarak yan sokaktan aşağı doğru tabanları yağlamakta olan Kestrel’i gördü.</p>

  <p>“Kız burada! Onu gördüm!” diye bağırdı ve hantal hareketlerle arkasından gitmeye başladı.</p>

  <p>Çocuklar görevliden daha hızlı koşuyorlardı ve kısa süre sonra aradaki mesafeyi açtılar ama aslında nereye gittiklerini kendileri de bilmiyordu. Plan Kestrel’i evden çıkarmaktı. Ondan sonrası için içgüdülerine ve şansa güvenmişlerdi.</p>

  <p>Soluklanmak için durdular. Yakınlarda boşaltılmayı bekleyen çöp tenekelerinin durduğu küçük bir girinti vardı. Kimseye görünmemek için çöp tenekelerinin arkasına saklandılar.</p>

  <p>“Şehirden çıkmalıyız,” dedi Kestrel.</p>

  <p>“Nasıl? İzin kâğıtlarımız yok. İzin kâğıtları olmadan kapıları açmazlar.”</p>

  <p>“Tuz mağaralarından dışarıya çıkan bir yol var. Ben gördüm. Ama tuz mağaralarına nasıl girileceğini bilmiyorum.”</p>

  <p>“Mağaraların kanalizasyon olarak kullanıldıklarını söylememiş miydin?” dedi Bowman.</p>

  <p>“Evet.”</p>

  <p>“Öyleyse kanalizasyonun aktığı yerden girebiliriz.”</p>

  <p>“Bo, sen bir harikasın!”</p>

  <p>Gözleri sokakta gezindi, az ileride bir kanalizasyon kapağı duruyordu. Aynı anda uzaktan sokakları arayarak birbirlerine seslenen takipçilerinin seslerini duydular.</p>

  <p>“Yaklaşıyorlar.”</p>

  <p>“Tuz mağaralarından dışarı çıkabileceğimizden emin misin?”</p>

  <p>“Hayır.”</p>

  <p>Sokağın ucunda bir görevli göründü. Başka şansları yoktu. Kanalizasyon kapağına doğru koştular.</p>

  <p>Kapak yuvarlaktı, demirden yapılmıştı ve çok ağırdı. Üzerinde kapağı kaldırmak için bir halka vardı. Halkayı kaldırmak bile zordu, paslanıp yuvasına yapışmıştı ama sonunda halkayı içine parmaklarını geçirebilecekleri kadar kaldırmayı başardılar. Görevli onları görmüş ve bağırmaya başlamıştı.</p>

  <p>“İşte buradalar! Hey, buraya bakın! Onları buldum!”</p>

  <p>Korku onlara güç verdi ve birlikte halkayı çekerek sonunda kanalizasyon kapağını yerinden oynatmayı başardılar. Milim milim iterek geçebilecekleri geniş bir boşluk oluşana kadar kapağı deliğin kenarına doğru kaydırdılar. Kenarı tuğlalarla örülü çukurdan aşağı inen demir merdivenler vardı ve aşağıda akan suyun sesi duyuluyordu.</p>

  <p>Kestrel önden indi ve Bowman onu izledi. İçeri girdikten sonra kapağı çekerek yerine oturtmaya çalıştı ama bu imkânsızdı.</p>

  <p>“Bırak onu,” dedi Kestrel. “Gidelim buradan.”</p>

  <p>Bunun üzerine Bowman onu izleyerek merdivenlerden indi ve aşağıdaki karanlık suya adımını attı. Nerede olduğuyla arkasına bakamayacak kadar çok ilgiliydi ama eğer dönüp baksaydı açık kanalizasyon kapağından aşağı bir gölgenin indiğini görürdü.</p>

  <p>“Merak etme,” dedi Kestrel. “Derin değil. Suyu izle.”</p>

  <p>Bileklerine kadar suyun içerisinde karanlık tünel boyunca ilerlediler, aşağı indikleri çukurdan gelen ışık yavaş yavaş yerini karanlığa bıraktı. Hızlı bir şekilde yürümeye devam ettiler, onlara çok uzun bir süredir yürüyorlarmış gibi geliyordu. Bowman bir şey söylemedi ama karanlıktan korkuyordu. Etraftan pek çok tuhaf ses geliyordu, çağıldayan ve damlayan su sesleriyle kendi ayak seslerinin yankılarını duyuyorlardı. Yürüdükleri tünele açılan başka kanalların önünden geçtiler, ilerledikçe tünelin büyüdüğünü hissediyorlardı.</p>

  <p>Ardından ilk kez su tarafından çıkarılmayan bir su sesi duydular. Biraz arkalarındaydı ve çok belirgindi: <i>şap şup şap şup.</i> Biri onları izliyordu.</p>

  <p>Hızlandılar. Su derinleşmişti, bu da hareketlerini yavaşlatıyordu. İleride soluk bir ışık parıldıyordu ve gök gürültüsüne benzer bir ses geliyordu. Arkalarında takipçilerinin düzenli ayak seslerini duymaya devam ediyorlardı.</p>

  <p>Tünel birdenbire ortasından hızla bir nehir akan uzun bir mağaraya açıldı. Parıldayan mağara duvarlarını belli belirsiz aydınlatan ışık, içerisinden nehrin aktığı uzaktaki alçak ve geniş delikten geliyordu. Tünelden akan su nehre karışıyordu. Kendilerini kuru taşlardan oluşan pürüzsüz bir kıyıda buldular.</p>

  <p>Bowman az sonra çok yakınlarında korkunç bir şeyin varlığını hissetti.</p>

  <p>“Burada duramayız,” dedi. “Buradan hemen gitmeliyiz.”</p>

  <p>“Ev,” dedi boğuk bir ses. “Eve gidin.”</p>

  <p>Kestrel sıçrayarak karanlığa baktı.</p>

  <p>“Bo? O sen miydin?”</p>

  <p>“Hayır,” dedi Bowman zangır zangır titreyerek. “Burada biri daha var.”</p>

  <p>“Yalnızca bir dost,” dedi boğuk ses. “Yardıma ihtiyacı olan bir dost.”</p>

  <p>“Neredesin?” dedi Kestrel. “Seni göremiyorum.”</p>

  <p>Cevap olarak bir kibrit sesi duyuldu ve ardından yanan bir meşalenin parlak alevi havada dönüp onlardan birkaç metre ötede yere düştü. Meşale düştüğü yerde cızırdayıp çıtırdayarak yanmaya devam etti, etrafına sarı bir ışık halesi saçıyordu. Beyaz saçlı küçük bir şekil, karanlıktan meşalenin aydınlığına doğru bir adım attı. Yaşlı, küçük bir adam gibi yürüyordu fakat meşalenin titrek ışığına yaklaşınca onun kendileriyle hemen hemen aynı yaşta bir çocuk olduğunu gördüler. Bir farkla: Saçları bembeyazdı ve cildi kuru ve kırışık içindeydi. Orada durup onlara baktı ve sonra konuştu.</p>

  <p>“Artık beni görebiliyorsunuz.”</p>

  <p>Bu daha önce de duydukları boğuk sesti, yaşlı bir adamın sesi. Bu bitkin ve kısık sesin bir çocuktan çıkması çok ürkütücüydü.</p>

  <p>“Yaşlı çocuklar,” dedi Kestrel. “Daha önce gördüklerim.”</p>

  <p>“Sınıfımıza katılmanı dört gözle bekliyorduk,” dedi beyaz saçlı çocuk. “Ama sonu iyi biten her şey iyidir, derler. Beni takip ederseniz sizi geri götürürüm.”</p>

  <p>“Biz geri dönmüyoruz,” dedi Kestrel.</p>

  <p>“Geri dönmüyor musunuz?” Yatıştırıcı sesi, Kestrel’in karşı çıkışının çocukça görünmesine neden olmuştu. “Anlamıyor musunuz? Yardımım olmadan asla çıkış yolunu bulamazsınız. Burada ölürsünüz.”</p>

  <p>Karanlıkta bir gülüş sesi duyuldu. Beyaz saçlı çocuk gülümsedi.</p>

  <p>“Arkadaşlarım bu durumu eğlenceli buluyor.”</p>

  <p>Bazıları onun gibi beyaz saçlı, bazıları kel, tümü zamanından önce yaşlanmış başka çocuklar birer birer ışığa yaklaştılar. Başlangıçta yalnızca birkaç kişi gibi görünüyorlardı ama gölgelerin içinden ayaklarını sürüyerek gittikçe daha fazla çocuk gelmeye devam etti. İlk önce on, sonra yirmi, sonra otuz ve daha fazlası. Bowman onlara bakarak ürperdi.</p>

  <p>“Biz sizin küçük yardımcılarınızız,” dedi beyaz saçlı çocuk. Bütün çocuklar bir kez daha yetişkinlerin gürleyen kahkahasıyla güldüler. “Siz bize yardım ederseniz biz de size ederiz. Bu adil bir şey, öyle değil mi?”</p>

  <p>Bir adım daha yaklaşarak elini uzattı.</p>

  <p>“Benimle gelin.”</p>

  <p>Arkasındaki bütün çocuklar ayaklarını sürüyerek küçük adımlarla yaklaşıyorlardı. Yaklaştıklarında onlar da ellerini uzattılar. Saldırgandan çok meraklı görünüyorlardı.</p>

  <p>“Arkadaşlarım sizi okşamak istiyor,” dedi liderleri, sesi boğuk ve yumuşaktı ve çok uzaktan geliyor gibiydi.</p>

  <p>Bowman o kadar korkmuştu ki düşünebildiği tek şey oradan nasıl kaçacaklarıydı. Geriye doğru bir adım atarak çırpınan kolların menzilinden çıktı. Ama arkasında yeraltı deliğine doğru hızla akan nehir vardı. Yaşlı çocuklar ayaklarını sürüyerek yaklaştılar ve Bowman bir elin koluna dokunduğunu hissetti. Bu onda hiç tanımadığı bir his uyandırdı: Sanki gücünün bir kısmı emilmişti ve yorgun düşmüş, uykusu gelmişti.</p>

  <p><i>Kess!</i> diye seslendi sessizce, umutsuzca. <i>Yardım et!</i></p>

  <p>“Ondan uzak durun!” diye bağırdı Kestrel.</p>

  <p>Cesurca öne atıldı ve onu yere yıkma isteğiyle kolunu beyaz saçlı çocuğa doğru savurdu. Ama yumruğu ona dokununca darbenin hızı kesildi ve kolunun güçsüzleştiğini hissetti. Bir kez daha vurdu ve bu kez daha da güçsüzleştiğini hissetti. Sanki etrafındaki hava ağırlaşmış ve pelteleşmişti ve sesler çok uzaktan boğuk bir şekilde duyuluyordu.</p>

  <p><i>Bo!</i> diye seslendi. <i>Bana bir şeyler oluyor.</i></p>

  <p>Bowman onun dizlerinin üzerine yığılmakta olduğunu görebiliyor ve vücudunu saran korkunç bitkinliği hissedebiliyordu. Ona yardım etmesi gerektiğini biliyordu ama donup kalmış, korkudan hareketsizleşmişti.</p>

  <p><i>Oradan uzaklaş, Kess,</i> diye yalvardı. <i>Uzaklaş.</i></p>

  <p><i>Yapamıyorum.</i></p>

  <p>Bowman bunu biliyor, hissedebiliyordu. Sanki yaşlı çocuklar onu alıp götürüyormuş gibi gittikçe belirsizleşiyordu.</p>

  <p><i>Hareket edemiyorum, Bo. Bana yardım et.</i></p>

  <p>Kestrel’in etrafına toplanmalarını izledi ama öyle korkuyordu ki hiçbir şey yapamadı ve bir şey yapamadığı için utancından ağlamaya başladı.</p>

  <p>Birden bir çatırtı ve şapırtı duyuldu ve arkalarındaki tünelden bir şey koşarak üzerlerine doğru geldi. Vahşi bir hayvan gibi kükredi ve bir yel değirmeni gibi dönen kollarıyla dört bir yana saldırdı.</p>

  <p>“Kakka-kakka-kak!” diye bağırdı. “Bubba-bubba-bubba-kak!”</p>

  <p>Yaşlı çocuklar korkuyla sıçradılar. Kasırga Bowman’ın yanından geçerken onu kıyıdan hızla akan nehrin içerisine doğru itti. Sıçrayan su yanan meşaleyi söndürdü. Kestrel birdenbire çöken karanlıkta nehrin kıyısına doğru sürüklendiğini hissetti ve suya atladı. Ardından üçüncü bir atlayış duyuldu, üçü birden akıntıda dönerek gürüldeyen deliğe doğru sürükleniyordu.</p>

  <p>Soğuk su Kestrel’i kendisine getirdi ve tekme atmaya başladı. Su yüzeyine çıkıp derin bir nefes aldı. Sonra yaklaşan alçak kayalığı gördü, yeniden suyun içerisine daldı ve deliğin içine doğru sürüklendi. Azgın sularda birkaç dakika sürüklendikten sonra kendisini havada bir fıskiyenin üzerinde buldu, suyun akıntısıyla aşağı doğru düşüyordu, nefes almaya çalışıyor ve, <i>Sonumuz geldi, düşüp parçalanacağız,</i> diye düşünüyordu ki birdenbire bir cup sesi ve uzun, yumuşak bir tıslamayla yumuşak ve derin çamura indiğini fark etti.</p>
</body>
</html>
