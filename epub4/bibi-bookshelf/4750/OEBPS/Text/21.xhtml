<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <p class="baslik0">21</p>

  <p class="baslik1">Zar Ordusunun Yürüyüşü</p>

  <p>Bowman kız kardeşinin elinden tutarak soğuk, beyaz alevlerin içine atladı. Olanlar hakkında konuşacak vakit yoktu. Sanki içinden geçtikleri alevler her şeyi durdurmuşçasına onlara aldırış etmeyen bando liderinin yanından geçip gittiler. Birden kendilerini alevlerin dışında buldular, ağaçlarla kaplı dağlar iki yanda yükseliyor, rüzgâr yüzlerine çarpıyor, Büyük Yol önlerinde uzanıyordu ve üzerlerinde kara bulutlar vardı.</p>

  <p>Bunlar bulut değildi: Kestrel kafasını kaldırıp gökyüzünü karartan yüzlerce kartalı gördü. Bowman’ı kolundan çekerek ağaçların arasına girdi.</p>

  <p>“Saldıracaklar!”</p>

  <p>Dev kartallar gittikçe alçalıyor, ağaçların dalları güçlü kanatlarının çırpışıyla titriyordu. Ağaçların arasında sarı gözlerini alevden kapıya dikmiş yüzlerce kurt bekliyordu.</p>

  <p>Genç ve güzel bando lideri değneğini çevirerek alevlerin arasından çıktı, bando takımı neşeli müziklerini çalarak ardından geliyordu. Zar ordusu sekizerli sıralar halinde Büyük Yol’a çıktıkça kartallar kanatlarını kapatıp çığlıklar atarak yıldırım gibi gökyüzünden aşağı yağmaya başladılar. Dev pençeleriyle saldırırken son anda kanatlarını açıyorlardı. Pençelerinin arasına aldıkları beyaz ve altın renkli kurbanlarını aşağıya fırlatmak üzere ağaçların tepesine yükseliyorlardı. Kendilerinden geçmiş Zar’lar tek bir çığlık bile atmıyor, yoldaşları bir kez olsun kafalarını kaldırıp yukarı bakmıyor ya da korku belirtisi göstermiyordu. Kartallar birbiri ardından saldırıyordu fakat sıralarda açılan boşluklar arkadan gelenlerle derhal dolduruluyor, Zar ordusu yürüyüşünü sürdürüyordu. Uzun kılıçları ölümcül parıltılar saçıyordu ve üzerlerine dalış yapan pek çok kartal bir daha havalanamadı. Ancak Zar ordusunun indirdiği darbelerden daha da korkunç olan bir şey varsa o da aldıkları darbeler karşısındaki aldırmazlıklarıydı. Yoldaşlarının ölüme gidişleri karşısında bile gülümsemeleri bir an olsun yüzlerinden eksilmiyor, bir saniye bile durmuyorlardı. Uzun ve kesintisiz bir sıra halinde tünelin içinden çıkmaya devam ediyorlardı.</p>

  <p>Kartallar uzaklaşmaya başlamıştı, sıra kurtlarındı. Yaşlı kurt kafasını kaldırarak vahşi bir sesle uludu. Ağaçların arasından çıkan ilk kurt birliği uluyarak düşmanın üzerine atıldı. Kocaman dişleriyle saldırarak Zar ordusunda kanlı delikler açıyorlardı ama uzun kılıçlar hızlı ve ölümcüldü ve hayvanlardan hiçbiri ikinci bir kez saldırma fırsatı bulamadı.</p>

  <p>Savaş tüm hızıyla devam ediyordu. Bir kartallar, bir kurtlar saldırıya geçiyordu fakat sıralarda açılan boşluklar arkadan gelenler tarafından dolduruluyor ve parlak beyaz ve altın renkli üniformalarıyla askerler müzik eşliğinde kartalların, kurtların ve yoldaşlarının yaralı ve ölü bedenleri üzerinden geçerek yollarına devam ediyorlardı.</p>

  <p>Rap! Rap! Rap!</p>

  <p>“Öldür, öldür, öldür, öldür! Öldür, öldür, öldür!”</p>

  <p>Şarkı söylemeyi bile bırakmıyorlardı.</p>

  <p>Bowman korku ve büyük bir merakla onları izliyordu.</p>

  <p>“Aramanth’a gidiyorlar,” dedi ve aceleyle Kestrel’e dönerek, “Anahtar sende mi?” diye sordu.</p>

  <p>“Evet burada.”</p>

  <p>“Gitmemiz gerekiyor! Aramanth’a onlardan önce varmalıyız!”</p>

  <p>Hemen yola çıkıp yorulmak nedir bilmeyen Zar ordusunu geçerek eve varmaya hazırdı ama Kestrel onu kolundan tuttu.</p>

  <p>“Bak! Mumpo orada!”</p>

  <p>Savaşın ortasında, geri gelen gençliğinin parıltısı ve kana bulanmış beyaz ve altın rengi üniformasıyla Zar ordusuyla birlikte her yandaki katliama gülümseyerek yürüyen Mumpo’yu gördüler.</p>

  <p>“Gitmeliyiz!” diye bağırdı Bowman. “Gitmek zorundayız!”</p>

  <p>“Onu burada bırakamayız,” dedi Kestrel.</p>

  <p>Önlerinden geçerken Kestrel savaşın ortasına atılarak Mumpo’ yu kolundan tutup kenara çekti. Müzik ve yürüyüşten yarı ipnotize olmuş vaziyetteki Mumpo başlangıçta ne olduğunu anlayamadı.</p>

  <p>“Kess! Bak ne kadar çok arkadaşım var Kess!”</p>

  <p>Kestrel ve Bowman onu aralarına alarak ormanın içerilerine doğru koştular. Bir grup Zar sıradan ayrılarak peşlerinden gitti.</p>

  <p>Nefes nefese kalana dek koşmayı sürdürdüler. Kestrel Mumpo’ya döndü.</p>

  <p>“Beni dinle Mumpo. Zar’lar senin arkadaşların değil, onlar senin düşmanın. Senin arkadaşların biziz. Ya onlarla gidersin ya da bizimle.”</p>

  <p>Mumpo kafası karışmış bir halde ona baktı.</p>

  <p>“Neden hepimiz birlikte gidemiyoruz?”</p>

  <p>“Anlamıyor musun...” Sinir bozukluğuyla onu sarstı.</p>

  <p>“Sakin ol Kess,” dedi Bowman. Mumpo’nun ellerini avcuna aldı ve yumuşak bir sesle konuştu.</p>

  <p>“Nasıl bir his olduğunu biliyorum Mumpo. Onu ben de hissettim. Artık yalnız değilmişsin ve korkmana gerek yokmuş gibi hissediyorsun. Bir daha hiç kimse sana zarar veremezmiş gibi.”</p>

  <p>“Evet Bo, bu doğru.”</p>

  <p>“Biz sana bu hissi veremeyiz. Ama şimdiye kadar sana destek olduk, sen de bize. Şimdi bizi bırakma.”</p>

  <p>Mumpo Bowman’ın nazik gözlerinin içine baktı ve ihtişam hayali yavaş yavaş solmaya başladı.</p>

  <p>“Yeniden yalnız kalıp korkacak mıyım Bo?”</p>

  <p>“Evet Mumpo. Sana bizim yanımızda güvende olacağını söyleyebilmeyi isterdim ama yapamam. Onlar kadar güçlü değiliz.”</p>

  <p>Kestrel hayranlıkla kardeşinin konuşmasını dinliyordu. Daha olgun, üzgün ve kendinden emin bir sesle konuşuyordu. Mumpo’nun da başından geçenlerden sonra değiştiğini görebiliyordu. Kafası karışıktı ama artık bir budala gibi davranmıyordu.</p>

  <p>“Sizler benim ilk arkadaşlarımdınız,” dedi. “Sizden asla ayrılmayacağım.”</p>

  <p>İkizler onu kollarına aldılar, ağaçların arasından yaklaşan beyaz üniformaların ışıltısını görene kadar birbirlerine sarılacak zamanları ancak oldu. Kısa süre sonra farkına vardıkları gibi Zar’lar onları takip etmekle kalmamış aynı zamanda etraflarını da çevirmişlerdi. Bir düzineden fazla Zar bulundukları yere yaklaşıyordu.</p>

  <p>“Ağaçlara!” dedi Kestrel.</p>

  <p>Yanında durdukları ağacın aşağı doğru sarkan dallarından birine atlayıp tırmanmaya başladı. Bowman ve Mumpo da onu izlediler. En üst dallara varıncaya dek tırmanmayı sürdürdüler. Buradan Büyük Yol’u ve tüm hızıyla devam eden savaşı görebiliyorlardı. Kartalların sayısı çok azalmıştı ve kurtların neredeyse tamamı yorgunluktan tükenmiş vaziyetteydi. Sürünün lideri gri kurt yüksek bir kayanın üzerinde durmuş uluyarak son kalan birliklerini savaşa gönderiyordu.</p>

  <p>Çocuklar ellerinden hiçbir şey gelmeyerek ağacın tepesinden kurtların saldırısını izlediler. Geriye kalan son birkaç kurt ağaçların arasında gururla, kılıçların önünde can vereceklerini bile bile sıranın kendilerine gelmesini bekliyorlardı. Ölmeden önce olabildiğince Zar’ı beraberlerinde götürmeyi amaçlayarak savaş çığlıkları arasında saldırdılar. Kurtların vahşi gücü karşısında doğal bir düşman ayakta kalmayı başaramazdı ama Zar ordusunun sonu yoktu ve ölenlerin yeri hemen dolduruluyordu.</p>

  <p>“Durun!” diye bağırdı Kestrel üzüntü ve dehşet içerisinde. “Durun! Bu hiçbir işe yaramıyor!”</p>

  <p>Fakat yaşlı kurt onu duymuşsa bile aldırmadı. Tüylü postunu sallayarak bir kez daha uludu ve son kurt birliği de savaşın ortasına atıldı. Dağların gururu başını eğmiş askerlerinin teker teker düşüşlerini izlerken kanayan yüreğini susturdu.</p>

  <p><i>Sonunda eski düşmanımızla karşı karşıya geldik. Ölmekten başka elimizden ne gelir?</i></p>

  <p>Yaşlı kafasını kaldırıp son kez uludu, bu onun savaş ve ölüm çığlığıydı ve son kalan gücünü toplayarak öne atıldı. Öldürücü dişleriyle bir, iki ve üçüncüyü de parçaladıktan sonra kalbine girecek olan kılıcın ışıltısını bir saniyeliğine gördü.</p>

  <p>Zar ordusu şarkı söyleyerek ilerlemeye devam ediyordu. Arkalarında tüyler ürpertici bir ceset yığını bırakmışlardı, üzerlerinde uçan kartallar saldırmaya devam ediyordu ama Zar ordusu hiç durmadan neşeyle ilerliyordu, verdikleri kayıpların tek göstergesi parlak beyaz giysilerindeki kan lekeleriydi.</p>

  <p>Bu sırada çocukların peşindekiler ağacın etrafını sarmışlardı. Oyun oynayan çocuklar gibi güle eğlene şapka ve pelerinlerini çıkarıp atarak tırmanmaya koyuldular.</p>

  <p>Şaşırtıcı derecede çeviktiler ve ağacın geniş gövdesine sarılmayı başarıyor gibi görünüyorlardı. Liderleri, on üç yaşından daha büyük olmayan, güleç yüzlü bir oğlan çocuğu en üst dallara ulaşmış, çocukların üzerine tünediği dala doğru bakıyordu.</p>

  <p>“Merhaba!” diye seslendi dostane bir sesle. “Sizi öldürmeye geliyorum!”</p>

  <p>Tırmanmaya devam ederken bir yandan da yürüyüş şarkılarının melodisini mırıldanıyordu.</p>

  <p>“Öldür, öldür, öldür, öldür! Öldür, öldür, öldür!”</p>

  <p>Arkasından gelen güzel, sarı saçlı kız hızla ona yetişti.</p>

  <p>“Bana da bir tane bırak!” diye seslendi yoldaşına. “Öldürmeyi ne kadar çok sevdiğimi biliyorsun!”</p>

  <p>Çocuklar, üzerine tünedikleri dalın ucuna doğru süründüler. Böylece Zar’lar onları ancak teker teker avlayabileceklerdi. Kestrel aşağıya baktı. Atlamak için çok yüksekti. Bowman tek bir kurtuluş umutları olduğunun bilinciyle yukarı baktı. Uzun bir bağırışla seslendi ve kartallar onu duyarak hızla geldiler.</p>

  <p>En öndeki Zar yalnızca bir dal altlarındaydı ve korku dolu bakışları altında üzerinde oturdukları dala uzandı.</p>

  <p>“Çok uzun sürmüyor değil mi?” dedi gülümseyerek ve uzun kılıcını çekti.</p>

  <p>“Bana da bırak!” diye seslendi aşağıdaki kız. “Kızı istiyorum.”</p>

  <p>“Kızı ben istiyorum,” dedi genç Zar, çocukların üzerinde oturduğu dala tırmanarak. “Daha önce hiç kız öldürmedim.”</p>

  <p>Üzerine bir gölge düştü ve bir kartal tüyler ürpertici bir darbeyle onu pençeleri arasına alıp gitti. Çocuklar ne olduğunu anlayamadan tepelerinde üç kartal belirdi. Ne yapmaları gerektiğini anladılar. Bowman ellerini havaya kaldırdı.</p>

  <p>“Ellerinizi kaldırın!”</p>

  <p>Mumpo Bowman’ı taklit etti. Kartallardan biri alçalıp dev pençeleriyle onu nazikçe bileklerinden kavrayıp havalandı. Onu Bowman izledi. Kestrel kılıcını sallayarak ona doğru gelen Zar kızına baktı, bir anlık tereddüt yaşadı. Yaklaşan kartalı görerek kollarını havaya kaldırdı. Kestrel boşluğa atladığı sırada bir kılıç darbesi kartalı diğer yana yönelmek zorunda bıraktı. Kolları havada düşüyordu, kartal da kanatları ıslık çalarak hızla alçaldı. Kestrel yaklaştığını hissetti ve pençeler onu bileklerinden yakaladı; düşüşü sona ermişti.</p>

  <p>Dev kanatlar onları Zar ordusunun üzerinden aşırmıştı, Büyük Yol boyunca uçtular. Rüzgâr yüzüne çarpıyor, üzerindeki geniş kanatlar onu güneşten koruyordu, Kestrel içinde bir umut hissetti. Arkaya ve aşağıya baktı. Zar ordusu çok gerilerde ve küçücük görünse de ilerleyen ordunun sonu gelmiyordu. Ardından, kartalının yüksekliğini korumakta zorlandığını fark etti. İleride Bowman’ın kartalının yavaşladığını ve yükseklik kaybettiğini görebiliyordu. Kartallar büyük de olsa çocuklar çok uzağa taşıyamayacakları kadar ağırdı. Şimdi ne olacaktı? Eğer yere bırakılırlarsa Zar ordusu kısa sürede onlara yetişirdi.</p>

  <p>Ne kadar mesafe katettiklerini görmek için arkasına baktığında onlara yetişmek üzere olan üç kartal gördü. Ayrılarak yavaşça yerlerini almalarını izledi.</p>

  <p>O kadar çabuk gerçekleşmişti ki korkacak vakti bile olmadı. Bir an için altından bir kartalın geçmekte olduğunu fark etti, hemen ardından bileklerini tutan pençelerin açıldığını ve bir taş gibi düştüğünü hissetti ve kısacık bir an sonra aşağıdaki kartal sırt üstü dönüp pençeleriyle onu bileklerinden yakaladı. Dev kanatlarını bir kez çırptı, yeniden havalanıp ağaçların üzerine çıkmıştı.</p>

  <p>Dönüp bakınca aynı manevranın Mumpo’yla gerçekleştirilişini izleme fırsatı buldu. Mumpo bırakıldığı zaman kontrolünü kaybederek kollarını çırpmaya başladı ancak kartal buna rağmen onu bileklerinden yakalayıp doğru konuma çevirdi.</p>

  <p>Bowman sol tarafında çoktan ikinci kartalına geçmişti. Dönüp arkasına baktı ve çok uzaklarda Zar ordusunun Büyük Yol’da durmadan ilerlediğini ve kaybettikleri savaştan geriye kalan son birkaç kartalın onların üzerine saldırdığını gördü. Tekrar dönerek ileride Topraktaki-yarık denilen gediği ve yıkık köprünün yüksek kemerlerini gördü. Bu üçü de yorgun düştüğünde artık onları taşıyacak başka kartal yoktu ve Aramanth hâlâ çok uzaktaydı. Tek bir şansları olduğunu biliyordu.</p>

  <p>“Bo!” diye seslendi. “Köprüyü yıkmamız gerekiyor!”</p>

  <p>Bowman da ileriye bakıyordu ve kız kardeşinin aklından geçenleri anladı. Kartalının bacaklarını hafifçe çekti ve büyük kuş dinlenecek olmaktan memnun alçalışa geçti.</p>

  <p>Derenin güney tarafına, köprünün başlangıcı olan dev sütunların yakınına indiler. Onlar güvenli bir şekilde yere indikten sonra kartallar savaşa dönmek üzere yeniden havalandı; sonuncu kartal da ölmeden savaşın sona ermeyeceği anlaşılıyordu.</p>

  <p>Bowman çılgın bir hızla taş toplamaya başladı.</p>

  <p>“Bir heyelan yaratmamız gerekiyor,” dedi. “Köprüyü yıkmalıyız.”</p>

  <p>Eğimli arazide taşları yuvarlayarak uçurumun kenarına kadar gidip taşların nereye düştüklerine baktı. Sonunda taşlardan biri taşıyıcı kolonların en kırılgan olanının temeline isabet edince o noktayı aklına kazıdı.</p>

  <p>“Mumpo bana kılıcını ver!” diye bağırdı.</p>

  <p>Mumpo kılıcını kınından çekti, Bowman kılıcı alarak yere sapladı.</p>

  <p>“Bulabildiğiniz bütün taşları buraya yığın!” diyerek kılıcın yanında bir taş yığını oluşturmaya başladı.</p>

  <p>Bu sırada Mumpo kılıcının takılı olduğu kemeri çözmüş, altın rengi düğmelerini açarak beyaz ceketini çıkarıyordu. Siyah çizmelerini ve yanları altın örgülerle süslü beyaz binici pantolonunu da çıkardı. Altta kendi soluk turuncu renkli kıyafetleri vardı. Zar üniformasını tamamen çıkardıktan sonra çizmeleri yeniden giydi çünkü kendi ayakkabılarını geride bırakmıştı. Ardından üzerine kan lekeleri buluşmış beyaz giysileri alıp dereye attı.</p>

  <p>“Artık sona erdi,” dedi.</p>

  <p>Üçü de taşları ellerinden geldiğince hızlı bir şekilde yığıyorlardı. Güneş alçalmaya, taş yığını boylarını geçmeye başlayıncaya kadar çalıştılar. Zar ordusu yaklaşıyordu. Arada sırada bazı taşlar yığının arasından kayarak uçurumdan aşağı yuvarlanıyordu. Bowman her seferinde koşup taşların düşüşünü izliyordu. Her defasında geri dönerek,</p>

  <p>“Daha fazla! Daha fazlasına ihtiyacımız var!” diyordu.</p>

  <p>Güneş kırmızıya dönmüş ve batmaya başlamıştı. Büyük uçurumun diğer ucunda Zar ordusunun öncü kuvveti, değnek çeviren bando liderini görebilecekleri kadar yaklaşmıştı. Yapmak istedikleri şeye yetecek kadar taş toplayıp toplayamadıklarını bilmelerine imkân yoktu ama Bowman artık zamanlarının kalmadığını biliyordu.</p>

  <p>“Bitirelim şu işi!”</p>

  <p>Üçü de yüksek taş yığınının arkasına geçerek birbirlerine sarıldılar. Bandonun ve onunla birlikte durmak bilmeyen yürüyüşün sesi kulaklarına çalınmaya başladı.</p>

  <p>Rap! Rap! Rap!</p>

  <p>Bowman, “Şimdi!” diyerek kılıcı çekti ve hepsi aynı anda ittiler. Yığının bir bölümü kayarak dereye doğru yuvarlandı.</p>

  <p>“İtin! Daha kuvvetli! Hepsini aynı anda harekete geçirmeliyiz.”</p>

  <p>Var güçleriyle tekrar ittiler ve taş yığını birdenbire çökerek gürültüyle kaymaya başladı. Topladıkları binlerce taş yokuş aşağı hız kazanarak ve ortalığı toza bulayarak Topraktaki-yarıktan aşağı yuvarlanmaya başladı. Taşlar soluklarını tutarak dinleyen çocukların bakışları altında tozlu bir şerit halinde yuvarlandı. Uçurumun aşağısı heyelanın nereye indiğini göremeyecekleri kadar karanlıktı fakat tahmin ettiklerinden daha uzun bir süre sonra taşların yaylım ateşinden çıkan çatlama sesleri ve takırtılar duyuldu – ama sesler nereden geliyordu? Taşıyıcı kolonlardan mı yoksa uçurumun kenarlarından mı? Ardından düşen başka parçaların sesleri duyuldu fakat bunun yukarıdan tetikledikleri heyelan mı yoksa ince uzun kemerlerin kırılma sesi mi olduğunu anlamalarına imkân yoktu. Üzerinde yaşlı çocuklarla savaştıkları dar korkuluğa baktılar ancak hiçbir hareket yoktu. Zar ordusu uçurumun diğer yanında görünmüştü, batan güneşin ışıkları altında beyaz ve altın rengi üniformaları kızıl bir renge bürünmüştü.</p>

  <p>“İşe yaramadı.”</p>

  <p>Bu, köprüye bakan Kestrel’di.</p>

  <p>“Gitmeliyiz,” dedi. “Onlardan önde olmalıyız.”</p>

  <p>“Hayır,” dedi Bowman sakin bir sesle. “Biz Aramanth’a varmadan çok önce bize yetişirler.”</p>

  <p>“Başka ne yapabiliriz?”</p>

  <p>“Mumpo’yla ikiniz yola devam edin. Ben burada kalacağım. Köprüden ancak birer birer geçebilirler, onları durdurabilirim.”</p>

  <p>Zar ordusu Topraktaki-yarığın kenarına varmıştı. Bando lideri elinde altın rengi değneğini sallayarak yürüyordu, arkasında onu izleyen bando takımı çalmaya devam ediyordu. O sırada tam Kestrel kardeşine başka bir yol olması gerektiğini söylemek üzereydi ki bando lideri değneğini öne doğru uzatarak köprünün korkuluğuna tırmandı. Bando takımı uçurumun kenarında çalmayı sürdürürken Zar ordusu tek sıra halinde arkasından gelmeye başladı.</p>

  <p>Bowman durup kılıcı eline aldı.</p>

  <p>“Hayır!” diye bağırdı Kestrel.</p>

  <p>Bowman döndü ve tuhaf bir şekilde gülümseyerek daha önce Kestrel’in hiç duymadığı sakin ama güçlü bir sesle,</p>

  <p>“Aramanth’a gidin. Başka yol yok,” dedi.</p>

  <p>“Seni bırakamam.”</p>

  <p>“Anlamıyor musun? Ben Morah’ın gücünü tattım.”</p>

  <p>Dönüp köprüye doğru koştu. Bando lideri yolu yarılamıştı bile. Sanki hâlâ Büyük Yol’da yürümeyi sürdürüyormuşçasına sakin adımlarla ilerliyordu ve gülümseyen Zar ordusu uzun bir sıra halinde arkasından geliyordu. Bowman koşarken elindeki kılıcı havaya kaldırdı ve öfke dolu bir çığlık koyuverdi; bağırırken bir yandan gözlerinden yaşlar boşaldığının farkında değildi.</p>

  <p>Kestrel var gücüyle bağırarak arkasından koşmaya başladı.</p>

  <p>“Gitme! Bensiz gitme!”</p>

  <p>Geride yokuşa doğru bakan yalnızca Mumpo kalmıştı, bu yüzden olacakların ilk işaretlerini gören de o oldu.</p>

  <p>“Köprü!” diye seslendi. “Hareket ediyor!”</p>

  <p>Bowman taş korkuluğun başlangıcına henüz varmıştı ki kemerin ortası rüzgârda salınan bir ağaç gibi hafifçe sallandı ve taşlardan çatırtılar gelmeye başladı. Ardından uçurumun iki yanını birleştiren ince hat fazla gerilmiş bir tel gibi koptu ve duvarla korkuluk titreyerek yıkılmaya başladı. İlk önce çocukların bulunduğu taraf yıkıldı, taşlar Zar ordusunun yürüdüğü yere doğru gittikçe artan bir hızla düşüyordu. Hemen ardından üzerinde yürüdükleri korkuluk aşağı doğru büküldü ve bando lideri ve peşindeki Zar’lar güneşin battığı bölgeden karanlığa doğru yuvarlandılar. Ne bağırıyor ne de herhangi bir ses çıkarıyorlardı. Onlar düştükçe yoldaşları da peşlerinden giderek aşağı düşüyorlardı.</p>

  <p>Bowman durmuş şaşkınlık içinde manzarayı seyrediyordu. Kestrel de ona katılarak Bowman’a sarıldı. Birbirlerine sarılarak, sekizli sıralar halinde yürümeyi sürdürerek uçurumun kenarından aşağı yuvarlanan Zar ordusunu izlediler. Birbiri ardından müzik eşliğinde düşüyorlardı.</p>

  <p>“Onları durdurduk Bo. Artık güvendeyiz.”</p>

  <p>Bowman yıkılan köprüye baktı.</p>

  <p>“Hayır,” dedi. “Güvende değiliz. Ama artık zamanımız var.”</p>

  <p>“Köprü olmadan Topraktaki-yarığı nasıl geçebilirler?</p>

  <p>“Hiçbir şey Zar ordusunu durduramaz,” dedi Bowman.</p>

  <p>Mumpo da onlara katılmış Zar’ların neşeyle ölüme gidişlerini şaşkınlık içerisinde izliyordu.</p>

  <p>“Ölmek umurlarında değil mi?”</p>

  <p>“Nasıl olduğunu hatırlamıyor musun Mumpo?” dedi Bowman. “Tek bir Zar yaşadığı sürece hepsi yaşamaya devam edecek. Birbirlerinin içinde yaşıyorlar. Kaç tanesinin öldüğü önemli değil çünkü her zaman daha fazlası var.”</p>

  <p>“Ne kadar daha fazla?”</p>

  <p>“Onların sonu yok.”</p>

  <p>Yaşlı Kraliçe’nin gördüğü dehşet buydu. Zar’lar öldürülebilir, bozguna uğratılabilirdi ama asla durdurulamazdı. Her zaman daha fazlası vardı.</p>

  <p>“Bu yüzden onlardan önce Aramanth’a varmalıyız,” dedi Bowman.</p>

  <p>Hemen yola çıkacakmış gibi döndü fakat ölmeyi beklediği son saldırısı tüm gücünü tüketmişti, birkaç adımdan sonra yere yıkıldı. Kestrel korkuyla yanına çöktü.</p>

  <p>“Daha fazla devam edemeyeceğim,” dedi. “Uyumalıyım.”</p>

  <p>Böylece Kestrel ve Mumpo Bowman’ın düştüğü yerde onun iki yanına kıvrıldılar ve üçü koyun koyuna uyudu.</p>
</body>
</html>
