<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/SM.css" rel="stylesheet" type="text/css" />
</head>

<body>
  <h3>yirmidokuz <img alt="SAG" src="../Images/SAG.jpg" /></h3>

  <p>“Zaphod! Uyan!”</p>

  <p>"Hımmmmmmmrrrr ?”</p>

  <p>“Hey, haydi, uyan.”</p>

  <p>“Bırak başarıyla yaptığım şeyi yapmaya devam edeyim, olur mu?” diye mırıldandı Zaphod ve sese sırtını dönerek uyumayı sürdürdü.</p>

  <p>“Seni tekmelememi mi istiyorsun?” dedi Ford.</p>

  <p>“Bu çok mu hoşuna giderdi?” dedi Zaphod kızarıp sulanmış gözleriyle.</p>

  <p>“Hayır.”</p>

  <p>“Benim de gitmezdi. O zaman bunu yapmanın bir anlamı yok? Rahat bırak beni,” dedi Zaphod ve yattığı yerde kıvrıldı.</p>

  <p>“O iki kişilik gaz yuttu,” dedi Trillian, Zaphod’a bakarak, “iki soluk borusu var.”</p>

  <p>“Konuşmayı kesin,” dedi Zaphod, “zaten uyumaya çalışmak yeterince zor. Şu yattığımız yerin nesi var? Soğuk ve sert.”</p>

  <p>“Altından yapılmış,” dedi Ford.</p>

  <p>Zaphod etkileyici bir balet hareketiyle ayağa fırladı ve ufuk çizgisini incelemeye başladı, çünkü altın zemin dört bir yönde göz alabildiğine uzanıyordu, kusursuz bir pürüzsüzlükte, som altın. Şey gibi parıldıyordu ... ne gibi parıldadığını söylemek imkânsızdı, çünkü Evrendeki hiçbir şey som altından bir gezegen gibi parıldayamazdı.</p>

  <p>“Bu kadar altını buraya kim koydu?” diye cıyakladı Zaphod, gözleri yuvalarından fırlamıştı.</p>

  <p>“Heyecanlanma,” dedi Ford, “bu yalnızca bir katalog.”</p>

  <p>“Bir ne?”</p>

  <p>“Bir katalog,” dedi Trillian, “bir yanılsama.”</p>

  <p>“Bunu nasıl söyleyebilirsin?” diye haykırdı Zaphod, ellerinin ve dizlerinin üzerine çöküp zemini incelemeye başladı. Yeri yokladı, dürttü. Çok ağırdı, ama çok hafif bir yumuşaklığı vardı - tırnağıyla bile üzerinde iz bırakabiliyordu. Çok sarı ve çok parlaktı, ama üzerine hohladığında, nefesi som altının üzerinden buharlaşır gibi, o çok garip ve özel şekilde uçup gidiyordu.</p>

  <p>“Trillian ve ben buraya bir süre önce geldik,” dedi Ford. “Birileri gelene kadar bağırıp çağırdık, sonra gelenleri usandırana dek bağırıp çağırmaya devam ettik. Onlar da bizimle ilgilenmeye hazır olana kadar oyalanmamız için bizi gezegen kataloglarına koydular. Bunların hepsi Duyuteyp kaydı.”</p>

  <p>Zaphod ona acı acı baktı.</p>

  <p>“Hay sıçayım,” dedi, “başka birinin düşünü göstermek için mi kendi kusursuz rüyamdan uyandırdın beni.” Huysuz bir şekilde yere oturdu.</p>

  <p>“Oradaki vadi sıraları da ne öyle?”</p>

  <p>“Ayar damgası,” dedi Ford. “Gidip baktık.”</p>

  <p>“Seni daha önce uyandırmadık,” dedi Trillian. “En son gezegen diz boyu balık doluydu.”</p>

  <p>“Balık mı?”</p>

  <p>“Bazılarının zevkleri gerçekten son derece tuhaf olmalı.”</p>

  <p>“Ondan öncekinde de,” dedi Ford, “platin vardı. Rengi biraz donuktu. Ama yine de senin bunu görmek isteyeceğini düşündük.”</p>

  <p>Ne yöne baksalar yekpare bir ateş halinde parlayan ışık denizleri gözlerini kamaştırıyordu.</p>

  <p>“Çok hoş,” dedi Zaphod küskün küskün.</p>

  <p>Gökyüzünde kocaman, yeşil bir katalog numarası belirdi. Titreşti ve değişti. Tekrar çevrelerine baktıklarında manzaranın da değişmiş olduğunu gördüler.</p>

  <p>Hep bir ağızdan “Iıııh” dediler.</p>

  <p>Deniz mordu. Üzerinde durdukları kumsal sarı ve yeşil renkli minik çakıl taşlarından oluşuyordu - büyük ihtimalle çok değerli taşlardı bunlar. Uzaktaki dağlar kırmızı zirveleriyle yumuşak ve dalga dalga görünüyordu. Yakınlarında gümüş saçaklı ve leylak rengi fırfırlı bir güneş şemsiyesi olan som gümüşten bir masa duruyordu.</p>

  <p>Gökyüzünde devasa bir yazı, katalog numarasının yerini aldı. Yazıda şöyle diyordu: <i>Zevkiniz ne olursa olsun, Magrathea size onu sunar. Alçakgönüllülükle.</i></p>

  <p>Sonra çırılçıplak beş yüz kadın gökten paraşütlerle inmeye başladı.</p>

  <p>Bu görüntü bir anda yok oldu ve kendilerini ilkbaharın ortasında, ineklerle dolu bir otlakta buluverdiler.</p>

  <p>“Ah!” dedi Zaphod. “Beyinlerim!”</p>

  <p>“Bu konuda konuşmak ister misin?” dedi Ford.</p>

  <p>“Peki, tamam,” dedi Zaphod ve üçü çevrelerinde değişip duran görüntülere aldırmaksızın yere oturdular.</p>

  <p>“Şunu anladım,” dedi Zaphod, “beynime her ne olduysa, bunu ben yaptım ve bunu öyle bir şekilde yaptım ki devlet görüntüleme testleri tarafından ortaya çıkarılamayacaktı. Üstelik bu konuda kendim de hiçbir şey bilmeyecektim. Ne delilik, ha?”</p>

  <p>Diğer ikisi onaylamak için başlarını salladı.</p>

  <p>“Bunun üzerine, şöyle düşündüm ben de: Kimsenin, galaktik hükümetin, hatta kendimin bile bildiğimi bilmesine izin veremeyeceğim bu çok gizli şey nedir? Cevap ise ‘Bilmiyorum’. Bu durum gün gibi ortada. Ama birkaç parçayı birleştirdim ve tahmin etmeye başladım. Ne zaman Başkanlığa aday olmaya karar vermiştim? Başkan Yooden Vranx’ın ölümünden kısa süre sonra. Yooden’ı hatırlıyor musun, Ford?”</p>

  <p>“Evet,” dedi Ford, “çocukken tanıştığımız şu herif, Arkturuslu kaptan. Etkileyici adamdı. Sen onun mega yük gemisine daldığında, bize at kestanesi vermişti. Senin tanıdığı en hayranlık verici çocuk olduğunu söylemişti.”</p>

  <p>“Neden söz ediyorsunuz siz?” dedi Trillian.</p>

  <p>“Çok eski zamanlardan,” dedi Ford, “Betelgeuse’de birlikte geçen çocukluğumuzdan. Galaktik merkez ve merkezden uzak bölgeler arasındaki geniş hacimli ticaretin büyük bölümünü Arkturus mega yük gemileri taşırdı. Betelgeuse ticari keşif gemileri pazarı bulur, Arkturuslular da oraya malları götürürdü. Dordelis savaşında kökleri kazınmadan önce, uzay korsanları büyük bir sorun teşkil ediyorlardı. Bu yüzden, mega yük gemileri galaktik bilimin elindeki en fantastik savunma kalkanlarıyla donatılmak zorundaydı. Onlar gerçekten güçlü ve devasa gemilerdi. Bir gezegenin yörüngesine girdiklerinde güneş tutulmasına yol açarlardı.</p>

  <p>“Bir gün, bizim genç Zaphod bu gemilerden birine baskın yapmaya karar verdi. Stratosferde kullanmak üzere tasarlanmış, üç-jetli küçük bir motosiklete binmiş küçük bir çocuk. Yani bu yaptığı delirmiş bir maymunun yapabileceğinden daha çılgıncaydı. Ben de onunla gittim, çünkü bunu yapamayacağı üzerine sağlam bir parayla bahse girmiştim ve sahte delillerle geri dönmesini istemiyordum. Sonra ne mi oldu? Motorunu güçlendirip bambaşka bir şeye çevirdiği üç-jetli motosiklete atladık, birkaç hafta içinde dokuz on ışık yılı yol aldık, nasıl olduğunu hâlâ bilmediğim bir şekilde mega yük gemisine daldık, oyuncak tabancalarımızı sallayarak kumanda köprüsüne çıktık ve at kestanesi istedik. Şimdiye kadar bundan daha çılgınca bir şeye rastlamadım. Bir yıllık harçlığıma mal olmuştu. Ne için? At kestanesi.”</p>

  <p>“Kaptan Yooden Vranx gerçekten hayran olunacak bir adamdı,” dedi Zaphod. “Bize yiyecek, içki -Galaksinin gerçekten garip yerlerinden gelmiş şeylerdi- elbette bir sürü at kestanesi verdi, inanılmaz güzel zaman geçirdik. Sonra bizi Betelgeuse devlet hapishanesinin güvenliği en sıkı kanadına ışınladı. Kıyak adamdı. Daha sonra Galaksi Başkanı oldu.”</p>

  <p>Zaphod durakladı.</p>

  <p>Çevrelerindeki görüntü o anda karanlığa büründü. Siyah sisler çevrelerinde girdap gibi döndü ve fili andıran belirsiz şekiller, gölgelerde pusuya yatıp bekledi. Sessizlik ara sıra hayali varlıkların başka hayali varlıkları öldürme sesleriyle bozuluyordu. İnsanlar bunun için para ödemeyi teklif ettiklerine göre, bu tür şeylerden hoşlanıyor olmalıydılar.</p>

  <p>“Ford,” dedi Zaphod sessizce.</p>

  <p>“Evet?”</p>

  <p>“Yooden ölmeden hemen önce beni görmeye geldi.”</p>

  <p>“Ne? Bunu bana hiç söylemedin.”</p>

  <p>“Hayır.”</p>

  <p>“Ne dedi? Seni neden görmeye gelmiş?”</p>

  <p>“Bana <i>Altın Kalp</i>’i anlattı. Gemiyi çalmam onun fikriydi.”</p>

  <p>“Onun fikri mi?”</p>

  <p>“Evet,” dedi Zaphod, “ve onu çalmanın tek yolu fırlatma töreninde bulunmaktı.”</p>

  <p>Ford bir an için büyük bir şaşkınlıkla ağzı açık bakakaldı ve sonra kahkahalarla gülmeye başladı.</p>

  <p>“Yani sen bana,” dedi, “Galaksi Başkanlığına sırf o gemiyi çalabilmek için mi soyunduğunu söylüyorsun?”</p>

  <p>“Aynen öyle,” dedi Zaphod, pek çok insanı yumuşak duvarlı bir odaya kilitletecek türden bir sırıtışla.</p>

  <p>“Ama neden?” dedi Ford. “Ona sahip olmak neden bu kadar önemli?”</p>

  <p>“Bilmem,” dedi Zaphod, “Bence bunun neden bu kadar önemli olduğunun ve ona neden ihtiyaç duyacağımın bilincinde olsaydım, bu beyin görüntüleme testlerinde görünürdü ve asla o testlerden geçemezdim. Sanırım Yooden bana hâlâ kilit altında olan bir sürü şey anlattı.”</p>

  <p>“Yani Yooden’in seninle konuşması yüzünden mi gidip beyninin içine ettin?”</p>

  <p>“Lanet herif çok iyi konuşuyordu.”</p>

  <p>“Evet, ama eski dostum Zaphod, kendine dikkat etmelisin, bunu biliyorsun.”</p>

  <p>Zaphod omuzlarını silkti.</p>

  <p>“Yani bütün bunların nedenine dair hiçbir tahmin yürütemiyor musun?” diye sordu Ford.</p>

  <p>Zaphod bunun üzerine biraz kafa yordu ve aklından birtakım kuşkular geçiyormuş gibi göründü.</p>

  <p>“Hayır,” dedi sonunda. “Görünüşe göre kendime sırlarımın hiçbirini öğrenme izni vermiyorum. Yine de,” dedi biraz daha düşündükten sonra, “bunu anlayabiliyorum. Ben de olsam bana zerre kadar güvenmezdim.”</p>

  <p>Bir saniye sonra, katalogdaki en son gezegen de altlarından kayboldu ve tekrar gerçek dünyaya döndüler.</p>

  <p>Cam masalar ve tasarım ödülleriyle dolu, pelüş kaplı bir bekleme odasında oturuyorlardı.</p>

  <p>Önlerinde de uzun boylu Magrathealı bir adam oturuyordu.</p>

  <p>“Fareler şimdi sizi kabul edecekler,” dedi.</p>
</body>
</html>
