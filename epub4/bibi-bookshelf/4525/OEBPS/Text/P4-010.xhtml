<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/SM.css" rel="stylesheet" type="text/css" />
</head>

<body>
  <h3>on <img alt="SAG" src="../Images/SAG.jpg" /></h3>

  <p>“Üçüncü vuruşta saat bir ... otuzikiyi... yirmi saniye geçiyor olacak.”</p>

  <p>“Biip ... biip ... biip.”</p>

  <p>Ford Prefect şeytani bir memnuniyetle kıkır kıkır gülmemek için kendini tuttu, sonra bunu yapması için bir neden olmadığını fark etti ve yüksek sesle şeytani bir kahkaha attı.</p>

  <p>Etha-altı ağından aldığı sinyali geminin süper elektronik ses sistemine bağladı; tuhaf, belirgin bir yapaylık taşıyan ve aynı makamda konuşan bir ses kabini etkileyici bir netlikte doldurdu.</p>

  <p>“Üçüncü vuruşta saat bir ... otuzikiyi otuz saniye geçiyor olacak.”</p>

  <p>“Biip ... biip ... biip”</p>

  <p>Ford sesi bir parça açarken gözünü geminin bilgisayar ekranındaki hızla değişen rakamlardan bir an bile ayırmadı. Bir süredir güç tüketimi kafasını meşgul eden önemli bir sorun haline gelmişti. Bir cinayetten sorumlu olmak istemiyordu.</p>

  <p>“Üçüncü vuruşta saat bir ... otuzikiyi kırk saniye geçiyor olacak.”</p>

  <p>“Biip ... biip ... biip.”</p>

  <p>Küçük gemide şöyle bir etrafına bakındı. Kısa koridordan aşağı yürüdü.</p>

  <p>“Üçüncü vuruşta ...”</p>

  <p>Küçük, ama fonksiyonel ve pırıl pırıl, çelik bir banyodan içeri kafasını uzattı.</p>

  <p>“... saat...”</p>

  <p>Ses burada oldukça iyi duyuluyordu.</p>

  <p>Daracık yatakhane bölümlerine baktı.</p>

  <p>“... bir ... otuziki...”</p>

  <p>Burada biraz boğuk geliyordu. Hoparlörlerden birinin üzerinde bir havlu asılıydı. Havluyu çekip indirdi.</p>

  <p>“... elli saniye geçiyor olacak.”</p>

  <p>Güzel.</p>

  <p>Tıkış tıkış olan kargo deposunu kontrol etti ve ses kalitesini hiç beğenmedi. Ortalıkta sesi engelleyecek, kutulanmış bir yığın lüzumsuz eşya vardı. Tekrar dışarı çıktı ve ardından kapının kilitlenmesini bekledi. Kapalı kumanda kontrol panellerinden birini kırarak açtı ve gereksiz safraları boşaltma düğmesine bastı. Bunu daha önce neden düşünmediğini merak ediyordu. Hızla ilerleyen bir şeylerin çıkardığı uğultu, sessizlik içinde çabucak kayboldu. Bir duraksamadan sonra, hafif bir tıslama işitildi yeniden.</p>

  <p>Ses kesildi.</p>

  <p>Yeşil ışığın görünmesini bekledi ve ardından şimdi bomboş olan kargo deposunun kapısını açtı.</p>

  <p>“... bir ... otuzüçü ... elli saniye geçiyor olacak.”</p>

  <p>Çok hoş.</p>

  <p>“Biip ... biip ... biip.”</p>

  <p>Sonra gitti ve acil durum ertelenmiş yaşam odasını son bir kez, iyice gözden geçirdi. Burası sesin duyulmasını özellikle istediği yerdi.</p>

  <p>“Üçüncü vuruşta saat... bir ... otuz ... dört olacak.”</p>

  <p>Üzeri buzlanmış kapaktan içerideki canlı türünün bulanık biçimini görmeye çalıştı, titreyerek. Kim bilir ne zaman, bir gün uyanacak ve uyandığında saatin kaç olduğunu bilebilecekti. Tam olarak yerel saati değil belki, ama ne fark ederdi ki.</p>

  <p>Dondurucu yatağın üzerindeki bilgisayar ekranını bir kez daha kontrol etti, ışıkları kıstı ve yatağı yeniden kontrol etti.</p>

  <p>“Üçüncü vuruşta saat...”</p>

  <p>Parmaklarının ucuna basarak dışarı çıktı ve kontrol kabinine döndü.</p>

  <p>“... bir ... otuzdördü yirmi saniye geçiyor olacak.”</p>

  <p>Ses Londra’da bir telefondan gelir gibi netti. Oysa Londra’da değillerdi, hatta Londra yakınlarında bile sayılmazlardı.</p>

  <p>Dışarıya mürekkep karanlığındaki geceye baktı. Uzakta, parlak bir bisküvi kırıntısı gibi görünen yıldız Zondostina’ydı. Ya da aynı makamda konuşmayı sürdüren yapay sesin geldiği dünyada bilinen adıyla Ülker Zeta.</p>

  <p>Görünür alanının yarısını kaplayan portakal rengi parlak kıvrım, devasa gaz gezegeni Sesefras Magna’ydı. Xaxisia savaş gemileri buraya yanaşırdı ve onun ufuk çizgisi üzerinde yükselmekte olan küçük, serin mavi ay ise Epun’du.</p>

  <p>“Üçüncü vuruşta saat...”</p>

  <p>Yirmi dakika kadar oturdu ve gemiyle Epun arasındaki uzaklığın kapanışını izledi. Bilgisayar gemiye küçük ayın etrafında önce bir çember çizdirecek, ardından bu çemberi kapatarak gemiyi orada, sonsuz bir belirsizlikte yörüngeye sokacak olan rakamları seçip yoğurmakla meşguldü.</p>

  <p>“Bir... ellidokuz.”</p>

  <p>Asıl planı gemiden yayılalı bütün dış sinyalleri ve radyasyonu kapatıp onu -özellikle bakmadığınız sürece- mümkün olduğu kadar görünmez hale getirmekti. Ama sonra aklına daha çok beğendiği başka bir fikir gelmişti. Bu plana göre, gemiden kalem inceliğinde tek ve sürekli bir ışın yayılacak ve bu ışın gelen saat sinyalini, sinyalin kaynağı olan gezegene yayınlanacaktı; ki bu ışığın oraya ışık hızıyla dörtyüz yıldan önce varması mümkün değildi, ama vardığı zaman orada bir heyecan yaratacağı kesindi.</p>

  <p>“Biip ... biip ... biip ...”</p>

  <p>Kıs kıs güldü.</p>

  <p>Kendisini kıkırdayıp kıs kıs gülen biri olarak düşünmekten hoşlanmıyordu, ama neredeyse yarım saattir böyle yapmakta olduğunu da itiraf etmesi gerekiyordu.</p>

  <p>“Üçüncü vuruşta saat...”</p>

  <p>Gemi şimdi az bilinen ve hiç ziyaret edilmeyen ayın çevresindeki kalıcı yörüngesine neredeyse kusursuz denebilecek bir şekilde oturmuştu. Neredeyse kusursuzdu.</p>

  <p>Artık yapılacak tek bir şey kalmıştı. Geminin küçük Kaçışmatiğini fırlatacak bilgisayar simülasyonunu yeniden çalıştırdı, denge hareketlerini, karşı hareketleri, teğetsel güçleri, hareketin tüm matematiksel şiirini gözden geçirdi ve her şeyin tamam olduğunu gördü.</p>

  <p>Ayrılmadan ışıkları söndürdü.</p>

  <p>Puroya benzeyen incecik ve minik tahliye aracı, Seseffon Limanı yörüngesinde bulunan uzay istasyonuna kadar olan üç günlük yolculuğuna başlamak üzere fırlarken, kendisinden daha uzun bir yola çıkan kalem inceliğindeki ışınla birlikte birkaç saniye boyunca süzüldü.</p>

  <p>“Üçüncü vuruşta saat iki... onüçü ... elli saniye geçiyor olacak.”</p>

  <p>Kıkırdadı ve kıs kıs güldü. Aslında yüksek sesle ve rahat rahat gülecekti, ama buna yetecek yeri yoktu.</p>

  <p>“Biip ... biip ... biip.”</p>
</body>
</html>
