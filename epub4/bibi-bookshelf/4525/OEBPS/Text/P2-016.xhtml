<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/SM.css" rel="stylesheet" type="text/css" />
</head>

<body>
  <h3>onaltı <img alt="SAG" src="../Images/SAG.jpg" /></h3>

  <p>Zaphod kurbağa yavrusu gibi büyük bir hızla barda kelle olmaktaydı. Kafaları birbirine çarpıyor, gülümsemeleri arasındaki eşzamanlılık bozuluyordu. Perişan bir mutluluk içindeydi.</p>

  <p>“Zaphod,” dedi Ford, “henüz konuşabilme yeteneğini yitirmeden, ne olup bittiğini anlatmayı lütfeder miydin, foton aşkına? Bunca zamandır neredeydin? Biz neredeydik? Önemsiz mesele tamam, ama açıklığa kavuşmasını istiyorum.”</p>

  <p>Zaphod’un sol başı ayılırken, sağ başı kendisini içkinin bilinmezliklerine daha da fazla bıraktı.</p>

  <p>“Pekâlâ,” dedi, “buralardaydım. Benden Evrene hükmeden adamı bulmamı istiyorlar, ama onunla tanışmak umurumda bile değil. O adamın yemek pişirebildiğini sanmıyorum.”</p>

  <p>Sol başı, sağ başının söylediklerini dinledi, sonra öne arkaya sallanarak aynı fikirde olduğunu belirtti.</p>

  <p>“Doğru,” dedi, "bir içki daha al.”</p>

  <p>Ford bir Pan Galaktik Gargara Bombası daha aldı; bir gaspın yarattığı etkinin alkolik eşdeğeri olarak tanıtılan bir içkiydi bu - pahalı ve kafa için zararlı. Ama ne olacaksa olsun, diye karar verdi Ford, çok fazla aldırmıyordu aslında.</p>

  <p>“Dinle, Ford,” dedi Zaphod, “her şey sakin ve yolunda.”</p>

  <p>“Her şey kontrol altında demek istiyorsun, yani.”</p>

  <p>“Hayır,” diye yanıtladı Zaphod, "her şey kontrol altında demek istemiyorum. Bu sakin ve yolunda demek olmazdı. Eğer ne olduğunu bilmek istiyorsan, sana sadece her şeyin cebimde olup bittiğini söyleyebilirim. Tamam mı?”</p>

  <p>Ford omuzlarını silkti.</p>

  <p>Zaphod bardağının içine doğru kıkırdadı; içkisi köpürerek bardaktan taşıp barın mermer yüzeyinde minik derecikler oluşturdu.</p>

  <p>Rengârenk derili bir gök-çingenesi yanlarına yaklaştı ve Zaphod bir yığın para verip uzaklaştırıncaya kadar başlarında elektrikli keman çaldı.</p>

  <p>Çingene daha sonra barın başka bir tarafında oturmakta olan Arthur ve Trillian’a yaklaştı.</p>

  <p>“Ne olduğunu bilmiyorum,” diyordu Arthur, “ama burası tüylerimi ürpertiyor.”</p>

  <p>“Bir içki daha al,” dedi Trillian. “Eğlenmene bak.”</p>

  <p>“Hangisini yapayım?” dedi Arthur. “İkisi de birbirinden bağımsız şeyler.”</p>

  <p>“Zavallı Arthur, bu hayat pek de sana göre sayılmaz, değil mi?”</p>

  <p>“Sen buna hayat mı diyorsun?”</p>

  <p>“Marvin gibi konuşmaya başladın.”</p>

  <p>Marvin tanıdığım en net düşünebilen kişi. Bu kemancıyı nasıl başımızdan savarız dersin?”</p>

  <p>Garson onlara doğru yaklaştı.</p>

  <p>“Masanız hazır, efendim,” dedi.</p>

  <div>
    <br />
  </div>

  <p class="p1" style="text-align: center;"><img alt="orta" src="../Images/orta.jpg" /></p>

  <div>
    <br />
  </div>

  <p>Dışarıdan bakıldığı zaman, ki bu hiçbir zaman olmuyordu, Restoran unutulmuş bir kaya üzerinde güneşlenen ışıl ışıl dev bir deniz yıldızını andırıyordu. Kollarının her biri barları, mutfakları, bütün yapıyı ve üzerinde oturduğu çürük gezegen gövdesini de koruyan güç alanı jeneratörlerini ve o en önemli an geldiğinde bütün sistemi o en önemli an üzerinde ileri geri yavaşça sallayan Zaman Türbinlerini barındırıyordu.</p>

  <p>Binanın merkezinde neredeyse tam bir küre olan devasa bir altın kubbe vardı, ki Zaphod, Ford, Arthur ve Trillian’ın şu anda geçtikleri bölüm de orasıydı.</p>

  <p>Onlardan önce en az beş ton pırıltı harcanarak boş olan her yüzey kaplanmıştı. Boş olmayan yüzeylerse zaten mücevherler, Santraginus’dan gelen değerli deniz kabukları, altın varaklar, mozaik fayanslar, kertenkele derileri, milyonlarca tanımlanamayan süs ve dekorasyon malzemesiyle kaplanmış durumdaydı. Camlar şıkırdıyor, gümüş parıldıyor, altın ışıldıyor ve Arthur gözleri fal taşı gibi açılmış etrafı seyrediyordu.</p>

  <p>“Oooo,” dedi Zaphod, “Zappo.”</p>

  <p>“İnanılmaz!” diye soludu Arthur. “Şu kişiler ...! Şu şeyler ...!”</p>

  <p>“O şeyler de,” dedi sakince Ford, “aslında kişi sayılıyor.”</p>

  <p>“Şu kişiler..” diye düzeltti Arthur, “diğer ... kişiler ...”</p>

  <p>“Işıklar ...!” dedi Trillian.</p>

  <p>“Masalar...” dedi Arthur.</p>

  <p>“Giysiler ...!” dedi Trillian.</p>

  <p>Garson onların bir çift mübaşire benzediğini düşünüyordu.</p>

  <p>“Evrenin Sonu çok popüler bir yerdir,” dedi Zaphod, masa kalabalığının arasında sendeleyerek kendisine yol açmaya çalışırken. Masaların bir bölümü mermer, bir bölümü zengin görünüşlü ultramaun, bir bölümüyse platinden yapılmıştı ve her birinde kendi aralarında sohbet edip önlerindeki menüleri inceleyen tuhaf yaratık grupları bulunmaktaydı.</p>

  <p>“Buraya gelenler şık giyinmeyi sever,” diye devam etti Zaphod. “Bir kutlama hissi yaratıyor.”</p>

  <p>Masalar küçük bir orkestranın hafif müzik çaldığı yuvarlak sahnenin çevresine geniş bir yelpaze düzeniyle yerleştirilmişti. Arthur’un tahminine göre en azından bin masa vardı ve bunların araları da, bir o yana bir bu yana sallanan palmiyeler, şırıldayan fıskiyeler, grotesk heykeller, kısacası hiçbir masraftan kaçınılmadığı hissini vermek için masraftan çok az kaçınılmış bütün restoranlarda bulunabilecek o fasa fiso şeylerle doluydu. Etrafına bakınan Arthur’u, birinin çıkıp American Express reklamı yapması hiç de şaşırtmazdı.</p>

  <p>Zaphod Ford’a doğru ve Ford da aynı şekilde ona doğru sendeledi.</p>

  <p>“Oooo,” dedi Zaphod.</p>

  <p>“Zappo,” dedi Ford.</p>

  <p>“Biliyor musun, büyük büyükbabam bilgisayarın kafasını allak bullak etmiş olmalı," dedi Zaphod. “Ben ona bizi yemek yiyebileceğimiz en yakın yere götürmesini söyledim, o bizi Evrenin Sonu’na gönderdi. Hatırlat da bir gün şu aletle ilgileneyim.”</p>

  <p>Duraksadı.</p>

  <p>“Hey, biliyor musun herkes burada. Bir zamanlar birisi olmuş olan herkes.”</p>

  <p>"Olmuş olan mı?”</p>

  <p>“Evrenin Sonu’nda geçmiş zaman kipini oldukça sık kullanmak zorunda kalırsın,” dedi Zaphod, “çünkü her şey olup bitmiştir, biliyorsun ya. Hey, selam çocuklar,” diye hemen yakınlarında bir grup halinde oturmakta olan dev iguanalar şeklindeki canlı türlerine seslendi, “nasıldınız?”</p>

  <p>“Bu Zaphod Beeblebrox mu?” diye sordu iguanalardan biri diğer iguanaya.</p>

  <p>“Sanırım,” diye cevapladı ikinci iguana.</p>

  <p>“Bak, bu çok şaşırtıcı işte,” dedi birinci iguana.</p>

  <p>“Hayat çok eğlenceli,” dedi ikinci iguana.</p>

  <p>“Bu onu nasıl kullandığına bağlı,” dedi birincisi ve tekrar sessizliğe gömüldüler. Evrendeki en büyük gösteriyi seyretmeyi bekliyorlardı.</p>

  <p>“Hey Zaphod,” dedi Ford, Zaphod’un kolunu yakalamaya çalıştıysa da üçüncü kadeh Pan Galaktik Gargara Bombası yüzünden bu isteğini başaramayıp ıskalayacaktı. Bir türlü sabit duramayan bir parmağıyla işaret etmeye çalıştı.</p>

  <p>“Şurada eski bir arkadaşım var,” dedi, “Hotblack Desiato! Şu platin masada oturan, platin takım elbiseli adamı görüyor musun?”</p>

  <p>Zaphod, Ford’un parmağını gözleriyle takip etmeye çalıştı, ama bunu yapmaya çalışması başını döndürüyordu. En sonunda gördü.</p>

  <p>“Ha, evet,” dedi, ama asıl tanıma duygusu bir dakika geriden geldi. “Hey,” dedi, “bu adam mega-önemli biri! Gelmiş geçmiş en büyüklerden daha büyük. Tabii benim dışımda.”</p>

  <p>“Kimmiş bu adam?” diye sordu Trillian.</p>

  <p>“Hotblack Desiato mu?” dedi Zaphod şaşkınlık içinde. “Bilmiyor musun? Felaket Bölgesi’ni hiç duymadın mı?”</p>

  <p>“Hayır,” dedi Trillian, duymamıştı.</p>

  <p>“En büyük,” dedi Ford, “en yüksek sesli...”</p>

  <p>“En zengin ...” diye ekledi Zaphod.</p>

  <p>"... rock grubu ... şey tarihinin ...” Uygun bir kelime aradı.</p>

  <p>“Tarihin kendisinin,” dedi Zaphod.</p>

  <p>“Olamaz,” dedi Trillian.</p>

  <p>“Heyt,” dedi Zaphod, “Burada Evrenin Sonu’ndayız ve sen henüz yaşamamışsın bile. Kaçırmışsın kızım.”</p>

  <p>Zaphod, Trillian’ı bütün bu süre boyunca kendilerini masanın başında bekleyen garsonun yanına götürdü. Arthur ise kendini kaybolmuş ve yalnız hissederek, onları izledi.</p>

  <p>Ford masa yığınları arasından güçlükle yolunu bularak eski bir tanışıklığı yenilemeye gitmişti.</p>

  <p>“Hey, eee, Hotblack” diye seslendi, “ne var, ne yok? Seni görmek çok hoş, aslanım benim, gümbürtüden ne haber? Müthiş görünüyorsun, gerçekten çok çok şişman ve sağlıksız. Harika.” Adamın sırtına bir şaplak indirdi, hiçbir tepki görmeyince biraz şaşırdı. Ama damarlarında devridaim yapan Pan Galaktik Gargara Bombası ona, bodoslama devam etmesini söyledi.</p>

  <p>“Eski günleri hatırlıyor musun?” dedi. “O zamanlar birlikte takılırdık, öyle değil mi? Kanunsuz Bistro, hatırladın mı? Slim’in Boğazı Mağazası? Kötülükalanı Bozarama, ne günlerdi ha?”</p>

  <p>Hotblack Desiato iyi ya da kötü günler olduğu hakkında hiçbir fikir belirmedi. Ford yılmadı.</p>

  <p>“Ve sonra acıktığımız zaman halk sağlığı müfettişi rolü yapardık, hatırladın mı? Ortalıkta dolaşıp yemeklere ve içkilere el koyardık, ha? Gıda zehirlenmesinden sonra bırakmıştık. Ha, sonra New Betel, Gretchen Town’daki Café Lou’nun üstündeki leş kokulu odalarda sohbet ve içkiyle geçirdiğimiz uzun geceler. Sen hep bitişik odada oturur ve ajitarında yeni şarkılar yapardın ve biz hepsinden nefret ederdik, sen de umurunda bile olmadığını söylerdin, bizse bunun umurumuzda olduğunu, çünkü onlardan nefret ettiğimizi söylerdik.” Ford’un gözleri yaşarmaya başlamıştı.</p>

  <p>“Sen de yıldız olmak istemediğini söylerdin,” diye devam etti, nostaljinin keyfini çıkararak, “çünkü yıldız sisteminden hoşlanmazdın. Biz de, yani Hadra, Sulijoo ve ben, zaten böyle bir seçeneğin olmadığını söylerdik. Bir de şimdi yaptığın işe bak! Artık yıldız sistemlerini <i>satırı alıyorsun!</i>”</p>

  <p>Döndü ve çevre masalardan ilgi aradı.</p>

  <p>“İşte,” dedi, “yıldız sistemlerini <i>satın alan</i> bir adam!”</p>

  <p>Hotblack Desiato bu bilgiyi onaylamak ya da yadsımak yönünde hiçbir girişimde bulunmayınca geçici dinleyicilerin dikkati çabucak dağıldı.</p>

  <p>“Sanırım birileri sarhoş olmuş,” diye şarap kadehinin içine bakarak mırıldandı, çalıya benzeyen eflatun renkli bir yaratık.</p>

  <p>Ford biraz sendeledi ve Hotblack Desiato’nun karşısındaki sandalyelerden birine külçe gibi çöktü.</p>

  <p>“Yaptığın o numara nasıldı?” dedi ve bir şişeye akılsızca tutunarak destek almaya çalıştı ve onu devirdi - üstelik de yakınında duran bir bardağın üzerine. Sonra da bu mutlu kazayı ziyan etmemek için bardağı kafasına dikti.</p>

  <p>“Gerçekten muhteşem numaraydı,” diye devam etti, “nasıldı? Bavam! Bavam! Baderr!” falan gibi bir şeylerdi ve şovunuz sahnenizin, o geminin dosdoğru güneşe çarpmasıyla sona ererdi, üstelik siz bunu <i>gerçekten</i> de yapardınız!”</p>

  <p>Ford bir yumruğunu öbür avucunun içine indirip bu zor sahneyi grafik olarak canlandırmak istedi. Tekrar şişeyi devirdi.</p>

  <p>“Gemi! Güneş! Bum, bam!” diye haykırdı. “Yani lazer oyunlarını falan boş ver, sen ve çocuklar güneş alevleri ve <i>gerçek</i> güneş yangınlarıyla uğraşıyordunuz! Şey, tabii bir de korkunç şarkılarla."</p>

  <p>Gözleriyle şişeden masaya lıkır lıkır dökülen sıvıyı izledi. Buna bir şey yapmak gerekiyor, diye düşündü.</p>

  <p>“Hey, içki ister misin?” dedi. İçkiden sırılsıklam olduğu için vıcık vıcık sesler çıkaran beyni nihayet bu kavuşmada eksik bir şeyler olduğunu fark etmeye başlamıştı ve bu eksik bir şeyler, karşısında oturmakta olan platin takım elbiseli ve gümüş fötr şapkalı adamın henüz “Selam Ford” ya da “Bunca zaman sonra seni görmek ne güzel" cinsinden bir şeyler, hatta herhangi bir şey söylememiş olmasıydı. Daha da önemlisi henüz yerinden bile kıpırdamamıştı.</p>

  <p>“Hotblack?” dedi Ford.</p>

  <p>Arkadan uzanan etli, kocaman bir el omzuna indi ve onu kenara doğru itti. Ford, hiç de zarif olmayan bir biçimde koltuğundan kayarak düştü ve bu nezaketsiz elin sahibinin kim olduğunu görebileceğine emin olmadan başını kaldırıp yukarılara baktı. Elin sahibi hiç de görülmeyecek biri değildi, çünkü iki metreden daha uzundu ve bu boya göre de hiç de ince yapılı olmayan biriydi. Başka bir deyişle, tıpkı deri koltuklar gibiydi, parlak, hantal ve bol bol sert malzemeyle doldurulmuş. Bedenini içine tıktığı giysinin tek amacı, böyle bir bedeni böyle bir takım elbise içine tıkıştırmanın güçlüğünü göstermekmiş gibi görünüyordu. Yüzünün derisi portakal kabuğu, rengiyse elma gibiydi. Ama lezzetli ve tatlı şeylerle olan benzerliği orada son buluyordu.</p>

  <p>“Ufaklık ...” dedi adamın ağzından çıkan ses, göğüs kafesinde çok zor anlar geçirdikten sonra dışarı çıkabilmiş gibiydi.</p>

  <p>“Eee, evet?” dedi Ford sohbet eder gibi. Yalpalayarak tekrar ayağa kalktı ve başı adamın bedeninden daha yüksek bir seviyeye erişemediği için hayal kırıklığına uğradı.</p>

  <p>"Çek arabanı,” dedi adam.</p>

  <p>“Yok, ya?” dedi Ford, bir yandan da söylediği bu şeyin ne kadar akıllıca olduğunu merak ediyordu. “Sen de kimsin?”</p>

  <p>Adam bunu bir an için düşündü. Kendisine böyle sorular sorulmasına pek alışkın değildi. Buna rağmen bir süre sonra bir cevap buldu.</p>

  <p>“Ben sana buradan arabanı çekmeni söyleyen adamım,” dedi “araban senin yerine çektirilmeden önce.”</p>

  <p>“Şimdi beni dinle,” dedi Ford sinirli sinirli - başının dönmekten vazgeçmesini, yerine yerleşmesini ve durumu kavramasını arzu ederdi. “Şimdi beni dinle,” diye devam etti, “ben Hotblack’in en eski dostlarından biriyim ve ...”</p>

  <p>Henüz tek bir kirpiğini bile oynatmamış olan Hotblack Desiato’ya şöyle bir baktı.</p>

  <p>"... ve ...” dedi Ford yeniden, “ve”den sonra söylenebilecek en etkili sözcüğün ne olabileceğini merak ederek.</p>

  <p>İri yarı adam “ve”den sonra kullanılabilecek bir sözcük değil, cümleler buldu ve şöyle dedi:</p>

  <p>“Ve ben Bay Desiato’nun korumasıyım,” devam etti, “ve onun bedeninden sorumluyum ve senin bedeninle ilgili olarak en ufak bir sorumluluğum bile yok, bu yüzden hasar görmesini istemiyorsan onu hemen buradan uzaklaştır.”</p>

  <p>“Bekle bir dakika,” dedi Ford.</p>

  <p>“Dakika falan yok!” diye gürledi koruma. “Bekle falan yok! Bay Desiato kimseyle konuşmaz!”</p>

  <p>“İyi, ama bu konuda belki kendisi bir şeyler söylemek ister.”</p>

  <p>“O kimseyle konuşmaz!” diye böğürdü koruma.</p>

  <p>Ford endişeyle tekrar Hotblack’e baktı ve gerçeklerin korumadan yana olduğunu kabul etmek zorunda kaldı. Bırakın Ford’un sağlığıyla ilgili samimi bir ilgiyi, adamda en ufak bir kıpırtı bile yoktu.</p>

  <p>“Niçin?” dedi Ford, “Nesi var onun?”</p>

  <p>Koruma anlattı.</p>
</body>
</html>
