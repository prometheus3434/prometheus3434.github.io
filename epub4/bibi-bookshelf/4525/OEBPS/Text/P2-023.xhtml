<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/SM.css" rel="stylesheet" type="text/css" />
</head>

<body>
  <h3>yirmiüç <img alt="SAG" src="../Images/SAG.jpg" /></h3>

  <p>Tabutların bulunduğu bölme alçak tavanlı, loş ışıklı ve devasa bir yerdi. Uzak bir köşede, aşağı yukarı üçyüz metre kadar ilerdeki kemerli kapı aynı amaçla kullanılan benzer bir odaya açılmaktaydı.</p>

  <p>Ford Prefect içeri adım atarken hafiften bir ıslık çaldı.</p>

  <p>“Çılgınca,” dedi.</p>

  <p>“Ölü insanların bu kadar beğenilecek neyi var anlamadım?” diye sordu Arthur, huzursuz bir tavırla onun peşinden içeri girerken.</p>

  <p>“Bilmem,” dedi Ford. “Haydi anlayalım, araştıralım mı?”</p>

  <p>Daha yakından incelendiğinde tabutların daha çok birer lahidi andırdığı görülüyordu. Hemen hemen bel yüksekliğinde bir konumda duruyorlardı ve beyaz mermer görünümlü bir malzemeden yapılmışlardı - ki bu malzemenin aslı göründüğü gibiydi, yani beyaz mermer görünümlü bir şeydi. Kapakları yarı-saydamdı ve lahitlerin merhum sakinlerini bu kapaklar sayesinde bulanık da olsa görmek mümkündü. Bunlar insansıydılar ve geldikleri dünya her neresiyse orayla ilgili sorunlarını fazlasıyla geride bırakmış oldukları belliydi, ama bunun ötesinde pek bir şey anlaşılmıyordu.</p>

  <p>Lahitlerin arasında, zeminde ağır ve yağlı beyaz bir gaz usulca dolanıyordu. Arthur önce bunun amacının orada özel bir atmosfer yaratmak olduğunu düşündüyse de bu yargısı gazın bileklerini dondurduğunu keşfedene kadar sürdü. Dokunulduklarında lahitler de ele son derece soğuk geliyordu.</p>

  <p>Ford birden onlardan birinin yanına çömeldi. Sırt çantasından havlusunun bir ucunu çıkardı ve bir şeyi hızla ovalamaya başladı.</p>

  <p>“Bak, bunun üzerinde bir plaket var,” diye açıkladı Arthur’a, “üstü buz tutmuş.”</p>

  <p>Buzu iyice temizledi ve plakete kazılmış olan harfleri inceledi. Bunlar Arthur’a, eğlenmeye çıktığı bir gecede neyin fazlasını içmiş olabilirse onu içmiş bir örümceğin ayak izleri gibi geldiyse bile Ford, Galaktik Eezzeereed’in ilkel bir biçimi olan yazıyı hemen tanıdı.</p>

  <p>“Burada ‘Golgafrinçan Ark<a href="../Text/DiPNOTLAR.xhtml#a14" id="k14"><sup>[14]</sup></a>&nbsp;Filosu, Gemi B, Bölük Yedi, Telefon Temizleyicisi, ikinci sınıf diye yazıyor - ve bir de seri numarası var.”</p>

  <p>“Bir telefon temizleyicisi mi,” dedi Arthur. “Ölü bir telefon temizleyicisi mi?”</p>

  <p>“En iyisinden.”</p>

  <p>“Ama burada ne yapıyor?”</p>

  <p>Ford kapağın üzerine eğilerek içindeki şekle baktı.</p>

  <p>“Pek bir şey yaptığı söylenemez,” dedi ve birden, görende son günlerde fazla çalıştığı ve biraz dinlenmesi gerektiği duygusunu uyandıran o sırıtışlarından biri belirdi suratında.</p>

  <p>Başka bir lahitin yanına seğirtti. Kısa bir havlu çalışması ve ardından ilan etti.</p>

  <p>“Buradaki de ölü bir kuaför. Yaşasın!”</p>

  <p>Sonraki lahitin, bir reklam ajansı muhasebe müdürünün son dinlenme yeri olduğu ortaya çıktı; son baktığıysa üçüncü sınıf bir ikinci el araba pazarlamacısını barındırıyordu.</p>

  <p>Birden zemindeki bir kontrol kapısı Ford’un dikkatini çekti ve yere çömelerek kapağı açmaya çalıştı. Bir yandan da çevresini sarmaya çalışan dondurucu gaz bulutlarını yelliyordu.</p>

  <p>Arthur’un aklına bir şey gelmişti.</p>

  <p>“Eğer bunlar yalnızca birer tabutsa,” dedi “niçin böyle soğutuluyorlar?”</p>

  <p>“Ya da niye burada tutuyorlar,” dedi Ford servis kapısını çekip açarken. Gaz oradan içeri aktı. “Hatta, neden kimse beşbin ölü bedeni uzayda taşıma zahmetine ve masrafına girişmiş olsun?”</p>

  <p>“On bin,” dedi Arthur, ikinci bölümün hayal meyal görülebildiği kemerli kapıyı göstererek.</p>

  <p>Ford kafasını zemindeki kapaktan içeri soktu. Tekrar yukarı baktı.</p>

  <p>“Onbeş bin,” dedi. “Aşağıda da bir sürü var.”</p>

  <p>“Onbeş milyon,” dedi bir ses.</p>

  <p>“Bu çok," dedi Ford. “Çok çok fazla.”</p>

  <p>“Yavaşça arkanıza dönün,” diye hırladı ses, “ellerinizi de yukarı kaldırın. En ufak bir hareketinizde sizi minicik minicik parçalara ayırırım.”</p>

  <p>“Merhaba?” dedi Ford, yavaşça arkasına döndü, ellerini yukarı kaldırdı ve put kesildi.</p>

  <p>“Neden?” dedi Arthur Dent, “hiç kimse bizi görmekten memnun olmuyor?”</p>

  <div>
    <br />
  </div>

  <p class="p1" style="text-align: center;"><img alt="orta" src="../Images/orta.jpg" /></p>

  <div>
    <br />
  </div>

  <p>Kapı eşiğinde onları görmekten hiç memnun olmayan adamın silueti duruyordu. Memnuniyetsizliği hem sesindeki kabadayı tonu hem de onlara doğrulttuvğu güvmüş rengi uzun bir Öldürmatikten belli oluyordu. Silahın tasarımcısına anlatacağını en kısa yoldan anlatması söylenmiş olmalıydı. “Görünüşü korkutucu olsun,” demişlerdi ona. “Bu silahın bir doğru bir de yanlış ucu olduğunu çok açıkça belirt. Yanlış ucunun önünde duran herkese kendisi için işlerin kötü gittiğini açıkça belirt. Eğer bunun anlamı silahın üzerine her türlü sivri ve karanlık parçayı takmaksa o zaman öyle yap. Bu şöminenin üzerine asmak için ya da şemsiye kovasına koymak için yapılmış bir silah değil, bu silah dışarı çıkıp insanları perişan etmek için olmalı.”</p>

  <p>Ford ve Arthur silaha mutsuzluk içinde baktılar.</p>

  <p>Silahlı adam kapıdan ayrıldı ve çevrelerinde dolaşmaya başladı. Işığa çıktığında siyah ve altın renkli bir üniforması olduğunu gördüler. Üniformanın düğmeleri öyle çok parlatılmıştı ve öyle yoğun bir şekilde ışıldıyorlardı ki yaklaşmakta olan bir motosikletli olsaydı, rahatsız olacağı için ışıklarını yakardı.</p>

  <p>Kapıyı işaret etti.</p>

  <p>“Dışarı,” dedi. Bu kadar büyük bir ateş gücüne sahip birisinin üstüne bir de eksiksiz cümle kurması hiç gerekmiyordu elbette. Arthur ve Ford, Öldürmatiğin yanlış ucuyla düğmelerin yakın takibi altında dışarı çıktılar.</p>

  <p>Koridora döndüklerinde oraya gelmekte olan yirmidört koşucuyla karşılaştılar. Koşucular duşlarını yapmış, üstlerini değişmişlerdi ve onların önünden geçerek depolandıkları bölmeye giriyorlardı. Arthur arkasına dönerek içeriye doluşmalarını kafası karmakarışık bir şekilde seyretti.</p>

  <p>“Yürüyün!” diye haykırdı onları esir eden adam.</p>

  <p>Arthur yürüdü.</p>

  <p>Ford omuzlarını silkip yürüdü.</p>

  <p>Bölmedeki yirmidört koşucu yan duvar boyunca dizili yirmidört boş lahite yöneldi, kapaklarını açtı, içine girmek üzere tırmandı ve yatar yatmaz da yirmidört rüyasız uykuya dalıp gittiler.</p>
</body>
</html>
