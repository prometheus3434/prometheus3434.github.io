<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/SM.css" rel="stylesheet" type="text/css" />
</head>

<body>
  <h3>ondokuz <img alt="SAG" src="../Images/SAG.jpg" /></h3>

  <p>Bu Arthur için hiçbir zaman tam olarak alışamadığı ya da bıkmadığı bir manzaraydı. Ford’la birlikte vadi yatağı boyunca akan küçük ırmağın kenarından hızlı adımlarla yürüdüler ve en sonunda düzlüğün sınırına eriştiklerinde Galaksinin sunduğu en ilginç ve güzel manzaralardan birini izlemek üzere büyük bir ağacın dalları arasına yerleştiler.</p>

  <p>Binlerce ve binlerce Bütünüyle Normal Hayvandan oluşan sürü Anhondo Düzlüğünü gürültülü bir yürüyüşle geçmekteydi. Sabahın ilk soluk ışıkları altında kocaman gövdelerinden fışkıran terin incecik buharının ve toprağı döven toynaklarının kaldırdığı çamurlu sisin içinden geçmekte olan hayvanlar gerçekdışı bir görüntü oluşturmaktaydı, ama onlarla ilgili yürekleri durduran asıl gerçek, geldikleri ve gittikleri yerdi, yani en basit şekliyle hiçlik.</p>

  <p>Kabaca yüz metre genişliğinde, beşyüz metre uzunluğunda ve birbirine iyice sokulmuş kocaman sağlam bir küme halindeydiler. Bu küme sanki hareket etmiyormuş gibi olsa da, düzenli olarak görüldükleri sekiz dokuz gün süresince yanlara ve arkaya doğru hafifçe ve ağır ağır kayıyordu. Bu kocaman kütlenin şekli neredeyse hiç değişmiyordu, ama onu oluşturan hayvanlar düzenli olarak saatte elli kilometrelik bir hızla ilerliyor, tıpkı düzlüğün bir ucunda ortaya çıkışları gibi öbür ucunda da aynı şekilde ansızın kayboluveriyorlardı.</p>

  <p>Kimse nereden geldiklerini ve nereye gittiklerini bilmiyordu. Lamuellalılar için öylesine önemliydiler ki sanki kimse bunu sormak istemiyordu. Yaşlı Thrashbarg bir seferinde bazen bir yanıta ulaşıldığında sorunun kaybedilebileceğini söylemişti. Bazı köylüler kendi aralarında bunun ömürleri boyunca Thrashbarg’den duydukları tek akıllıca laf olduğunu konuşmuşlar ve konuyu kısaca tartıştıktan sonra bunu şansa bağlamışlardı.</p>

  <p>Yeri döven toynakların gürültüsü arasında bir şey işitmek neredeyse imkânsızdı.</p>

  <p>“Ne dedin?” diye bağırdı Arthur.</p>

  <p>“Dedim ki,” diye bağırarak yanıtladı Ford, “bu boyutsal sürükleniş olayının bir tür ispatlanması gibi.”</p>

  <p>“O da ne demek?” diye bağırdı yeniden Arthur.</p>

  <p>“Eee, bütün bu olup bitenlere bakarak pek çok kişi uzay-zaman dokusunda çatlaklar görüldüğü konusunda endişelenmeye başlıyor. Birçok dünyada yalnızca göç eden hayvanların açtığı dolambaçlı ve garip uzunluktaki yollar yüzünden çatlayıp hareket etmiş kara parçalarına rastlayabilirsin. Bu da onun gibi bir şey olabilir. Tuhaf zamanlarda yaşıyoruz. Yine de doğru dürüst bir uzaylimanının yokluğunda ...”</p>

  <p>Arthur adeta donmuş bir ifadeyle ona baktı.</p>

  <p>“Ne demek istiyorsun?” dedi.</p>

  <p>“Ne demek, ne demek istiyorsun?” diye bağırdı Ford. “Ne demek istediğimi bal gibi de biliyorsun. Buradan onlar sayesinde çıkacağız.”</p>

  <p>“Sen şimdi ciddi ciddi bir Bütünüyle Normal Hayvana binip gitmeyi mi teklif ediyorsun?”</p>

  <p>“Eveet. Bakalım nereye gidiyorlar.”</p>

  <p>“Ölürüz ama!” dedi Arthur. Sonra “Hayır! Ölmeyeceğiz. En azından ben ölmeyeceğim. Ford, hiç Stavromula Beta adlı bir gezegenden bahsedildiğini duydun mu?” diye ekledi aniden.</p>

  <p>Ford kaşlarını çattı. “Sanmıyorum,” dedi. Kendisine ait eski püskü ve yıpranmış <i>Otostopçunun Galaksi Rehberi</i>'ni çıkarıp soruyu girdi. “Herhangi farklı bir yazılışı var mı?” diye sordu.</p>

  <p>“Bilmiyorum. Söylendiğini bir kez duydum sanırım. Söyleyen de ağzında bir sürü başka insanın da dişlerini taşıyormuş gibi konuşuyordu. Sana Agrajag’dan bahsettiğimi hatırlıyor musun?”</p>

  <p>Ford bir an düşündü. “Hani şu senin kendisini öldürüp durduğunu söyleyen herif mi?”</p>

  <p>“Evet, onu öldürdüğümü iddia ettiği yerlerden biri de Stavromula Beta’ydı. Ama kimse böyle bir yer duymamış. Söylediğine göre orada birisi beni vurmaya kalkışacakmış. Ben vurulmamak için eğilince Agrajag ya da onun sayısız reenkarnasyonlarından biri vurulacakmış. Bunun zamanın bir noktasında gerçekleştiği kesin görünüyor. Buna göre ben en azından Stavromula Beta’da eğilmeden önce ölemem. Tek sorun böyle bir yeri kimsenin duymamış olmasında.”</p>

  <p>“Hımmm.” Ford <i>Otostopçunun Rehberi</i>’nde bir iki araştırma daha yaptı, ama hiçbir şey bulamadı.</p>

  <p>“Faydasız,” dedi.</p>

  <p>“Dur biraz ... ama hayır. Hiç duymadım,” dedi en sonunda. Bununla birlikte bu ismin kafasında niçin çok çok uzaktan da olsa birkaç çan çaldırdığını merak ediyordu.</p>

  <p>“Pekâlâ,” dedi Arthur. “Ben Lamuellalı avcıların Bütünüyle Normal Hayvanları nasıl tuzağa düşürdüklerini gördüm. Eğer birini sürünün içindeyken mızraklayacak olurlarsa geri kalanlar onu ezip geçiyor. Bu yüzden onları öldürebilmek için teker teker dikkatlerini çekmek zorundalar. Matadorların parlak renkli bir pelerinle yaptığına benzer bir şey. Birini üzerine saldırtıyorsun, sonra kenara çekilip pelerini zarif bir şekilde sallıyorsun. Üzerinde parlak renkli pelerine benzer bir şey var mı?”</p>

  <p>“Bu olur mu?” diye sorarak havlusunu uzattı Ford.</p>
</body>
</html>
