<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/SM.css" rel="stylesheet" type="text/css" />
</head>

<body>
  <h3>onyedi <img alt="SAG" src="../Images/SAG.jpg" /></h3>

  <p>Acı. Keder. Daha çok acı ve daha çok keder. Bir projeye ihtiyacı vardı ve kendisine bir proje yarattı.</p>

  <p>Mağarasının nerede olduğunu bulacaktı.</p>

  <p>Tarihöncesi Yerküre’de bir mağarada yaşamıştı, güzel bir mağara değildi, hatta berbat bir mağaraydı ama ... Aması yoktu. Tam anlamıyla berbat bir mağaraydı ve oradan nefret etmişti. Ama orada beş yıl yaşamıştı; bu beş koca yıl boyunca mağarayı evi olarak düşünmüştü ve insanlar evlerinin izini sürmeyi severlerdi. Arthur Dent de böyle biriydi ve bu yüzden bilgisayar almak için Exeter’e gitti.</p>

  <p>Evet, asıl istediği şey buydu, bir bilgisayar. Ama bunun için kafasında bilgisayarcıya bildirebileceği ciddi bir amacı olması gerektiğini düşünüyordu. Yoksa insanların oynayacak bir şey aradığını sanabilecekleri bir nesneye bir yığın para vermek istemiyordu. Arthur’un ciddi amacı buydu işte. Tarihöncesi Yerküre’de bir mağaranın tam yerini saptamak. Bunu dükkândaki adama açıkladı.</p>

  <p>“Neden?” diye sordu dükkândaki adam.</p>

  <p>Bu bir tuzak soruydu.</p>

  <p>“Peki, bunu geçelim,” dedi dükkândaki adam. “Nasıl?”</p>

  <p>“Şey, bu konuda sizin bana yardımcı olabileceğinizi umuyordum.”</p>

  <p>Adam içini çekti ve omuzları düştü.</p>

  <p>“Daha önce hiç bilgisayar kullandınız mı?”</p>

  <p>Arthur bu işi bir saniyede çözebilecek Altın Kalp’teki gemi bilgisayarı Eddie’den ya da Derin Düşünce’den bahsetmeyi düşündü - ama sonra hiçbir şey söylememeye karar verdi.</p>

  <p>“Hayır,” dedi.</p>

  <p>“Eğlenceli bir öğleden sonra olacağa benziyor,” dedi dükkândaki adam, ama bunu yalnız kendisi duydu.</p>

  <p>Her şeye rağmen Arthur bir Apple aldı. Birkaç gün sonra astronomiyle ilgili birtakım programlar da edindi, yıldızların hareketlerini saptadı, geceleri mağarasından baktığında gördüğü yıldızlara dair basit ve küçük şemalar çizdi, bunlar üzerinde haftalarca çalıştı ve en sonunda varacağı kaçınılmaz sonucu neşe içinde erteledi, ki bu kaçınılmaz sonuç projenin baştan sona saçma sapan olduğuydu.</p>

  <p>Aklında kalanlara dayanarak yaptığı kaba çizimler faydasızdı. Yaşadıklarının ne kadar uzun bir süre önce yaşanmış olduğunu bile bilmiyordu ve Ford Prefect o zaman birkaç milyon yıl olduğuna ilişkin kaba taslak bir tahminde bulunmuştu, ama Arthur’un matematikle arası hiç iyi değildi.</p>

  <p>Yine de onu en azından bir sonuca ulaştırabilecek bir yöntem buldu. Karmaşık parmak hesabıyla, çılgın ortalamalarla ve gizemli tahmin işiyle doğru galaksiyi tuttursa bile şanslı sayılacağına aldırmadı, devam etti ve bir sonuca ulaştı.</p>

  <p>Buna doğru sonuç demek istiyordu. İşin aslını kim biliyordu ki?</p>

  <p>Bununla birlikte, rastlantı bu ya, kaderin sayısız ve görünmez cilvelerinden biri onun tamı tamına doğru sonuca ulaşmasını sağlamıştı, ama elbette ki o bunu hiçbir zaman öğrenemeyecekti. Öylece Londra’ya gitti ve gözüne kestirdiği bir kapıyı çaldı.</p>

  <p>“Hey. Önce bir telefon edersin sanıyordum.”</p>

  <p>Arthur şaşkınlık içinde nefesini tuttu.</p>

  <p>“Yalnızca birkaç dakikalığına girebilirsin,” dedi Fenchurch. “Tam da dışarı çıkıyordum.”</p>
</body>
</html>
