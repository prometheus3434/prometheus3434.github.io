<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/SM.css" rel="stylesheet" type="text/css" />
</head>

<body>
  <h3>oniki <img alt="SAG" src="../Images/SAG.jpg" /></h3>

  <p>Nedendir bilinmez, tren istasyonlarının yakınlarındaki barların özel bir berbatlığı, çok acayip bir pisliği ve domuz etli böreklerinin kendine özgü bir tatsızlığı vardır.</p>

  <p>Domuz etli böreklerden de beteriyse orada bulacağınız sandviçlerdir.</p>

  <p>İngiltere’deki yaygın bir kanıya göre sandviçleri ilginç, çekici ya da herhangi bir şekilde hoş kılacak bir şey yapmak, yalnızca yabancılara mahsus günahkâr bir işti.</p>

  <p>Ortak ulusal bilincin bir yerlerinde gömülü olan direktif “onları kurutun” şeklindeydi, “onları lastik gibi yapın, lanet şeyleri taze tutmanız gerekiyorsa onları haftada bir yıkayın.”</p>

  <p>İngilizlerin işlediği ne kadar ulusal günah varsa onlardan arınmaları, Cumartesi günleri barlarda yedikleri sandviçler sayesinde mümkün olmaktaydı. Bu günahların ne olduğu konusunda pek emin değillerdi, bilmek de istemezlerdi. Çünkü günahlar insanların bilmek isteyeceği şeylerden değildir. Ama var olan günahlarının kefaretini, kendilerine yedirdikleri bu sandviçlerle ödedikleri kesindi.</p>

  <p>Sandviçlerden daha kötü olan bir şey varsa, o da onların yanına kurulmuş oturan sosislerdi. Ucuz etlerde bolca bulunan kıkırdak ve sinir artıklarıyla dolu kasvetli tüpler yani. Sıcak ve kederli bir şeyden oluşan bir denizin içinde yüzerlerdi. Üzerlerine aşçı başlığı şeklinde bir iğne batınlmıştı: bunun dünyadan nefret eden, Stepney’de bir evin arka merdivenlerinde kedileri arasında yapayalnız ve unutulmuş bir halde ölen bir aşçının anısına yapıldığını hissedilebilirdi.</p>

  <p>Sosisler günahlarının ne olduğunu bilip de belirli bir günahtan arınmak isteyenler içindi.</p>

  <p>“Buralarda daha iyi bir yer olması gerekiyor,” dedi Arthur.</p>

  <p>“Zaman yok,” dedi Fenny, saatine bakarak. “Trenim yarım saat içinde kalkacak.”</p>

  <p>Sallanan küçük bir masaya oturdular. Masada birkaç kirli bardak ve üzerinde şakalar yazılı olan birkaç lekeli bira altlığı vardı. Arthur Fenny’e bir domates suyu ve kendisine de büyük bir bardak sarı renkli soda söyledi. Bir de birkaç sosis. Bunu niye yaptığını bilmiyordu. Onları, yapacak bir şeyler olsun diye almış olmalıydı.</p>

  <p>Barmen Arthur’un para üstünü tezgâhtaki bira birikintilerine batırıp çıkardı ve Arthur bunun için ona teşekkür etti.</p>

  <p>“Pekâlâ,” dedi Fenny, saatine bir göz atarak, “bana söylemen gereken şeyin ne olduğunu anlat bakalım.”</p>

  <p>Sesi tahmin edilebileceği gibi son derece şüpheciydi ve Arthur ümitsizliğe kapıldı. Fenny orada ansızın giriverdiği soğuk ve savunmacı bir tutum içinde otururken, buranın ona açıklamaya çalışacağı şeyler için en ideal ortam olduğu söylenemezdi; çünkü beden dışı bir rüyada, telepatik bir şekilde, Fenny’nin geçirdiği ruhsal çöküşün, bütün kanıtlar aksini gösterse de, Yerküre’nin yeni bir hiperuzay kestirme yolu için yıkılmasıyla ilgili olduğunu hissetmişti. Bu garip gerçeği Yerküre’de bilen tek kişi oydu, çünkü buna bir Vogon uzay gemisinden tanık olmuştu, bunun da ötesinde hem bedeni hem de ruhu Fenny için dayanılmaz bir özlemle kıvranıyordu ve insani ölçüler içinde mümkün olan en kısa zamanda onunla yatmak istiyordu.</p>

  <p>“Fenny,” diyerek söze başladı.</p>

  <p>“Acaba çekilişimiz için bir bilet almak ister miydiniz? Ufak bir çekiliş.”</p>

  <p>Arthur başını kaldırıp sertçe baktı.</p>

  <p>“Emekli olacak Anjie’ye para toplamak için.”</p>

  <p>“Ne?”</p>

  <p>“Bir böbrek makinesine ihtiyacı var da."</p>

  <p>Ciddi bir tayyör giymiş, saçlarına ciddi ve hafif bir perma yapılmış, belki de bir sürü küçük ve ciddi köpek tarafından yalanmış yüzünde ciddi ve küçük bir gülücük taşıyan, sopa gibi ince yapılı orta yaşlı bir hanım üzerine eğilmişti.</p>

  <p>Kadının elinde küçük bir bilet koçanıyla bir kumbara vardı.</p>

  <p>“Tanesi yalnızca on pens,” dedi, “yani belki iki tane bile alabilirsiniz. Hem de cebinizi çok zorlamadan.” Çınlayan, küçük bir kahkaha attı ardından ilgi çekecek kadar uzun bir iç geçirdi. “Cebinizi zorlamadan” demenin savaş günlerinde birkaç askeri evinde ağırlamasından bu yana, ona duyduğu en büyük zevki verdiği çok açıktı.</p>

  <p>“Eee, tamam, peki,” dedi Arthur, aceleyle ceplerini karıştırdı ve bir miktar bozukluk çıkardı.</p>

  <p>Kadın, insanı çileden çıkartacak bir yavaşlıkla ve böyle bir şey varsa, ciddi bir teatrallikle iki bilet kesip Arthur’a verdi.</p>

  <p>“Dilerim siz kazanırsınız,” dedi kadın, yüzünde origami sanatının gelişmiş bir ürünü gibi aniden şekilleniveren bir gülümsemeyle, “ödüllerimiz pek güzel.”</p>

  <p>“Evet, teşekkür ederim,” dedi Arthur, aceleci bir tavırla biletleri cebine tıkıştırıp saatine bir göz atarak.</p>

  <p>Sonra Fenny’e döndü.</p>

  <p>Piyango biletlerini satan kadın da öyle yaptı.</p>

  <p>“Siz ne dersiniz, küçük hanım?” dedi. “Bu Anjie’nin böbrek makinesi için. Anjie emekliye ayrılıyor da. Evet mi?” Yüzündeki küçük gülücüğü daha da yukarılara çekti. Bir an önce bu işe bir son verip gülümsemekten vazgeçmesi lazımdı yoksa derisi ortadan ikiye ayrılacaktı.</p>

  <p>“Eee, bakın, işte buyrun,” dedi Arthur ve kadının uzaklaşmasını sağlayacağını umarak eline bir elli pens sıkıştırdı.</p>

  <p>“Hey, paramız var, öyle değil mi?” dedi kadın uzun ve gülümseyen bir iç çekişle. “Londralı mıyız?”</p>

  <p>Keşke biraz hızlı konuşsa diye düşündü Arthur.</p>

  <p>“Hayır, tamam, gerçekten de,” dedi, elini sallayarak ve kadın korkunç bir azimle, teker teker beş bileti sayıp koparmaya başladı.</p>

  <p>“Ama biletlerinizi <i>almalısınız,</i>” diye ısrar etti, “yoksa ödülünüzü alamazsınız. Çok güzel ödüller, biliyor musunuz? Çok uygun.”</p>

  <p>Arthur biletleri kadının elinden kaptı ve elinden geldiği kadar sert bir tonla teşekkür etti.</p>

  <p>Kadın bir kez daha Fenny’e döndü.</p>

  <p>“Peki şimdi, siz ne ...”</p>

  <p>“Hayır!” dedi Arthur adeta haykırarak. "Bunlar onun için,” diye elindeki beş bileti sallayarak açıkladı.</p>

  <p>“Ya, anladım! Ne hoş!”</p>

  <p>İkisine de hastalıklı bir şekilde gülümsedi.</p>

  <p>“Pekâlâ, umarım...”</p>

  <p>“Evet,” diye tersledi Arthur, “teşekkür ederiz.”</p>

  <p>Kadın nihayet masadan ayrılarak bitişik masaya geçti. Arthur ümitsizlik içinde Fenny’e döndü ve onun sessiz kahkahalarla sarsıldığını gördüğünde bir nebzecik rahatladı.</p>

  <p>İçini çekti ve gülümsedi.</p>

  <p>“Nerede kalmıştık?”</p>

  <p>“Bana Fenny diyordun ve ben de senden bunu yapmamanı isteyecektim.”</p>

  <p>“Ne demek istiyorsun?”</p>

  <p>Kız domates suyunun içindeki küçük ve ahşap kokteyl çubuğunu iki parmağının arasında tutarak döndürdü.</p>

  <p>“Kardeşimin arkadaşı olup olmadığını bu yüzden sordum. Aslında o benim üvey kardeşim. Beni Fenny diye çağıran tek kişi o ve ben bunu yapmasından hoşlanmıyorum.”</p>

  <p>“O halde asıl ismin ...?”</p>

  <p>“Fenchurch.”</p>

  <p>“Ne?”</p>

  <p>“Fenchurch.”</p>

  <p>“<i>Fenchurch</i>?”</p>

  <p>Kız ona sert sert baktı.</p>

  <p>“Evet,” dedi, “herkesin sorduğu ve bıkkınlıktan beni çığlık çığlığa bağırtacak o aptal soruyu sorup sormayacağını görmek için seni bir vaşak gibi keskin gözlerle izliyorum. Eğer bunu yaparsanız çok kızacak ve fazlasıyla hayal kırıklığına uğrayacağım. Üstüne bir de çığlık atacağım. Bu yüzden dikkatli ol.”</p>

  <p>Gülümsedi, başını sallayarak saçlarını hafifçe yüzüne düşürdü ve onların arasından Arthur’u gözledi.</p>

  <p>“Ya,” dedi Arthur, “bu biraz haksızlık ama, öyle değil mi?”</p>

  <p>“Öyle.”</p>

  <p>“Tamam.”</p>

  <p>“Pekâlâ,” dedi kız gülerek, “sorabilirsin. Bu işi bir an önce halletsek iyi olur. Bana Fenny demeye devam etmenden iyidir en azından.”</p>

  <p>“Herhalde ...” dedi Arthur.</p>

  <p>“Yalnızca <i>iki</i> biletimiz kaldı, biliyor musunuz ve sizinle daha önce konuştuğumda <i>öyle</i> cömerttiniz ki...”</p>

  <p>“Ne?” diye tersledi Arthur.</p>

  <p>Permalı, gülücüklü ve elinde neredeyse bitmiş bilet koçanı tutan kadın şimdi elindeki son iki bileti Arthur’un burnunun dibinde sallıyordu.</p>

  <p>“Bu şansı size vermem gerektiğini düşündüm, çünkü ödüller öyle güzel ki.”</p>

  <p>Kendinden emin bir tavırla burnunu buruşturdu.</p>

  <p>“<i>Çok zevkli.</i> Onları seveceğinize eminim. Bu Anjie’nin emeklilik hediyesi için. Ona bir...”</p>

  <p>“Böbrek makinesi, evet,” dedi Arthur. “Buyrun.”</p>

  <p>Kadına iki tane on pens daha uzattı ve biletleri aldı.</p>

  <p>Kadının aklına bir fikir gelmiş gibiydi. Bu çok yavaş yavaş gelen bir fikirdi. Gelişini uzun bir dalganın kıyıya gelişini izler gibi izleyebilirdiniz.</p>

  <p>“Ah, hay allah,” dedi, “konuşmanızı bölmedim, değil mi?”</p>

  <p>İkisini de endişeyle süzdü.</p>

  <p>“Hayır, her şey yolunda,” dedi Arthur. “Yolunda olabilmesi mümkün olabilecek her şey,” diye sürdürdü, “yolunda, sorun değil.”</p>

  <p>“Teşekkür ederiz,” diye ekledi.</p>

  <p>“Ne diyeceğim,” dedi kadın, mutlu ve endişeli bir heyecan içinde, “siz ... <i>âşık</i> değilsiniz, değil mi?”</p>

  <p>“Bunu söyleyebilmek çok güç,” dedi Arthur. “Henüz konuşma fırsatı bulamadık.”</p>

  <p>Fenchurch’e bir göz attı. O sırıtıyordu.</p>

  <p>Kadın çok bilmiş bir güvenle başını salladı.</p>

  <p>“Birazdan size ödülleri göstereceğim,” dedi ve uzaklaştı.</p>

  <p>Arthur âşık olup olmadığını anlamakta zorlandığı kıza içine çekerek döndü.</p>

  <p>“Bana,” dedi kız, “bir soru sormak üzereydin.”</p>

  <p>“Evet,” dedi Arthur.</p>

  <p>“İstersen bunu birlikte yapabiliriz?” dedi Fenchurch. “Beni bir ...”</p>

  <p>“... el çantasının içinde ...” diye ona katıldı Arthur.</p>

  <p>“... Kayıp Eşya Bürosunda ...” dediler ikisi birlikte.</p>

  <p>“... Fenchurch Caddesi İstasyonunda mı bulmuşlar?” diyerek birlikte bitirdiler.</p>

  <p>“Ve cevap,” dedi Fenchurch, “hayır.”</p>

  <p>“Güzel,” dedi Arthur.</p>

  <p>“İlk tohumlarım orada atılmış.”</p>

  <p>“Ne?”</p>

  <p>“İlk toh-”</p>

  <p>“Kayıp Eşya Bürosunda mı yani?” diye dehşet içinde haykırdı Arthur.”</p>

  <p>“Hayır, tabii ki değil. Aptal olma. Annemle babamın Kayıp Eşya Bürosunda ne işi var?” dedi kız, bu imadan oldukça irkilmişti.</p>

  <p>“Şey, ne bileyim,” diye aceleyle cevap verdi Arthur, “ya da daha ...”</p>

  <p>“Bilet kuyruğundaymışlar.”</p>

  <p>“Bilet...”</p>

  <p>“Bilet kuyruğunda. Ya da öyle olduğunu söylüyorlar. Ve ayrıntılara kesinlikle girmiyorlar. Yalnızca Fenchurch Caddesi İstasyonundaki bilet kuyruğunun nasıl sıkıcı olabileceğine inanamazsınız diyorlar.”</p>

  <p>Ciddi bir tavırla domates suyundan bir yudum çekti ve saatine baktı.</p>

  <p>Arthur bir iki saniye boyunca tükürüğünü yutmaya çalıştı.</p>

  <p>“Biraz sonra gitmek zorundayım,” dedi Fenchurch, “ve sen hâlâ bana söylemeye can attığın bu dehşetli olağanüstü şeyi anlatmaya başlamadın.”</p>

  <p>“Neden seni Londra’ya götürmeme izin vermiyorsun?” dedi Arthur. “Bugün Cumartesi, özel bir işim yok, isterdim ki ...”</p>

  <p>“Hayır,” dedi Fenchurch, “teşekkür ederim, çok tatlısın, ama hayır. Birkaç gün yalnız kalmaya ihtiyacım var.” Gülümsedi ve omuzlarını silkti.</p>

  <p>“Ama ...”</p>

  <p>“Başka zaman anlatırsın. Sana telefon numaramı vereyim.”</p>

  <p>Kız rakamı bir kâğıt parçası üzerine yazıp eline tutuştururken Arthur’un kalbi küt küt atıyordu.</p>

  <p>“Şimdi rahatlayabiliriz,” dedi kız ve yavaşça gülümseyişi Arthur’un içini öylesine doldurmuştu ki, patlayabileceğini düşündü.</p>

  <p>“Fenchurch,” dedi, ismini söylemekten zevk alarak, “Ben ...”</p>

  <p>“Bir kutu,” diye onu bastırdı sırnaşık bir ses, “vişne likörü ve ayrıca, buna bayılacaksınız biliyorum, taş plaktan kaydedilmiş İskoç gayda müziği.”</p>

  <p>“Evet teşekkür ederiz, harika,” diye durdurmak istedi Arthur.</p>

  <p>“Londra’dan geldiğiniz için,” dedi permalı kadın, “onları görebilirsiniz diye düşündüm ...”</p>

  <p>Ödülleri Arthur’un görebilmesi için gururla uzatıyordu. O da bunların gerçekten de bir kutu vişne likörü ve taş plaktan kaydedilmiş gayda müziği albümü olduğunu görebiliyordu. Ödüller bunlardı işte.</p>

  <p>“Şimdi sizi rahat bırakayım da içkilerinizi bitirin,” dedi kadın, Arthur’un hiddetten köpüren omzuna hafifçe dokunarak, “ama görmek isteyeceğinizi biliyordum.”</p>

  <p>Arthur gözlerini Fenchurch’ünkilerle yeniden birleştirdi ve birden söyleyecek bir şey bulamadı. İkisi arasında bir an gelip geçmiş, ama o anın bütün temposu şu lanet olası aptal kadın tarafından berbat edilmişti.</p>

  <p>“Merak etme,” dedi Fenchurch, bardağının tepesinden ona gözlerini ayırmadan bakarken, “tekrar görüşeceğiz.” Bir yudum aldı.</p>

  <p>“Belki de,” diye ekledi, “o olmasaydı konuşma bu kadar iyi gitmezdi.” Bilmiş bir gülüşle gülümsedi ve saçlarını tekrar yüzüne döktü.</p>

  <p>Bu yalan değildi.</p>

  <p>Arthur itiraf etmeliydi ki bu bal gibi de gerçekti.</p>
</body>
</html>
