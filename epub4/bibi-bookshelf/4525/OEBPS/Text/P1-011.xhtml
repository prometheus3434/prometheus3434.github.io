<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/SM.css" rel="stylesheet" type="text/css" />
</head>

<body>
  <h3>onbir <img alt="SAG" src="../Images/SAG.jpg" /></h3>

  <p><i>Altın Kalp</i>’in ihtimalsizlik-geçirmez kontrol kabini tamamen sıradan bir uzaygemisininkine benziyordu, tek farkı çok yeni olduğu için tertemiz olmasıydı. Kontrol koltuklarının bazılarının üzerinde hâlâ naylon kılıfları duruyordu. Kabin ağırlıkla beyazdı, dikdörtgendi ve yaklaşık olarak küçükçe bir restoran büyüklüğündeydi. Aslında tam bir dikdörtgen değildi: iki uzun kenar hafif paralel bir kavisle yana yatıyordu, kabinin bütün açıları ve köşeleri heyecan verici bir bodurlukta şekillendirilmişti. İşin aslı şuydu ki, kabini sıradan, üç boyutlu, dikdörtgen bir oda olarak inşa etmek çok daha kolay ve çok daha kullanışlı olurdu, ama sonra tasarımcılar aç kalırdı. İçbükey duvardaki kontrol ve yönlendirme sistemleri panellerinin üzerindeki büyük video ekranları ve dışbükey duvarın içine uzun sıralar halinde yerleştirilmiş bilgisayarlar sayesinde kontrol kabini heyecan verici bir şekilde anlamlı görünüyordu. Bir köşede kamburunu çıkarmış halde bir robot oturuyor, fırçalanıp parlatılmış çelik kafası fırçalanıp parlatılmış çelik dizlerinin arasında gevşekçe sallanıyordu. O da çok yeniydi, ama güzel bir biçimde yapılıp cilalanmış olmasına rağmen aşağı yukarı insansı bedeninin çeşitli parçaları her nasılsa birbirine tam uymamış görünüyordu. Aslında parçalar tamamen düzgün bir şekilde birbirlerine geçmişlerdi, ama robotun duruşundaki bir şey görenlere daha iyi yapılabilirdi hissini veriyordu.</p>

  <p>Ellerini pırıl pırıl aletlerin üzerinde gezdirip heyecanla kıkırdayan Zaphod Beeblebrox, kabinde sinirli sinirli dolanıyordu.</p>

  <p>Trillian bazı ölçümler yapan bir yığın aletin üzerine kambur bir şekilde eğilerek oturmuştu. Sesi geminin anons sistemiyle her yere ulaşmaktaydı.</p>

  <p>“<i>Beşe bir ve düşmeye devam ediyor</i> ...” dedi, “<i>dörde bir ve düşmeye devam ediyor ... üçe bir ... iki ... bir ... ihtimal faktörü bire bir ... normale döndük, tekrar ediyorum normale döndük.</i>” Mikrofonunu kapattı - sonra yüzünde hafif bir gülümsemeyle yeniden açtı ve devam etti: “<i>Yani hâlâ üstesinden gelemediğiniz herhangi bir şey varsa, bu sizin kendi sorununuz demektir. Lütfen sakinleşin. Yakında sizi almaya geleceğiz.</i>”</p>

  <p>Zaphod öfkeyle patladı: “Kim bunlar Trillian?”</p>

  <p>Trillian ona bakmak için koltuğunu çevirdi ve omuzlarını silkti.</p>

  <p>“Görünüşe göre uzay boşluğundan aldığımız iki herif yalnızca,” dedi. “ZZ 9 Çoğul Z Alfa Bölgesi.”</p>

  <p>“Şey evet, bu çok tatlı bir düşünce, Trillian,” diye yakındı Zaphod, “ama bu şartlar altında bunun gerçekten akıllıca olduğunu düşünüyor musun? Demek istediğim, şu anda kaçıyoruz filan, şimdiye kadar Galaksi polis gücünün yarısı peşimize düşmüştür. Ama biz otostopçuları almak için duruyoruz. Tamam, artistik puan on üzerinden on, ama akıllıca düşünme eksi bilmem kaç milyon, öyle değil mi?”</p>

  <p>Parmakları bir kontrol panelinin üzerinde sinirli sinirli tempo tuttu. Önemli bir tuşa dokunmadan, Trillian adamın elini sakin bir şekilde oradan uzaklaştırdı. Zaphod’un zihinsel özellikleri neyi içerirse içersin -gösteriş, kabadayılık, kibir- konu mekanik olduğunda hiç yeteneği yoktu ve ölçüsüz bir el hareketiyle gemiyi göz açıp kapayana kadar havaya uçurabilirdi. Trillian, onun bu kadar çılgın ve başarılı bir yaşam sürmüş olmasının ana nedeninin yaptığı hiçbir şeyin önemini asla anlamamış olması olduğundan şüphelenmeye başlamıştı.</p>

  <p>“Zaphod,” dedi sabırlı bir ruh haliyle, “uzay boşluğunda korumasız bir şekilde süzülüyorlardı ... ölmelerini istemezdin, değil mi?”</p>

  <p>“Şey, biliyorsun ... hayır. Öyle değil, ama ...”</p>

  <p>“Öyle değil mi? Öyle ölmelerini mi istemezdin? Ama ne?” Trillian başını bir tarafa doğru eğip adama baktı.</p>

  <p>“Şey, belki de birileri onları daha sonra gemisine alırdı.”</p>

  <p>“Bir saniye daha dışarıda kalsalardı, şimdi ölmüş olacaklardı.”</p>

  <p>“Evet, yani sen mesele üzerine biraz daha düşünme zahmetine katlansaydın, şimdi böyle bir derdimiz olmayacaktı.”</p>

  <p>“Ölmelerine izin vermek seni mutlu mu edecekti yani?”</p>

  <p>“Şey, biliyorsun, pek öyle mutlu etmeyecekti, ama ...”</p>

  <p>“Her neyse,” dedi Trillian, kontrol paneline dönerek, “onları gemiye ben almadım.” “Ne demek istiyorsun? Kim aldı o zaman?”</p>

  <p>"Gemi aldı.”</p>

  <p>“Ha?”</p>

  <p>“Gemi aldı. Tamamen kendisi yaptı.”</p>

  <p>“Ha?”</p>

  <p>“İhtimalsizlik Motoru’nu çalıştırdığımız sırada.”</p>

  <p>“Ama bu inanılmaz.”</p>

  <p>“Hayır, Zaphod. Yalnızca ihtimali çok çok düşük.”</p>

  <p>“Hımm, evet.”</p>

  <p>“Zaphod dinle,” dedi Trillian, adamın kolunu hafifçe okşayarak, “yabancılar konusunda endişelenme. Yalnızca iki herif işte. Robotu onları alıp buraya getirmesi için aşağıya göndereceğim. Hey, Marvin!”</p>

  <p>Köşedeki robotun kafası ani ve sert bir dönüş yaptı, ama sonra neredeyse algılanamaz bir hareketle sağa sola sallandı. Gerçek ağırlığından on kilo daha ağırmış gibi uğraşarak ayağa kalktı ve dışarıdan gözlemleyen birine odanın diğer tarafına gitmek için kahramanca bir çaba sarf ettiğini düşündürecek bir tavırla yürümeye başladı. Trillian’ın önünde durdu ve kızın sol omzunun üstünden ötelere bakıyormuş gibi görünüyordu.</p>

  <p>“Moralimin son derece bozuk olduğunu bilmeniz gerektiğini düşünüyorum,” dedi robot. Sesi boğuk ve umutsuzdu.</p>

  <p>“Of Tanrım,” diye homurdandı Zaphod ve kendini bir koltuğa bırakıverdi.</p>

  <p>“Pekâlâ,” dedi Trillian umut verici, şefkatli bir sesle, “işte seni oyalayacak ve kafanı birtakım şeylere takmanı engelleyecek bir iş.”</p>

  <p>“Bu bir işe yaramaz," dedi Marvin monoton bir sesle, “benim olağanüstü bir düşünme gücüm var.”</p>

  <p>“Marvin!” diye uyardı Trillian.</p>

  <p>“Pekâlâ,” dedi Marvin, “benden ne yapmamı istiyorsun?”</p>

  <p>“İki numaralı giriş bölmesine in ve oradaki iki yabancıyı alıp buraya getir, gözün üstlerinde olsun.”</p>

  <p>Mikrosaniyelik bir duraksama ve ses perdesiyle tını üzerinde yapılan ince ayarlar sayesinde -gerçekten kulp takabileceğiniz bir şey değildi, bu- Marvin insani olan her şeye karşı duyduğu katıksız küçümsemeyi ve korkuyu ifade etmeyi başardı.</p>

  <p>“Hepsi bu kadar mı?”</p>

  <p>“Evet," dedi Trillian sertçe.</p>

  <p>“Bundan hiç keyif almayacağım,” dedi Marvin.</p>

  <p>Zaphod koltuğundan ayağa fırladı.</p>

  <p>“Senden keyif almanı istemiyor," diye bağırdı, “yalnızca söyleneni yap, anlaşıldı mı?”</p>

  <p>“Pekâlâ,” dedi Marvin üzerine sertçe vurulmuş büyük ve çatlak bir çan gibi çınlayarak, “söyleneni yapacağım.”</p>

  <p>“İyi,” diye bağırdı Zaphod, “iyi... teşekkürler ...”</p>

  <p>Marvin dönüp üçgen şeklindeki kırmızı ve yassı kapaklı gözleriyle ona baktı.</p>

  <p>“Canınızı sıkmıyorum, değil mi?” diye sordu, dokunaklı bir sesle.</p>

  <p>“Hayır, hayır, Marvin,” dedi Trillian oynak bir şarkı söylercesine, “ortada hiçbir sorun yok, gerçekten....”</p>

  <p>“Canınızı sıktığımı düşünmek hoşuma gitmezdi.”</p>

  <p>“Hayır, bu konuda endişen olmasın,” diye devam etti oynak şarkı, “sen yalnızca doğal davranıyorsun ve her şey yoluna girecek.”</p>

  <p>“Aldırmadığınıza emin misiniz?” diye daha da kurcaladı Marvin.</p>

  <p>“Hayır dedim ya Marvin,” diye devam etti oynak şarkıya Trillian, “hiçbir sorun yok, gerçekten ... bu, hayatın bir parçası.”</p>

  <p>Marvin ona elektronik bir bakış fırlattı.</p>

  <p>“Hayat,” dedi Marvin, “bana hayattan bahsetmeyin.”</p>

  <p>Topuklarının üzerinde umutsuzca döndü ve kendisini kontrol kabininden dışarı sürükledi. Hoşnut bir mırıltı ve bir tıkırtıyla kapı arkasından kapandı.</p>

  <p>“Bu robota daha fazla dayanabileceğimi sanmıyorum, Zaphod,” diye hırladı Trillian.</p>

  <div>
    <br />
  </div>

  <p class="p1" style="text-align: center;"><img alt="orta" src="../Images/orta.jpg" /></p>

  <div>
    <br />
  </div>

  <p>Ana Galaktika Ansiklopedisi, <i>robotu insanların işlerini yapmak üzere tasarlanmış mekanik bir aygıt olarak tanımlar. Sirius Sibernetik Şirketi’nin pazarlama bölümüyse robotu “Birlikte Eğlenceli Vakit Geçirdiğiniz Plastik Dostunuz” şeklinde tanımlar.</i></p>

  <p>Otostopçunun Galaksi Rehberi <i>ise Sirius Sibernetik Şirketi’nin pazarlama bölümünü “devrim gerçekleştiğinde duvarın</i> <i>önüne ilk dizilecek bir avuç kafasız" olarak tanımlar ve editörlerin robot muhabirliği görevinde çalışmakla ilgilenen herkesten gelecek başvuruları büyük memnuniyetle karşılayacaklarını söyleyen bir dipnot düşer.</i></p>

  <p><i>Tuhaf bir şekilde,</i> Ana Galaktika Ansiklopedisi<i>’nin bir zaman kayması sonucunda bin yıl sonrasından düşen bir edisyonunda Sirius Sibernetik Şirketi’nin pazarlama bölümü “devrim gerçekleştiğinde duvarın önüne ilk dizilen bir avuç kafasız" olarak tanımlanmıştır.</i></p>

  <div>
    <br />
  </div>

  <p class="p1" style="text-align: center;"><img alt="orta" src="../Images/orta.jpg" /></p>

  <div>
    <br />
  </div>

  <p>Pembe odacık çok kısa bir süre içinde yok oldu, maymunlar daha iyi bir boyuta geçmişlerdi. Ford ve Arthur kendilerini geminin biniş alanında buldular. Burası pek bir şıktı.</p>

  <p>“Bence bu gemi yepyeni,” dedi Ford.</p>

  <p>“Nereden anladın?” diye sordu Arthur. "Metalin yaşını ölçen, acayip bir aletin mi var?”</p>

  <p>“Hayır, yalnızca yerde duran şu tanıtım broşürünü buldum. ‘Evren sizin olabilir’ cinsi saçmalıklarla dolu. Hey! Bak, haklıymışım.”</p>

  <p>Ford sayfalardan birine parmağıyla sertçe vurdu ve Arthur’a gösterdi.</p>

  <p>“Şöyle diyor: ‘<i>İhtimalsizlik Fiziği’nde yepyeni ve müthiş bir buluş. Geminin motoru Sonsuz İhtimalsizlik’e ulaşır ulaşmaz, Evrendeki her noktadan geçer. Diğer büyük hükümetleri imrendirin.</i>’ Vay be, amma da büyük bir iş bu.”</p>

  <p>Ford heyecanla geminin teknik özelliklerini anlatan bölümü arayıp buldu. Arada bir, okudukları karşısında hayranlıkla soluğu kesiliyordu - sürgünde olduğu yıllarda Galaktik astro-teknoloji almış başını gitmişti.</p>

  <p>Arthur kısa bir süre onu dinledi, ama Ford’un söylediklerinin çoğunu anlayamaz hale geldiğinde, düşüncelerinin zihninde aylak aylak gezmesine izin verdi. Parmaklarını bir bilgisayarın akıl ermez klavyesinin kenarında gezdirirken, birden yandaki panele uzandı ve insanı basmaya davet ediyormuş gibi görünen büyük ve kırmızı bir düğmeye basıverdi. Panel <i>Lütfen bu düğmeye bir daha basmayın</i> sözcükleriyle aydınlandı. Arthur kendine geldi.</p>

  <p>“Dinle,” dedi Ford, hâlâ broşüre dalmış bir halde, “geminin sibernetiğini amma da abartmışlar. <i>Sirius Sibernetik Şirketi’nin GİK özelliğine sahip yeni nesil robotları ve bilgisayarları.</i>”</p>

  <p>“GİK özelliği mi?” diye sordu Arthur. “O da ne?”</p>

  <p>“Ha, <i>Gerçek İnsan Kişiliği</i> diyor.”</p>

  <p>“Hımmm,” dedi Arthur, “korkunç görünüyor.”</p>

  <p>“Öyle,” dedi arkalarından gelen bir ses. Bu boğuk ve umutsuz sese belli belirsiz bir tangırtı eşlik ediyordu. Arkalarına döndüklerinde kamburunu çıkarmış bir halde kapı eşiğinde dikilen, çelik gövdeli ve perişan görünüşlü bir adam gördüler.</p>

  <p>“Ne?” dediler.</p>

  <p>“Korkunç,” diye devam etti Marvin, “hepsi bu. Kesinlikle korkunç. Bu konuyu hiç açmayın. Şu kapıya bakın,” dedi kapıdan içeri girerken. Tanıtım broşürünün tarzını taklit ederken, ses ayarlarındaki alaycılık devreleri çalışmaya başladı. “Bu <i>uzaygemisindeki bütün kapılar keyifli ve neşeli bir doğaya sahiptir. Sizin için açılmak onlar açısından bir zevk ve görevini başarıyla tamamladığını bilerek tekrar kapanmak bir memnuniyettir.</i> ”</p>

  <p>Kapı arkalarından kapandığında, gerçekten de tatminkâr bir iç çekmeye benzeyen bir sese sahip olduğu anlaşıldı.</p>

  <p>“<i>Hımmmmmhıııımmmmm oh!</i>” dedi.</p>

  <p>Marvin kapıya soğuk bir nefretle bakarken, mantık devreleri tiksintiyle çatırdadı ve kapıya fiziksel şiddet uygulama düşüncesiyle tıkırdadı. Bazı başka devreler, Neden kardeşim? Ne gereği var? Hiçbir şey karışmaya değmez, diye araya girdi. Başka devreler de kapının ve insansıların beyin hücrelerinin moleküler bileşenlerini çözümleyerek eğlendiler. Son olarak da bis olsun diye, çevrelerindeki küçük odanın ne kadar hidrojen yaydığını çabucak ölçtüler ve ardından can sıkıntısı içinde yeniden kapandılar. Onlara doğru dönerken robotun bedeni bir umutsuzluk kasılmasıyla titredi.</p>

  <p>“Haydi,” dedi monoton sesiyle, “Sizi köprüye götürme emri aldım. İşte buradayım! Gezegen büyüklüğünde bir beynim var ve benden istedikleri şey, sizi köprüye kadar götürmem. Buna <i>iş memnuniyeti</i> denebilir mi? Ben demem.”</p>

  <p>Döndü ve nefret ettiği kapıya doğru yürüdü.</p>

  <p>“Eee, affedersiniz,” dedi Ford peşinden giderek, "bu gemi hangi hükümete ait?”</p>

  <p>Marvin onu duymazdan geldi.</p>

  <p>“Şu kapıyı seyredin,” diye homurdandı, “yeniden açılmak üzere. Durup dururken dayanılmaz bir kendini beğenmişlik havası yaydığını söyleyebilirim.”</p>

  <p>Kapı çevresindekilerin sevgisini kazanmayı amaçlayan şirin, hafif bir vızıltıyla açıldı ve Marvin paldır küldür dışarı çıktı.</p>

  <p>“Haydi,” dedi.</p>

  <p>İkisi hızla peşinden gitti ve kapı tekrar memnuniyet dolu hafif tıkırtılar ve vızıltılar eşliğinde kayarak yerine oturdu.</p>

  <p>“Sirius Sibernetik Şirketi’nin pazarlama bölümü, sağ olsun,” dedi Marvin önlerinde kıvrılarak uzanan pırıltılı koridorda perişan bir halde, isteksizce ayak sürüyerek yürümeye başladı. “‘<i>Haydi Gerçek İnsan Kişiliğine sahip robotlar yapalım,</i>’ dediler. Sonra da denemeye benimle başladılar. Ben bir kişiliğe sahip ilk örneğim. Her halimden anlaşılıyor, değil mi?”</p>

  <p>Ford ve Arthur sıkılmış bir ruh haliyle zayıf itiraz mırıltıları çıkardılar.</p>

  <p>“O kapıdan nefret ediyorum,” diye devam etti Marvin. “Canınızı sıkmıyorum, öyle değil mi?”</p>

  <p>“Hangi hükümet...” diye tekrar başladı Ford.</p>

  <p>“Bu gemi hiçbir hükümete ait değil,” diye tersledi robot, “çalındı.”</p>

  <p>“Çalındı mı?”</p>

  <p>“Çalındı mı?” diye taklit etti Marvin.</p>

  <p>“Kim çaldı?” diye sordu Ford.</p>

  <p>“Zaphod Beeblebrox.”</p>

  <p>Ford’un yüzüne sıra dışı bir şey oldu. Birbiriyle ilgisi olmayan en az beş ayrı şok ve hayret ifadesi karman çorman bir yığın halinde üst üste binmişti. Adım atmak üzere kalkan sol ayağı basacak bir yer bulmakta zorlanıyormuş gibiydi. Boş gözlerle robota baktı ve bazı yüz kaslarını çözmeye çalıştı.</p>

  <p>“<i>Zaphod Beeblebrox</i> ...” dedi güçsüz bir sesle.</p>

  <p>“Özür dilerim, yanlış bir şey mi söyledim?” diye sordu Marvin, ayaklarını dikkatsizce sürüyerek. “Nefes aldığım için beni affedin. Aslında bunu hiç yapmam, bu yüzden bunu söyleme zahmetine niçin girdiğimi de bilmiyorum. Ah Tanrım, öyle mutsuzum ki. İşte kendinden memnun kapılardan biri daha. Hayat! Sakın bana hayattan bahsetmeyin.”</p>

  <p>“Kimse hayattan filan bahsetmedi,” dedi Arthur, kızgın bir şekilde homurdanarak. “Ford, sen iyi misin?”</p>

  <p>Ford ona boş boş baktı. “Robot Zaphod Beeblebrox mu dedi?” dedi.</p>
</body>
</html>
