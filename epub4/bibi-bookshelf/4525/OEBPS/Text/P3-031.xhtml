<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/SM.css" rel="stylesheet" type="text/css" />
</head>

<body>
  <h3>otuzbir <img alt="SAG" src="../Images/SAG.jpg" /></h3>

  <p>Karanlığın derin kuyusunda sakat bir robot oturuyordu. Metalik karanlığının içinde bir süredir sessizce duruyordu. Burası soğuk ve rutubetliydi, bir robotun bunları fark etmemesi gerekiyordu, ama o müthiş bir irade gücüyle bunları fark etmeyi başarmıştı.</p>

  <p>Beyni Krikkit Savaş Bilgisayarının ana belleğine bağlanmıştı ve bu deneyimden ne o ne de bilgisayar hiç zevk almıyordu.</p>

  <p>Bu zavallı metal yaratığı Sqornshellous Zeta’nın bataklıklarından kurtaran Krikkit robotları, bunu ondaki muazzam zekâyı hemen fark ettikleri ve böyle bir zekânın kendileri ne çok yararlı olabileceğini düşündükleri için yapmışlardı.</p>

  <p>Ama bununla birlikte soğuğun, karanlığın, rutubetin, sıkışmışlığın ve yalnızlığın bu robotun beraberinde getirdiği kişilik bozukluklarını iyice azdıracağını hiç hesaba katmamışlardı.</p>

  <p>Robot işinden hiç memnun değildi.</p>

  <p>Her şey bir yana, gezegenin bütün askeri stratejisinin koordinasyonu onun muazzam beyninin yalnızca minicik bir bölümünü meşgul ediyordu ve beyninin kalan kısmıysa müthiş sıkılıyordu. Kendisininkiler dışında, Evrenin bütün önemli matematiksel, fiziksel, kimyasal, biyolojik, sosyolojik, felsefi, etimolojik, meteorolojik ve psikolojik sorunlarını üç kere çözdükten sonra yapacak bir şey bulabilmek için kıvranırken kendisini hiçbir ezgisi hatta melodisi bile olmayan acıklı küçük şarkılar bestelemeye vermişti. Bunların sonuncusu bir ninniydi.</p>

  <p>“Şimdi dünya yatağa daldı,” diye vızıldadı Marvin.</p>

  <p>“Karanlık yutamadı kafamı, ardında kaldı,</p>

  <p>“Görmeme yardım etti kızılötesi ışınları,</p>

  <p>“Nasıl da nefret ederim geceden.”</p>

  <p>Bundan sonraki dörtlüğü bulabilmek için güç ve duygu toplayabilmek amacıyla bir an durakladı.</p>

  <p>“Ama şimdi uğraşmalıyım ben de uyumaya,</p>

  <p>“Elektronik koyunları saymayı denemeli,</p>

  <p>“Ve saklayıp kendime tatlı rüyalar dileğini,</p>

  <p>“Nasıl da nefret ederim geceden.”</p>

  <div>
    <br />
  </div>

  <p class="p1" style="text-align: center;"><img alt="orta" src="../Images/orta.jpg" /></p>

  <div>
    <br />
  </div>

  <p>“Marvin!” diye tısladı bir ses.</p>

  <p>Marvin bakmak için birden başını kaldırdığında kendisini ana Krikkit Savaş Bilgisayarına bağlayan karmaşık elektrot ağını koparıyordu neredeyse.</p>

  <p>Bir kontrol kapağı açıldı ve bir çift kural tanımaz kafadan biri açılan kapaktan içeri bakarken, diğeri de bir o yana bir bu yana son derece tedirgin bakışlar fırlatmaktaydı.</p>

  <p>“Aa, sen misin?” diye mırıldandı robot. “Tahmin etmeliydim.”</p>

  <p>“Hey, ufaklık,” dedi Zaphod şaşkınlık içinde, “az önce şarkı söyleyen sen miydin?”</p>

  <p>“Bendim,” dedi Marvin acı bir ses tonuyla, “özellikle formumda sayılırım, parıltılar saçıyorum.”</p>

  <p>Zaphod başını kapıdan içeri sokup çevresine bakındı.</p>

  <p>“Yalnız mısın?”</p>

  <p>“Evet,” dedi Marvin, “burada sıkıntı içinde oturuyorum, tek dostum acı ve sefalet. Elbette bir de sonsuz zekâm. Ve sonsuz keder. Ve ...”</p>

  <p>“Tamam,” dedi Zaphod. "Hey, bu işlerle senin bağlantın nedir?”</p>

  <p>“Bunlar,” dedi Marvin, daha az zarar görmüş koluyla onu Krikkit bilgisayarına bağlayan elektrotları işaret etti.</p>

  <p>“Yani,” dedi Zaphod beceriksizce, “sanırım hayatımı kurtarmış olmalısın. İkinci kez.” “Üçüncü kez,” dedi Marvin.</p>

  <p>Zaphod’un kafası hızla döndü (diğer kafasıysa şahin bakışlarını tamamen yanlış yöne çevirmişti) ve tam da o anda hemen arkasındaki ölümcül katil robotun üzerine atılırken durakladığını ve dumanlar çıkarmaya başladığını gördü. Robot sendeleyerek geriledi ve bir duvara yaslandı. Sonra önce duvardan yere doğru, sonra yerde yana doğru kaydı, başını arkaya attı ve teselli edilemez bir halde hıçkırmaya başladı.</p>

  <p>Zaphod, Marvin’e baktı.</p>

  <p>“Müthiş bir hayat felsefen olmalı,” dedi.</p>

  <p>“Hiç sorma,” dedi Marvin.</p>

  <p>“Sormayacağım,” dedi Zaphod ve sormadı. “Hey, bak,” diye ekledi, “müthiş bir iş başarıyorsun.”</p>

  <p>“Sanırım, bunun anlamı,” dedi Marvin, bu mantık bağlantısını yapmak için zihinsel yeteneklerinin yalnızca milyonda, milyarda, trilyonda, katrilyonda birini kullanması yetmişti, “beni kurtarmaya niyetinin olmadığı.”</p>

  <p>“Ufaklık, bilirsin bunu yapmayı gerçekten isterdim."</p>

  <p>“Ama yapmayacaksın.”</p>

  <p>“Hayır.”</p>

  <p>“Anlıyorum.”</p>

  <p>“İyi çalışıyorsun.”</p>

  <p>“Evet,” dedi Marvin. “Ben hazır bundan nefret ederken, sen niye bunu durdurasın ki, öyle değil mi?”</p>

  <p>“Trillian ve diğerlerini bulmalıyım. Hey, nerede olabilecekleri hakkında fikrin var mı? Yani seçmem gereken tek bir gezegen var. Bu da zaman alabilir."</p>

  <p>“Çok yakındalar,” dedi üzüntülü bir sesle Marvin. “istersen onları buradan izleyebilirsin.”</p>

  <p>“Gidip onları alsam daha iyi olur,” diye ısrar etti Zaphod. “Eee, belki de yardıma ihtiyaçları vardır, değil mi?”</p>

  <p>“Belki de,” dedi Marvin kasvetli sesinde aniden beliren otoriter bir tonla, “onları buradan izlemen daha iyi olacak. Şu genç kız,” diye ekledi beklenmedik bir şekilde, “benim tanışmak ıstırabından ne yazık ki kaçamadığım zeki olmayan organik yaşam türlerinin en cahil olmayanlarından biri.”</p>

  <p>Bu olumsuz cümleler labirenti arasından yolunu bulması ve diğer uca ulaşıp şaşırması Zaphod’un bir iki saniyesini aldı.</p>

  <p>“Trillian mı?” dedi. “O daha çocuk. Sevimli evet, ama saati saatine uymaz. Kadınlar nasıldır bilirsin. Ya da belki bilmezsin. Sanırım bilmezsin. Biliyorsan da ben bunu duymak istemiyorum. Bağla bakalım beni onlara.”</p>

  <p>“ ... tam anlamıyla çıkarlarına göre kullanılmış.”</p>

  <p>“Ne?” dedi Zaphod.</p>

  <p>Konuşan Trillian’dı. Zaphod hızla arkasına dönüp baktı.</p>

  <p>Krikkit robotunun yaslanmış hıçkırmakta olduğu duvar aniden aydınlanmıştı ve Krikkit Robot Savaş Bölgelerinin bilinmeyen bir yerinden alınan bir sahneyi gösteriyordu. Orası bir tür konsey salonunu andırıyordu - ama ekrana dayanan robot yüzünden Zaphod bunu tam olarak göremiyordu.</p>

  <p>Onu oradan kaldırmaya çalıştı, ama robot üzüntüden iyice ağırlaşmıştı ve Zaphod’u ısırmaya kalkıştı, bunun üzerine de Zaphod onun çevresinden dolanarak görebildiği kadarıyla yetinmeye çalıştı.</p>

  <p>“Bir düşünün,” dedi Trillian’ın sesi, “tarihinizin bir dizi ihtimal dışı olayla dolu olduğunu. Ve ben ihtimal dışı bir olayı görür görmez tanırım. En başta Galaksiden yalıtılmış oluşunuz olağandışı acayip bir olay. Tam kıyısındasınız, ama bir toz bulutuyla kuşatılmış olarak. Bu bir kumpas. Bu çok açık.”</p>

  <p>Zaphod ekranı göremediği için sıkıntıdan çılgına dönmüştü. Robot’un kafası Trillian’ın konuştuğu kişileri, elindeki çok işlevli savaş sopası arkaplanı ve trajik bir ifadeyle alnına dayadığı kolunun dirseğiyse Trillian’ı görmesini engelliyordu.</p>

  <p>“Üstelik,” dedi Trillian, “gezegeninize çakılan şu uzaygemisi. Sizce bu gerçekten de olabilecek bir şey mi? Boşlukta sürüklenen bir uzay gemisinin bir gezegenin yörüngesiyle tesadüfen kesişme ihtimali nedir, bu konuda bir fikriniz var mı?”</p>

  <p>“Hey,” dedi Zaphod, “ne Zarktan söz ettiği hakkında en ufak bir fikri yok. Ben o uzay gemisini gördüm. O sahte. Buna hiç şüphe yok.”</p>

  <p>“Ben de öyle olabileceğini düşünmüştüm” dedi Marvin, Zaphod’un arkasındaki hapishanesinden.</p>

  <p>“Ya, evet,” dedi Zaphod. “Senin için bunu söylemek kolay. Daha şimdi benden duydun. Her neyse, bunun konuyla ne ilgisi var anlayamıyorum.”</p>

  <p>“Ve özellikle de,” diye devam etti Trillian, “bu uzay gemisinin Galaksideki ya da Evrenin bütünündeki belli bir gezegenin yörüngesiyle kesişme ihtimalini öğrenmeniz tam anlamıyla şok edici olacaktır. Bunun olma ihtimalini bilmiyorsunuz öyle mi? Öylesine düşük ki, ben de bilmiyorum. O halde yine bir kumpasla karşı karşıyayız. O uzay gemisi de sahte çıkarsa, hiç şaşırmam doğrusu.”</p>

  <p>Zaphod sonunda robotun savaş sopasını kaldırmayı başardı. Ekranın sopanın kapadığı bölümünde Ford, Arthur ve Slartibartfast’ın tüm olup bitenler yüzünden şaşkına dönüp sersemlemiş görüntüleri vardı.</p>

  <p>“Hey şuraya bak,” dedi Zaphod heyecanla. “Çocukların hepsi iyi. Re re re ra ra ra! Vur kır parçala.”</p>

  <p>“Peki, ya,” dedi Trillian, “neredeyse tek bir gecede kendi kendinize yaratmayı başardığınız bu teknoloji? Birçok halk bunu becerebilmek için binlerce yıla ihtiyaç duyar. Birisi size bütün bilmeniz gerekenleri ulaştırıyor, biri sizin başladığınız işi bitirmenizi sağlıyordu.”</p>

  <p>“Biliyorum, biliyorum,” diye ekledi görünmeyen bir itiraza cevap olarak, “siz bu durumu hiç fark etmediniz, biliyorum. Benim demek istediğim şey de tam olarak bu işte. Siz olup bitenleri hiç fark etmediniz. Örneğin bu süpernova bombası.”</p>

  <p>“Bunu nasıl biliyorsun?” dedi görünmeyen ses.</p>

  <p>“Biliyorum işte,” dedi Trillian. “Sizin bunu icat edebilecek zeki, ama her şeyle beraber kendinizi de yok edeceğinizi anlamayacak kadar salak olduğunuza inanmamı mı bekliyorsunuz? Bu yalnızca aptalca değil, aynı zamanda görülmemiş derecede ahmakça olur.”</p>

  <p>“Hey bu bomba meselesi de ne?” dedi Zaphod, Marvin’e panik içinde.</p>

  <p>“Süpernova bombası mı?” dedi Marvin. “Çok çok küçük bir bomba.”</p>

  <p>“Evet?”</p>

  <p>“Evrenin tamamını yok edecek bir şey,” diye ekledi Marvin. “Bana sorarsan, iyi fikir. Ama çalıştıramayacaklar.”</p>

  <p>“O kadar zekiceyse niye çalıştırmasınlar?”</p>

  <p>“Bomba <i>zekice,</i>” dedi Marvin, “<i>onlar</i> değil. Zarfa kapatılmadan önce tasarım aşamasına kadar gelmişlerdi. Son beş yılı onu yaratmakla geçirdiler. Başardıklarını sanıyorlar, ama başaramadılar. Onlar da bütün diğer organik canlı türleri kadar aptal. Onlardan nefret ediyorum.”</p>

  <p>Trillian devam ediyordu.</p>

  <p>Zaphod Krikkit robotunu ayağından çekerek duvardan uzaklaştırmayı denedi, ama robot ona tekmeler atıp hırıldadı, ardından yeni ve güçlü bir hıçkırık dalgasıyla ağlamaya devam etti. Sonra ansızın kendini koyverdi ve duygularını ifade etme işlemine milletin ayağının altından uzakta bir yerde devam etti.</p>

  <p>Trillian odanın ortasında tek başına dikiliyordu, gözleri yorgun, ama alev alevdi.</p>

  <p>Onun önünde soluk yüzlü ve kırışık suratlı Yaşlı Krikkit Efendileri sıralanmıştı; geniş, kavisli bir kontrol masasının arkasından Trillian’a çaresiz bir korku ve nefretle bakıyorlardı.</p>

  <p>Onların önünde, odanın ortasıyla, yani Trillian’ın mahkemedeki sanık gibi durduğu noktayla kontrol masasına eşit uzaklıkta, bir bir buçuk metre uzunluğunda ince ve beyaz bir sütun bulunuyordu. Sütunun tepesindeyse sekiz ya da on santim çapında küçük beyaz bir küre vardı.</p>

  <p>Sütunun yanındaysa çok işlevli savaş sopasıyla birlikte bir Krikkit robotu dikiliyordu.</p>

  <p>“Aslında,” diye açıkladı Trillian, “siz öyle aptal, öyle aptalsınız ki,” (Trillian terliyordu. Zaphod bunun, yani tam da bu sırada Trillian’ın böylesine terlemesinin hiç de çekici bir şey olmadığını düşündü.) “hepiniz öyle aptalsınız ki, son beş yıldır Hactar’dan yardım almasaydınız bu bombayı yapamayacağınıza eminim, kesinlikle <i>eminim.</i>”</p>

  <p>“Bu Hactar denen herif de kim?” dedi Zaphod, omuzlarını dikleştirerek.</p>

  <p>Marvin buna cevap verdiyse bile Zaphod onu duymadı. Tüm dikkatini ekranda toplamıştı.</p>

  <p>Krikkit Yaşlılarından biri Krikkit robotuna doğru eliyle bir işaret yaptı. Robot sopasını kaldırdı.</p>

  <p>“Yapabileceğim hiçbir şey yok,” dedi Marvin. “Diğerlerinden tamamen bağımsız bir devre üzerinde.”</p>

  <p>“Bir dakika,” dedi Trillian.</p>

  <p>Yaşlı adam küçük bir hareket yaptı. Robot durdu. Trillian ansızın kendi yargısından şüphe edermiş gibi görünmeye başlamıştı.</p>

  <p>“Bütün bunları sen nereden biliyorsun,” diye sordu Zaphod, bu sırada Marvin’e.</p>

  <p>“Bilgisayar kayıtları,” dedi Marvin. “Onlara ulaşabiliyorum.”</p>

  <p>“Siz çok farklısınız, öyle değil mi?" dedi Trillian, Yaşlı Efendilere, “aşağıdakilerden, yerdeki dünyadaşlarınızdan çok farklısınız. Tüm hayatınızı burada, yukarıda, atmosferin korumasından uzakta geçirdiniz. Çok incinebilir bir durumdaydınız. Halkınızın geri kalanı çok korkuyor, biliyorsunuz, onlar bunu yapmanızı istemiyorlar. Onlarla ilişkinizi kesmişsiniz, niye durumu biraz araştırmıyorsunuz?”</p>

  <p>Krikkit Yaşlısı sabrını yitirdi. Robota son yaptığı işaretin tamamen tersi bir işaret yaptı.</p>

  <p>Robot savaş sopasını salladı. Sopa küçük beyaz küreye vurdu.</p>

  <p>Küçük beyaz küre süpernova bombasıydı.</p>

  <p>Bu çok çok küçük bir bombaydı ve Evrenin tamamını sona erdirmek için yapılmıştı.</p>

  <p>Süpernova bombası havada uçtu. Konsey odasının arka duvarına çarptı ve geride çok kötü bir çentik bıraktı.</p>

  <p>“Trillian bütün bunları nereden biliyor?” dedi Zaphod.</p>

  <p>Marvin asık suratlı sessizliğini korudu.</p>

  <p>“Muhtemelen yalnızca blöf yapıyor,” dedi Zaphod. “Zavallı çocuk, onu hiç yalnız bırakmamalıydım.”</p>
</body>
</html>
