<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/SM.css" rel="stylesheet" type="text/css" />
</head>

<body>
  <h3>yirmibir <img alt="SAG" src="../Images/SAG.jpg" /></h3>

  <p>Kakrafoon’un kurak ve kırmızı dünyasında, uçsuz bucaksız Rudlit çölünün tam ortasında, sahne teknisyenleri ses sistemini test etmekteydiler.</p>

  <p>Daha doğru söylemek gerekirse, çölün ortasında olan ses sistemiydi, teknisyenler değil. Onlar gezegenin yüzeyinden altıyüz elli kilometre kadar uzakta yörüngeye oturmuş Felaket Bölgesi’ne ait dev kontrol gemisinin güvenliğine sığınmışlardı ve ses sistemini oradan test ediyorlardı. Hoparlör silolarının sekiz kilometre yakınında olan herhangi bir canlının bu ayarlama işlemi sırasında hayatta kalması mümkün olmazdı.</p>

  <p>Eğer Arthur Dent hoparlör silolarının sekiz kilometre yakınında olsaydı, son düşüncesi, bu ses gösterisinin boyut ve biçim açısından Manhattan’ı andırdığı olurdu. Silolar halindeki nötron fazlı hoparlör demetleri gökyüzüne doğru dev kuleler halinde yükseliyor, arkalarında kalan plütonyum reaktörlerini ve sismik amplifikatörleri gizliyorlardı.</p>

  <p>Bu hoparlörler şehrinin altındaki beton sığınakların derinliklerine, müzisyenlerin uzaktan kumandayla gemiden idare edecekleri, devasa foton-ajitar, bas detonatör ve Megavuruş davul kompleksi gibi enstrümanlar gömülmüştü.</p>

  <p>Bu gürültülü bir gösteri olacaktı.</p>

  <p>Dev kontrol gemisinde hareket ve telaş hakimdi. Bu geminin yanında bir kurbağa yavrusu gibi kalan Hotblack Desiato’nun limugemisi de bölgeye varıp rıhtıma yanaşmıştı. Merhum centilmen, yüksek kemerli koridorlardan aşağı taşınarak, onun ruhsal itkilerini ajitar klavyesi üzerinde yorumlayacak olan medyumun yanına götürülüyordu.</p>

  <p>Bir kutu hapla birlikte kendisini banyoya kilitleyen ve bir balık olmadığı kesin olarak kanıtlanmadığı sürece oradan çıkmayı reddeden vokalistle konuşup ikna etmek üzere sansasyonel ücretler karşılığında Maksimegalon’dan getirtilen bir doktor, bir mantık uzmanı ve bir deniz biyologu da gemiye henüz varmışlardı. Basçı yatak odasını makineli tüfekle taramakla meşguldü, davulcuysa gemide hiçbir yerde bulunamamıştı.</p>

  <p>Telaşlı araştırmaların sonunda, yarım saatten beri mutlu olduğunu ve arkadaşı olabileceği küçük bir taş bulduğunu iddia ettiği yüz ışık yılı ötedeki Santraginus V’de bir kumsalda dikildiği keşfedilmişti.</p>

  <p>Grubun menajeri tamamen rahatlamıştı, çünkü bunun anlamı, bu turnede onyedinci defadır davulların yine bir robot tarafından çalınacak olmasıydı. Böylece zillere vurulmasıyla ilgili zamanlama kesinlikle doğru olacaktı.</p>

  <p>Etha-altı kanalı, hoparlör kanallarını test eden sahne teknisyenlerinin konuşmalarıyla vızıldıyordu ve siyah geminin içini dolduran gürültü de buydu.</p>

  <p>Siyah geminin şaşkına dönmüş sakinleri kabinin arka duvarının dibinde yatmış, monitör hoparlörlerinden gelen bu sesleri dinliyorlardı.</p>

  <p>Tamam, dokuzuncu kanal çalışıyor,” dedi bir ses, “onbeşinci kanalı deniyorum ...”</p>

  <p>Bir başka gök gürültüsü gemiyi sarstı.</p>

  <p>“Onbeşinci kanal tamam,” dedi bir başka ses.</p>

  <p>Üçüncü bir ses araya girdi.</p>

  <p>“Siyah dublörgemi şu anda konumunu aldı,” dedi, “iyi görünüyor. Güzel bir güneş-dalışı olacak. Sahne bilgisayarı hatta mı?”</p>

  <p>Bir bilgisayar sesi cevap verdi.</p>

  <p>“Hatta,” dedi.</p>

  <p>“Siyah geminin kontrolünü al.”</p>

  <p>“Siyah gemi fırlatma programına kilitlendi, beklemede.”</p>

  <p>“Yirminci kanalı deniyoruz.”</p>

  <p>Zaphod kabinin diğer ucuna doğru atıldı ve bir başka beyin ezici gürültü onlara çarpmadan önce, etha-altı alıcısının frekanslarını kurcaladı. Orada durmuş titriyordu.</p>

  <p>“Güneş,” dedi Trillian kısık ve sakin bir sesle, “güneş-dalışı da ne demek?”</p>

  <p>“Gemi,” dedi Marvin, “doğrudan gidip güneşe dalacak demek. Güneş ... Dalış ... Son derece basit. Hotblack Desiato’nun dublörgemisini çalarsanız başka ne beklerdiniz ki?”</p>

  <p>“Sen bunun ...” dedi Zaphod, Vegalı bir kar kertenkelesini bile dondurabilecek bir sesle, “Hotblack Desiato’nun dublörgemisi olduğunu nereden biliyorsun?”</p>

  <p>“Çok basit,” dedi Marvin, “gemiyi ben park ettim.”</p>

  <p>“O halde neden ... bize ... söylemedin!”</p>

  <p>“Sen heyecan, macera ve gerçekten çılgınca şeyler istediğini söyledin.”</p>

  <p>“Bu çok korkunç,” diye, aradaki suskunluk esnasında gereksiz bir şekilde belirtti Arthur.</p>

  <p>“Ben de öyle söylemiştim,” diye onu doğruladı Marvin.</p>

  <p>Şimdi de etha-altı alıcının değişik bir frekansta yakaladığı halka açık bir yayın kabinde yankılanıyordu.</p>

  <p>“... bu akşam üstü, burada, konser için çok uygun, güzel bir hava var. Şu anda sahnenin hemen önünde duruyorum,” diye yalan söyledi muhabir, “Rudlit Çölünün tam ortasındayım ve etrafımdaki ufku saran seyirci kalabalığını hiperoptik gözlüklerimle ancak seçebiliyorum. Arkamda hoparlör sıraları, keskin kayalıklar gibi yükseliyor ve güneş birazdan kendisine çarpacak şeyden habersiz olarak başımın epey yukarılarında parıldıyor. Öte yandan çevreci lobi ona neyin çarpacağını biliyor ve bu konserin yaratacağı yer sarsıntılarına, gelgit dalgalarına, hortumlara, atmosferde onarılmaz hasarlara dikkat çekiyor ve böyle durumlarda çevrecilerin söylemeyi gelenek haline getirdikleri şeyleri söylüyorlar.</p>

  <p>“Ama az önce, bir Felaket Bölgesi temsilcisinin öğle üzeri çevrecilerle buluşarak hepsini vurduğunu öğrendim, yani artık konseri engelleyecek hiçbir şey-”</p>

  <p>Zaphod alıcıyı kapattı. Ford’a döndü.</p>

  <p>“Ne düşünüyorum biliyor musun?” dedi.</p>

  <p>“Sanırım,” dedi Ford.</p>

  <p>“Ne düşündüğümü düşündüğünü söylesene bana.”</p>

  <p>“Düşünüyorum ki bu gemiyi terk etmenin zamanının geldiğini düşünüyorsun.”</p>

  <p>“Düşünüyorum da haklısın,” dedi Zaphod.</p>

  <p>“Düşünüyorum da sen de haklısın,” dedi Ford.</p>

  <p>“Nasıl?” dedi Arthur.</p>

  <p>“Sakin ol,” dedi Ford ve Zaphod, “düşünüyoruz.”</p>

  <p>“İşte buraya kadar,” dedi Arthur, “hepimiz öleceğiz."</p>

  <p>“Şunu söyleyip durmasan keşke,” dedi Ford.</p>

  <p>Bu noktada, Ford’un insanoğluyla ilk karşılaşmasında onların “Güzel bir gün”, “Boyun ne kadar da uzun” ya da “İşte, buraya kadar, hepimiz öleceğiz” gibi apaçık ortada olan şeyleri belirtip tekrarlama gibi tuhaf huylarına bir açıklama getirmek için geliştirdiği kuramları tekrarlamak faydalı olabilir.</p>

  <p>İlk kuramı insanoğlu denen yaratıklar, dudaklarını devamlı çalıştırmazlarsa ağızlarını bir daha hareket ettiremezlerdi.</p>

  <p>Birkaç ay süren dikkatli bir gözlemin sonucunda ikinci bir kuramla ortaya çıkmıştı ki o da şuydu - eğer insanlar dudaklarını devamlı çalıştırmazlarsa, beyinleri çalışmaya başlıyor.</p>

  <p>Aslında bu ikinci kuram Kakrafoon’daki Belcerebon halkı için gerçekten daha da doğruydu.</p>

  <p>Belcerebon halkı eskiden komşu ırklar arasında büyük üzüntülere ve güvensizliğe neden olmuştu, çünkü Galaksideki en aydın, en başarılı ve her şeyden önemlisi en huzurlu uygarlıklardan biriydi.</p>

  <p>Yakışıksız bir şekilde kendini beğenmiş ve kışkırtıcı olarak kabul edilen bu davranışlarını cezalandırmak üzere bir galaktik mahkeme, onları bütün sosyal hastalıkların en zalimine, yani telepatiye mahkûm etti. Bunun sonucu olarak, akıllarından geçen en ufak bir düşüncenin bile, sekiz kilometrelik bir çap çevresinde yayınlanmasını önleyebilmek için hava durumu hakkında, küçük ağrıları ve acıları hakkında, bu akşam üstü yapılacak maç hakkında ve Kakrafoon’un birden ne kadar gürültülü bir yer haline geldiği hakkında çok yüksek sesle ve durmaksızın konuşmak zorundadırlar.</p>

  <p>Zihinlerini bir süre için örtmenin bir başka yöntemi de Felaket Bölgesi konserlerine ev sahipliği yapmaktı.</p>

  <p>Konserin zamanlaması çok önemliydi.</p>

  <p>Geminin, onunla ilgili şarkının doruk noktasından altı dakika otuzyedi saniye önce güneşe çarpabilmesi için dalışına konser başlamadan önce başlaması gerekiyordu, çünkü güneş alevlerinin ışığının Kakrafoon’a ulaşması için bu kadarlık bir sürenin geçmesi gerekiyordu.</p>

  <p>Ford Prefect siyah geminin öbür bölümlerinde yaptığı araştırmayı bitirdiğinde gemi birkaç dakika önce dalışına başlamıştı. Ford yıldırım gibi kabine döndü.</p>

  <p>Görüntü ekranında Kakrafoon güneşi dehşete düşürücü bir hızla büyüyordu. Gemidalışına devam ettikçe, eriyen hidrojen çekirdeğinin yarattığı parlak, beyaz cehennem her dakika daha da yaklaşıyordu. Zaphod’un kontrol panelini yumruklayıp dövmesini umursamıyordu. Arthur ve Trillian’ın bakışlarında, geceleri yol üzerinde yaklaşan farlarla başa çıkmanın en iyi yolunun gözlerini dikip onlara bakmak olduğunu düşünen tavşanların sabitleşmiş ifadesi vardı.</p>

  <p>Zaphod etrafında dönüp sağa sola çılgınca bakındı.</p>

  <p>“Ford,” dedi, “kaç kaçış kapsülümüz var?”</p>

  <p>“Hiç yok,” dedi Ford.</p>

  <p>Zaphod anlaşılmaz bir şeyler söyledi.</p>

  <p>“Onları <i>saydın mı</i>?” diye haykırdı.</p>

  <p>“İki kere,” dedi Ford, “sen telsizle sahne ekibine ulaşmayı başarabildin mi?”</p>

  <p>“Evet,” dedi Zaphod acı acı, “onlara gemide birtakım canlıların olduğunu söyledim, onlar da herkese ‘merhaba’ dememi istediler.”</p>

  <p>Ford gözlerini devirdi.</p>

  <p>“Kim olduğunu söylemedin mi?”</p>

  <p>“Şey, elbette söyledim. Onlar da bunun büyük bir şeref olduğunu söylediler. Bir de bir restoran faturası ve varislerimle ilgili bir şeyler.”</p>

  <p>Ford, Arthur’u kabaca kenara iterek kontrol konsolunun üzerine eğildi.</p>

  <p>“Bunların <i>hiçbiri</i> mi çalışmıyor?” dedi sert sert.</p>

  <p>“Hepsi geçersiz.”</p>

  <p>“Otomatik pilotu parçala.”</p>

  <p>“Önce onu bulmalıyız. Hiçbir şeyin bağlantısı yok.”</p>

  <p>Bir an soğuk bir sessizlik oldu.</p>

  <p>Arthur kabinin arkalarında bir yerde sendeleyerek dolaşıyordu. Birden durdu.</p>

  <p>“Aklıma gelmişken,” dedi, “ışınlama ne demek?”</p>

  <p>Diğerleri yavaşça dönerek onun yüzüne baktılar.</p>

  <p>“Belki de sormak için yanlış bir zaman seçtim,” dedi Arthur. “Sadece bu kelimeyi kısa bir süre önce kullandığınızı hatırlıyorum da, şimdi aklıma gelmesinin nedeni...”</p>

  <p>“Nerede,” dedi Ford Prefect usulca, “ışınlama yazıyor?”</p>

  <p>“Yani aslında tam şurada,” dedi Arthur, kabinin arkasındaki siyah renkli bir kutuyu işaret ederek, “şey, ‘acil’ kelimesinin altında, ‘sistem’ kelimesinin üstünde ve ‘bozuktur’ yazan işaretin yanında.”</p>

  <p>Sonrasındaki gürültülü karmaşa sırasında gözle takip edilebilen tek hareket Ford Prefect’in kendisini kabinin bir ucundan diğer ucuna, Arthur’un gösterdiği küçük siyah kutuya doğru atması, kutunun üstündeki siyah renkli tek ve küçük düğmeye arka arkaya basmasıydı.</p>

  <p>İki metrekarelik bir panel kayarak açıldı ve arkasında, aslında çok üniteli bir duş kabiniyken yaşamda yeni bir rol üstlenerek bir elektrik teknisyeninin hurdalığı haline gelmişe benzeyen bir bölme ortaya çıktı. Yarı bitmiş kablo tesisatı tavanda sallanıyor, kullanılmayan ünite yığınları yerlerde sürünüyor, programlama paneli monte edilip emniyete alınmış olması gereken duvardaki oyuğundan dışarı sarkıyordu.</p>

  <p>Felaket Bölgesi muhasebecileri arasındaki küçük bir memur, inşa edildiği tersanede gemiyi teftiş ederken, ustabaşına sormuş ve yapacağı tek bir önemli yolculuk olup onu da yolcusuz yapacak bir gemiye ne akla hizmet çok pahalı bir ışınlama aracı monte etmeye kalkıştıklarını öğrenmek istemişti. Ustabaşı ışınlama aracının yüzde on indirimde olduğunu açıklamış ve muhasebeciyse bunun önemsiz olduğunu hatırlatmıştı; ustabaşı bunun paranın satın alacağı en iyi, en güçlü, en gelişmiş ışınlama aracı olduğunu açıklamış ve muhasebeciyse paranın onu almak istemediğini hatırlatmıştı; ustabaşı insanların yine de gemiye girip çıkma ihtiyacı hissedeceklerini açıklamış ve muhasebeciyse geminin mükemmel çalışan bir servis kapısı olduğunu hatırlatmıştı; ustabaşı muhasebecinin kafasını münasip bir yere sokması gerektiğini açıklamış ve muhasebeciyse ona sol tarafından hızla yaklaşmakta olan şeyin sıkı bir yumruk olduğunu hatırlatmıştı. Açıklamalar ve hatırlatmalar bittikten sonra ışınlama aracının montesine devam edilmemiş ve bu durum daha sonra faturada “Güneşdal. Açıklmlr.” başlığı altında ve normal fiyatın beş katı olarak fark edilmeden geçirilmişti.</p>

  <p>“Cehennemin eşekleri,” diye söylendi Zaphod, Ford’la birlikte kabloları çözmeye çalışırlarken.</p>

  <p>Bir iki dakika sonra Ford ona geri çekilmesini söyledi. Işınlama aygıtına madeni bir para attı ve takılı olduğu yerden sarkmış sallanan kontrol paneli üzerinde bir düğmeyi çevirdi. Bir çıtırtı ve ışık saçılmasıyla birlikte para ortadan kayboldu.</p>

  <p>“Bu kadarı çalışıyor,” dedi Ford, “ama yönlendirme sistemi yok. Yönlendirme programlaması yapılmadan çalıştıracağın bir ışınlanmayla, şey ... gideceğiniz yer hiç belli olmaz.”</p>

  <p>Kakrafoon güneşi ürkütücü ve kaçamayacakları bir son gibi ekranda büyüyordu.</p>

  <p>“Kimin umurunda,” dedi Zaphod, “nereye gidersek gideriz.”</p>

  <p>“Üstelik,” dedi Ford, “otomatik çalıştırma sistemi de yok. Hep birlikte gidemeyiz. Birinin dışarıda kalıp onu çalıştırması gerekiyor.”</p>

  <p>Kasvetli bir an hızla gelip geçti. Güneş görüntü ekranında büyüdükçe büyüdü.</p>

  <p>“Hey, Marvin, ufaklık,” dedi Zaphod, neşeli bir sesle, “nasılsın?”</p>

  <p>“Çok kötüyüm, korkarım,” diye mırıldandı Marvin.</p>

  <div>
    <br />
  </div>

  <p class="p1" style="text-align: center;"><img alt="orta" src="../Images/orta.jpg" /></p>

  <div>
    <br />
  </div>

  <p>Kısa sayılabilecek bir süre sonra, Kakrafoon’daki konserin en önemli anı beklenmedik bir şekilde geldi.</p>

  <p>Siyah gemi, huysuz ve içine kapanık tek yolcusuyla birlikte güneşin nükleer fırınına tam da planlandığı zamanda daldı. Güneşten fışkıran muazzam alevler uzayda milyonlarca kilometre boyunca yayılırken güneş yüzeyine yakın seyrederek bu anı beklemekte olan bir iki düzine alev-sörfçüsüne heyecan yaşattı ve bazılarının da devrilmesine yol açtı.</p>

  <p>Alevlerin ışığının Kakrafoon’a ulaşmasından saniyeler önce, müziğin ritmiyle atmakta olan çöl, derin bir fay hattı boyunca yarıldı. Toprağın çok derinlerinde akan ve o zamana değin saptanmamış olan muazzam bir yeraltı nehri yüzeye fışkırdı; bunu izleyen birkaç saniye içinde de Evrenin diğer ucuna kadar yankılanıp geri gelen bir patlamayla birlikte milyonlarca ton kaynayan lav, onlarca metre yukarı püskürerek bahsi geçen nehrin, hem toprağın üstünde hem de altında eşzamanlı olarak buharlaşmasına neden oldu.</p>

  <p>Olaya tanık olup da hayatta kalan -pek az- kişi, yüzaltmış bin kilometre karelik çölün tamamının, bir buçuk kilometre kalınlığında bir gözleme gibi havaya yükseldiğine ve kendi kendine ters çevrilip tekrar yerine düştüğüne yemin ediyordu. İşte tam da o anda alevlerden yayılan güneş radyasyonu buharlaşmış suyun oluşturduğu bulutların arasından süzülmüş ve toprağa çarpmıştı.</p>

  <p>Bir yıl sonra, yüzaltmış bin kilometre karelik çöl çiçeklerle kaplanmıştı. Gezegenin çevresindeki atmosferin yapısı da belli belirsiz değişmişti. Yazları güneş daha az kavuruyor, kışları soğuk daha az ısırıyor, yumuşak yağmurlar daha sık yağıyor ve Kakrafoon’un çöl dünyası yavaş yavaş bir cennete dönüşüyordu. Kakrafoon halkının lanetlendiği telepatik güç bile patlamanın gücüyle tamamen dağılmıştı.</p>

  <p>Daha sonra, Felaket Bölgesinin bir sözcüsü -bütün o çevrecileri vurmuş olanı- bunun ‘iyi bir konser’ olduğunu söylemişti.</p>

  <p>Birçok kişi duygusal bir şekilde, müziğin iyileştirici gücünden söz etti. Birkaç şüpheci bilim adamı olayların kayıtlarını daha yakından incelediler ve uzayın yakın bir bölgesinden, yapay olarak yaratılmış bir İhtimalsizlik Alanının geçtiğine ilişkin zayıf bulgular elde ettiler.</p>
</body>
</html>
