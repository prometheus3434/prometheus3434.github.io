<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/SM.css" rel="stylesheet" type="text/css" />
</head>

<body>
  <h3>otuzyedi <img alt="SAG" src="../Images/SAG.jpg" /></h3>

  <p>Dev boyutlu gümüş robot sersemlemiş bir şaşkınlık içinde, bacaklarının arasında Knightsbridge’in kalıntılarıyla, tam üç gün üç gece ağır ağır iki yana sallanıp birtakım şeyleri çözmeye çalışarak öylece dikildi.</p>

  <p>Hükümet görevlileri onu görmeye geldi, kamyonlar dolusu gazeteci televizyon programlarında birbirlerine onun hakkında ne düşündüklerini sordu, bombardıman uçakları zavallı saldırılar yaptılar - ama ortalıkta kertenkele filan görünmedi. Bu arada robot ağır ağır ufku taramakla meşguldü.</p>

  <p>Geceleri, hiçbir şey yapmamaya devam edişini görüntülemeye devam eden televizyon ekiplerinin projektörleriyle aydınlatılan görüntüsü muhteşemdi.</p>

  <p>Düşündü, düşündü ve en sonunda bir sonuca vardı.</p>

  <p>Hizmet robotlarını keşfe göndermek zorundaydı.</p>

  <p>Bunu daha önce düşünmüş olması gerekirdi, ama birtakım sorunları vardı.</p>

  <p>Bir akşam üzeri küçük uçan robotlar ürkütücü bir metal bulutu halinde gıcırdayarak uçan dairenin kapısından çıktılar. Bazı şeylere çılgın gibi saldırıp bazılarını koruyarak çevredeki araziyi talan ettiler.</p>

  <p>En sonunda içlerinden bir tanesi evcil hayvan satan bir dükkânda birkaç kertenkele buldu, ama demokrasi adına dükkânı birden öylesine ateşli bir şekilde savunmaya kalkıştı ki, bölgede pek az şey canlı kalabildi.</p>

  <p>Gıcırtılı uçuculardan oluşmuş becerikli bir ekip Regent Park’daki hayvanat bahçesini, özellikle de Sürüngenler Evini keşfedince bir dönüm noktasına gelinmiş oldu.</p>

  <p>Evcil hayvan satan dükkânda yaptıkları yanlışlardan sonra bir parça dikkatli olmayı öğrenmiş olan uçan matkaplar ve oyma testereleri, büyük ve besili iguanaların bir bölümünü alıp onlarla yüksek seviye görüşmeler yapacak olan gümüş robota götürdüler.</p>

  <p>Bir süre sonra robot dünyaya kapsamlı, samimi ve yeterli genişlikte sürdürülen görüş alışverişine rağmen üst düzeyde devam eden görüşmelerin kesildiğini, kertenkelelerin emekliye ayrıldığını, kendisinin yani robotun da buralarda bir yerde kısa bir tatil yapmaya karar verdiğini ve birtakım nedenler yüzünden bu yeri Bournemouth olarak seçtiğini ilan etti.</p>

  <p>Bunu televizyonda izleyen Ford Prefect başını öne doğru salladı, kahkaha attı ve bir bira daha içti.</p>

  <p>Robotun ayrılışı için gerekli tüm hazırlıklar derhal yerine getirildi.</p>

  <p>Uçan alet takımları kesintisiz bir şekilde gıcırdadılar, tüm gün ve gece boyunca ışınlarla her şeyi kesip delip kızarttılar; sabah olduğunda, üzerinde robotun içeriden desteklenerek ayakta durmakta olduğu devasa bir hareketli vinç ayağı batıya doğru giden birkaç yolda birden aynı anda ilerlemeye başlamıştı bile.</p>

  <p>İlginç bir karnaval ekibi gibi batı yönünde yavaş yavaş ilerliyor ve çevresinde hizmetkârları, helikopterler, haber araçları vızır vızır dolanıyordu; Bournemouth’a varana dek araziyi kesip biçerek ilerlemeye devam etti. Bournemouth’a vardığında robot kendini yavaşça nakliye sisteminin kucağından kurtardı, kumsala gidip uzandı ve on gün boyunca kumsalda öylece yattı.</p>

  <p>Bu elbette ki, uzun zamandır Bournemouth’da yaşanan en heyecan verici olaydı.</p>

  <p>Robotun dinlenme alanı olarak işaretlenip koruma altına alınan bölgenin çevresinde her gün kalabalıklar toplandı ve halk onun ne yaptığını görmeye çalıştı.</p>

  <p>Hiçbir şey yaptığı yoktu. Yalnızca kumsalda uzanmış yatıyordu. Biraz beceriksiz bir şekilde yüzükoyun yatmaktaydı.</p>

  <p>Yerel gazetelerin birinde çalışan bir gazeteci bir gece geç vakit şimdiye kadar dünyada kimsenin yapmayı başaramadığı bir şeyi başararak dinlenme alanının sınırını koruyan hizmet robotlarından biriyle kısa ve anlaşılabilir bir görüşme yapmayı başardı.</p>

  <p>Bu olağanüstü bir başarıydı.</p>

  <p>“Sanırım, içeride haber olabilecek bir şeyler var,” demişti gazeteci, çelik ağlı çitin arasından bir sigarayı paylaşırlarken, “ama olaya içeriden bakacak sağlam bir görüş açısına ihtiyaç duyuyorum. Elimde bir soru listesi var,” diyerek devam etmişti, iç ceplerinden birini beceriksizce karıştırırken, “belki onun, ona her ne diyorsanız o şeyin, bu listeye bir göz atmasını sağlayabilirsin.”</p>

  <p>Küçük uçan ayarlı tornavida bir şeyler yapmaya çalışacağını söylemiş ve gıcırdayarak uzaklaşmıştı.</p>

  <p>Cevap hiçbir zaman gelmedi.</p>

  <p>Bununla birlikte, ilginçtir ki, kâğıt parçasının üzerindeki sorular, robotun, savaş yaralarıyla dolu zihninin muazzam bir endüstriyel kalitedeki devrelerinden geçmekte olan sorularla neredeyse aynıydı. Bu sorular şunlardı:</p>

  <p>“Bir robot olmak konusunda neler hissediyorsunuz?”</p>

  <p>“Uzaydan gelmiş olmak nasıl bir his?”</p>

  <p>“Bournemouth’u beğendiniz mi?”</p>

  <p>Ertesi sabah erken saatlerde bir toparlanma hareketi başladı ve robotun birkaç gün içinde temelli gitmeye hazırlandığı anlaşıldı.</p>

  <p>“Mesele şu,” dedi Ford’a, Fenchurch, “bizi gemiye aldırabilir misin, aldıramaz mısın?”</p>

  <p>Ford çılgın bir telaşla saatine baktı.</p>

  <p>“Benim yarım kalmış çok önemli bazı işlerim var,” diye haykırdı.</p>
</body>
</html>
