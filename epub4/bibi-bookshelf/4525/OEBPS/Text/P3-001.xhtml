<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/SM.css" rel="stylesheet" type="text/css" />
</head>

<body>
  <h3>bir <img alt="SAG" src="../Images/SAG.jpg" /></h3>

  <p>Düzenli bir şekilde her sabah erkenden işitilen dehşet çığlığı, Arthur Dent’in uyanıp da ansızın nerede olduğunu hatırlayışının sesiydi.</p>

  <p>Mağaranın buz gibi soğuk oluşu tek başına önemli değildi, rutubetli ve pis kokulu oluşu da öyle. Asıl önemli olan gerçek, söz konusu bu mağaranın Islington’un ortasında bir yerde olması ve bundan sonraki iki milyon yıl içinde oraya uğraması beklenen tek bir otobüsün bile bulunmamasıydı.</p>

  <p>Söylenenlere bakılırsa, içinde kaybolunacak en kötü yer zamandı, ki Arthur Dent zaman ve uzayda pek çok kez kaybolmuş biri olarak, buna tanıklık edebilirdi. Uzayda kaybolunduğunda hiç olmazsa oyalanılacak bir şeyler bulunabiliyordu.</p>

  <p>Arthur’un tarih öncesi Yerküre’de mahsur kalması, bir dizi karmaşık olayın sonucuydu ve bu olaylar içinde sırasıyla, Galakside var olduğunu hayal bile edemeyeceği kadar tuhaf yerlere sürüklenmek ve hakarete uğramak da bulunuyordu; her ne kadar buradaki yaşamı artık çok çok çok sakinleşmişse de Arthur kendisini hâlâ fazlasıyla tedirgin hissetmekteydi.</p>

  <p>Beş yıldır hiçbir yere sürüklenmemişti.</p>

  <p>O ve Ford Prefect, dört yıl önce birbirlerinden ayrıldıklarından beri Arthur hiç kimseyi görmemiş olduğu için bütün bu zaman süresince hakarete de uğramamıştı.</p>

  <p>Bir kerenin dışında.</p>

  <p>Bu olay, yaklaşık iki yıl önce bir bahar akşamı gelmişti başına.</p>

  <p>Gün batımının hemen ardından, bulutların arasında çakan ürkütücü ışıkları fark ettiği için mağarasına dönmekteydi. Ansızın yüreğine doğru tırmanan bir umutla arkasına dönüp bakmıştı. Kaçmak. Kurtulmak. Bir kazazedenin olanaksız rüyası - bir gemi.</p>

  <p>O öylece merak ve heyecan içinde bakakalmışken, gümüş rengi uzun bir gemi ılık akşam havasını yararak alçalmış ve sessizce, hiç telaş etmeden, kusursuz bir teknoloji dansı sergileyerek uzun bacaklarını gövdesinden dışarı çıkarmıştı.</p>

  <p>Son derece yumuşak bir şekilde toprağa konarken çıkardığı o belli belirsiz mırıltı da kesilmiş ve gemi akşamın sakinliği içinde adeta uykuya dalmıştı.</p>

  <p>Dışarı bir rampa uzandı.</p>

  <p>Bir ışık süzüldü.</p>

  <p>Çıkış kapısında uzun boylu bir adam belirdi. Rampadan aşağıya doğru yürüdü ve Arthur’un tam önünde durdu.</p>

  <p>“Sen angutun birisin, Dent,” dedi yalnızca.</p>

  <p>Başka dünyalardan bir yaratıktı, çok farklıydı. Yabancı dünyalılara has uzun bir boyu, acayip dümdüz bir kafası, yarı kapalı küçük ve acayip gözleri, gösterişli ve altın renkli bir giysisi, bu giysinin acayip yabancı bir yaka modeli vardı. Soluk grimsi yeşil renkli, tuhaf bir cilde sahipti - birçok grimsi yeşil suratlının yalnızca bol egzersiz ve çok pahalı sabunlar sayesinde elde edebileceği pürüzsüz parlaklıkta bir ciltti bu.</p>

  <p>Arthur yaratıktan ürkmüştü.</p>

  <p>Yaratık gözlerini dikmiş ona bakıyordu.</p>

  <p>Arthur’un umut ve panik karışımı ilk duygularının yerini bir anda şaşkınlık almış ve o an için her türlü düşüncesini yalnızca ses tellerini kullanabilmek amacıyla seferber etmişti.</p>

  <p>“Ssss...?” dedi.</p>

  <p>“Eee ... een ... dee ...” diye ekledi.</p>

  <p>“Kkk ... imm ... sinn?” demeyi nihayet başarmış ve ardından çılgın bir sessizliğe gömülmüştü. Çok çok uzun süredir hiç kimseyle tek sözcüklük bir sohbet bile etmemenin etkisini şimdi hissediyordu.</p>

  <p>Bir an için kaşlarını çatan uzaylı yaratık, uzaylılara has bir biçimde ince ve güçsüz görünümlü elinde tutmakta olduğu not-levhasına benzeyen şeye bir göz attı.</p>

  <p>“Arthur Dent?” diye sordu.</p>

  <p>Arthur oldukça beceriksiz bir şekilde başını sallayarak onayladı.</p>

  <p>“Arthur <i>Philip</i> Dent?” diye şikayetçi bir ses tonuyla ısrar etti uzaylı yaratık.</p>

  <p>“Eee ... eee ... evet... eeee ... eee,” diye doğruladı Arthur.</p>

  <p>“Sen angutun birisin,” diye tekrarladı yaratık, “tam bir götsün sen.”</p>

  <p>“Eee ...”</p>

  <p>Yaratık, kendi söylediklerini onaylayıp güçlendirmek için başını öne doğru salladı, elinde tuttuğu not-levhasına kendine has acayip bir tamamdır işareti attı ve topuklarının üzerinde dönüp canlı adımlarla gemisine yöneldi.</p>

  <p>“Eee ...” diye devam etti Arthur umutsuzca, “eee ...”</p>

  <p>“Bırak palavrayı,” diye tersledi yaratık. Sert adımlarla rampayı tırmanmış ve kapıdan girip geminin içinde kaybolmuştu. Kendi kendini kilitleyen gemi boğuk bir motor uğultusu çıkarmaya başladı.</p>

  <p>“Eee, heey!” diye seslendi Arthur ve çaresizlik içinde gemiye doğru koşmaya başladı.</p>

  <p>“Bekle bir dakika!” diye bağırıyordu. “Bu da ne demek? Ne? Bekle bir dakika!”</p>

  <p>Gemi sanki tüm ağırlığını toprağa bırakıyormuş gibi yükselmiş ve kısa bir süre havada asılı kalmıştı. Sonra tuhaf bir süzülüşle akşamın içine karışıp bir anlığına aydınlattığı bulutların arasında gözden kaybolarak, Arthur’u uçsuz bucaksız bir kara parçasının ortasında çaresiz bir ruh haliyle kendi kendine değersiz ve küçük bir dans yaparken bırakıp gitmişti.</p>

  <p>“Ne?” diye haykırıyordu Arthur. “Ne? Ne? Hey, ne? Gel buraya ve tekrar söyle!”</p>

  <p>Atlayıp sıçrayarak bacakları titreyene kadar tepinmiş ve ciğerleri tükenene kadar bağırmıştı. Kimseden bir cevap gelmemişti. Onu duyacak ya da onunla konuşacak hiç kimse yoktu.</p>

  <p>Yabancı gemi çoktan atmosferin üst tabakalarına doğru şimşek gibi yükselmekteydi ve rotasını Evrende bulunan üç beş şeyi birbirinden ayıran o ürkütücü boşluğa çevirmişti.</p>

  <p>Geminin yolcusu, pahalı görünüşlü yaratık, tek kişilik koltuğunda arkasına yaslanmıştı. Adı Ebedi Dumura-uğratıcı’ydı. O, amacı olan bir adamdı. Pek iyi bir amaç değildi ve bunu ilk itiraf edecek olan da yine kendisi olurdu herhalde, ama ne olursa olsun yine de bir amaçtı ve en azından onu meşgul ediyordu.</p>

  <p>Ebedi Dumura-uğratıcı aslında Evrendeki çok az sayıdaki ölümsüz varlıktan biriydi -yani biridir.</p>

  <p>Doğuştan ölümsüz olanlar, bu özellikleriyle nasıl başa çıkacaklarını içgüdüsel olarak bilirler, ama Dumura-uğratıcı onlardan biri değildi. Hatta aslında, onlardan, o bir avuç soğukkanlı piçler grubundan nefret ederdi. Ölümsüzlük kendi iradesi dışında ve bir kaza sonucu üzerine kalmıştı, söz konusu bu kaza mantıksız hareket eden bir tanecik ivmelendirme aletiyle sıvı halindeki bir öğle yemeği ve bir çift lastik bantla ilgiliydi. Kazanın ayrıntıları önemli değildi, çünkü şimdiye kadar kimse bu kazayı oluşturan şartların aynısını bir kez daha gerçekleştirmeyi başaramamış ve pek çok kişi bu yüzden aptalca bir duruma düşmüş veya ölmüş ya da başına bunların her ikisi birden gelmişti.</p>

  <p>Dumura-uğratıcı ciddi ve yorgun bir ifadeyle gözlerini kapattı, geminin stereo müzik sistemine hafif bir caz parçası koydu ve eğer şu Pazar öğleden sonraları olmasa, aslında bu yaşama katlanabileceğini düşündü, gerçekten de katlanabilirdi.</p>

  <p>Başlangıçta her şey eğlenceliydi. Tehlikeli yaşayarak, riskler alarak, yüksek kazançlı uzun dönem yatırımlardan büyük kârlar elde ederek ve en önemlisi de herkesten daha uzun yaşayarak gününü gün ediyordu.</p>

  <p>Ama sonunda, Pazar öğleden sonraları, saat 2:55’ten itibaren, o gün yapılabilecek gerekli tüm banyoların yapıldığını, gazetelerdeki herhangi bir paragrafa ne kadar uzun bakarsan bak okuyamayacağını ya da sütunlardan birinde önerilen devrim yaratacak yeni ağaç budama tekniğini hiçbir zaman kullanmayacağını, saatin akrebinin ve yelkovanının durup dinlenmeksizin dörde doğru ilerlediğini ve az sonra ruhun o uzun karanlık çay saatinin başlayacağını fark ettikten sonra, üzerine çöken o korkunç huzursuzluk hissiyle başa çıkamaz olmuştu.</p>

  <p>Yani işler Dumura-uğratıcı için monotonlaşmaya başlamıştı. Eskiden başkalarının cenazesinde takındığı neşeli tavırları da kaybolmaya yüz tuttu. Artık genel olarak Evreni ve özel olarak da içindeki herkesi küçük görmeye başlamıştı.</p>

  <p>Amacını da işte böyle bir noktada belirledi, ona itici güç olacak ve onun açısından sonsuza kadar öyle kalacak bir amaç. Amacı şuydu.</p>

  <p>Evreni aşağılayacaktı.</p>

  <p>Yani içinde bulunan herkese hakaret edecekti. Herkese ayrı ayrı, teker teker, bizzat ve (kesinlikle başarmaya gayret edeceği gibi) alfabetik bir sıra izleyerek.</p>

  <p>Bu planın sadece yanlış yönlendirilmiş bir plan olmakla kalmayıp hiç durmadan doğan ve ölenlerin çokluğu göz önüne alınacak olursa aslında gerçekleşmesi imkânsız bir plan olduğunu söyleyerek ona itiraz edenler de çıkıyordu zaman zaman. Dumura-uğratıcı çelik gibi bir bakışla onları mıhlıyor ve şöyle diyordu: "Bir adamın düşleri olabilir, değil mi?”</p>

  <p>Böylece işe koyulmuştu. Son derece dayanıklı inşa edilmiş bir uzay gemisini, bilinen Evrenin tüm nüfusunun hesabını tutacak ve bu işle ilgili korkunç karışıklıktaki rota hesaplamalarını yapabilecek bilgi işlem kapasitesine sahip bir bilgisayarla donatmıştı.</p>

  <p>Gemisi Sol yıldız sisteminin iç yörüngelerinden kaçtı ve kendisini güneşin çevresinden dönerek yıldızlararası boşluğa fırlatmaya hazırlandı.</p>

  <p>“Bilgisayar,” dedi Dumura-uğratıcı.</p>

  <p>“Burdayım,” diye hevesle yanıtladı bilgisayar.</p>

  <p>"Şimdi nereye gidiyoruz?"</p>

  <p>“Şu anda bunu hesaplıyorum."</p>

  <p>Dumura-uğratıcı’nın gözleri bir an gecenin muhteşem mücevherlerine takıldı, milyarlarca minik elmas dünyacık saçtıkları ışıkla sonsuz karanlığı nokta nokta kaplamaktaydı. Bu gezegenlerin her biri, tek tek her biri onun yolculuk programı içindeydi. Birçoğuna milyonlarca kez gitmesi gerekecekti.</p>

  <p>Bir an için tıpkı çocukların noktaları birleştirme bulmacalarında olduğu gibi yolculuğunun da gökteki bu noktaları birleştirdiğini ve Evrenin her yanından okunabilecek son derece ayıp bir sözcüğün ortaya çıktığının hayalini kurdu.</p>

  <p>Bilgisayar hesaplamalarının sona erdiğini bildirmek için bipledi.</p>

  <p>“Folfanga,” dedi. Bipledi.</p>

  <p>“Folfanga sistemi’nin dördüncü dünyası,” diye devam etti. Yine bipledi.</p>

  <p>“Tahmini seyir süresi, üç hafta,” diye bilgilendirmeyi sürdürdü. Yine bipledi.</p>

  <p>“Orada küçük bir sümüklüböcekle karşılaşacağız,” bipledi, “A-Rth-Urp-Hil-Ipdenu takımından bir böcek.”</p>

  <p>“Sanırım,” diye ekledi, sürekli bipleyerek geçirdiği kısa bir suskunluğun ardından, “ona beyinsiz piç demeye karar vermiştiniz.”</p>

  <p>Dumura-uğratıcı homurdandı. Bir iki saniye boyunca penceresinden dışarıya bakarak yaratılışın ihtişamını seyretmeyi sürdürdü.</p>

  <p>“Galiba biraz kestireceğim,” dedi ve sonra ekledi, “önümüzdeki bir iki saat içinde geçeceğimiz bölgelerde hangi iletişim uyduları seyredilebiliyor?”</p>

  <p>Bilgisayar bipledi.</p>

  <p>“Kozmovid, Düşüncesineması ve Evdeki Beyin,” diye bildirerek tekrar bipledi.</p>

  <p>“Şu ana kadar otuz bin kez görmemiş olduğum film kaldı mı?”</p>

  <p>“Hayır.”</p>

  <p>“Öff.”</p>

  <p>“<i>Uzayda Endişe</i> var. Bunu yalnızca otuzüç bin beşyüz onyedi kez görmüşsünüz.”</p>

  <p>“İkinci yarıda beni uyandır.”</p>

  <p>Bilgisayar bipledi.</p>

  <p>“İyi uykular,” dedi.</p>

  <p>Gemi, gecenin içindeki yolculuğuna devam ediyordu.</p>

  <p>Bu arada, Yerküre’de yağmur yağmaya başlamıştı ve mağarasında oturan Arthur Dent tüm yaşamının gerçekten en berbat gecelerinden birini geçiriyordu; eğer konuşabilmiş olsa o yabancı yaratığa söyleyebileceği şeyleri düşünüyor ve bir yandan da sinek avlayarak onlara da berbat bir gece yaşatıyordu.</p>

  <p>Ertesi gün, gerekli şeylerini saklamaya yarayacağını düşünerek kendisine tavşan derisinden bir çanta yaptı.</p>
</body>
</html>
