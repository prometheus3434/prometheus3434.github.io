<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/SM.css" rel="stylesheet" type="text/css" />
</head>

<body>
  <h3>otuziki <img alt="SAG" src="../Images/SAG.jpg" /></h3>

  <p>İnce bir inilti havayı doldurdu. Ağaçlar arasında dönerek yükseldi ve feryadıyla sincapları huzursuz etti. Bir iki kuş tiksintiyle uzaklara uçtu. Ses dans ederek açıklığın çevresine yayıldı. Heyecanla uludu, kaba saba sesler çıkardı, herkesi ve her şeyi rahatsız etti.</p>

  <p>Buna rağmen Kaptan, yalnız gaydacıyı hoşgörü dolu gözlerle izliyordu. Onun sakinliğini bozabilecek pek az şey vardı; hatta aylar önce bataklıkta yaşadıkları o tatsızlık sırasında, muhteşem küvetini kaybetmesinin şokunu üzerinden attığından beri, yeni yaşantısı ona şaşırtıcı derecede sevimli gelmeye başlamıştı. Ormandaki açıklığın ortasındaki büyük kayaya bir oyuk açmışlardı ve hayatta kalmayı başaran adamları üzerine su dökerlerken, bu oyukta günlük banyosunu yapabilmekten mutluydu. Su pek de sıcak sayılmazdı, çünkü henüz suyu ısıtmanın bir yolunu bulamamışlardı. Ama bu o kadar da önemli değildi, çünkü nasılsa bir gün bulunacaktı. Bu arada keşif ekipleri çevreyi araştırarak tercihen gölgelik ve güzel bir koruda bir sıcak su kaynağı arıyorlardı; hele bir de yakınlarında bir sabun madeni bulurlarsa çok daha hoş olurdu. Sabunun madenlerde bulunmadığı şeklinde bir varsayımı öne sürenlere karşılık Kaptan, bunun nedeninin şimdiye kadar hiç kimsenin bu konunun üzerinde yeterince durmaması olduğunu söylüyor ve sonra, böyle bir olasılığın varlığı diğerleri tarafından gönülsüzce de olsa kabul ediliyordu.</p>

  <p>Hayır, hayat oldukça hoştu ve bu işin en güzel tarafı da sıcak su kaynağı, üstelik gölgelik bir korudaki sıcak su kaynağı bulunduğunda, hele bir de sabun madeninin bulunduğunu ve günde beşyüz kalıp sabun ürettiğini haber veren çığlık tepelerde yankılandığında daha da güzel olacak olmasıydı. İnsanın gelecekten bir beklentisi olması her zaman son derece önemliydi.</p>

  <p>Gaydadan yükselen feryat, figan, inilti, acı çığlık, uluma ve gıcırtı sesleri, Kaptan’ın zaten epeyi yerinde olan neşesini bu gürültünün her an sona erebileceği düşüncesiyle daha da arttırıyordu. Bu da onun umutla beklediği şeylerden biriydi.</p>

  <p>Kendi kendine başka nelerin güzel ve hoş olduğunu sordu? Eh, bir yığın şey vardı: Ağaçların kırmızı ve altın renkleri artık sonbaharın yaklaştığını gösteriyordu; küvetinden birkaç adım uzakta bir iki kuaförün, uyuklamakta olan bir sanat yönetmeniyle yardımcısı üzerinde yetenek idmanları yapan makaslarının huzur dolu şıkırtıları; kayadan oyulmuş küvetinin kenarına dizilmiş olan tertemiz altı telefonun güneş altındaki pırıltısı gibi. Durmadan çalmayan (hatta hiç çalmayan) bir telefondan daha hoş olan tek şey, durmadan çalmayan (hatta hiç çalmayan) altı telefondu.</p>

  <p>Her şeyden daha hoş olanıysa etrafındaki açıklıkta öğleden sonraki komite toplantısını izlemek için toplanmakta olan yüzlerce kişiden çıkan mutlu mırıltılardı.</p>

  <p>Kaptan lastik ördeğinin gagasına keyifli bir yumruk indirdi. Öğleden sonraki komite toplantıları en sevdiği şeylerdi.</p>

  <div>
    <br />
  </div>

  <p class="p1" style="text-align: center;"><img alt="orta" src="../Images/orta.jpg" /></p>

  <div>
    <br />
  </div>

  <p>Toplanan kalabalığı izleyen başka gözler de vardı. Açıklığın kenarındaki ağaçlardan birinin tepesine tünemiş olan Ford Prefect, yabancı diyarlardan çok kısa bir süre önce dönmüştü. Altı ay süren yolculuğunun ardından incelmiş ve sağlıklı bir görünüm kazanmıştı, üzerinde geyik derisi bir ceket vardı ve gözleri ışıl ışıl parlıyordu; sert sakalı ve bronz yüzüyle bir country rock şarkıcısını andırıyordu.</p>

  <p>O ve Arthur Dent neredeyse bir haftadır Golgafrinçanlıları izlemekteydi ve Ford artık işleri biraz karıştırmanın zamanı geldiğine karar vermişti.</p>

  <p>Açıklık artık tamamen dolmuştu. Yüzlerce kadın ve erkek aheste aheste dolanıyor, gevezelik ediyor, meyve yiyor, kâğıt oynuyor, çok büyük bir bölümü epeyi rahat ve huzurlu vakit geçiriyordu. Koşu eşofmanları artık kirlenmiş, hatta yırtılmıştı, ama hepsinin saçları itinalı bir şekilde kesilmişti. Çoğunun eşofmanlarının içini yapraklarla doldurmuş olduğunu görmek Ford’un aklını karıştırmış ve acaba bunu yaklaşmakta olan kışa hazırlık olarak yalıtım amacıyla mı yaptıklarını merak etmişti. Ford’un gözleri kısıldı. Birdenbire botanikle ilgilenmeye başlamış olamazlardı herhalde?</p>

  <p>Bu düşüncelerinin ortasında Kaptan’ın sesi kalabalığın uğultusunu bastırdı.</p>

  <p>“Pekâlâ,” dedi Kaptan, “eğer mümkünse bu toplantıda biraz düzen rica edeceğim. Bu herkes için uygun mu?” Nezaketle gülümsüyordu. “Bir dakika içinde. Herkes hazır olduğunda.”</p>

  <p>Gürültü yavaş yavaş kesildi ve açıklık sessizleşti, kendisine ait çılgın ve ulaşılması imkânsız bir müzik dünyasında yaşıyor gibi görünen gaydacının müziği dışında. Gaydacının hemen yakınında olan birkaç kişi ona yaprak attı. Eğer o anda bu hareketin bir nedeni varsa bile, Ford o an için bu nedeni anlayamamıştı.</p>

  <p>Küçük bir grup, Kaptan’ın etrafında toplandı, içlerinden birinin konuşmaya hazırlandığı açıktı. Konuşmaya hazırlanan kişi bunun için önce ayağa kalktı, sonra boğazını temizledi ve ardından uzaklara bakarak kalabalığa birazdan söze başlayacağının işaretlerini verdi.</p>

  <p>Elbette ki kalabalık da kımıldandı ve bütün gözler ona çevrildi.</p>

  <p>Bunu bir sessizlik anı izledi, ki Ford bu anın kendi girişini yapmak için doğru bir an olduğuna karar verdi. Konuşmacı konuşmasına başlamak üzereydi.</p>

  <p>Ford ağaçtan aşağı atladı.</p>

  <p>“Selam millet,” dedi.</p>

  <p>Kalabalık şöyle bir dalgalandı.</p>

  <p>“Hah, değerli dostum,” diye seslendi Kaptan. “Yanınızda kibritiniz var mı? Ya da çakmağınız? Buna benzer herhangi bir şey?”</p>

  <p>“Hayır,” dedi Ford, sesi biraz bozulmuş gibiydi. Onun hazırladığı gelişme bölümü böyle değildi. Konuya daha kuvvetli asılması gerektiğine karar verdi.</p>

  <p>“Hayır, yok,” diye devam etti. “Kibritim yok. Bunun yerine size haberlerim var...”</p>

  <p>Çok yazık, dedi Kaptan. “Hiçbirimizde ateş kalmadı, anlarsın ya? Haftalardır sıcak bir banyo yapamadım.”</p>

  <p>Ford konunun değiştirilmesine izin veremezdi.</p>

  <p>“Size haberler getirdim,” dedi, “sizi ilgilendirebilecek bir keşifle ilgili.”</p>

  <p>“Bu durum gündemde var mıydı?” diye tersledi Ford’un sözünü kestiği adam.</p>

  <p>Ford kocaman bir country rock şarkıcısı gülümsemesiyle güldü.</p>

  <p>“Haydi, yapma,” dedi.</p>

  <p>“Eee, özür dilerim,” dedi adam açıkça parlamaya hazır bir şekilde, “ama uzun yıllar idari danışmanlık yapmış biri olarak, komite yapısını göz önüne almanın önemi üzerinde ısrarla durmak zorundayım.”</p>

  <p>Ford kalabalığa baktı.</p>

  <p>“O aklını kaçırmış, biliyorsunuz,” dedi, “burası tarih öncesi bir gezegen.”</p>

  <p>“Sorununuzu Başkanlık Makamına iletin!” diye kestirip attı idari danışman.</p>

  <p>“Makam filan yok burada,” diye açıkladı Ford, “yalnızca bir kaya parçası var."</p>

  <p>İdari danışman bu durumda ısrarlı davranmak gerektiğine karar verdi.</p>

  <p>“O halde onu Başkanlık Makamı kabul edin,” dedi huysuzca.</p>

  <p>“Niye kaya olarak kabul etmeyeyim?” diye sordu Ford.</p>

  <p>“Açıkça görülüyor ki bazı kavramlar sizde hiç gelişmemiş,” dedi idari danışman, eski moda ‘modern iş idaresi yöntemleri’ lehine huysuzluğunu elden bırakmadan.</p>

  <p>“Sende de bulunduğun yerle ilgili hiçbir kavram gelişmemiş,” dedi Ford.</p>

  <p>Tiz sesli bir kız ayağa kalktı ve o sesini kullandı.</p>

  <p>“İkiniz de susun,” dedi, “kurul makamına bir öneri sunmak istiyorum.”</p>

  <p>“Yani kurul kayasına demek istiyorsun,” diye sinirli sinirli kıkırdadı bir kuaför.</p>

  <p>“Sessizlik, sessizlik!” diye yırtındı idari danışman.</p>

  <p>“Pekâlâ,” dedi Ford, “nasıl becerdiğinizi görelim bakalım,” öfkesine kaç dakika hakim olabileceğini anlamak için kendisini yere bırakıp oturdu.</p>

  <p>Kaptan uzlaştırıcı olabilecek bir tür gürültü çıkardı.</p>

  <p>“Sizi sessizliğe davet etmek istiyorum,” dedi kibarca, “Fintlewoodlewix’in kolonileşme komitesi beşyüz yetmişüçüncü toplantısında ...”</p>

  <p>On saniye, diye düşündü Ford tekrar ayağa fırlarken.</p>

  <p>“Bunun yararı yok,” diye feryat etti, “beşyüz yetmişüçüncü komite toplantısı yapılıyor ve henüz ateşi bile keşfedememişsiniz!”</p>

  <p>“Eğer lütfedip de,” dedi tiz sesli kız, “gündeme bir göz atarsanız...”</p>

  <p>“Gündem kayasına,” diye kıkırdadı kuaför neşeyle.</p>

  <p>“Teşekkür ederim, bunu söylemiştim,” diye mırıldandı Ford.</p>

  <p>“... göre ... cek ... siniz ... ki ...” diye devam etti kız kararlılıkla, “bugün Kuaförlerin Ateş Geliştirme Altkomitesinin sunacağı bir rapor alacağız."</p>

  <p>“Oh ... ah,” dedi kuaför koyunca bir bakışla, ki bu bakış bütün Galakside “Eee, acaba bu gelecek Salı olamaz mıydı?” anlamına gelen bir bakıştı.</p>

  <p>“Pekâlâ," dedi Ford, onun etrafında dönerek, “bu konuda ne yaptınız? Ne yapacaksınız? Ateş geliştirme konusundaki fikirleriniz nelerdir?"</p>

  <p>“Şey, yani bilmiyorum,” dedi kuaför, “bana bütün verdikleri birkaç çubuktan ibaret</p>

  <p>“Peki, o çubukları ne yaptın?”</p>

  <p>Kuaför, huzursuzca koşu eşofmanının cebinde bir şeyler aradı ve bu çabasının meyvelerini Ford’a uzattı.</p>

  <p>Ford onları herkesin görebileceği şekilde yukarı kaldırdı.</p>

  <p>“Saç maşası," dedi.</p>

  <p>Kalabalık alkışladı.</p>

  <p>“Ziyanı yok,” dedi Ford. “Roma da bir günde yanmadı.”</p>

  <p>Kalabalığın Ford’un neden bahsettiği hakkında en ufak bir fikri bile yoktu, ama yine de bundan hoşlanmışlardı. Alkışladılar.</p>

  <p>“Pekâlâ, anladığım kadarıyla konuya tam anlamıyla acemice yaklaşıyorsunuz,” dedi kız. “Benim kadar uzun süre pazarlama alanında bulunmuş olsaydınız, yeni bir ürünün geliştirilebilmesi için ilk önce yeterli araştırmanın yapılmış olması gerektiğini bilirdiniz. İnsanların ateşten ne beklediğini ve onunla nasıl ilişki kurduğunu, kafalarında nasıl bir ateş imajı olduğunu anlamamız gerekiyor.”</p>

  <p>Kalabalık gerginleşmişti. Ford’dan gelecek şahane bir şeyler bekliyorlardı.</p>

  <p>“Alın da onu burnunuza sokun,” dedi.</p>

  <p>“Örneğin bu, tam olarak anlamak istediğimiz şeylerden biri,” diye ısrarla devam etti kız, “insanlar burunlarına sokabilecekleri türde bir ateş istiyorlar mı?”</p>

  <p>“İstiyor musunuz?” diye sordu Ford kalabalığa.</p>

  <p>“Evet!” diye bağırdı bazıları.</p>

  <p>“Hayır!” diye neşeyle haykırdı diğerleri.</p>

  <p>Bu konuda hiçbir şey bilmiyorlardı, yalnızca bunun iyi bir fikir olduğunu düşünüyorlardı.</p>

  <p>“Ya tekerlek,” dedi Kaptan. “Şu tekerlek denen şey neyin nesi? Müthiş enteresan bir projeye benziyor.”</p>

  <p>“Şey,” dedi pazarlamacı kız, “maalesef, o konuda bazı sorunlarla karşılaşıyoruz.”</p>

  <p>“Sorunlar mı?” diye feryat etti Ford. “Sorunlar ha? Sorunlar demekle neyi kastediyorsunuz? Bütün Evren üzerindeki en basit makinedir o!”</p>

  <p>Pazarlamacı kız onu sert bir bakışla azarladı.</p>

  <p>“Pekâlâ, Bay Çokbilmiş,” dedi, “öyle akıllısınız ki, ne renk olması gerektiğini de siz söyleyin bakalım.”</p>

  <p>Kalabalık çılgına döndü. Ev sahibi takıma bir puan diye düşünüyorlardı. Ford omuzlarını silkti ve tekrar yerine oturdu.</p>

  <p>“Kudretli Zarquon aşkına,” dedi, “şu ana kadar herhangi biriniz herhangi bir şey yaptı mı?”</p>

  <p>Sanki sorusuna verilen bir yanıtmış gibi, açıklığın girişinden ani bir metal şangırtısı yükseldi. Kalabalık bu öğleden sonra karşılarına çıkan eğlencenin bolluğuna inanamıyordu: Şimdi de açıklığa üzerlerinde Golgaffinçan Üçüncü Alayının üniformalarından kalanlara bürünmüş bir düzine adamdan oluşmuş küçük bir müfreze uygun adım girmekteydi. Yarısından fazlasının elinde hâlâ Öldürmatikleri vardı, diğerleri yürürken birbirlerine çarptırdıkları mızraklar taşıyorlardı. Bronzlaşmış ve sağlıklı, ama yorgunluktan tükenmiş ve perişan görünüyorlardı. Bir kez daha metal şangırtıları içinde durdular ve dikkat çekmek için gürültü yaptılar. İçlerinden biri yere yığıldı ve bir daha hiç kımıldamadı.</p>

  <p>“Kaptan, efendim!” diye haykırdı İki Numara -çünkü liderleri oydu- “Rapor vermek için izin talep ediyorum, efendim!”</p>

  <p>“Evet, pekâlâ. İki Numara, hoş geldiniz falan filan. Hiç sıcak su kaynağına rastladınız mı?” diye umutsuzca sordu Kaptan.</p>

  <p>“Hayır efendim!”</p>

  <p>“Ben de öyle düşünmüştüm.”</p>

  <p>İki Numara kalabalığın arasından uzun adımlarla geçerek küvetin önünde silahlarını sergiledi.</p>

  <p>“Başka bir kıta keşfettik, komutanım!”</p>

  <p>“Bu ne zaman oldu ?”</p>

  <p>“Denizin öbür tarafında ...” dedi İki Numara, gözlerini iyice kısarak, “doğuya doğru!”</p>

  <p>“Ya.”</p>

  <p>İki Numara yüzünü kalabalığa döndü. Silahını başının üzerine kaldırdı. Bu iş gittikçe daha da muhteşem oluyor, diye düşündü kalabalık.</p>

  <p>“Oraya savaş ilan ettik!”</p>

  <p>Açıklığın her tarafından çılgınca alkışlar ve tezahüratlar yükseldi - bu bütün beklentilerin ötesindeydi.</p>

  <p>“Bir dakika,” diye bağırdı Ford Prefect, “bir dakika!”</p>

  <p>Ayağa fırladı ve sessizlik istedi. Bir süre sonra istediği oldu ya da en azından mevcut şartlar altında sağlayabileceği en iyi sessizliği yakaladı: Şartlar gaydacının hemen orada kendiliğinden bir milli marş bestelemesini öngörüyordu.</p>

  <p>“Bir gaydacımız olması şart mı?” diye sordu Ford.</p>

  <p>“Ah, evet,” dedi Kaptan, “ona bir madalya verdik.”</p>

  <p>Ford bir an bu fikri tartışmaya açmayı düşündü, ama hemen bunun bir çılgınlık olacağına karar verdi. Onun yerine gaydacıya iyice nişan alınmış bir taş fırlattı ve yüzünü İki Numara’ya döndü.</p>

  <p>“Savaş mı?” dedi.</p>

  <p>“Evet!” dedi İki Numara, onu aşağılayıcı bakışlarıyla süzerek.</p>

  <p>“Bitişik kıtada?”</p>

  <p>“Evet! Tam bir seferberlik durumu! Bütün savaşları sona erdirmek için bir savaş!"</p>

  <p>“Ama henüz orada yaşayan hiç kimse yok ki!”</p>

  <p>Hah, işte bu ilginç, diye düşündü kalabalık, iyi bir noktaya temas etmişti.</p>

  <p>İki Numara’nın bakışları bu fikirden hiç rahatsız olmadan etrafta dolaştı. Bu açıdan bakıldığında gözleri ısrarla burnunuzun beş altı santim ötesinde dolaşan elle, kolla, sineklikle veya bükülmüş bir gazeteyle kovalanmayı reddeden bir çift inatçı sivrisinekti sanki.</p>

  <p>“Bunu biliyorum,” dedi, “ama bir gün olacak! Bu yüzden de oraya açık uçlu bir ültimatom bıraktık.”</p>

  <p>“Ne?”</p>

  <p>“Birkaç askeri tesisi havaya uçurduk.”</p>

  <p>Kaptan küvetinin içinde öne doğru eğildi.</p>

  <p>“Askeri tesisler mi, İki Numara?” dedi.</p>

  <p>Gözler bir an tereddüt etti.</p>

  <p>“Evet, efendim, yani potansiyel askeri tesisler demek istedim. Pekâlâ ... yani ağaçlar."</p>

  <p>Belirsizlik anı geçti - gözler seyircisinin üzerinde bir kırbaç gibi şaklıyordu.</p>

  <p>“Ve,” diye kükredi, “yakaladığımız bir ceylanı da sorguya çektik!”</p>

  <p>Öldürmatiğini şık bir hareketle kolunun altına geçirdi ve şimdi heyecanlı kalabalığı sarmış olan gürültülü karmaşa arasından uygun adım yürümeye başladı. İki üç adım atmıştı ki, omuzlarda taşınarak açıklığın etrafında şeref turu attırılmak üzere yakalandı.</p>

  <p>Ford oturduğu yerde uyuşuk bir şekilde iki taşı birbirine vuruyordu.</p>

  <p>“Peki, başka ne yaptınız?” diye soruşturdu kutlamalar yatıştığında.</p>

  <p>“Bir kültür başlattık,” dedi pazarlamacı kız.</p>

  <p>“Ya, öyle mi?”</p>

  <p>“Evet. Film yapımcılarımızdan biri bölgenin yerli mağara adamları hakkında büyüleyici bir belgesel çekmeye başladı bile.”</p>

  <p>“Onlar mağara adamı değil.”</p>

  <p>“Mağara adamlarına benziyorlar.”</p>

  <p>“Mağaralarda mı yaşıyorlar?”</p>

  <p>“Eee ...”</p>

  <p>“Kulübelerde yaşıyorlar.”</p>

  <p>“Belki de şu sırada mağaralarını yeniden dekore ettiriyorlardır,” diye seslendi kalabalıktan bir şaklaban.</p>

  <p>Ford ona öfkeyle karşılık verdi.</p>

  <p>“Çok komik,” dedi, “ama ölmek üzere olduklarını fark ettiniz mi?”</p>

  <p>Ford ve Arthur dönüş yolunda terk edilmiş iki köy ve orman içinde bir yerde, ölmek üzere oraya saklanmış olan birçok yerlinin cesediyle karşılaşmışlardı. Hâlâ hayatta olanlar da bedenlerinin değilse bile ruhlarının yakalandığı bir hastalık yüzünden ıstırap çekiyormuş gibi bitkin ve neşesiz görünüyorlardı. Uyuşuk uyuşuk ve sonsuz bir keder içinde hareket ediyorlardı. Gelecekleri ellerinden alınmıştı.</p>

  <p>“Ölüyorlar!” diye tekrarladı Ford. “Bunun ne anlama geldiğini biliyor musunuz?”</p>

  <p>“Eee ... onlara hayat sigortası satmamamız gerekiyor herhalde?” diye seslendi aynı şaklaban.</p>

  <p>Ford onu duymazdan geldi ve bütün kalabalığa yalvardı.</p>

  <p>“Biraz gayret gösterip anlamaya çalışır mısınız,” dedi, “biz buraya geldiğimizden beri ölüyorlar!”</p>

  <p>“Aslında filmde bu nokta çok etkileyici oluyor,” dedi pazarlamacı kız, “ve gerçekten büyük belgesellerin tipik özelliği olan, o beklenmedik dokunaklı gelişmeyi sağlıyor. Yapımcı çok yetenekli.”</p>

  <p>“Öyle olmalı,” diye mırıldandı Ford.</p>

  <p>“Anladığım kadarıyla,” dedi kız, olduğu yerde uyuklamaya başlamış olan Kaptan’a dönerek, “bundan sonra sizinle ilgili bir film yapmak istiyor, Kaptan.”</p>

  <p>“Ya, sahi mi?” dedi Kaptan, şaşkınlıkla kendine gelirken. “Bu son derece hoş bir şey.”</p>

  <p>“Bu yeni filmle ilgili çok güçlü bir açısı var, bilirsiniz, sorumluluğun ağırlığı, komutanın yalnızlığı...”</p>

  <p>Kaptan bu konudaki hislerini açıklamak için bir süre beceriksizce bir şeyler mırıldandı.</p>

  <p>“Pekâlâ, yani ben olsam bu açıyı çok fazla vurgulamazdım, anlatabiliyor muyum,” dedi sonunda, “lastik ördeği olan biri hiçbir zaman yalnız sayılmaz.”</p>

  <p>Ördeğini havaya kaldırdı ve kalabalıktan büyük bir alkış aldı.</p>

  <p>Bütün bunlar olurken, idari danışman parmak uçları şakaklarına dayalı bir halde put gibi sessizce oturarak, beklediğini ve gerekirse bütün gün bekleyebileceğini ima ediyordu.</p>

  <p>Ama bu noktada, bütün gün beklemeyeceğine ve son yarım saati hiç yaşamamış gibi davranmaya karar verdi.</p>

  <p>Ayağa kalktı.</p>

  <p>“Eğer,” dedi kısaca, “bir dakikalığına mali politikamız konusuna dönebilirsek ...”</p>

  <p>“Mali politika!” diye bir şaşkınlık ıslığı çaldı Ford. “Mali politika!”</p>

  <p>İdari danışman ona yalnızca bir ciğerlibalığın<a href="../Text/DiPNOTLAR.xhtml#a16" id="k16"><sup>[16]</sup></a>&nbsp;taklit edebileceği bir bakış fırlattı.</p>

  <p>"Mali politika ...” diye tekrarladı, “evet, kullandığım kelimeler bunlar.”</p>

  <p>“Eğer hiçbiriniz aslında hiçbir şey üretmiyorsa,” diye sordu Ford, “nasıl paranız olabilir? Para ağaçlarda yetişmez, bilirsiniz.”</p>

  <p>“Eğer devam etmeme izin verirsen ...”</p>

  <p>Ford kederli bir havayla başını sallayarak devam etmesini belirtti.</p>

  <p>“Teşekkür ederim. Birkaç hafta önce yaprağı geçerli para birimimiz olarak kabul ettiğimizden beri, pek doğaldır ki, hepimiz müthiş zenginleştik.”</p>

  <p>Ford kulaklarına inanmayarak kalabalığa baktı, herkes memnuniyet içinde mırıldanıyor ve koşu eşofmanlarını tıka basa doldurdukları yaprak banknotları ihtirasla avuçluyordu.</p>

  <p>“Bununla birlikte,” diye devam etti idari danışman, “yaprağın elde edilebilirlik seviyesindeki rahatlıktan kaynaklanan minik bir enflasyon sorunuyla da karşılaştık. Yani sanırım, şu anki piyasa değeri üzerinden, yapraklarını döken mevsimlik ağaçlardan oluşmuş üç orman ancak bir gemi dolusu fıstık satın alabilmekte.”</p>

  <p>Kalabalıktan panik mırıltıları yükselmeye başladı. İdari danışman bu mırıltıları elinin bir işaretiyle bastırdı.</p>

  <p>“O halde bu sorunu ortadan kaldırmak için,” diye devam etti, “ve yaprağın değerlendirilmesini etkin bir şekilde yeniden yaratabilmek için yoğun bir yaprak düşürme kampanyası ve ... eee, bütün ormanları yakma kampanyasını başlatmak üzereyiz. Sanırım mevcut koşullar altında hepimiz bunun mantıklı bir atılım olduğu konusunda hemfikiriz.”</p>

  <p>Kalabalık bir iki saniye süreyle, yani aralarından biri çıkıp da bunun ceplerindeki yaprakların değerini ne kadar yükselteceğine dikkat çekene kadar bu konudan pek emin olamadı. Sonra memnuniyet ıslıkları ortalığı sardı ve hepsi ayağa kalkarak idari danışmanı alkışladılar. Aralarında bulunan muhasebeciler bolca kâr edecekleri bir sonbahar beklentisine girdiler.</p>

  <p>“Siz hepiniz çıldırmışsınız,” diye açıkladı Ford Prefect.</p>

  <p>“Siz tam anlamıyla sersemsiniz,” diye haykırdı.</p>

  <p>“Siz bir yığın keçileri kaçırmış çatlaksınız,” diye öfkeyle söylendi.</p>

  <p>Kalabalığın kendisine karşı tavrı sorun yaratacak şekilde değişmeye başlamıştı. Mükemmel bir eğlence olarak başlamış olan şey, şimdi kalabalığın gözünde bir hakaret yağmuruna dönüşmüştü ve bu hakaretler doğrudan kendilerine yöneltildiği için bundan hiç de hoşnut değillerdi.</p>

  <p>Havadaki bu değişikliği hisseden pazarlamacı kız ona döndü.</p>

  <p>“O halde bütün bu aylar boyunca,” diye soruşturdu kız, “sizin ne yapmakta olduğunuzu sormak düzene uyar mı acaba? Siz ve diğer kaçak yolcu, buraya vardığımızdan beri ortalarda yoksunuz.”</p>

  <p>“Bir yolculuğa çıkmıştık,” dedi Ford, “bu gezegenle ilgili bir şeyler öğrenmeye gitmiştik.”</p>

  <p>“Ya,” dedi kız cilveli bir edayla, “bu bana pek de verimli bir uğraş gibi gelmedi.”</p>

  <p>“Sahi mi? Pekâlâ, ama yine de sizin için bazı haberlerim var, hayatım. Bu gezegenin geleceğini keşfetmiş bulunuyoruz.”</p>

  <p>Ford bu açıklamasının etkisini göstermesini bekledi. Hiçbir etki görülmedi. Neden bahsettiğini bile anlamamışlardı.</p>

  <p>Devam etti.</p>

  <p>“Sizlerin ne yapmaya karar vereceğiniz bundan sonra vahşi bir dingo köpeğinin pis kokulu böbrekleri kadar bile para etmez. Ormanları yakın, ne yaparsanız yapın, zerre kadar fark etmez. Gelecek tarihiniz şimdiden yazılmış durumda. İki milyon yılınız var, hepsi o kadar. Bu sürenin sonunda ırkınız ölmüş olacak ve yitip gitmiş olacaksınız, işiniz bitmiş olacak. Bunu unutmayın, iki milyon yıl!”</p>

  <p>Kalabalık kendi kendine huzursuzluk içinde mırıldandı. Kendileri gibi böylesine aniden zenginleşivermiş kişiler böyle saçmalıklarla uğraşmak zorunda kalmamalıydı. Belki de bu adama bir iki yaprak bahşiş verirlerse başlarından savabilirlerdi.</p>

  <p>Zahmet etmeleri gerekmedi. Ford zaten kendiliğinden kararlı adımlarla açıklığı terk ediyordu, bir an için durdu ve şimdiden Öldürmatiğiyle yakındaki ağaçlara ateş etmeye başlamış olan İki Numara’yı kınayarak başını iki yana salladı.</p>

  <p>Arkasına dönüp baktı.</p>

  <p>“İki milyon yıl!” dedi ve bir kahkaha attı.</p>

  <p>“Pekâlâ,” dedi Kaptan yatıştırıcı bir gülümsemeyle, “yine de hâlâ birkaç banyo daha yapacak vaktim var. Birisi bana süngerimi verebilir mi acaba? Aşağıya düşürdüm de.”</p>
</body>
</html>
