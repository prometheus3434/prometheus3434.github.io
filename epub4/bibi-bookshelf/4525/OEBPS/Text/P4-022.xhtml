<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/SM.css" rel="stylesheet" type="text/css" />
</head>

<body>
  <h3>yirmiiki <img alt="SAG" src="../Images/SAG.jpg" /></h3>

  <p>Islington’da hava tatlı ve mis kokuluydu.</p>

  <p>Sokaklarda dolaşan Fuolornis Ateş Ejderleri falan yoktu elbette, ama eğer onlardan biri rastlantı eseri buralara uğrayacak olsa yapacağı en iyi şey yolun karşısındaki pizzacıya gidip karnını doyurmak olurdu herhalde, çünkü burada ona pek ihtiyaç yoktu.</p>

  <p>Ekstra ançüezli acılı sosisli sandviçlerinin tam yarısına geldiklerinde acil bir durum çıkarsa, her zaman bir mesaj gönderip Fuolornis Ateş Ejderiyle aynı etkiyi uyandıracak bir Dire Straits albümünü müzik setine koydurtabilirlerdi.</p>

  <p>“Hayır,” dedi Fenchurch, “henüz değil.”</p>

  <p>Arthur müzik setine Dire Straits’i koydu. Fenchurch tatlı ve mis kokulu gece havasının içeri biraz daha girmesi için yukarı kattaki kapıyı aralık bıraktı. Minderlerden yapılmış oturma gruplarından birine, açılmış şampanya şişesinin hemen yakınına oturdular.</p>

  <p>“Hayır,” dedi Fenchurch, “bende yanlış olan şeyin ne olduğunu bulmadan olmaz. Hangi parçam? Sanırım,” diye ekledi çok, çok, çok yavaşça, “şimdi ellerinin olduğu yerden başlayabiliriz.”</p>

  <p>“Peki ne tarafa doğru ilerlememi gitmemi istersin?” diye sordu Arthur.</p>

  <p>“Aşağı,” dedi Fenchurch, “bu durumda.”</p>

  <p>Arthur elini hareket ettirmeye başladı.</p>

  <p>“Aslında,” dedi Fenchurch, “aşağı, diğer taraf.”</p>

  <p>“Ah, evet.”</p>

  <p>Bütün hafta boyunca iyi olmaktan bıktığı için şimdi sert bir biraya ihtiyacı olan Mark Knopfler, bir cumartesi gecesinde, bir Schecter Custom Stratocaster’ı öttürüp melekler gibi şakıtacak olağanüstü bir yeteneğe sahipti - plak henüz o parçaya gelmediği için şu anda konuyla pek ilgisi yoktur, ama geldiğinde birçok olay patlak verecektir ve o anda bir tarihçi elinde bir şarkı listesi ve kronometreyle orada hazır ve nazır olamayacağına göre, bunu her şeyin hâlâ ağır aksak ilerlediği şu anda belirtmek bizce en iyisidir.</p>

  <p>“Ve böylece,” dedi Arthur, “dizine geldik. Sol dizinin korkunç ve trajik bir sorunu var.”</p>

  <p>“Benim sol dizimin,” dedi Fenchurch, “hiçbir şeyi yok.”</p>

  <p>“Gerçekten de öyle.”</p>

  <p>“Biliyor muydun ...”</p>

  <p>“Neyi?”</p>

  <p>“Eee, tamam, bildiğini görebiliyorum. Hayır, devam et.”</p>

  <p>“O halde bu sorun ayaklarınla ilgili bir şey olmalı...”</p>

  <p>Fenchurch loş ışığın altında gülümsedi ve ne anlama geldiği pek de açık olmayan bir şekilde, omuzlarını minderlerin üzerinde kıpır kıpır oynattı. Evrende, kesin bir yer belirtmek gerekirse Squornshellous Beta’da, yani şilteler bataklığının iki dünyasında, üstlerinde birilerinin kıpır kıpır oynamasından çok hoşlanacak minderler vardı, özellikle de omuzların ritim kaydırarak hareket etme biçimi yüzünden kıpırdanmanın anlamı belirsiz olursa. Şimdi burada olmaması çok yazık, ama ne yapalım, hayat böyle.</p>

  <p>Arthur Fenchurch’ün sol ayağını kucağına koydu ve ona dikkatle baktı. Bacaklarından aşağı kaymış olan elbisesine dair bir sürü ayrıntı, şu anda bu konuda net bir şekilde düşünebilmesini epey zorlaştırıyordu.</p>

  <p>“İtiraf etmeliyim ki,” dedi, “aslında ne aradığımı bilmiyorum.”</p>

  <p>“Bulduğun zaman anlayacaksın,” dedi kız. “Gerçekten anlayacaksın.” Sesinde hafif kuşku uyandıran bir ton vardı. “Orası değil.”</p>

  <p>Kafasındaki karışıklık iyice artan Arthur kızın sol ayağını yere bıraktı ve sağ ayağını eline alabilecek şekilde yer değiştirdi. Fenchurch öne doğru eğildi, kollarını boynuna dolayarak onu öptü, çünkü bu sırada plak -eğer dinlemişseniz bilirsiniz- bunu yapmamanın imkânsız olduğu o bölüme gelmişti.</p>

  <p>Sonra Arthur’a sağ ayağını verdi.</p>

  <p>Arthur kızın ayağını okşarken, parmaklarını bileğin üzerinde, ayak parmaklarının altında, ayak bombesinin üzerinde gezdirdi, ama hatalı hiçbir şey bulamadı.</p>

  <p>Fenchurch onu son derece eğlenerek izliyor, gülüyor ve başını sağa sola sallıyordu.</p>

  <p>“Hayır, durma,” dedi, “hayır, bu değil elbette."</p>

  <p>Arthur durdu ve kızın yerde duran sol ayağına bakarak kaşlarını çattı.</p>

  <p>“Durma.”</p>

  <p>Sağ ayağı okşamaya devam etti, parmaklarını bileğin çevresinde, ayak parmakların altında, ayak bombesinin çizgisi boyunca tekrar gezdirdi ve dedi ki, “yani sorunun hangi ayağı tuttuğumla ilgili olduğunu mu söylemek istiyorsun...?”</p>

  <p>Fenchurch, Squomshelleous Beta’lı basit bir minderin hayatına kucak dolusu bir yaşam sevinci katabilecek omuz silkmelerinden birini daha yaptı.</p>

  <p>Arthur kaşlarını çattı.</p>

  <p>“Beni kucağına al,” dedi kız yavaşça.</p>

  <p>Kızın sağ ayağını yere koydu ve ayağa kalktı. Kız da ayağa kalktı. Onu kollarına alıp kaldırdı ve bir kez daha öpüştüler. Bu bir süre devam etti ve ardından kız dedi ki, “Şimdi beni tekrar yere indir.”</p>

  <p>Hâlâ kafası karışık durumdaki Arthur, onun dediklerini yaptı.</p>

  <p>“Evet?”</p>

  <p>Kız ona neredeyse meydan okur gibi bakıyordu.</p>

  <p>“Peki, ayağımdaki sorun neymiş?”</p>

  <p>Arthur hâlâ ne olduğunu anlamıyordu. Yere oturdu, sonra ayaklarını, doğal yaşama alanlarında ve normalde bulundukları yerde incelemek için ellerinin ve dizlerinin üzerine çöktü. Onlara böyle çok yakından bakarken dikkatini garip bir şey çekti. Kafasını tamamen yere yapıştırdı ve iyice baktı. Uzun bir sessizlik oldu. Arthur geri çekilip can sıkıntısıyla arkasına yaslandı.</p>

  <p>“Evet,” dedi, “ayaklarındaki sorunun ne olduğunu görüyorum. Ayakların yere değmiyor.”</p>

  <p>“Peki... yani bu duruma ne diyorsun?”</p>

  <p>Arthur ona acele bir bakış attı ve kızın gözlerini aniden koyultmuş olan endişeyi gördü. Kız dudağını ısırmış titriyordu.</p>

  <p>“Ne yapa ...” diye kekeledi. “Sen ...?” Fenchurch, karanlık korkularla dolu gözyaşlarıyla dolan gözlerini saklamak için başını sallayarak saçlarını yüzüne düşürdü.</p>

  <p>Arthur çabucak kalktı, kollarını kızın boynuna doladı ve ona tek bir öpücük verdi.</p>

  <p>“Belki sen de benim yapabildiğimi yapabilirsin,” dedi ve üst kattaki ön kapıdan öylece yürüyüp çıktı.</p>

  <p>Plak en güzel bölüme gelmişti.</p>
</body>
</html>
