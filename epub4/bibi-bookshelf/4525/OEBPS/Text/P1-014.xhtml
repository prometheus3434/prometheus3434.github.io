<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/SM.css" rel="stylesheet" type="text/css" />
</head>

<body>
  <h3>ondört <img alt="SAG" src="../Images/SAG.jpg" /></h3>

  <p><i>Altın Kalp</i> artık bilindik foton motorunu kullanarak uzayın karanlığında sessizce yol alıyordu. Onları bir araya getirenin kendi iradeleri ya da basit bir rastlantı olmadığını, bir arada olmalarının nedeninin fiziğin garip bir sapması olduğunu bilmek dört kişiden oluşan mürettebatı bir hayli huzursuz ediyordu - sanki kişilerin arasındaki ilişkiler de atom ve moleküller arasındaki ilişkileri belirleyen kurallardan etkileniyordu.</p>

  <p>Geminin yapay gecesi çöktüğünde her biri minnettar bir şekilde ayrı kamaralara çekilip düşüncelerine mantıklı açıklamalar getirmeye çalıştılar.</p>

  <p>Trillian uyuyamamıştı. Bir kanepeye oturup gözlerini Yerküre’yle arasındaki son ve tek bağlantıyı barındıran küçük kafese dikti. Kafeste Zaphod’un itirazlarına rağmen yanına aldığı iki beyaz fare vardı. Gezegenini bir daha görmeyi hiç beklememişti, ama gezegenin yok edildiği haberine verdiği olumsuz tepki onu rahatsız etmişti. Bu ona uzak ve gerçekdışı gelmişti, bu konuda hiçbir şey düşünemiyordu. Farelerin kafeste bir oraya bir buraya seğirtişlerini, küçük plastik çarklarının içinde çılgın gibi koşturuşlarını seyretmeye daldı. Birden silkindi ve geminin boşlukta ilerleyişini haritaya döken minik pırıltılar ve rakamları seyretmek üzere köprüye gitti. Düşünmemeye çalıştığı şeyin ne olduğunu keşke bilebilseydi.</p>

  <p>Zaphod uyuyamamıştı. O da düşünmemeye çalıştığı şeyin ne olduğunu bilmeyi isterdi. Kendini bildi bileli tam olarak ifade edemediği ve içini kemiren bir orada olmama hissinden çok çekmişti. Genelde bu düşünceyi bir kenara koyup bu konuda endişelenmemeyi başarabiliyordu, ama bu his Ford Prefect ile Arthur Dent’in ani ve açıklanamaz gelişleriyle yeniden uyanmıştı. Bu olay, bir şekilde onun göremediği bir düzene uyuyordu.</p>

  <p>Ford uyuyamamıştı. Tekrar yollara düşmenin heyecanıyla doluydu. Onbeş yıllık fiili hapis hayatı tam da umudunu kaybetmek üzereyken bitmişti. Bir süreliğine Zaphod’la takılmak fazlasıyla eğlence vaat ediyordu, ama yine de yarı-kuzeninde tam olarak saptayamadığı bir tuhaflık seziyordu. Galaksi Başkanı olması açıkçası çok şaşırtıcıydı, görevinden ayrılma biçimi de öyle. Bunun arkasında bir neden var mıydı? Bunu Zaphod’a sormasının anlamı yoktu, çünkü bugüne dek yaptığı herhangi bir şeyin bir nedeni varmış gibi davranmamış ve anlaşılmazlığı bir sanat biçimine dönüştürmüştü. Yaşamdaki her şeye olağandışı bir deha ve saf bir beceriksizliğin karışımıyla saldırırdı, hangisinin hangisi olduğunu anlamak genellikle çok zordu.</p>

  <p>Arthur uyuyordu: korkunç bir şekilde yorgundu.</p>

  <div>
    <br />
  </div>

  <p class="p1" style="text-align: center;"><img alt="orta" src="../Images/orta.jpg" /></p>

  <div>
    <br />
  </div>

  <p>Zaphod’un kapısı hafifçe vuruldu. Kapı kayarak açıldı.</p>

  <p>“Zaphod ...?”</p>

  <p>“Evet?”</p>

  <p>Arkadan vuran oval biçimli aydınlıkta Trillian’ın silueti seçilebiliyordu.</p>

  <p>“Sanırım aradığın şeyi az önce bulduk.”</p>

  <p>“Hey, sahi mi?”</p>

  <div>
    <br />
  </div>

  <p class="p1" style="text-align: center;"><img alt="orta" src="../Images/orta.jpg" /></p>

  <div>
    <br />
  </div>

  <p>Ford uyumaya çalışmaktan vazgeçti. Kamarasının bir köşesinde küçük bir bilgisayar ekranı ve bir klavye vardı. Bir süre bilgisayarın başında oturdu ve <i>Rehber</i>’e Vogonlar konusunda yeni bir madde yazmak için uğraştı, ama yeterince nefret dolu bir şey düşünemediği için bundan da vazgeçti, üstüne bir giysi geçirerek köprüye doğru uzanan bir yürüyüşe çıktı.</p>

  <p>İçeri girdiğinde aletlerin üzerine heyecanlı bir şekilde eğilmiş iki kişiyi görüp şaşırdı.</p>

  <p>“Gördün mü? Gemi yörüngeye girmek üzere,” diyordu Trillian. “Orada bir gezegen var. Hem de tam tahmin ettiğin koordinatlarda.”</p>

  <p>Bir ses duyan Zaphod dönüp baktı.</p>

  <p>“Ford!” diye tısladı. “Hey, gel de şuna bir bak.”</p>

  <p>Ford gidip baktı. Ekranda yanıp sönen bir dizi rakam vardı.</p>

  <p>“Bu Galaktik koordinatları tanıdın mı?” dedi Zaphod.</p>

  <p>“Hayır.”</p>

  <p>“Sana bir ipucu vereceğim. Bilgisayar!”</p>

  <p>“N’aber, koçlar!” dedi bilgisayar büyük bir hevesle. “İyice sosyalleşiyoruz, değil mi?”</p>

  <p>“Kapa çeneni,” dedi Zaphod, “bize ekranları göster.”</p>

  <p>Köprü ışıkları loşlaştı. Konsolların üzerinde oynaşan ışık noktacıkları, dış monitörlere bakan dört çift göze yansıdı.</p>

  <p>Ekranların hepsi karanlıktı ve hiçbir şey yoktu.</p>

  <p>“Bunu tanıdın mı?” diye sordu Zaphod.</p>

  <p>Ford kaşlarını çattı.</p>

  <p>“Şey, hayır,” dedi.</p>

  <p>“Ne görüyorsun?”</p>

  <p>“Hiçbir şey.”</p>

  <p>“Tanıdın mı?”</p>

  <p>“Neden bahsediyorsun sen?”</p>

  <p>“Atbaşlı Nebula’nın içindeyiz. Tamamen karanlık uçsuz bucaksız bir bulut.”</p>

  <p>“Bunu kapkara bir ekrana bakarak mı anlamamı bekliyordun?”</p>

  <p>“Galakside karanlık bir ekran görebileceğin tek yer, bir karanlık nebulanın içidir.”</p>

  <p>“Aman ne iyi.”</p>

  <p>Zaphod bir kahkaha attı. Bir şeyler yüzünden çok ve neredeyse çocuk gibi heyecanlandığı açıktı.</p>

  <p>“Hey, bu gerçekten müthiş, çok çok iyi!”</p>

  <p>“Bir toz bulutunun içine saplanmanın nesi bu kadar harika?” dedi Ford.</p>

  <p>“Burada ne bulmayı düşünürdün?” diye ısrar etti Zaphod.</p>

  <p>“Hiçbir şey.”</p>

  <p>“Yıldızlar? Gezegenler?”</p>

  <p>“Hayır.”</p>

  <p>“Bilgisayar!” diye bağırdı Zaphod. “Görüş açısını yüz seksen derece çevir ve sakın konuşma!”</p>

  <p>Bir an için hiçbir şey olmuyormuş gibi göründü, sonra dev ekranın kenarında bir parlaklık belirdi. Küçük bir tabak büyüklüğünde, kırmızı bir yıldız ekranda kaydı, hemen ardından bir tane daha kaydı - ikili bir sistem. Sonra görüntünün köşesini uçsuz bucaksız bir hilal ikiye böldü - zifiri karanlığın içinde yavaş yavaş kaybolan kırmızı bir pırıltı, gezegenin geceyi yaşayan kısmı.</p>

  <p>"İşte buldum onu!” diye haykırdı Zaphod, konsola bir yumruk indirerek. “Buldum onu!”</p>

  <p>Ford şaşkınlıkla ekrana baktı.</p>

  <p>“Nedir bu?” dedi.</p>

  <p>“Bu ...” dedi Zaphod, "şimdiye dek var olan en ihtimal dışı gezegen.”</p>
</body>
</html>
