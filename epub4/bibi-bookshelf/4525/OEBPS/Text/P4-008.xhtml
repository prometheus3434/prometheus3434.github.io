<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/SM.css" rel="stylesheet" type="text/css" />
</head>

<body>
  <h3>sekiz <img alt="SAG" src="../Images/SAG.jpg" /></h3>

  <p>Arthur uyandığında kendini çok iyi hissediyordu, tam anlamıyla muhteşem, dinlenmiş, eve döndüğü için son derece neşeli, enerji dolu ve şubatın ortası olduğunu fark ettiği için neredeyse hiç düş kırıklığına uğramamış bir haldeydi.</p>

  <p>Buzdolabına adeta dans ederek gitti, içindeki açısından en az tüylü üç şeyi buldu ve onları bir tabağa koyarak iki dakika boyunca dikkatle izledi. Bu süre içinde hareket etmek için herhangi bir girişimde bulunmadıklarından dolayı onları kahvaltı olarak adlandırdı ve yedi. Yediği şeyler, birkaç gün önce Flargathon Gaz Bataklıklarında fark etmeden kapmış olduğu tehlikeli bir uzay hastalığı virüsünü öldürdüler. Bunu yapmamış olsalardı, bu virüs Batı Yarıkürenin nüfusunun yarısını öldürecek, diğer yarısını kör edecek, geri kalanları da psikopat ve kısır yapacaktı, sonuçta Yerküre bu noktada şanslıydı.</p>

  <p>Arthur kendini güçlü hissediyordu, sağlıklı hissediyordu. İşe yaramaz mektup yığınını gayretkeş bir tavır sergileyerek kürekle temizledi ve ardından kediyi gömdü.</p>

  <p>Bu işi bitirmek üzereyken telefon çaldı, ama o sırada kedi için bir dakikalık saygı duruşundaydı ve bu yüzden de telefona aldırmadı. Önemli bir şeyse yeniden ararlardı nasıl olsa.</p>

  <p>Ayakkabılarındaki çamuru temizledi ve içeri girdi.</p>

  <p>Lüzumsuz mektuplar arasında birkaç önemli mektup da vardı - üç yıl öncesinin tarihini taşıyan ve evinin yıkımına ilişkin belediye meclisinden gelen birtakım evraklarla birlikte bölgedeki kestirme yol planları konusunda kamuoyu araştırması düzenlenmesine dair bazı mektuplar; Arthur’un ara sıra katkıda bulunduğu Greenpeace adlı ekolojik baskı grubundan gelen ve orkalarla yunusları esaretten kurtarmak için yardım isteyen eski bir mektup. Bir de bazı arkadaşlarından gelen ve onları hiç aramadığı için belli belirsiz yakınan birkaç posta kartı.</p>

  <p>Bunların hepsini bir araya getirdi ve ‘Yapılacak İşler’ adını verdiği karton bir dosyada topladı. O sabah kendisini öyle canlı ve dinamik hissediyordu ki, ‘Acil!’ sözcüğünü de eklemeyi unutmadı.</p>

  <p>Havlusunu ve başka birkaç ıvır zıvırı Brasta Limanındaki Megamarket’den almış olduğu plastik torbadan çıkardı. Torbanın bir yüzündeki slogan Lingua Centauri’ce yazılmış ve başka bir dilde anlaşılması mümkün olmayan zeki ve karmaşık bir sözcük oyunuydu. Yani bir uzay limanındaki gümrüksüz satış mağazasında bulunması tamamen gereksiz bir şeydi. Üstelik altında da bir delik olduğu için Arthur torbayı kaldırıp attı.</p>

  <p>Kendisini Yerküre’ye getirmiş ve onu A 303 otoyolunun kenarında bırakabilmek için yolunu değiştirme nezaketini göstermiş olan o küçük uzay aracında bir şey daha düşürmüş olması gerektiğini içinde ani bir sızıyla birlikte fark etti. Boydan boya katettiği uzayın inanılmaz mesafelerinde yolunu bulmasına yardımcı olan, o uzay eskisi hırpalanmış şeyi, <i>Otostopçunun Galaksi Rehberi</i> kitabını kaybetmişti.</p>

  <p>Ne yapalım, dedi kendi kendine, bu sefer ona gerçekten de bir daha ihtiyacım olmayacak.</p>

  <p>Bazı telefon görüşmeleri yapması gerekiyordu.</p>

  <p>Dönüşünün getirdiği çelişkiler yumağıyla nasıl başa çıkacağına karar vermişti. İşi pişkinliğe vuracak ve başkalarının ne düşüneceğine kulak asmayacaktı.</p>

  <p>BBC’yi aradı ve bağlı olduğu bölümün şefiyle konuşmak istediğini söyledi.</p>

  <p>“Şey, merhaba, ben Arthur Dent. Bakın, altı aydır arayamadığım için üzgünüm, ama aklımı kaçırmıştım da.”</p>

  <p>“Ha, yok canım, ortada üzülecek bir şey yok. Ben de öyle bir şey olduğunu düşünmüştüm zaten. Buralarda hep oluyor bu. Seni ne zaman aramızda göreceğiz?"</p>

  <p>“Bostan kirpileri ne zaman kış uykusundan uyanıyor?”</p>

  <p>“Sanırım baharda.”</p>

  <p>“Onların uyanmasının hemen ardından döneceğim.”</p>

  <p>“Taamamm.”</p>

  <p>Sarı sayfaları hızla karıştırdı ve arayacağı numaraların kısa bir listesini yaptı.</p>

  <p>“Alo, orası Old Elms Hastanesi mi? Evet, Fenella ile görüşmek için aramıştım, eee ... Fenella - Hay Allah, ne aptalım, neredeyse kendi adımı da unutacağım, eee, Fenella -ne saçma değil mi? Sizin hastanız, siyah saçlı kız, dün akşam gelmişti...”</p>

  <p>“Korkarım ki adı Fenella olan hiçbir hastamız yok.”</p>

  <p>“Ha, yok mu? Fiona demek istedim, elbette, biz ona Fen ...”</p>

  <p>“Affedersiniz, iyi günler.”</p>

  <p>Klik.</p>

  <p>Bu çerçevede yaptığı altı konuşma en sonunda Arthur’un canlı ve dinamik bir iyimserlik içindeki ruh hali üzerinde etkisini göstermeye başlıyordu. Sahip olduğu bu canlılık kendisini tamamen terk etmeden önce onu bara götürmeye ve bir parça eğlendirmeye karar verdi.</p>

  <p>Kendisiyle ilgili anlatılmaz gariplikteki tüm ayrıntıları bir çırpıda açıklayacak görünen mükemmel bir fikir gelmişti aklına ve bir gece önce onu epeyce uğraştıran kapıyı açarken, bu kez kendi kendine ıslık çalıyordu.</p>

  <p>“Arthur!!!”</p>

  <p>Barın bütün köşelerinden üzerine hayretle dikilmiş gözlere bakarken neşeyle sırıttı ve onlara Güney California’da ne kadar muhteşem vakit geçirdiğini anlattı.</p>
</body>
</html>
