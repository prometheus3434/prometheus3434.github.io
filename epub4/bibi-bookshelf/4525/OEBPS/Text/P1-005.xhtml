<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/SM.css" rel="stylesheet" type="text/css" />
</head>

<body>
  <h3>beş <img alt="SAG" src="../Images/SAG.jpg" /></h3>

  <p>Prostetnik Vogon Jeltz diğer Vogonların bile gözüne hoş görünmezdi. Yüksek kemerli burnu, bir domuzunkini andıran minik alnının ta yukarısına dek uzanıyordu. Kauçuğa benzeyen koyu yeşil derisi Vogon Sivil Hizmet politikası oyununu oynamasına, hatta iyi oynamasına izin verecek kadar kalındı. Ayrıca hiçbir olumsuz etkiye uğramadan, denizin üç yüz metre altında süresiz yaşamasını sağlayacak kadar da su geçirmezdi.</p>

  <p>Gerçi yüzmeye gittiği de yoktu. Programı buna izin vermeyecek kadar doluydu. Şu an olduğu kişi olmuştu, çünkü milyarlarca yıl önce Vogonlar Vogküre’nin kadim, durgun denizlerinden sürünerek çıkıp nefes nefese kalmış bir şekilde gezegenin bakir kıyılarına uzandıklarında ... genç, parlak Vogsol güneşinin ilk ışıkları o sabah üzerlerine vurduğunda, sanki evrimin güçleri oracıkta onlardan vazgeçmiş, sonra da tiksintiyle arkalarını dönüp uzaklaşarak çirkin ve talihsiz bir hata olarak gördükleri bu yaratıklarla daha fazla uğraşmamaya karar vermişti. Vogonlar bir daha hiç evrim geçirmediler: hayatta kalmayı asla başaramamış olmaları gerekirdi.</p>

  <p>Bu yaratıklar hayatta kalmayı başarmış olmalarını kararlılıklarına ve şuursuz inatçılıklarına borçluydular. <i>Evrim mi?</i> dediler kendi kendilerine, <i>Ne gereği var? ve</i> daha büyük anatomik uygunsuzluklarını ameliyatla düzeltebilecek noktaya gelene kadar doğanın onlara vermeyi reddettiği şey olmadan da yaşadılar.</p>

  <p>Bu sırada, Vogküre gezegenindeki doğal güçler önceki hatalarını telafi etmek için fazla mesai yapıyordu. Işıl ışıl parlayan, mücevher kabuklu ve seğirtgen yengeçler yarattılar, Vogonlar da yengeçlerin kabuklarını demir tokmaklarla parçalayarak onları yediler; göğe doğru uzanan nefes kesici bir narinlik ve renkte ağaçlar yarattılar, Vogonlar da ağaçları kesip yengeç etini odunda pişirdiler; ipeksi kürkleri ve buğulu gözleri olan ceylan benzeri zarif yaratıklar yarattılar, Vogonlar da onları yakalayıp üstlerine oturdular. Ulaşım aracı olarak hiç faydaları yoktu, çünkü sırtları hemen kırılıveriyordu, ama Vogonlar yine de üstlerine oturdular.</p>

  <p>Bu nedenle Vogonlar birdenbire yıldızlararası yolculuğun ilkelerini keşfedene dek Vogküre gezegeni çok zor bir bin yıl geçirmişti. Birkaç kısa Vog yılı içinde son Vogona kadar Galaksinin politik merkezi olan Megabrantis yıldız kümesine göç ettiler ve şimdi Galaktik Sivil Hizmet’in bükülmez belkemiğini oluşturmuşlardı. Öğrenmeye, kendilerine özgü bir tarz ve sosyal incelik kazanmaya çalıştılar, ama pek çok açıdan çağdaş bir Vogonun ilkel atalarından hiç farkı yoktu. Her yıl anavatanlarından yirmi yedi bin mücevherli seğirtgen yengeç ithal edip mutlu ve sarhoş oldukları geceleri demir tokmaklarla yengeç parçalayarak geçiriyorlardı.</p>

  <p>Prostetnik Vogon Jeltz su katılmamış bir alçak olması açısından tipik bir Vogondu. Bir de otostopçulardan hiç hoşlanmazdı.</p>

  <div>
    <br />
  </div>

  <p class="p1" style="text-align: center;"><img alt="orta" src="../Images/orta.jpg" /></p>

  <div>
    <br />
  </div>

  <p>Prostetnik Vogon Jeltz’in amiral gemisinin derinliklerinde bulunan küçük ve karanlık bir kabinde, tedirginlik içinde minik bir kibrit çakıldı. Kibriti çakan bir Vogon değildi, ama onlar hakkında her şeyi biliyordu ve tedirgin olmakta yerden göğe kadar hakkı vardı. Onun adı Ford Prefect’di.<a href="../Text/DiPNOTLAR.xhtml#a6" id="k6"><sup>[6]</sup></a></p>

  <p>Kabinde durup çevresine bakındı, ama pek bir şey seçemiyordu; kocaman garip gölgeler minik kibritin titrek ışığında korkutucu bir şekilde -ama hiç ses çıkarmadan- oradan oraya sıçrıyordu. Ford fısıldayarak Dentrassilere şükretti. Dentrassiler pisboğazlardan oluşan asi bir kabileydi. Vogonlar vahşi ama iyi bir topluluk olan Dentrassilere son zamanlarda uzunyol filolarında yiyecek ve içecekten sorumlu personel olarak iş vermeye başlamışlardı. Tek bir şartla, Dentrassiler kendi işlerine bakacaklardı.</p>

  <p>Bu Dentrassilerin de işine geliyordu, çünkü uzaydaki en geçerli para birimlerinden biri olan Vogon parasını seviyor, ama Vogonlardan nefret ediyorlardı. Bir Dentrassinin sevebileceği tek Vogon sinirlenmiş bir Vogondu.</p>

  <p>Ford Prefect bu küçük bilgi sayesinde artık hidrojen, ozon ve karbonmonoksitten oluşmuş bir bulut değildi.</p>

  <p>Hafif bir inilti işitti. Kibritin ışığında, yerde ağır ağır hareket eden iri bir şekil gördü. Kibriti hızla sallayarak söndürdü, elini cebine soktu, aradığı şeyi bulup çıkardı, yırtarak açtı ve salladı. Yere çömeldi. Şekil yeniden hareket etti.</p>

  <p>“Biraz fıstık getirdim,” dedi Ford Prefect.</p>

  <p>Arthur Dent kıpırdandı ve anlamsız bir şeyler mırıldanarak tekrar inledi.</p>

  <p>“Haydi, al biraz,” diye ısrar etti Ford, paketi tekrar sallayarak, “daha önce madde nakil ışınına hiç maruz kalmadıysan biraz tuz ve protein kaybetmiş olmalısın. İçtiğin biralar metabolizmanın yaşadığı darbeyi hafifletmiştir.”</p>

  <p>“Nırrrr ...” dedi Arthur. Gözlerini açtı.</p>

  <p>“Burası karanlık,” dedi.</p>

  <p>“Evet,” dedi Ford Prefect. “Karanlık.”</p>

  <p>“Hiç ışık yok,” dedi Arthur Dent. “Karanlık, hiç ışık yok.”</p>

  <p>Ford Prefect’in insanlar hakkında anlamakta en çok zorlandığı şeylerden biri <i>Güzel bir gün, Boyun ne kadar da uzun</i> ya da <i>Ah canım, on metrelik bir kuyuya düşmüş gibi görünüyorsun</i>, <i>iyi misin?</i> gibi apaçık ortada olan şeyleri belirtip tekrarlama huylarıydı. Ford ilk başlarda bu tuhaf davranışa bir açıklama getirmek için bir kuram geliştirmişti. İnsanlar dudaklarını devamlı çalıştırmazlarsa, diye düşünmüştü, belki ağızlarını bir daha hareket ettiremiyorlardır. Birkaç ay süren dikkatli bir inceleme ve gözlem sonucunda bu kuramı bir başkasıyla değiştirdi. İnsanlar dudaklarını devamlı çalıştırmazlarsa, diye düşündü, beyinleri çalışmaya başlıyor. Bir süre sonra, aşırı alaycı olduğunu düşünmeye başladığı bu kuramdan da vazgeçti ve aslında insanlardan çok hoşlandığına karar verdi, ama bilmedikleri şeylerin çokluğu onu her zaman ciddi şekilde endişelendiriyordu.</p>

  <p>“Evet,” diye Arthur’u onayladı, “ışık yok.” Arthur’a biraz fıstık yedirdi. “Kendini nasıl hissediyorsun?” diye sordu.</p>

  <p>“Askeri bir akademi gibi,” dedi Arthur, “parçalarım tek tek mezun oluyorlar.”</p>

  <p>Ford karanlıkta ona boş boş baktı.</p>

  <p>“Sana hangi cehennemde olduğumuzu sorarsam,” dedi Arthur güçsüz bir sesle, “buna pişman olur muyum?”</p>

  <p>Ford ayağa kalktı. “Güvendeyiz,” dedi.</p>

  <p>“Ya, iyi,” dedi Arthur.</p>

  <p>“Küçük bir mutfak kabinindeyiz,” dedi Ford, “Vogon İnşaat Filosu’nun uzaygemilerinden birinde.”</p>

  <p>“Şey,” dedi Arthur, “bu, <i>güvende</i> sözcüğünün benim daha önceden bilmediğim, tuhaf bir kullanım şekli olmalı.”</p>

  <p>Ford bir ışık düğmesi arayabilmek için bir kibrit daha çaktı. Korkunç gölgeler yine üzerlerine sekip sıçradı. Arthur ayağa kalkmaya çalıştı ve kollarını korkuyla bedenine doladı. Korkunç, uzaylı biçimler çevresine üşüşmüş gibiydi; hava tanımadığı ve ciğerlerine gizlice sokulan küflü kokularla iyice ağırlaşmıştı, sinir bozucu hafif bir uğultu dikkatini toplamasına engel oluyordu.</p>

  <p>“Buraya nasıl geldik?” diye sordu hafifçe ürpererek.</p>

  <p>“Otostop çekerek,” dedi Ford.</p>

  <p>“Anlayamadım?” dedi Arthur. “Başparmağımızı kaldırıp beklediğimizi ve böcek gözlü yeşil bir canavarın kafasını uzatıp <i>Merhaba arkadaşlar, haydi atlayın, sizi Basingstroke kavşağına kadar götürebilirim</i> dediğini mi söylemeye çalışıyorsun bana?”</p>

  <p>“Şöyle açıklayayım,” dedi Ford, “başparmak görevini elektronik bir etha-altı sinyal aygıtı görüyor ve kavşaksa altı ışık yılı uzaklıktaki Barnard Yıldızı’nda, bunun dışında söylediklerin aşağı yukarı doğru.”</p>

  <p>“Peki ya böcek gözlü yaratık?”</p>

  <p>“Rengi yeşil, evet.”</p>

  <p>“Tamam,” dedi Arthur, “ne zaman eve dönebilirim?”</p>

  <p>“Dönemezsin,” dedi Ford Prefect, ışık düğmesini bulmuştu.</p>

  <p>“Gözlerini koru ...” dedi ve ışığı yaktı.</p>

  <p>Ford bile şaşırdı.</p>

  <p>“Aman yarabbi,” dedi Arthur, “bu gerçekten bir uçan dairenin içi mi?”</p>

  <div>
    <br />
  </div>

  <p class="p1" style="text-align: center;"><img alt="orta" src="../Images/orta.jpg" /></p>

  <div>
    <br />
  </div>

  <p>Prostetnik Vogon Jeltz çirkin yeşil gövdesini kumanda köprüsünde sıkıntıyla dolaştırdı. Üzerinde yerleşim olan gezegenleri yok ettikten sonra içinde hep belirsiz bir kızgınlık büyürdü. Birilerinin gelip ona bunun çok yanlış olduğunu söylemesini istiyordu, böylece onlara bağırıp çağırabilir ve kendini daha iyi hissedebilirdi. Belki kırılır da gerçekten kızacağı bir şey çıkar umuduyla, kendini bütün gücüyle kaptan koltuğuna bırakıverdi, ama koltuk şikâyet edercesine gıcırdadı yalnızca.</p>

  <p>“Defol!” diye bağırdı, tam o anda köprüye giren genç Vogon muhafıza. Muhafız derhal gözden kayboldu ve bu aslında muhafızı epey rahatlatmıştı. Biraz önce aldıkları raporu kaptana verecek kişinin kendisi olmamasına çok sevinmişti. Rapor, son model harika bir uzaygemisi motorunun şu sıralarda Damogran’da hükümete ait bir araştırma merkezinde sergilendiğini ve bundan böyle hiçbir ekspres hiperuzay yoluna gerek kalmadığını söyleyen resmi bir bildiriydi.</p>

  <p>Başka bir kapı kayarak açıldı, ama Vogon kaptan bu sefer bağırmadı, çünkü Dentrassilerin yemekleri hazırladıkları mutfak bölmesinin kapısıydı o. Yemek şimdi iyi giderdi.</p>

  <p>İri ve kürklü bir yaratık elinde öğle yemeği tepsisiyle kapıdan girdi. Bir manyak gibi sırıtıyordu.</p>

  <p>Prostetnik Vogon Jeltz sevindi. Çünkü biliyordu ki bir Dentrassi hayatından bu kadar memnun göründüğünde, gemide bir yerlerde kendisini gerçekten kızdıracak bir şeyler oluyordu.</p>

  <div>
    <br />
  </div>

  <p class="p1" style="text-align: center;"><img alt="orta" src="../Images/orta.jpg" /></p>

  <div>
    <br />
  </div>

  <p>Ford ve Arthur çevrelerine bakındılar.</p>

  <p>“Pekâlâ, ne düşünüyorsun?” diye sordu Ford.</p>

  <p>“Burası biraz bakımsız, değil mi?”</p>

  <p>Ford kaşlarını çatarak pis şiltelere, yıkanmamış fincanlara ve sıkış tepiş kabinde oraya buraya atılmış, ne idüğü belirsiz, kokuşmuş iç çamaşırı parçalarına baktı.</p>

  <p>“Şey, gördüğün gibi bu bir işçi gemisi,” dedi Ford. “Buralar Dentrassilerin yatakhanesi.”</p>

  <p>“Galiba onlara Vogon ya da ona benzer bir şey dendiğini söylemiştin.”</p>

  <p>“Evet,” dedi Ford, “gemiyi Vogonlar yönetiyor, Dentrassiler ise aşçılık yapıyor ve bizi gemiye onlar aldı.”</p>

  <p>“Kafam karıştı,” dedi Arthur.</p>

  <p>“Gel, şuna bir bak,” dedi Ford. Şiltelerden birinin üzerine oturdu ve çantasını karıştırmaya başladı. Arthur ürkerek şilteyi dürttü, sonra o da üzerine oturdu: aslında ürkecek pek bir şey yoktu, çünkü Sqornshellous Zeta bataklıklarında yetişen bütün şilteler piyasaya sunulmadan önce büyük bir titizlikle öldürülür ve kurutulurdu. Çok çok azı yeniden canlanırdı.</p>

  <p>Ford kitabı Arthur’a uzattı.</p>

  <p>“Bu da nedir?” diye sordu Arthur.</p>

  <p>“<i>Otostopçunun Galaksi Rehberi.</i> Bu bir tür elektronik kitap. Sana bilmen gereken her şeyi anlatır. İşi budur.”</p>

  <p>Arthur tedirgin bir halde kitabı evirip çevirdi.</p>

  <p>“Kapağı hoşuma gitti,” dedi. “<i>Paniğe Kapılma.</i> Bu, bütün gün bana söylenen en akıllıca ve faydalı şey.”</p>

  <p>“Sana nasıl çalıştığını göstereyim,” dedi Ford. Kitabı hâlâ iki hafta önce ölmüş bir tarlakuşu gibi tutan Arthur’un elinden kaptı ve kabından çıkardı.</p>

  <p>“Buradaki şu düğmeye bastığında, gördün mü, ekran açılıp sana dizini gösterir.”</p>

  <p>Yaklaşık sekiz santimetreye on santimetre boyutunda bir ekran aydınlandı ve üstünde harfler titreşmeye başladı.</p>

  <p>“Vogonları araştırmak istiyorsan, sadece onların adını giriyorsun." Parmakları birkaç düğmeye daha bastı. “Ve işte Vogonlar.”</p>

  <p>Yeşil ekranda <i>Vogon İnşaat Filoları</i> sözcükleri parladı.</p>

  <p>Ford ekranın altındaki büyük, kırmızı düğmeye bastı ve sözcükler ekranda akmaya başladı. Aynı anda, kitap bulduğu bilgileri sakin ve ölçülü bir sesle okumaya başlamıştı. Kitabın söyledikleri şöyleydi:</p>

  <p>“<i>Vogon İnşaat Filoları. Bir Vogon aracına binmek istiyorsanız, yapmanız gereken tek şey şudur: unutun bunu. Onlar Galaksideki en kaba ırklardan biridir - tam anlamıyla kötü değillerdir, ama kötü huylu, bürokratik, çok bilmiş ve katıdırlar. Üç nüshadan oluşan emir evrakları imzalanıp, arz edilip, geri gönderilip, soruşturulup, kaybedilip, bulunup, referanduma sunulup, tekrar kaybedilip ve sonunda üç aylığına yumuşak bataklık kömürüne yatırılıp yeniden dönüşüme uğratılarak ateş yakıcı maddelere dönüştürülmeden kendi öz büyükannelerini Traal’ın Kurt-gibi-acıkmış Cırtlak Canavarı’ndan kurtarmak için bile parmaklarını oynatmazlar.</i></p>

  <p>“<i>Bir Vogondan içki koparmanın en iyi yolu boğazına parmağınızı sokmak, onu sinir etmenin en iyi yoluysa büyükannesini Traal’ın Kurt-gibi-acıkmış Cırtlak Canavarı’na vermektir.</i>”</p>

  <p>“<i>Asla bir Vogonun size şiir okumasına izin vermeyin.</i>”</p>

  <p>Arthur gözlerini kırpıştırarak ekrana baktı.</p>

  <p>“Ne tuhaf bir kitap. O zaman bu gemiye biz nasıl binebildik?”</p>

  <p>“Tam üstüne bastın, bu kitap güncellenmemiş durumda,” dedi Ford, kitabı yeniden kabına yerleştirirken. “Gözden geçirilip düzeltilmiş yeni baskısı için saha araştırmasını ben yapıyorum ve eklemem gereken şeylerden biri de Vogonların artık bizim için oldukça kullanışlı ve küçük bir kaçamak noktası sağlayan Dentrassi aşçılarına iş verdikleri.”</p>

  <p>Arthur’un yüzünden acılı bir ifade geçti. “Peki ama Dentrassiler de kim?” dedi.</p>

  <p>“Harika adamlar,” dedi Ford. “En iyi yemeği yapanlar, en iyi içki hazırlayanlar onlardır ve bunun dışındaki hiçbir şeyi de umursamazlar. Otostopçuların gemilere binmelerine her zaman yardımcı olurlar, ki bunu kısmen arkadaşlık etmeyi sevdikleri, ama daha çok da Vogonları sinirlendirmeyi sevdikleri için yaparlar. Günde otuz Altair dolarından az bir paraya Evrenin harikalarını görmeye çalışan yoksul bir otostopçuysan, tam olarak bilmen gereken şeylerden biri de budur. Eğlenceli, değil mi?”</p>

  <p>Arthur’un kafası karışmış gibiydi.</p>

  <p>“Şaşırtıcı,” dedi ve çatık kaşlarla diğer şiltelerden birine baktı.</p>

  <p>“Maalesef Yerküre’de planladığımdan oldukça fazla takıldım,” dedi Ford. “Bir haftalığına gelmiştim ve onbeş yıl boyunca orada saplanıp kaldım.”</p>

  <p>“Peki her şeyden önce oraya nasıl ulaştın?”</p>

  <p>“Kolay oldu, bir zibidi beni aracına aldı.”</p>

  <p>“Zibidi?”</p>

  <p>"Evet.”</p>

  <p>"Hımm, nedir bu zibidi?”</p>

  <p>“Zibidi mi? Zibidiler, yapacak hiçbir şeyi olmayan zengin çocuklarıdır genellikle. Henüz yıldızlararası bağlantı kuramamış gezegenler arayarak gezinir ve onlarla kafa bulurlar.”</p>

  <p>“Kafa bulmak mı?” Arthur, Ford’un hayatı onun için zorlaştırmaktan zevk aldığını düşünmeye başlamıştı.</p>

  <p>“Evet,” diye yanıtladı Ford, “onlarla kafa bulurlar. Etrafta çok az insanın bulunduğu, ıssız bir yer saptar, sonra hiçbir şeyden haberi olmayan ve kimsenin asla inanmayacağı bir zavallının tam yanına iner, sonra da kafalarına aptal antenler takıp <i>bip bip</i> sesleri çıkararak zavallının çevresinde bir ileri bir geri gezinirler. Gerçekten fazlasıyla çocukça.” Ford ellerini kafasının arkasına koyarak şilteye uzandı ve insanı çileden çıkaracak kadar hayatından memnun görünüyordu.</p>

  <p>“Ford,” diye ısrar etti Arthur, “sana aptalca bir soru gibi gelir mi bilmem, ama benim burada işim ne?”</p>

  <p>“Bunun cevabını biliyorsun,” dedi Ford. “Seni Yerküre’den kurtardım.”</p>

  <p>“Peki Yerküre’ye ne oldu?”</p>

  <p>“Ha. Yok edildi.”</p>

  <p>“Öyle mi,” dedi Arthur sakin bir ifadeyle.</p>

  <p>“Evet. Buharlaşıp uzaya karıştı.”</p>

  <p>“Bak,” dedi Arthur, “bu biraz keyfimi kaçırdı.”</p>

  <p>Ford kaşlarını çattı, bu düşünceyi kafasında şöyle bir değerlendiriyor gibiydi.</p>

  <p>“Evet, bunu anlayabiliyorum,” dedi sonunda.</p>

  <p>“Bunu anlayabiliyor musun!” diye haykırdı Arthur. “Demek bunu anlayabiliyorsun!”</p>

  <p>Ford ayağa fırladı.</p>

  <p>“Kitaba bakmaya devam et!” diye tısladı aceleyle.</p>

  <p>“Ne?”</p>

  <p>“<i>Paniğe Kapılma</i>.”</p>

  <p>“Paniğe kapılmıyorum!”</p>

  <p>“Evet, kapılıyorsun.”</p>

  <p>“Pekâlâ, tamam, paniğe kapılıyorum, ama yapacak başka ne var ki?”</p>

  <p>“Sadece benimle gel ve iyi vakit geçir. Galaksi eğlenceli bir yerdir. Bu arada şu balığı kulağına koyman gerekecek.”</p>

  <p>“Pardon, anlayamadım?” dedi Arthur, bu çok kibarca oldu diye düşünerek.</p>

  <p>Ford içinde minik sarı bir balığın kıvrılarak yüzdüğü küçük cam bir kavanoz tutuyordu elinde. Arthur gözlerini kırpıştırarak arkadaşına baktı. Olup bitenler keşke anında kavrayabileceği basit ve anlaşılır şeyler olsaydı. Dentrassi iç çamaşırları, Sqornshellous şilte yığınları ve minik sarı bir balığı tutup kulağına koymasını söyleyen bu Betelgeuselünün yanında küçücük bir mısır gevreği paketi görebilseydi, kendini güvende hissedecekti. Ama göremedi, dolayısıyla da kendini güvende hissedemedi.</p>

  <p>Birdenbire belirleyemediği bir kaynaktan şiddetli bir ses üzerlerine atladı. Bir taraftan bir kurt sürüsüyle boğuşurken diğer taraftan gargara yapmaya çalışan bir adamın hırıltılarını andıran sesleri duyunca korkudan nefesini tuttu Arthur.</p>

  <p>“Şşşt!” dedi Ford. “Dinle, bu önemli olabilir.”</p>

  <p>“Ö... önemli mi?”</p>

  <p>“Vogon kaptan genel bir duyuru yapıyor.”</p>

  <p>“Yani Vogonlar böyle konuşuyor mu demek istiyorsun?”</p>

  <p>“Dinle!”</p>

  <p>“Ama ben Vogonca bilmiyorum!”</p>

  <p>“Bilmen gerekmiyor. Şu balığı kulağının içine tık yeter.”</p>

  <p>Ford şimşek hızıyla elini Arthur’un kulağına koyuverdi ve işitme sisteminin derinliklerine yılan gibi süzülen balığın hissi aniden Arthur’un midesini kaldırdı. Dehşetle soluyarak bir iki saniyeliğine kulağını karıştırdı, ama sonra meraklı gözleri hayretle yuvalarından fırladı. Siyah renkli iki yüz siluetinden oluşan resme bakarken onun aniden beyaz bir şamdan olduğunu fark etmenin işitsel eşdeğerini yaşıyordu. Ya da bir kâğıt parçasının üzerinde aniden altı rakamına dönüşen ve gözlükçünüzün size yeni bir gözlük için yüklü bir fatura keseceği anlamına gelen bir sürü renkli noktaya bakmanın eşdeğerini.</p>

  <p>Hâlâ ulumalarla karışık gargara seslerini dinlediğini biliyordu, ama şimdi, nasıl olduysa sesler net olarak anlaşılabilen dümdüz bir İngilizce’ye benzemişti.</p>

  <p>Duydukları şuydu ...</p>
</body>
</html>
