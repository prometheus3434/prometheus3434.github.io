<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/SM.css" rel="stylesheet" type="text/css" />
</head>

<body>
  <h3>yirmiüç <img alt="SAG" src="../Images/SAG.jpg" /></h3>

  <p>Haber kanalları bu tür şeyleri sevmezlerdi. Böyle şeylere israf gözüyle bakarlardı. Gerçekliği tartışılmaz bir uzay aracı Londra’nın ortasında beliriverip en yüksek boyutta sansasyonel haberler yaratıyordu. Üç buçuk saat sonraysa tamamen farklı başka bir uzaygemisi daha ortaya çıkıyor ve bir şekilde aynı ilgiyi çekmiyordu.</p>

  <p>“BİR UZAY ARACI DAHA!” diyordu başlıklar ve haberlerdeki altyazılar. “BU SEFERKİ PEMBE.” Birkaç ay sonra gelmiş olsaydı, bundan çok daha iyi malzeme olabilirdi. Yarım saat sonra varan üçüncü uzay aracı olan, dört kişilik küçük ve hafif Hrundi ise ancak yerel haberlerde yer bulabilmişti.</p>

  <p>Ford ve Arthur stratosferden çığlık çığlığa inmiş ve Portland Place’e düzgün bir şekilde park etmişlerdi. Saat akşam üzeri altı otuzdu ve boş park yeri bulabilmeleri mümkün olmuştu. Kısa bir süre sonra etraflarına toplanan meraklı kalabalığa karışmış ve ardından aralarında polis çağıracak biri yoksa bunu kendilerinin yapacağını bağırarak kaçmayı başarmışlardı.</p>

  <p>“Evim ...” dedi Arthur, buğulu gözlerle çevresine bakarken. Sesi hafiften kısık çıkmıştı.</p>

  <p>“Ah, sakın ağlama,” diye terslendi Ford. “Kızını bulmamız gerekiyor ve şu kuşu.”</p>

  <p>“Nasıl bulacağız?” dedi Arthur. “Burada beş buçuk milyar insan yaşıyor ve ...”</p>

  <p>“Evet,” dedi Ford. “Ama yalnızca biri uzaydan, gümüş renkli kocaman bir uzay aracıyla ve mekanik bir kuşun refakatinde geldi. Yalnızca bir televizyon ve seyrederken içki içebileceğimiz bir yer bulmamızı öneriyorum. Ciddi bir oda servisine ihtiyacımız olacak."</p>

  <div>
    <br />
  </div>

  <p class="p1" style="text-align: center;"><img alt="orta" src="../Images/orta.jpg" /></p>

  <div>
    <br />
  </div>

  <p>Langham’daki iki yatak odalı bir süite yerleştiler. Anlaşılmaz bir şekilde, Ford’un beş-bin ışık yılı uzaklıkta bir gezegende basılmış Ye-Sonra-Öde kartı otelin bilgisayarında herhangi bir sorun çıkarmamıştı.</p>

  <p>“Pekâlâ,” dedi Ford. “Ben bir iki margarita istiyorum. Yani birkaç sürahi olsun. Birkaç salata. Bulabildiğiniz kadar kaz ciğeri. Bir de Londra Hayvanat Bahçesi.”</p>

  <p>“Haberlerde!” diye haykırdı Arthur bitişik odadan.</p>

  <p>“Evet, öyle dedim,” dedi Ford telefona. “Londra Hayvanat Bahçesi. Hesaba yazabilirsiniz.”</p>

  <p>“Kızım ... Ulu Tanrım!” diye haykırdı Arthur, “onunla kim görüşüyor biliyor musun?”</p>

  <p>“İngilizceniz kıt mı acaba?” diye devam ediyordu Ford. “Hemen yolun üstündeki Hayvanat Bahçesi’nden bahsediyorum. Bu gece kapalı olması beni ilgilendirmez. Ben bilet almak istemiyorum, ben hayvanat bahçesini satın almak istiyorum. Meşgul olmanız da umrumda değil. Bu oda servisi değil mi? Ben de bir odadayım ve servis istiyorum. Bir parça kâğıdınız var mı? Pekâlâ. İşte yapmanızı istediğim şey. Güvenli bir şekilde doğal hayata dönebilecek tüm hayvanları serbest bırakın. Doğayla uyum sağlayabilmelerine yardımcı olacak iyi bir ekip kurun ve onların gelişimini izleyin. Tamam mı?"</p>

  <p>“Bu <i>Trillian</i>?” diye haykırdı Arthur. “Yoksa bu ... eee ... Tanrım, şu paralel evren saçmalığına dayanamıyorum. Öyle lanet olası karmaşık bir şey ki. Bu farklı bir Trillian’a benziyor. Bu Tricia McMillan, yani Trillian’ın daha önceki ... eee ... buraya gelip izle, belki bir şey anlarsın?"</p>

  <p>“Bir dakika,” diye bağırdı Ford ve yeniden oda servisiyle pazarlığına döndü. “Sonra doğaya geri dönemeyecek hayvanlar için doğal bölgelere ihtiyacımız olacak. Zaire gibi yerler ve birkaç ada işe yarayabilir. Madagaskar, Baffin, Sumatra. Bu tür yerler. Farklı özelliklerde doğal yaşam alanına ihtiyacımız var. Bakın, bunu niçin bir sorun olarak görüyorsunuz anlamıyorum. İş yaptırmayı öğrenin, kimi isterseniz onu işe alın, ama hemen işe koyulun. Kredilerinin yeterli olduğunu göreceksiniz. Ha, sahi salatanın üzerine biraz mavi peynir<a href="../Text/DiPNOTLAR.xhtml#a44" id="k44"><sup>[44]</sup></a>&nbsp;koymayı unutmayın. Teşekkür ederim.”</p>

  <p>Telefonu yerine koydu ve yatağının kenarına oturmuş televizyonu izleyen Arthur’un yanına gitti.</p>

  <p>“Biraz kaz ciğeri ısmarladım,” dedi Ford.</p>

  <p>“Ne?” diye sordu Arthur. Dikkatini tamamen televizyona odaklamıştı.</p>

  <p>“Biraz kaz ciğeri ısmarladım dedim,” dedi Ford.</p>

  <p>“Ha,” dedi Arthur, pek emin olmadan. “Hımmm, ben kaz ciğeri konusunda kendimi hep rahatsız hissetmişimdir. Kazlar açısından zalimce, öyle değil mi?”</p>

  <p>“Canları cehenneme,” dedi Ford yatağa uzanarak. “Her lanet olası şey için üzülemezsin.”</p>

  <p>“Bunu söylemek senin için kolay olabilir, ama ...”</p>

  <p>“Yeter!” dedi Ford. “Sen sevmezsen ben seninkini de yerim. Neler oluyor?”</p>

  <p>“Kaos!” dedi Arthur. “Tam bir kaos! Random, Trillian ya da Tricia, hangisiyse, ona kendisini terk ettiği için bağırıp çağırıyordu. Sonra bir gece kulübüne gitmek istedi. Tricia gözyaşlarına boğularak Random’ı doğurmak bir yana onu daha önce hiç görmediğini söyledi. Sonra birden Rupert adında birinden bahsetmeye başladı avaz avaz ve adamın aklını kaybettiğini söyledi galiba. Aslına bakarsan orayı kaçırdım. Sonra Random etrafa bir şeyler fırlatmaya başladı ve işleri yoluna koymak için bir reklam arası verdi. Hah! İşte yeniden stüdyoya döndüler. Kapa çeneni ve izle.”</p>

  <p>Ekranda sarsılmış görünen bir sunucu belirdi ve izleyicilerden bir önceki haberdeki karışıklık için özür diledi. Ellerinde henüz net bir bilgi olmadığını söyledi. Tek haber adının Random Devamlı Uçucu Dent olduğunu söyleyen esrarengiz kızın stüdyoyu, eee ... dinlenmek için terk etmesiydi. Tricia McMillan’ın yarın stüdyoda olacağını umuyorlardı. Bu arada, UFO faaliyetleriyle ilgili yeni haberler gelmeye devam ediyordu ...</p>

  <p>Ford yataktan fırladı, en yakın telefonu kaptı ve bir numara tuşladı.</p>

  <p>“Resepsiyon mu? Bu otelin sahibi olmak ister miydin? Bana beş dakika içinde Tricia McMillan’ın üye olduğu kulüplerin adlarını bulabilirsen senindir. Oteli hesaba eklemelerini söyle.”</p>
</body>
</html>
