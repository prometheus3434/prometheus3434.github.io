<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/SM.css" rel="stylesheet" type="text/css" />
</head>

<body>
  <h3>ondört <img alt="SAG" src="../Images/SAG.jpg" /></h3>

  <p>“Krikkit halkı,” dedi Krikkit Savaş Suçları Mahkemesinde, Yargıçlar Kurulu Başkanı Yüce Yargılayıcı Adli Pag BTÇR (Bilge, Tarafsız ve Çok Rahatlamış), “onlar, eee, bilirsiniz ya, onlar yalnızca bir grup gerçekten sevimli herif işte, bilirsiniz ya, ama şimdi nedense herkesi öldürmek istiyorlar. Lanet olsun, bazı sabahlar ben de yatağımdan aynı hislerle kalkıyorum. Kahretsin.”</p>

  <p>“Pekâlâ,” diye devam etti, ayaklarını kaldırıp önündeki sıraya koydu ve Resmi Kumsal Makoseninin üstünde çıkmış iplik parçasını koparmak için bir süre durakladı, “anlaşılan bu heriflerle aynı Galaksiyi paylaşmak istemiyorsunuz.”</p>

  <p>Bu doğruydu.</p>

  <p>Krikkitlilerin Galaksiye saldırısı sersemleticiydi. Binlerce ve binlerce devasa Krikkit savaş gemisi bir anda hiperuzaydan fırlayarak binlerce ve binlerce önemli dünyaya aynı anda saldırmıştı, bunu yaparken de önce ikinci saldırı dalgasını oluşturabilmek için gerekli destek malzemesine el koymuş, ardından da bu dünyaları soğukkanlılıkla var oluşun dışına zaplayıvermişlerdi.</p>

  <p>Bu sırada olağanüstü bir barış ve refah döneminin keyfini sürmekte olan Galaksi, çölde kutup ayısıyla karşılaşan bir adam gibi bocalamıştı.</p>

  <p>“Demek istediğim,” diye devam etti Adli Pag, muazzam büyüklükteki, ultramodern (bu sahne on milyar yıl önce, yani ultramodern denince akla bir yığın paslanmaz çelik ve cilalı betonun geldiği bir dönemde geçiyordu) mahkeme salonunda gözlerini gezdirirken, “bu heriflerin tek sorunu <i>takıntılı olmak.</i>”</p>

  <p>Bu da doğruydu ve aynı zamanda da Krikkit halkının yeni ve mutlak amaçlarını -yani Krikkitli olmayan her şeyi yok etmeyi- böylesine akıl almaz bir hızla nasıl gerçekleştirdiklerinin düşünülebilen tek açıklamasıydı.</p>

  <p>Bu aynı zamanda binlerce uzay gemisini ve milyonlarca ölümcül beyaz robotu üretmek için gereken hiperteknolojiyi nasıl bu kadar hızlı kavrayabildiklerinin de tek açıklamasıydı.</p>

  <p>Robotlar onlarla karşılaşan herkesin yüreğine dehşet saçmışlardı - ama çoğu olayda bu dehşet, tıpkı dehşeti yaşayan kişilerin ömrü gibi son derece kısa ömürlü olmuştu. Onlar tek amaca kilitlenmiş, vahşi, uçan savaş makineleriydi. Çok işlevli ürkütücü savaş sopalarını ustaca kullanıyor, bunları bir tarafa savurunca binaları yıkabiliyor, diğer tarafa savurunca parça tesirli Toptan-Yokedici-Zap ışınları yayabiliyor, üçüncü bir yöne savuruncaysa küçük yangın bombalarından tutun da koca bir güneşi bile dağıtabilecek güçteki Hipernükleer Maksi-Slorta Mekanizmalarına kadar her türden korkunç el bombasını içeren bir cephaneyi harekete geçirebiliyorlardı. El bombalarına savaş sopalarıyla vurulması bunların ateşleme düzeneklerini aktif hale geçirmeye yetiyor ve birkaç metreden yüz binlerce kilometreye varan bir menzilde çarpıcı bir isabet oranı kaydederek fırlatabiliyordu.</p>

  <p>“Pekâlâ,” dedi bir kez daha Adli Pag, “o halde biz kazandık.” Durdu ve küçük sakızını biraz çiğnedi. “Biz kazandık,” diye tekrarladı, "ama bu önemli bir iş sayılmaz. Yani küçük bir dünyaya karşılık orta-boy bir galaksi, üstelik ne kadar zamanımızı aldı? Zabıt Kâtibi?”</p>

  <p>“Sayın efendim?” dedi siyahlar içindeki ciddi görünüşlü küçük adam, ayağa kalkarken.</p>

  <p>“Ne kadar zamanımızı aldı, çocuğum?”</p>

  <p>“Bu konuda kesin bir yanıt verebilmek biraz zor, sayın efendim. Zaman ve uzaklık ...”</p>

  <p>“Rahatla evladım, kesinlik şart değil.”</p>

  <p>“Belirsiz olmaktan hiç hoşlanmam, sayın efendim, hele böyle bir ...”</p>

  <p>“Sık dişini ve oluruna bırak.”</p>

  <p>Zabıt Kâtibi gözlerini kırpıştırarak baktı ona. Galaksideki hukukçuların çoğu gibi onun da Adli Pag’in (veya anlaşılmaz gerçek ismiyle Zipo Bibrok 5xl0<sup>8</sup>) çok rahatsız edici bir tip olduğunu düşündüğü açıkça belliydi. Adli Pag kesinlikle terbiyesizin ve alçağın biriydi. Gelmiş geçmiş en keskin hukuk zekâsına sahip olmanın kendisine istediği gibi davranma hakkı verdiğini düşündüğü belliydi ve ne yazık ki bu konuda haklı gibi görünüyordu.</p>

  <p>“Eee, pekâlâ, sayın efendim, çok kabaca bir tahminle ikibin yıl,” diye mutsuz bir ifadeyle mırıldandı Kâtip.</p>

  <p>“Kaç kişinin canına okundu peki?”</p>

  <p>“İki grilyon, sayın efendim,” Kâtip yerine oturdu. Bu sırada bir hidrospektik fotoğrafı çekilse bedeninin hafifçe tütmekte olduğu ortaya çıkardı.</p>

  <p>Adli Pag mahkeme odasına bir kez daha göz gezdirdi; orada metabolizmalarına ve geleneklerine bağlı olarak özel tören vücutları ya da özel tören giysileri giymiş yüzlerce üst düzey Galaksi temsilcisi toplanmıştı. Zapgeçirmez Kristal bir duvarın ardında da Krikkit halkını temsil eden bir grup bulunmaktaydı. Kendilerini yargılamak üzere toplanmış bütün bu yabancılara sakin ve nazik bir nefretle bakıyorlardı. Bu hukuk tarihinin en kritik davasıydı ve Adli Pag de bunu biliyordu.</p>

  <p>Sakızını çıkarıp koltuğunun altına yapıştırdı.</p>

  <p>“Bir oda dolusu ceset,” dedi yavaşça.</p>

  <p>Mahkeme salonundaki kasvetli sessizlik bu görüşü doğruluyor gibiydi.</p>

  <p>“Neyse, dediğim gibi, bunlar bir grup gerçekten de sevimli herif, ama yaptıklarından vazgeçmeyecek ve biraz olsun rahatlamayı öğrenmeyeceklerse onlarla aynı Galaksiyi paylaşmak istemiyorsunuz. Demek istediğim bu devamlı bir huzursuzluk ortamı yaratacak, değil mi? Bum, bum, bum, bize tekrar ne zaman saldıracaklar diye mi endişeleneceğiz? Barış içinde birlikte yaşama kavramı demode oldu, değil mi? Biri bana biraz su getirsin, mersi.”</p>

  <p>Arkasına yaslandı ve düşünceli bir şekilde suyunu yudumladı.</p>

  <p>“Pekâlâ,” dedi, “Beni dinleyin, beni dinleyin. Bu herifler, bilirsiniz ya, Evrenle ilgili istedikleri şeyi düşünme hakkına sahipler. Ve kendi, yani Evrenin onlara zorla kabul ettirdiği bakış açılarına göre, tamam mı, onlar doğru olanı yaptılar. Kulağa çılgınca geliyor, ama herhalde siz de kabul edersiniz. Onların inandığı...”</p>

  <p>Adli blucininin arka cebinden çıkardığı bir kâğıt parçasına baktı.</p>

  <p>“İnandıkları şey ‘barış, adalet, ahlak, kültür, spor, aile yaşamı ve kendileri dışında kalan diğer tüm canlı türlerinin silinip yok edilmesi’...”</p>

  <p>Omuzlarını silkti.</p>

  <p>“Bundan çok daha kötü inançlar da duydum.”</p>

  <p>Düşünceli bir şekilde pantolonunun önünü kaşıdı.</p>

  <p>“Oooh,” dedi. Bir yudum su daha aldı, sonra bardağı ışığa doğru tutup kaşlarını çattı. Elinde evirip çevirdi.</p>

  <p>“Hey, bu suda bir şey mi var?” dedi.</p>

  <p>“Eee, hayır, sayın efendim,” dedi suyu kendisine getiren Mübaşir çok huzursuz bir şekilde.</p>

  <p>“O halde al şunu ve içine bir şey koy,” diye tersledi Adli Pag, “Bir fikrim var.”</p>

  <p>Bardağı öteye itip öne doğru eğildi.</p>

  <p>“Beni dinleyin, beni dinleyin,” dedi.</p>

  <p>Çözüm çok zekiceydi ve şöyle bir şeydi:</p>

  <p>Krikkit gezegeni sonsuza kadar kalmak üzere bir Yavaşlatılmış-Zaman zarfına konulacak ve böylece zarfın içindeki yaşam neredeyse sonsuz bir yavaşlık içinde devam edecekti. Zarfın çevresindeki bütün ışıklar yön değiştirecek, böylece zarf görünmez olacak ve içeri hiçbir ışık sızmayacaktı. Dışarıdan açılmadığı takdirde zarftan kaçış kesinlikle imkânsız olacaktı.</p>

  <p>Evrenin geri kalan kısmı sonuna ulaştığında, yani tüm yaratılış ölümcül düşüşe geçip (bütün bunlar, elbetteki Evrenin sonunun muhteşem bir restorancılık girişimi olduğu öğrenilmeden önce oluyordu) yaşam ve madde yok olduğunda Krikkit gezegeni ve güneşi Yavaşlatılmış-Zaman zarfından dışarı çıkacak ve Evrensel boşluğun alacakaranlığında, tam da arzu ettikleri gibi tek başlarına varlıklarını sürdürmeye devam edecekti.</p>

  <p>Kilit, zarfın yörüngesinde yavaşça dönen bir asteroidde olacaktı.</p>

  <p>Anahtar ise Galaksinin sembolü olacaktı - Wikkit Kapısı.</p>

  <p>Mahkeme salonundaki alkışlar dinene kadar Adli Pag, yarım saat önce bir not gönderdiği güzel bir jüri üyesiyle çoktan Duyuduşun altına girmişti bile.</p>
</body>
</html>
