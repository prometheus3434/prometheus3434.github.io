<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/SM.css" rel="stylesheet" type="text/css" />
</head>

<body>
  <h3>yirmi <img alt="SAG" src="../Images/SAG.jpg" /></h3>

  <p>“Güneşin ufuk çizgisine doğru yaklaşmasının amacı, yaz akşamlarında ve özellikle de parklarda,” diyordu bir ses, samimi bir ses tonuyla, “kızların memelerinin bir aşağı bir yukarı hoplamasının çok daha net görünmesini sağlamaktır. Durumun gerçekten böyle olduğuna inanıyorum.”</p>

  <p>Arthur ve Fenchurch oradan geçerken birbirlerine bakıp bu lafa kıkırdadılar. Fenchurch bir an için Arthur’a daha sıkı sarıldı.</p>

  <p>“Ayrıca eminim ki,” diyordu Serpentine<a href="../Text/DiPNOTLAR.xhtml#a32" id="k32"><sup>[32]</sup></a>&nbsp;kıyısındaki şezlongunda oturarak ahkam kesen, koyu kızıl kıvırcık saçlı, ince ve uzun burunlu genç, “eğer konu derinlemesine incelenecek olursa, bunun mükemmel bir doğallık ve mantıkla her şeyden aktığı görülecektir”; kendisininkine komşu şezlongta yayılmış oturan, ince yapılı, koyu renk saçlı ve sivilceleri yüzünden kendini itilmiş hisseden arkadaşına bakarak tezini savunmaya devam etti, “Şu Darwin’in bahsettiği her şey. Bu kesin. Bu tartışılmaz. Ve,” diye ekledi, “buna bayılıyorum.”</p>

  <p>Hızla döndü ve gözlerini kısarak, gözlüklerinin altından Fenchurch’e baktı. Arthur onu uzaklaştırırken, kızın bedeninin sessizce sarsılarak kıkırdadığını hissedebiliyordu.</p>

  <p>“İkinci tahminin,” dedi Fenchurch, kıkırdaması bitince, “yap bakalım.”</p>

  <p>“Pekâlâ,” dedi Arthur, “dirseğin. Sol dirseğin. Sol dirseğinde bir sorun var.”</p>

  <p>“Yine yanlış,” dedi kız, “hiç alakası yok. Tamamen yanlış iz üzerindesin.”</p>

  <p>Yaz güneşi parktaki ağaçların arasından batıyordu, adeta - neyse lafı uzatmayalım. Hyde Park muhteşemdi. Pazartesi sabahlarının saçmalığı dışında parkın her şeyi mükemmeldi. Ördekler bile harikuladeydi. Bir yaz akşamı Hyde Park’a gidip de duygulanmayan biri, herhalde oradan ancak bir ambulansın içinde ve yüzüne bir çarşaf örtülmüş olarak geçiyor olabilirdi.</p>

  <p>Burası, içindeki insanların her yerdekinden çok daha olağanüstü şeyler yaptıkları bir parktı. Arthur ve Fenchurch, bir ağacın altında, kendi kendine gayda çalışması yapmakta olan şortlu bir adamla karşılaştılar. Gaydacı çalışmasına, gayda kutusunun içine çekinerek birkaç bozukluk bırakmaya çalışan Amerikalı bir çifti kovalamak için ara verdi.</p>

  <p>“Hayır!” diye haykırdı onlara. “Gidin başımdan! Ben yalnızca pratik yapıyorum.”</p>

  <p>Sonra kararlı bir şekilde yeniden gaydasını şişirmeye koyuldu, ama bu işlemin gürültüsü bile Arthur’la Fenchurch’ün keyfini kaçırmaya yetmedi.</p>

  <p>Arthur kollarını Fenchurch’ün beline dolayarak yavaşça aşağı doğru indirmeye başladı.</p>

  <p>“Poponun bir sorunu olduğunu sanmıyorum,” dedi bir süre sonra, “burada da bir hata yok gibi görünüyor.”</p>

  <p>“Evet,” diye onayladı kız, “kesinlikle popomla ilgili bir sorunum yok.”</p>

  <p>Öyle uzun öpüştüler ki, sonunda gaydacı çalışmasına ağacın öbür tarafında devam etmek zorunda kaldı.</p>

  <p>“Sana bir hikâye anlatacağım,” dedi Arthur.</p>

  <p>“Güzel.”</p>

  <p>Birbirinin üzerine yatmış çiftlerin, başka taraflardakine oranla daha az sayılabileceği bir çimen parçası buldular ve orada oturarak harikulade ördekleri ve bu harikulade ördeklerin altından akıp geçen suyun üzerinde batan güneşin kıpırtılarını izlediler.</p>

  <p>“Hikâye,” dedi Fenchurch kollarını Arthur’unkine dolayarak.</p>

  <p>“Başıma ne tür olayların geldiği hakkında ipucu verecek bir hikâye. Tamamen gerçek.”</p>

  <p>“Bilirsin, bazen insanlar karılarının kuzenlerinin en iyi arkadaşlarının başına gelmiş olması gereken bir şeyle ilgili hikâyeler anlatırlar, ama aslında bir noktada bunlar muhtemelen uydurmadır.”</p>

  <p>“İşte benimki de o hikâyelerden birine benziyor, tabii gerçek bir hikâye olması dışında ve bu hikâyenin gerçek olduğuna eminim, çünkü anlatacağım şeyleri bizzat yaşadım.”</p>

  <p>“Piyango bileti gibi.”</p>

  <p>Arthur güldü. “Evet. Yetişmem gereken bir tren vardı,” diye devam etti. “İstasyona vardım-”</p>

  <p>“Sana benimkilerin başına,” diye sözünü kesti Fenchurch, “istasyonda ne geldiğini söylemiş miydim?”</p>

  <p>“Evet,” dedi Arthur, “söylemiştin.”</p>

  <p>“Sadece emin olmak istedim.”</p>

  <p>Arthur saatine baktı. “Sanırım dönmeyi düşünebiliriz artık,” dedi.</p>

  <p>“Bana hikâyeyi anlat,” dedi Fenchurch, kararlı bir sesle. “İstasyona vardın.”</p>

  <p>“Yirmi dakika kadar erken gelmiştim. Trenin saatini yanlış biliyormuşum. Sanırım, Demiryollarının da saati yanlış biliyor olması da aynı derecede mümkündü,” diye ekledi bir an düşündükten sonra. “Bak bu aklıma daha önce gelmemişti.”</p>

  <p>“Haydi anlat artık,” diye güldü Fenchurch.</p>

  <p>“Sonuçta bulmacasını çözmek için bir gazete satın alıp bir fincan da kahve içmek üzere büfeye gittim.”</p>

  <p>“Bulmaca çözer misin?”</p>

  <p>“Evet.”</p>

  <p>“Hangi gazeteninkini?”</p>

  <p>“Genellikle <i>Guardian</i>.”</p>

  <p>“Bence <i>Guardian</i> fazla sevimli olmaya çalışıyor. Ben <i>The Times</i>’ı tercih ederim. Çözebildin mi bari?”</p>

  <p>“Neyi?”</p>

  <p>“<i>Guardian</i>’daki bulmacayı.”</p>

  <p>“Henüz bakmaya fırsatım olmamıştı,” dedi Arthur. “Hâlâ kahve almaya çalışıyordum.”</p>

  <p>“Pekâlâ, o zaman. Kahveni al.”</p>

  <p>“Alıyorum. Üstelik,” dedi Arthur, “biraz da bisküvi alıyorum.”</p>

  <p>“Ne cins?”</p>

  <p>“Rich Tea.”</p>

  <p>“İyi seçim.”</p>

  <p>“Ben de severim. Bütün bu yeni cicilerimle birlikte gidip bir masaya oturuyorum. Masanın neye benzediğini sorma, çünkü bütün bunlar uzun bir süre önce olmuştu ve şimdi hatırlamıyorum. Muhtemelen yuvarlaktı.”</p>

  <p>“Pekâlâ.”</p>

  <p>“O halde sana görüntüyü anlatayım. Ben masada oturuyorum. Solumda gazete var. Sağımda kahve fincanı. Masanın ortasında da bisküvi paketi.”</p>

  <p>“Gözümde mükemmel bir şekilde canlandırabiliyorum.”</p>

  <p>“Senin görmediğin şey,” dedi Arthur, “çünkü henüz bahsetmedim, ben gittiğim sırada masada oturmakta olan adam. O da orada, karşımda oturuyor.”</p>

  <p>“Neye benziyor.”</p>

  <p>“Tamamen sıradan biri. Evrak çantası. Takım elbiseli. Garip bir şey yapacak biriymiş gibi görünmüyordu,” dedi Arthur.</p>

  <p>“Ha, o tipleri bilirim. Ne yaptı?”</p>

  <p>“Şunu yaptı. Masaya doğru eğildi, bisküvi paketini aldı, yırtıp açtı, bir tanesini aldı</p>

  <p>“Ne?”</p>

  <p>“Yedi.”</p>

  <p>“Ne?”</p>

  <p>“Onu yedi.”</p>

  <p>Fenchurch şaşkınlıkla baktı. “Peki sen ne yaptın, tanrı aşkına?”</p>

  <p>“Şey, bu şartlarda her sağlıklı ve normal İngilizin yapacağını yapıp bunu,” dedi Arthur, “tamamen görmezden geldim.”</p>

  <p>“Ne? Neden?”</p>

  <p>“Şey, hakkında eğitildiğimiz türden bir şey değildi bu, öyle değil mi? Ruhumu inceledim ve yetiştirilişim sırasında kazandığım tecrübelerin arasında ya da en temel içgüdülerimin içinde, karşımda oturan birinin bisküvilerimden birini gözlerimin içine baka baka sıkılmadan ve soğukkanlılıkla çaldığında nasıl tepki göstermem gerektiğini söyleyen bir şey bulamadım.”</p>

  <p>“Ama yapabileceğin şey ...” diyen Fenchurch durumu biraz düşündü. “Böyle bir durumda, kendimin de ne yapabileceğini bilemediğimi itiraf etmeliyim. Peki sonra ne oldu?”</p>

  <p>“Öfkeyle bulmacaya bakmaya başladım,” dedi Arthur. “Ama bir kelime bile çözemedim, kahvemden bir yudum aldım, içemeyeceğim kadar sıcaktı, yapılacak başka bir şey de yoktu. Kendimi toparladım. Paketin nasıl olup da gizemli bir şekilde açılmış olduğunu fark etmemek için,” diye ekledi, “çok büyük gayret göstererek bir bisküvi aldım...”</p>

  <p>“Ama mücadeleye giriyorsun ve çok zor bir yol seçiyorsun.”</p>

  <p>“Kendi tarzımda, evet. Bisküviyi yedim. Onu çok belirgin ve görülebilir bir şekilde yedim ki adamın benim ne yaptığımla ilgili hiçbir şüphesi olmasın. Ben bir bisküvi yediğim zaman,” dedi Arthur, “o bisküvi yenmiş olur.”</p>

  <p>“Peki o ne yaptı?”</p>

  <p>“Bir tane daha aldı. Ciddiyim,” diye üsteledi Arthur, “aynen böyle oldu. Bir bisküvi daha aldı ve yedi. Gün ışığı kadar açık. Şu çimenlerin üzerinde oturduğumuz kadar kesin.”</p>

  <p>Fenchurch huzursuzca kıpırdandı.</p>

  <p>“Sorun da şuydu,” dedi Arthur, “<i>ilk</i> seferinde bir şey söylememiş olduğum için ikinci seferinde konuyu açmanın daha da zorlaşmasıydı. Ne diyecektim ki? ‘Affedersiniz ... fark etmeden yapamadım, eee ...’ Bunu yapamazdım. Yine görmezden geldim, üstelik birincisinden daha büyük bir şevkle.”</p>

  <p>“Yapma ...”</p>

  <p>“Tekrar bulmacaya bakmaya başladım, hâlâ tek bir sözcüğünü bile anlayamıyordum ve bu yüzden V. Henry’nin St Crispin gününde sergilediğine benzer bir cesaret sergileyerek ...”</p>

  <p>“Ne?”</p>

  <p>“Tekrar saldırıya geçtim,” dedi Arthur. “Bir bisküvi daha aldım. Bir an gözlerimiz karşılaştı.”</p>

  <p>“Böyle mi?”</p>

  <p>“Evet, şey, hayır, tam öyle sayılmaz. Ama karşılaştı. Sadece bir an için. İkimiz de bakışlarımızı başka tarafa çevirdik. Ama seni temin ederim ki,” dedi Arthur, “havada kesinlikle küçük bir elektriklenme oldu. Masada giderek artan belirsiz bir gerilim vardı.”</p>

  <p>“Tahmin edebiliyorum.”</p>

  <p>“Bu şekilde bütün paketi bitirdik. O, ben, o, ben ...”</p>

  <p>“<i>Bütün</i> paketi?”</p>

  <p>“Şey, zaten yalnızca sekiz bisküvi vardı, ama o sırada bana bir ömür boyu bisküvi yesek bitiremeyecekmişiz gibi geliyordu. Gladyatörler bile bu kadar zorlu bir dövüş yapmamışlardır.”</p>

  <p>“Gladyatörler,” dedi Fenchurch, “bunu güneş altında yapmak zorundadırlar. Fiziksel olarak daha yorucu olurdu.”</p>

  <p>“O da var. Neyse, boş paket aramızda cansız bir şekilde yatmaya başladığında, adam sonunda kalktı ve yapacağını yapmış bir şekilde çekip gitti. Ben de rahat bir nefes aldım elbette. Rastlantıya bak ki trenimin de bir iki dakika içinde kalkacağı anons edilmişti, bu yüzden de kahvemi bitirip ayağa kalktım, gazetemi aldım ve gazetenin altında...”</p>

  <p>“Evet?”</p>

  <p>“<i>Kendi</i> bisküvilerimi buldum.”</p>

  <p>“Ne?” dedi Fenchurch. “Ne?”</p>

  <p>“Doğru.”</p>

  <p>“Hayır!” diye soluğunu tuttu Fenchurch ve katılarak kendini çimenlere attı.</p>

  <p>Tekrar doğruldu.</p>

  <p>“Seni budala sersem,” diye inledi, “seni tam anlamıyla iflah olmaz bir budalasın.”</p>

  <p>Arthur’u çimenlerin üzerine, geriye doğru itti, üzerine yuvarlandı, onu öptü, sonra üzerinden çekilip geriye, çimenlerin üzerine yuvarlandı. Arthur onun ne kadar hafif olduğuna şaşırmıştı.</p>

  <p>“Şimdi sen bana bir hikâye anlat."</p>

  <p>“Geri dönmek için,” dedi kız kısık ve çatallı bir sesle, “sabırsızlandığını sanmıştım.”</p>

  <p>“Acelemiz yok,” dedi Arthur zarif bir şekilde, “bana bir hikâye anlatmanı istiyorum.” Kız nehre bakıp düşündü.</p>

  <p>“Pekâlâ,” dedi, “kısa bir hikâye. Seninki gibi komik de değil, ama ... her neyse.”</p>

  <p>Önüne baktı. Arthur bunun o tür anlardan biri olduğunu sezebiliyordu. Çevrelerinde zaman durmuş gibiydi. Arthur zamanın gidip kendi işine bakmasını diledi.</p>

  <p>“Ben küçük bir çocukken,” dedi kız. “Bu tür hikâyeler hep böyle başlar, değil mi? ‘Ben küçük bir çocukken ...’, her neyse. Bu bölüm kızın ansızın, ‘ben küçük bir çocukken’ diye başlayıp içini dökmeye başladığı bölüm. Şimdi o kısma geldik. Ben küçük bir çocukken, yatağımın ayak ucunda bir resim asılıydı ... Hikâyem hakkında buraya kadar ne düşünüyorsun?”</p>

  <p>“Sevdim. Sanırım sürükleyici. İlgiyi çabuk ve hoş şekilde hemen yatak odasına çekiyorsun. Resim konusunu biraz geliştirsek fena olmaz.”</p>

  <p>“Resim, şu çocukların hoşlanması gereken, ama aslında hiç de hoşlanmadıkları türdendi,” dedi. “Bir yığın sevimli küçük hayvanın sevimli birtakım şeyler yaptığı resimlerden biri. Onları bilir misin?”</p>

  <p>“Bilirim. Ben de onlardan rahatsız olurdum. Yelek giymiş tavşanlar, örneğin.”</p>

  <p>“Kesinlikle. Üstelik bu tavşanlar bir saldaydı, onlara fareler ve baykuşlar eşlik ediyordu. Hatta bir ren geyiği bile vardı galiba.”</p>

  <p>“Salın üzerinde?”</p>

  <p>“Salın üzerinde. Ve salın üzerinde bir oğlan çocuğu da oturmaktaydı.”</p>

  <p>“Yelekli tavşanlar, baykuşlar ve rengeyiğiyle birlikte?”</p>

  <p>“Evet, tam onların arasında. Paçavralar içinde, neşeli bir çingene çocuğuna benzer biri.”</p>

  <p>“Evet.”</p>

  <p>“Resmin beni endişelendirdiğini söylemeliyim. Salın önünde bir su samuru yüzüyordu ve ben, bu samurun bir salın üzerinde işi olmayan bütün o sefil hayvanlar üzerindeyken salı çekmek zorunda olmasına üzülür ve uyku uyuyamazdım. Samurun salı çektiği kuyruğu öylesine inceydi ki hep acı çektiğini düşünürdüm. Bu beni endişelendirirdi. Öyle çok fazla değil, belli belirsiz, ama kesintisiz bir endişe.</p>

  <p>“Sonra bir gün -ama bu resme yıllar boyunca her gece baktığımı unutma- ansızın salın bir yelkeni olduğunu fark ettim. Daha önce bunu hiç görmemiştim. Samur iyiydi, yalnızca yüzerek sala eşlik ediyordu.”</p>

  <p>Omuzlarını silkti.</p>

  <p>“Güzel mi?” diye sordu.</p>

  <p>“Sonu zayıf,” dedi Arthur, “dinleyicileri ‘Evet, ama ne olmuş yani?’ diye daha fazlasını isterken bırakıyor. Buraya kadar güzeldi, ama puan alabilmesi için çarpıcı bir son darbeye ihtiyacı var.”</p>

  <p>Fenchurch güldü ve bacaklarını kollarıyla sardı.</p>

  <p>“Bu öylesine ani bir keşifti ki, yıllar yılı içimi fark etmeden kemiren endişenin birden ortadan kalkması, ağır bir yükün kaldırılması, siyah beyaz olan bir şeyin birden renklenmesi, kuru bir dal parçasının aniden yeşerivermesi gibiydi. Bir anda ortaya çıkan ve ‘Endişelerini bir tarafa bırak, dünya güzel ve mükemmel bir yer. Aslında çok kolay,’ diyen bir bakış açısı. Şimdi sen bunları söylememin sebebinin bu akşam üzeri kendimi böyle hissetmemden kaynaklandığını düşünüyorsun herhalde, öyle değil mi?”</p>

  <p>“Şey, ben ...” dedi Arthur, bir anda darmadağın olmuştu.</p>

  <p>“Tamam, hiç önemli değil,” dedi kız, “bu öğleden sonra gerçekten böyle hissettim. Hissettiklerim tam olarak böyle. Ama bak, ben bunları daha önce de hissetmiştim, hatta daha güçlü bir şekilde. İnanılmaz derecede güçlü bir şekilde. Korkarım ben,” dedi uzaklara bakarak, “ansızın ortaya çıkan şaşırtıcı keşifler için yaratılmışım.”</p>

  <p>Arthur allak bullak olmuştu, neredeyse hiç konuşamayacak haldeydi ve bu yüzden de o an böyle bir girişimde bulunmamayı daha akıllıca buldu.</p>

  <p>“Çok <i>garipti</i>,” dedi kız; tıpkı onu izleyen Mısırlılardan birinin Musa’nın sopasını sallaması karşısında Kızıldeniz’in biraz tuhaf davrandığını söylemiş olabileceği gibi.</p>

  <p>“Çok garip,” diye tekrarladı kız, “çünkü günler öncesinden çok tuhaf bir hisse kapılmıştım, sanki doğum yapacakmışım gibi. Hayır, aslında öyle sayılmaz, daha çok sanki bir şeyle bağlantıya geçiyormuşum gibi, azar azar. Hayır, böyle bile değildi; sanki Yerküre’nin tamamı benim aracılığımla ...”</p>

  <p>“Kırkiki rakamı,” dedi Arthur yumuşak bir tonla, “sana bir şey ifade ediyor mu?”</p>

  <p>“Ne? Hayır, sen neden bahsediyorsun?” diye hayretle haykırdı Fenchurch.</p>

  <p>“Yalnızca bir düşünceydi,” diye mırıldandı Arthur.</p>

  <p>“Arthur, bu, bu benim için çok gerçek, bu ciddi.”</p>

  <p>“Ben de gayet ciddiydim,” dedi Arthur. “Ben yalnızca Evrenden bir türlü emin olamıyorum.”</p>

  <p>“Ne demek istiyorsun?”</p>

  <p>“Sen anlatmaya devam et,” dedi Arthur. “Kulağına garip gelse de merak etme. İnan bana, pek çok garip şey görmüş geçirmiş biriyle konuşuyorsun,” diye ekledi, “ve böyle söylerken bisküvileri kastettiğimi sanma.”</p>

  <p>Fenchurch başını sallayarak onayladı ve ona inanmış göründü. Sonra birden koluna yapıştı.</p>

  <p>“Öyle <i>basitti</i> ki,” dedi, “bana ulaştığında, öyle mükemmel ve öylesine olağanüstü bir şekilde basitti ki.”</p>

  <p>“Neydi bu ulaşan?” dedi Arthur yavaşça.</p>

  <p>“Arthur anlasana,” dedi, “artık bilmediğim şey bu işte. Bunu kaybetmenin acısı dayanılmaz. Geriye dönüp onu düşünecek olduğum zaman, her şey yerinden oynamaya, titreşmeye başlıyor ve eğer çok gayret edersem ancak çay fincanına kadar ulaşabiliyorum ve sonra kendimden geçiyorum.”</p>

  <p>“Ne?”</p>

  <p>“Pekâlâ, senin hikâyende olduğu gibi,” dedi, “işin en iyi kısmı bir kafede başıma geldi. Orada oturmuş bir fincan çay içiyordum. İçimdeki o bağlanma hissinin oluşmasından günler sonraydı. Sanırım yavaşça mırıldanıyordum. Kafenin karşısındaki inşaat alanında bir çalışma vardı ve ben de pencereden orayı seyrediyordum, çay fincanımın üzerinden, ki bu diğer insanları çalışırken seyretmenin bence en güzel yolu. Sonra birden beynimin içinde bir yerlerden gelen bir mesaj beliriverdi. Öylesine basitti ki. Her şeyi öyle anlamlı kılıyordu ki. Orada öylece oturup düşündüm. ‘Hey! Aa, pekâlâ, o halde her şey yolunda. Öyle şaşırmıştım ki, az kalsın fincanı elimden düşürecektim. Hatta sanırım düşürdüm de. Evet,” diye ekledi düşünceli bir biçimde, “eminim düşürdüm. Söylediklerimin ne kadarı bir anlam ifade ediyor?”</p>

  <p>“Çay fincanına kadar iyiydi.”</p>

  <p>Fenchurch başını salladı, tekrar salladı, sanki onu temizlemeye çalışıyordu, ki aslında yapmaya çalıştığı şey de buydu.</p>

  <p>“Pekâlâ, hepsi bu," dedi. “Çay fincanına kadar iyiydi, hakikaten. İşte o noktada, dünya bana resmen patlamış gibi geldi.”</p>

  <p>“Ne...?”</p>

  <p>“Çılgınca geldiğini biliyorum ve herkes de bunların sanrı olduğunu söylüyor, ama eğer gerçekten öyle idiyseler, o zaman benimkiler büyük ekran, üç boyutlu, onaltı kanal Dolby Stereo sanrılar olmalı ve belki de köpekbalığı filmlerinden sıkılanlara kendimi kiralamalıyım. Yer gerçek anlamda ayaklarımın altından kaydı ve ... ve ...”</p>

  <p>Emin olmak istercesine, eliyle hafifçe çimenlere vurdu, sonra söylemek üzere olduğu şeyle ilgili fikrini değiştirmiş gibi göründü.</p>

  <p>“Ve sonra gözlerimi hastanede açtım. O zamandan beri de girip çıkıyorum. Her şeyin yoluna gireceğine ilişkin ani, şaşırtıcı keşiflerden,” dedi “içgüdüsel olarak huzursuz olmamın nedeni bu.” Başını kaldırıp Arthur’a baktı.</p>

  <p>Arthur kendisinin eve dönüşünü çevreleyen tuhaf anormallikler hakkında endişelenmeyi bir çırpıda bırakmış ya da daha doğrusu, bu gariplikleri zihninin üzerinde “Hakkında Düşünülecek Şeyler - Acil” yazılı bölümüne emanet etmişti. “İşte dünya,” demişti kendi kendine, “sebebi ne olursa olsun, dünya, işte burada duruyor ve ben de onun üzerindeyim.” Ama şimdi dünya etrafında dalgalanmaya başlamıştı, tıpkı o gece arabada Fenchurch’ün kardeşinin ona su deposundaki CIA ajanıyla ilgili saçma hikâyeyi anlattığı zaman olduğu gibi. Fransız Elçiliği dalgalanıyordu. Ağaçlar dalgalanıyordu. Göl bile dalgalanıyordu, ama bu normaldi, çünkü biraz önce üzerine gri bir kaz inmişti. Kazlar keyifli ve rahatlatıcı bir gün geçiriyorlardı, cevaplarını bulmak istedikleri hiçbir önemli soruları yoktu.</p>

  <p>“Her neyse,” dedi Fenchurch birden neşeyle, gözlerini iri iri açıp gülümseyerek, “bende bir terslik var ve sen bunun ne olduğunu bulmak zorundasın. Haydi, eve gidiyoruz.”</p>

  <p>Arthur kafasını sertçe salladı.</p>

  <p>“Ne oldu?” dedi kız.</p>

  <p>Arthur kafasını sallamıştı, ama bunun sebebi onunla aynı fikirde olmadığını ifade etmek değildi. Aksine Fenchurch’ün teklifinin gerçekten mükemmel olduğunu, hatta dünyadaki en önemli tekliflerinden biri olduğunu düşünüyordu; o anda aslında yalnızca, Evrenin hiç beklemediği bir anda bir kapının arkasından çıkıp kendisine “böh” diyebileceği düşüncesini kafasından atmaya çalışıyordu.</p>

  <p>“Yalnızca bunu kafamda tam olarak anlamaya çalışıyorum,” dedi Arthur, “yani sen hissettiğini söylüyorsun, Yerküre’nin ayağının altında gerçekten ... patladığını ...”</p>

  <p>“Evet. Hissetmenin de ötesinde.”</p>

  <p>“Ama diğer herkes diyor ki,” dedi tereddütle, “bütün bunlar bir sanrıymış, öyle mi?”</p>

  <p>“Evet, ama Arthur bu çok saçma. İnsanlar ‘sanrı’ deyince bunun açıklamak istedikleri her şeyi açıklayacağını ve sonunda anlamadıkları ne varsa her şeyin böylece ortadan kalkacağını düşünüyorlar. Sanrı yalnızca bir kelime ve hiçbir şeyi açıklamıyor. Yunusların neden kaybolduğunu açıklamıyor.”</p>

  <p>“Hayır,” dedi Arthur. “Hayır,” diye ekledi düşünceli bir tavırla. “Hayır,” diye çok daha düşünceli bir tavırla bir kez daha ekledi. “Ne?” dedi en sonunda.</p>

  <p>“Yunusların kayboluşunu açıklamıyor.”</p>

  <p>“Hayır,” dedi Arthur, “bunu anladım. Sen hangi yunuslardan bahsediyorsun?”</p>

  <p>“Ne demek hangi yunuslar? Bütün yunusların kaybolduğu zamandan bahsediyorum.”</p>

  <p>Elini Arthur’un dizine koymasıyla Arthur omuriliğinde inip çıkan karıncalanmanın sebebinin Fenchurch’ün yavaşça sırtını okşamasından değil, insanlar ona bir şey açıklamaya çalıştığında her zaman başına dert olan o tüyler ürpertici hislerden kaynaklandığını fark etti.</p>

  <p>“Yunuslar mı?”</p>

  <p>“Evet.”</p>

  <p>“Bütün yunuslar,” dedi Arthur, “kayıp mı yani?”</p>

  <p>“Evet.”</p>

  <p>“Yunuslar? Yunusların tamamen kaybolduğunu söylüyorsun. Demek istediğin bu mu?” dedi Arthur, bu noktadan kesinkes emin olmak istiyordu.</p>

  <p>“Arthur, sen nerelerdeydin Allah aşkına? Yunusların hepsi aynı gün kayboldu, yani benim ...”</p>

  <p>Fenchurch gözlerini Arthur’un şaşkın gözlerine dikti.</p>

  <p>“Ne ...?”</p>

  <p>“Hiç yunus kalmadı. Hepsi gitti. Kayboldu.”</p>

  <p>Arthur’un yüzünü araştırdı.</p>

  <p>“Bunu gerçekten de bilmiyor muydun?”</p>

  <p>Yüzündeki şaşkın ifadeden bilmediği anlaşılıyordu.</p>

  <p>“Peki nereye gittiler?” diye sordu.</p>

  <p>“Kimse bilmiyor. Kaybolmak demek de zaten bu demek.” Durakladı. “Şey, bildiğini söyleyen bir adam var, ama herkes onun California’da yaşadığını söylüyor,” dedi, “ve delinin biri olduğunu. Gidip onu görmeyi düşünüyordum, çünkü başıma gelenlere ilişkin elimdeki tek ipucu buymuş gibi görünüyor.”</p>

  <p>Omuzlarını silkti, sonra Arthur’a uzun uzun ve sessizce baktı. Elini adamın yanağına koydu.</p>

  <p>“Gittiğin yerleri gerçekten de öğrenmek isterdim. Sanırım senin başına da korkunç bir şey geldi. Ve işte bu yüzden birbirimizi fark ettik.”</p>

  <p>Kız başını çevirerek etrafına, artık kendisini gün batımının pençelerine kaptırmış olan parka bakındı.</p>

  <p>“Pekâlâ,” dedi, “artık her şeyi anlatabileceğin birine sahipsin.”</p>

  <p>Arthur yavaşça ve kocaman bir yıl uzunluğunda derin bir nefes bıraktı.</p>

  <p>“Bu,” dedi, “çok uzun bir hikâye.”</p>

  <p>Fenchurch, Arthur’un üzerinden uzanıp keten çantasının içinden bir şey çıkardı.</p>

  <p>“Bununla bir ilgisi var mı?” dedi. Çantasının çıkardığı şey, yıpranmış ve yol yorgunu bir nesneydi; çünkü ne de olsa tarihöncesi Yerküre’nin nehirlerine fırlatılmış, Kakrafoon’un çölleri üzerinde yoğun bir kızıllıkla parlayan güneşler altında kavrulmuş, Jaglan Beta ayının buzullarında donmuş, Santraginus V’in buharlar çıkaran azgın okyanuslarının kıyısındaki mermer desenli kumsallara yarı yarıya gömülmüş, üzerine oturulmuş, uzay gemilerinde bulunmuş, oradan oraya atılmış, sürüklenmiş ve genellikle kötü kullanılmıştı; onu yapanlar başına tam olarak da böyle şeylerin gelebileceğini düşünerek onu sağlam bir plastik kılıfın içine yerleştirmişler ve üzerine de kocaman dostane harflerle PANİĞE KAPILMA diye yazmışlardı.</p>

  <p>“Bunu nereden buldun?” dedi irkilerek Arthur ve <i>Rehber</i>’i kızın elinden aldı.</p>

  <p>“Ah,” dedi kız, “senin olduğunu tahmin etmiştim. O gece Russell’ın arabasında. Düşürmüşsün. Bu yerlerin çoğuna gittin mi?”</p>

  <p>Arthur <i>Otostopçunun Galaksi Rehberi</i>'ni kılıfından çıkardı. Küçük, ince ve esnek bir diz üstü bilgisayarına benziyordu. Ekran bir metinle aydınlanana kadar birtakım tuşlara bastı.</p>

  <p>“Bir ikisine,” dedi.</p>

  <p>“Oralara gidebilir miyiz?”</p>

  <p>“Ne? Hayır,” dedi Arthur hemen sonra yumuşadı, ama isteksizce. “Gitmek istiyor musun?” diye sordu cevabın hayır olmasını umarak. Soruyu, “Gitmek istemiyorsun, değil mi?” şeklinde sormamış olması, kendi açısından büyük bir fedakârlıktı.</p>

  <p>“Evet,” dedi kız, “kaybettiğim mesajın ne olduğunu ve nereden geldiğini öğrenmek istiyorum. Çünkü,” diye ekledi, ayağa kalkıp parkın yoğunlaşan karanlığına bakarak, “buradan geldiğini sanmıyorum.”</p>

  <p>“Hatta,” diye tekrar ekledi, kolunu Arthur’un beline dolarken, "buranın nerede olduğuna bile emin değilim.”</p>
</body>
</html>
