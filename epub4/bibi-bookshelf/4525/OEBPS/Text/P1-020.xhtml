<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/SM.css" rel="stylesheet" type="text/css" />
</head>

<body>
  <h3>yirmi <img alt="SAG" src="../Images/SAG.jpg" /></h3>

  <p>Beş siluet gezegenin çorak yüzeyinde yavaş yavaş geziniyordu. Yüzeyin bazı yerleri soluk gri, bazı yerleri soluk kahverengiydi ve geri kalanındaysa görülecek ilginç hiçbir şey yoktu. Bütün bitki örtüsü kuruyup yok olmuş ve yüzeyi aşağı yukarı iki parmak kalınlığında bir toz tabakasıyla kaplanmış kuru bir bataklığa benziyordu. Hava çok soğuktu.</p>

  <p>Bu durum açıkça göründüğü kadarıyla Zaphod’un keyfini iyice kaçırmıştı. Diğerlerini bırakıp çevrede tek başına gezindi ve kısa süre içinde yüzeydeki hafif bir yükseltinin ardında gözden kayboldu.</p>

  <p>Rüzgâr Arthur’un gözlerine ve kulaklarına iğne gibi batıyor, bayat ve basık hava boğazını sıkıyordu. Yine de en çok sızlayan yeri başıydı.</p>

  <p>“Müthiş ...” dedi, kendi sesiyle kulaklarını çınlatarak. Bu ince atmosfer sesi çok kötü iletiyordu.</p>

  <p>“Bana sorarsanız burası Tanrı’nın bile terk ettiği bir delik,” dedi Ford. “Bir kedi kumluğunun içinde bile daha iyi vakit geçirirdim.” İçinde giderek büyüyen bir öfke hissediyordu. Galaksinin barındırdığı yıldız sistemlerinin onca gezegeni arasında -çoğu vahşi, egzotik ve her köşesi yaşamla kaynayan gezegenlerdi- ve üstelik tam onbeş yıl boyunca bir kazazede hayatı yaşadıktan sonra, gele gele sonunda bu çöplüğe gelmişti. Ortalıkta bir sosisli sandviç tezgâhı bile göze çarpmıyordu. Eğilip yerden bir avuç soğuk toprak aldı, ama toprağın altında binlerce ışık yılını aşıp bakmaya değecek hiçbir şey yoktu.</p>

  <p>“Hayır,” diye ısrar etti Arthur, “anlamıyor musun, hayatımda ilk kez başka bir gezegenin yüzeyinde duruyorum ... tamamen yabancı bir dünya ... ! Yine de böyle bir çöplük olması ne yazık.”</p>

  <p>Trillian kollarını kavuşturarak ürperdi ve kaşlarını çattı. Gözünün ucuyla hafif ve beklenmedik bir hareket gördüğüne yemin edebilirdi, ama hızla o yöne dönüp baktığında tek görebildiği gemiydi, yaklaşık yüz metre arkalarında hareketsiz ve sessiz duruyordu.</p>

  <p>Kız birkaç saniye sonra yüzeydeki bir sırtın üzerinde durmuş el sallayarak onları çağıran Zaphod’u gördüğünde rahatladı.</p>

  <p>Zaphod heyecanlı görünüyordu, ama yoğunluğu düşük atmosfer ve rüzgâr yüzünden söylediklerini anlaşılır bir şekilde duyamıyorlardı.</p>

  <p>Daha yüksek bir sırta yaklaştıklarında, bunun dairesel bir çukur olduğunu fark ettiler - yaklaşık yüzelli metre çapında bir kraterdi. Kraterin dış çevresindeki eğimli yüzeye siyah ve kırmızı yumrular saçılmıştı. Durup bir yumruyu incelediler. Islaktı. Lastik gibiydi.</p>

  <p>Birden bunun taze balina eti olduğunu fark edip dehşete düştüler.</p>

  <p>Kraterin ağzında Zaphod’la buluştular.</p>

  <p>“Bakın,” dedi Zaphod, kraterin içini işaret ederek.</p>

  <p>Kraterin ortasında, kaderine ağlayacak kadar uzun yaşamamış olan, yapayalnız bir ispermeçet balinasının parçalanmış cesedi yatıyordu. Sessizliği bozan tek şey Trillian’ın boğazından gelen istemdışı kasılma sesleriydi.</p>

  <p>“Sanırım onu gömmeye çalışmanın hiçbir anlamı yok,” dedi Arthur mırıldanarak, sonra da keşke bunu söylemeseydim diye düşündü.</p>

  <p>“Gelin,” dedi Zaphod ve tekrar kraterin içine baktı.</p>

  <p>“Ne, aşağıya mı?” dedi Trillian ciddi bir hoşnutsuzlukla.</p>

  <p>“Evet,” dedi Zaphod, “haydi, size göstereceğim bir şey var.”</p>

  <p>“Onu görebiliyoruz,” dedi Trillian.</p>

  <p>“O değil,” dedi Zaphod, “başka bir şey. Haydi gelin.”</p>

  <p>Hepsi birden duraksadı.</p>

  <p>“Haydi ama,” diye ısrar etti Zaphod. “İçeri giden bir yol buldum.”</p>

  <p>“<i>İçeri</i> mi?” dedi Arthur dehşet içinde.</p>

  <p>“Gezegenin içine! Bir yeraltı geçidi. Balinanın çarpma kuvveti yüzeyde bir yarık açmış. Gitmemiz gereken yer orası işte. Beş milyon yıldır hiç kimsenin ayak basmadığı yere, zamanın bile derinliklerine ineceğiz. ...”</p>

  <p>Marvin alaycı alaycı mırıldanmaya başladı yine.</p>

  <p>Zaphod onu tekmeleyince sesini kesti.</p>

  <p>Küçük tiksinti ürpertileriyle, bakışlarını kraterin talihsiz yaratıcısından kaçırmaya çalışarak Zaphod’un peşinden aşağı indiler.</p>

  <p>“Hayat,” dedi Marvin kederli bir sesle, “ondan ister tiksinin ister görmezden gelin, yine de onu sevemezsiniz.”</p>

  <p>Balinanın çarptığı yer çökmüş, şu an için molozlar ve balinanın iç organlarıyla kapalı dehlizler ve geçitler ortaya çıkmıştı. Zaphod geçitlerden birinin ağzını temizlemeye koyuldu, ama Marvin bunu ondan çok daha hızlı yapabiliyordu. Geçidin karanlık girintilerinden nemli bir hava esti hafifçe, Zaphod içeri bir el feneri tuttu, ama tozlu karanlığın içinde bir şey göremediler.</p>

  <p>“Efsanelere göre,” dedi, “Magrathealılar yaşamlarının büyük bölümünü yeraltında geçirirdi.”</p>

  <p>“Neden?” dedi Arthur. “Yüzey çok mu kirlenmiş ya da nüfus patlaması mı yaşanmış?”</p>

  <p>“Hayır, sanmıyorum,” dedi Zaphod. “Bence yalnızca yüzeyden pek hoşlanmıyorlardı.”</p>

  <p>“Ne yaptığını bildiğine emin misin?” dedi Trillian, tedirgin bir halde karanlığa bakarak. “Biliyorsun ki şimdiden bir kez saldırıya uğradık.”</p>

  <p>“Bak kızım, bana inan ki, bu gezegendeki canlı nüfus sıfır artı dördümüz, haydi gelin şimdi içeri girelim. Eee, hey, Dünyalı...”</p>

  <p>“Arthur,” dedi Arthur.</p>

  <p>“Evet, lütfen şu robotu bir şekilde yanında tutup geçidin bu ucunu korur musun?”</p>

  <p>“Korumak mı?” diye sordu Arthur. “Kimden? Daha demin burada kimse olmadığını söyledin.”</p>

  <p>“Evet, şey, yalnızca güvenlik için, tamam mı?” dedi Zaphod.</p>

  <p>“Kimin güvenliği? Sizin ki mi yoksa benimki mi?”</p>

  <p>“Aferin delikanlı. Pekâlâ, işte gidiyoruz.”</p>

  <p>Zaphod çabucak geçide inerken onu Trillian ve Ford izledi.</p>

  <p>“Umarım hepiniz gerçekten berbat vakit geçirirsiniz,” diye yakındı Arthur.</p>

  <p>“Endişe etme,” diye onu temin etti Marvin, “geçirecekler.”</p>

  <p>Birkaç saniye sonra, hepsi gözden kaybolmuştu.</p>

  <p>Arthur bir süre öfleye püfleye dolandı, sonra bir balina mezarının dolanmak için pek de iyi bir yer olmadığına karar verdi.</p>

  <p>Marvin bir an için nefret dolu gözlerle onu izledi, sonra kendi kendini kapattı.</p>

  <div>
    <br />
  </div>

  <p class="p1" style="text-align: center;"><img alt="orta" src="../Images/orta.jpg" /></p>

  <div>
    <br />
  </div>

  <p>Zaphod kararlı ve hızlı adımlarla geçitten aşağıya inerken sinirleri fena halde gerilmişti, ama kararlı ve uzun adımlarla yürüyerek bunu saklamaya çalışıyordu. El fenerinin ışığını hızla etrafta gezdirdi. Duvarlar koyu renk çinilerle kaplıydı ve soğuktu, havada ağır bir çürüme kokusu vardı.</p>

  <p>“İşte, ben size ne demiştim?” dedi Zaphod. “Magrathea, üzerinde hiç kimsenin yaşamadığı bir gezegen,” diyerek tozun toprağın ve çinili zemine saçılmış molozların içine daldı.</p>

  <p>Burası, o kadar bakımsız olmasa da Trillian’a ister istemez Londra Metrosu’nu anımsatmıştı.</p>

  <p>Duvarlarda çinilerin yerini ara sıra kocaman mozaikler alıyordu - parlak renklerde, basit açılı desenler. Trillian durup birini inceledi, ama hiçbir anlam çıkaramadı. Zaphod’a seslendi.</p>

  <p>“Hey, bu tuhaf simgelerin ne anlama geldiğine dair bir fikrin var mı?”</p>

  <p>“Sanırım bunlar yalnızca tuhaf simgeler,” dedi Zaphod, başlarını bile çevirmeden.</p>

  <p>Trillian omuzlarını silkti ve adamın arkasından koşturdu.</p>

  <p>Zaman zaman karşılarına soldaki ya da sağdaki küçük bölmelere açılan kapılar çıkıyordu ve Ford bu bölmelerin terk edilmiş bilgisayar teçhizatıyla dolu olduğunu fark edip bölmelerden birine bakması için Zaphod’u içeri sürükledi. Trillian da peşlerinden gitti.</p>

  <p>“Bak,” dedi Ford, “buranın Magrathea olduğunu söylüyorsun ...”</p>

  <p>“Öyle,” dedi Zaphod, “mesajı birlikte dinledik, değil mi?”</p>

  <p>“Pekâlâ, şu an için buranın Magrathea olduğunu kabul edelim. Bu konuda şimdiye kadar söylemediğin şey onu koca Galaksi içinde nasıl bulduğun? Yerini bir yıldız atlasından bakmadığın kesin.”</p>

  <p>“Araştırma. Devlet arşivleri. Dedektif çalışması. Birkaç şanslı tahmin. Kolay oldu.”</p>

  <p>“Sonra da burayı aramak için mi <i>Altın Kalp</i>’i çaldın?”</p>

  <p>“Onu pek çok şeyi aramak için çaldım.”</p>

  <p>“Pek çok şeyi mi?” dedi Ford şaşkınlık içinde. “Mesela neyi?”</p>

  <p>“Bilmiyorum.”</p>

  <p>“Ne?”</p>

  <p>“Ne aradığımı bilmiyorum.”</p>

  <p>“Neden?”</p>

  <p>“Çünkü ... çünkü ... ne aradığımı bilirsem onu arayamam.”</p>

  <p>“Ne, delirdin mi sen?”</p>

  <p>“Bu henüz eleyemediğim bir seçenek,” dedi Zaphod sessizce. “Kendim hakkında, aklımın şu anki koşullar altında kavrayabildiği kadar şeyi biliyorum ve şu anki koşullar pek iyi değil.”</p>

  <p>Uzun bir süre kimse bir şey söylemedi. Kafası bir anda endişelerle dolan Ford, gözünü Zaphod’a dikmiş bakıyordu.</p>

  <p>“Dinle, eski dostum, eğer yapmak istediğin ...” diye başladı Ford sonunda.</p>

  <p>“Dur bir dakika ... sana bir şey söyleyeceğim,” dedi Zaphod. “Ben çoğu kez pedal çevirmeden kendimi yokuş aşağı bırakırım. Aklıma bir şey yapmak gelir, sonra, hey neden olmasın der ve onu yaparım. Galaksi Başkanı olacağımı düşünüyordum ve düşündüğüm oldu, çok kolay. Bu gemiyi çalmaya karar veriyorum. Magrathea’yı aramaya karar veriyorum ve bunların hepsi hemen gerçekleşiveriyor. Evet, bunun en iyi nasıl yapılabileceğini planlıyorum, tamam, ama işler zaten her zaman yolunda gidiyor. Bu borçlarını hiç ödememene rağmen iptal edilmeyen bir Galaktikredi kartına sahip olmaya benziyor. Ne zaman durup niye bunu yapmak istedim -bunu yapmayı nasıl başardım- diye düşünsem, bu konuda düşünmeyi kesmek için çok güçlü bir istek duyuyorum. Tıpkı şimdi duyduğum gibi. Bu konuda konuşmak bile beni çok yoruyor.”</p>

  <p>Zaphod bir an için durakladı. Bir an için bir sessizlik oldu. Sonra kaşlarını çatıp devam etti. “Geçen gece yine bu konuda endişeleniyordum. Beynimin bir bölümünün doğru dürüst çalışmadığı gerçeği konusunda yani. Sonra farkına vardım ki iyi fikirler çıkarmak için bana söylemeden beynimi kullanan başka birisi var. Bu iki fikri bir araya getirdim ve o birinin bu amaçla beynimin bir bölümünü kilit altına almış olabileceğine ve bu yüzden de onu kullanamadığıma karar verdim. Bunun doğruluğunu araştırmanın bir yolu olup olmadığını merak ettim.</p>

  <p>“Geminin tıp bölümüne gittim ve kendimi beyin tarayıcısına bağladım. Her iki kafamı da bütün önemli taramalardan -Başkanlık adaylığım tam olarak onaylanmadan önce devletin tıbbi görevlilerince sokulduğum bütün taramalardan- geçtim. Hiçbir şey çıkmadı. En azından beklenmedik hiçbir şey yoktu. Zeki, hayal gücü kuvvetli, sorumsuz, güvenilmez ve dışadönük biri olduğum ortaya çıktı. Gördüğün gibi, tahmin edemeyeceğin bir şey yok. Başka herhangi bir anormallik de görünmüyordu. Bu yüzden ben de daha ileri testler uydurmaya başladım, tamamen gelişigüzel bir şekilde. Hiçbir şey çıkmadı. Sonra bir kafamdan elde ettiğim sonuçları diğer kafamdan elde ettiklerime eklemeyi denedim. Yine hiçbir şey çıkmadı. En sonunda, bütün bunların bir paranoya nöbeti olduğunu düşünüp her şeyden vazgeçtiğim için ahmaklaştım. Her şeyi toparlayıp vazgeçmeden önce yaptığım son şey, kafalarımdan ayrı ayrı elde edip birbirlerine eklediğim düşünceleri alıp onlara yeşil bir filtreden bakmak oldu. Hatırlar mısın, çocukken hep yeşil renk konusunda batıl inançlarım vardı? Hep bir ticari keşif gemisinde pilot olmak isterdim.”</p>

  <p>Ford başını sallayarak onayladı.</p>

  <p>“Ve işte oradaydı,” dedi Zaphod, “gün gibi açıktı. Her iki beynin de orta yerinde, yalnızca birbirlerine bağlı ve çevrelerindeki başka hiçbir şeyle bağlantısı olmayan koca bir bölüm vardı. Piçin biri bütün sinapsları dağlamış ve o iki beyincik yumrusunu elektronik bir travmaya sokmuştu.”</p>

  <p>Ford donup kalmış bir halde ona baktı. Trillian’ın beti benzi attı.</p>

  <p>“Bunu sana biri mi <i>yapmış</i>?”</p>

  <p>“Evet.”</p>

  <p>“Onun kim olduğuna dair bir fikrin var mı? Ya da bunu niye yaptığına?”</p>

  <p>“Niye mi? Bunu yalnızca tahmin edebilirim. Ama piçin kim olduğunu biliyorum.”</p>

  <p>“Biliyor musun? Nasıl öğrendin?”</p>

  <p>“Çünkü dağladıkları sinapslara adlarının baş harflerini yazmışlar. Onları benim görmem için orada öylece bırakmışlar.”</p>

  <p>Ford dehşet içinde ona baktı ve tüylerinin ürpermeye başladığını hissetti.</p>

  <p>“Baş harfler mi? Beynine mi dağlamışlar?”</p>

  <p>“Evet.”</p>

  <p>“Pekâlâ, Tanrı aşkına bu baş harfleri söylesene?”</p>

  <p>Zaphod bir an için sessizce ona baktı yine. Sonra gözlerini uzaklara dikti.</p>

  <p>“Z.B.” dedi sakin bir ses tonuyla.</p>

  <p>Tam o anda arkalarında çelik bir kepenk indi ve odaya gaz dolmaya başladı.</p>

  <p>“Bunu size sonra anlatırım,” dedi Zaphod güçlükle soluyarak ve üçü de bayıldılar.</p>
</body>
</html>
