<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/SM.css" rel="stylesheet" type="text/css" />
</head>

<body>
  <h3>yirmidört <img alt="SAG" src="../Images/SAG.jpg" /></h3>

  <p>Kapkaranlık Magrathea gecesinde yapayalnız parlayan yumuşak bir ışık olarak görünen havamobil soğuk karanlığın içinde sessizce ilerledi. Çabucak hızlandı. Arthur’un yol arkadaşı düşüncelere dalmış görünüyordu. Arthur birkaç kez onu yeniden konuşturmayı denediyse de adam yeterince rahat olup olmadığını sorarak karşılık verdi ve sonra konuşmayı oracıkta kesti.</p>

  <p>Arthur uçuş hızlarını tahmin etmeye çalıştı, ama dışarıda zifiri bir karanlık vardı ve ne hızla gittiklerini anlaması için gereken tüm ipuçları ondan esirgenmişti. Öyle yumuşak ve öyle hafif bir şekilde hareket ediyorlardı ki hiç kıpırdamadıklarına bile inanabilirdi.</p>

  <p>Sonra çok uzaklarda ufacık bir ışık pırıltısı belirdi ve birkaç saniye içinde öyle büyüdü ki Arthur ışığın muazzam bir hızla üstlerine doğru geldiğini fark ederek bunun ne tür bir gemi olabileceğini çıkarmaya çalıştı. Ona dikkatle baktı, ama net bir şekil seçemedi ve havamobil keskin bir dalış yapıp kesin bir çarpışma rotasına girmek üzere alçalırken aniden korkudan soluğu kesildi. Göreceli hızları ona inanılmaz geldi ve her şey bitmeden önce Arthur’un nefes almaya ancak zamanı oldu. Farkına vardığı bir sonraki şey, çevresini kuşatmış görünen gümüş rengi delice bir bulanıklıktı. Kafasını ani ve sert bir hareketle çevirip arkasına baktığında hızla küçülen küçük siyah bir nokta gördü. Neler olduğunu anlaması için birkaç saniye geçmesi gerekti.</p>

  <p>Yerin altında bir tünele dalmışlardı. Asıl muazzam olan kendi hızlarıydı, çünkü Arthur’un üstlerine doğru geldiğini sandığı ışık, yerdeki sabit bir delik, bir tünelin ağzıydı. Gümüş rengi delice bulanıklık ise, içinden yıldırım gibi -görünüşe göre saatte birkaç yüz kilometre hızla- geçtikleri tünelin dairesel duvarıydı.</p>

  <p>Dehşete kapılmış bir şekilde gözlerini kapattı.</p>

  <p>Uzunluğunu tahmin etmeye hiç kalkışmadığı bir sürenin ardından hızlarında hafif bir düşüş olduğunu hissetti ve sonra yumuşak bir duruş yapmak üzere yavaş yavaş kaydıklarını fark etti.</p>

  <p>Gözlerini tekrar açtı. Hâlâ gümüş tünelin içindeydiler, bir noktada birleşen çapraz tünellerin oluşturduğu labirentin içinde sık sık yön değiştirerek ilerliyorlardı. Sonunda kavisli çelikten küçük bir odanın içinde durdular. Birkaç tünel daha orada son buluyordu ve Arthur odanın diğer ucunda büyük bir ışık dairesi gördü; ışık soluk ve rahatsızlık vericiydi. Rahatsızlık veriyordu, çünkü göz yanıltıcı oyunlar oynuyordu, ışığa doğru dürüst odaklanmak veya ne kadar yakında ya da uzakta olduğunu tahmin etmek imkânsızdı. Arthur bunun morötesi ışık olabileceğini tahmin etti (ama çok yanılıyordu).</p>

  <p>Slartibartfast dönüp yaşlı ve vakur gözleriyle Arthur’a baktı.</p>

  <p>“Dünyalı,” dedi, “şu anda Magrathea’nın kalbinin derinlerindeyiz.”</p>

  <p>“Benim Dünyalı olduğumu nereden bildiniz?” diye sordu Arthur.</p>

  <p>“Bunları ileride daha iyi anlayacaksın,” dedi nazik bir şekilde yaşlı adam, “en azından,” diye ekledi sesinde çok hafif bir şüphe tonuyla, “şu an olduğundan daha iyi anlayacaksın.”</p>

  <p>Devam etti: “İçine girmek üzere olduğumuz bölmenin gezegenimizin içinde gerçekten var olmadığı konusunda seni uyarmalıyım. Bölme biraz fazla ... büyük. Bizi hiperuzayın uçsuz bucaksız bir bölgesine götürecek geçitten geçmek üzereyiz. Bu seni rahatsız edebilir.”</p>

  <p>Arthur gergin olduğunu gösteren birtakım sesler çıkardı.</p>

  <p>Slartibartfast bir düğmeye dokundu ve hiç de güven verici olmayan bir tavırla ekledi. “Benim bile ödümü patlatıyor. Sıkı tutun.”</p>

  <p>Havamobil ışık çemberine bir yıldırım gibi daldı ve aniden Arthur’un kafasında sonsuzluğun nasıl göründüğüne dair çok net bir fikir oluştu.</p>

  <div>
    <br />
  </div>

  <p class="p1" style="text-align: center;"><img alt="orta" src="../Images/orta.jpg" /></p>

  <div>
    <br />
  </div>

  <p>Bu sonsuzluk değildi aslında. Sonsuzluk dümdüz ve sıkıcı görünür. Geceleyin gökyüzüne bakmak sonsuzluğa bakmaktır - mesafe anlaşılamaz ve bu nedenle de anlamsızdır. Havamobilin içine girdiği bölme kesinlikle sonsuz değildi, yalnızca çok, çok, çok büyüktü. Öylesine büyüktü ki sonsuzluk izlenimini sonsuzluğun kendisinden bile daha iyi veriyordu.</p>

  <p>Arkalarında titrek bir ışıkla parlayan duvarda gözün seçemediği bir iğne deliği gibi duran geçitten çıkıp açık havada yavaş yavaş yükselirlerken, havamobilin ulaştığı muazzam hız Arthur’un duyularını alt üst etmişti.</p>

  <p>Duvar.</p>

  <p>Duvar hayal gücüne meydan okuyor - onu baştan çıkarıyor ve yenilgiye uğratıyordu. Duvar öylesine geniş, öylesine dimdikti ki tepesi, dibi ve kenarları görüş alanının ötesine geçiyor, insan ona bakınca tutulup kalıyordu. Sırf baş dönmesinin yarattığı şok bile insanı öldürmeye yeterdi.</p>

  <p>Duvar kusursuz bir şekilde dümdüz görünüyordu. Sonsuzluğa uzanırken, baş döndürücü bir şekilde aşağıya inerken ve her iki yana doğru akarken aynı zamanda kıvrıldığını tespit etmek için en iyi lazer ölçüm aletleri gerekirdi. Onüç ışık saniyesi ötede duvarın iki ucu birleşiyordu. Başka bir deyişle, duvar boş bir kürenin, uzunluğu beş milyon kilometreden fazla olan ve hayal edilemez bir ışıkla dolup taşan bir kürenin içini oluşturuyordu.</p>

  <p>“Hoş geldin,” dedi Slartibartfast, ses hızının üç katı hızla yol alan minik bir noktaya dönüşen havamobil akıl almaz boşlukta fark edilmeden ilerliyordu, “burası fabrika katımız.”</p>

  <p>Arthur dehşetin harika bir türünü hissederek çevresine bakınmaktaydı. Önlerinde, karar veremeyeceği, hatta üzerinde tahmin bile yürütemeyeceği uzaklıkta, havada asılı duran bir dizi tuhaf şey vardı: Uzayda sallanan karanlık, küremsi şekillerin çevresinde asılı duran, metal ve ışıktan yapılmış narin yapraklar.</p>

  <p>“İşte,” dedi Slartibartfast, “gezegenlerimizin çoğunu burada yapıyoruz.”</p>

  <p>“Yani,” dedi Arthur, kafasında sözcükleri oluşturmaya çalışarak, “yani şimdi işe yeniden mi başlıyorsunuz?”</p>

  <p>“Hayır hayır, Tanrı korusun, hayır,” diye bağırdı yaşlı adam, “hayır, Galaksi henüz geçimimizi sağlayacak kadar zengin değil. Hayır, başka bir boyuttan gelen çok ... özel müşterilerimiz için olağandışı tek bir siparişi gerçekleştirmek üzere uyandırıldık. Bu ilgini çekebilir, işte orada ... önümüzde.”</p>

  <p>Arthur, havada süzülen yapıyı seçene kadar yaşlı adamın işaret ettiği yöne baktı. Çevresindeki pek çok yapı içinde tek hareketlilik gösterendi, ama bu açıkça ifade edilmekten çok bilinçaltı yardımıyla edinilebilecek bir izlenimdi.</p>

  <p>Tam o sırada, yapının içinden ani bir ışık arkı çaktı ve sade kabartmalarla karanlık küreye işlenmiş desenleri göz önüne serdi. Bunlar Arthur’un bildiği desenlerdi, sözcüklerin şekilleri kadar tanıdık gelen, zihnindeki mobilyaların bir parçası olan kaba ve küçük kabarcıklardı. İmgeler zihninde koşuşturur ve yerleşecek bir yer bulup anlam kazanmaya çalışırken, birkaç saniye boyunca sersemlemiş bir halde sessizce oturdu.</p>

  <p>Beyninin bir bölümü ona neye baktığını ve şekillerin neyi temsil ettiğini çok iyi bildiğini söylerken, başka bir bölümü de çok anlaşılır bir şekilde bu fikri desteklemeyi reddediyor ve bu yönde daha fazla düşünmesi halinde sorumluluk almayı kabul etmiyordu.</p>

  <p>Işık bir kez daha parladı, bu sefer Arthur’un hiç şüphesi kalmamıştı.</p>

  <p>“Yerküre ...” diye fısıldadı Arthur.</p>

  <p>“Aslında Yerküre Nokta II demeniz daha doğru olur,” dedi Slartibartfast neşeyle. “Orijinal planlarımızı kullanarak bir kopyasını yapıyoruz.”</p>

  <p>Bir sessizlik oldu.</p>

  <p>“Yani siz bana,” diye söze başladı Arthur, yavaşça ve kontrollü bir şekilde, “Yerküre’yi ilk olarak sizin ... <i>yaptığınızı</i> mı söylemeye çalışıyorsunuz?”</p>

  <p>“Şey, evet,” dedi Slartibartfast. “Hiç şey diye bir yere gittiniz mi ... galiba ismi Norveç’ti?”</p>

  <p>“Hayır,” dedi Arthur, “hayır, gitmedim.”</p>

  <p>“Çok yazık,” dedi Slartibartfast, “orası benim işlerimden biriydi. Ödül bile kazandı, biliyor musunuz? Nefis işlenmiş girintili çıkıntılı kıyılar. En çok oranın yok oluşunu duymak üzdü beni.”</p>

  <p>“Üzüldünüz mü!”</p>

  <p>“Evet. Beş dakika sonra yıkılsaydı, bu kadar sorun olmayacaktı. Şok edici bir kargaşa.”</p>

  <p>“Ha?” dedi Arthur.</p>

  <p>“Fareler öfkeden kudurdu.”</p>

  <p>“<i>Fareler</i> öfkeden kudurdu mu?”</p>

  <p>“Şey, evet,” dedi yaşlı adam yumuşakça.</p>

  <p>“Elbette, sanırım köpekler, kediler ve ördek gagalı ornitorenkler de öfkeden kudurmuştur, ama ...”</p>

  <p>“Şey, ama parayı onlar vermedi, öyle değil mi?”</p>

  <p>“Bakın,” dedi Arthur, “şu anda pes edip delirsem, bu size zaman kazandırır mı acaba?”</p>

  <p>Havamobil bir süre sıkıntılı bir sessizlik içinde uçmaya devam etti. Sonra yaşlı adam sabırlı bir ses tonuyla açıklamaya çalıştı.</p>

  <p>Dünyalı, üzerinde yaşadığınız gezegen fareler tarafından ısmarlanmış, parası fareler tarafından ödenmişti ve fareler tarafından yönetiliyordu. İnşa edilme amacına ulaşmasından beş dakika önce yok edildi ve şimdi yeni bir tane daha inşa etmemiz gerekiyor.”</p>

  <p>Arthur’un beynine yalnızca tek bir sözcük kaydolmuştu.</p>

  <p>“<i>Fareler</i> mi?”dedi.</p>

  <p>“Aynen öyle, Dünyalı.”</p>

  <p>“Bakın, kusura bakmayın, ama - peynir takıntısı olan küçük ve beyaz kürklü şeylerden mi bahsediyoruz? Hani şu altmışların başlarında yayınlanan komedi dizilerinde kadınları çığlık çığlığa masalara çıkaran hayvanlardan?”</p>

  <p>Slartibartfast kibarca öksürdü.</p>

  <p>“Dünyalı,” dedi, “bazen konuşma üslubunu takip etmekte zorlanıyorum. Magrathea gezegeninin içinde beş milyon yıldır uyumakta olduğumu ve sözünü ettiğin şu altmışlı yılların dizileri hakkında çok az bilgim olduğunu unutma. Fare dediğiniz bu yaratıklar, göründükleri gibi değildir. Hiperzeki, tüm boyutlara hakim, engin varlıkların bizim boyutumuzdaki uzantısıdır. Peynir ve çıkardıkları tiz viyaklamalar yalnızca bir paravandır.”</p>

  <p>Yaşlı adam durakladı ve karşısındakinin duygularını paylaşan bir sempati ifadesiyle kaşlarını çatarak konuşmaya devam etti.</p>

  <p>“Korkarım, üzerinizde deney yapıyorlardı.”</p>

  <p>Arthur bunu bir an için düşündü, sonra yüzü aydınlandı.</p>

  <p>“Yoo hayır,” dedi, “yanlış anlamanın nereden kaynaklandığını şimdi anladım. Hayır, bakın, aslında biz <i>onların</i> üzerinde deneyler yapıyorduk. Çoğunlukla davranışsal araştırmalarda kullanılırlardı, Pavlov ve onunkine benzer deneylerde. Yani fareler öğrenme sürecinin doğasını incelemek için türlü türlü testlere tabi tutulurdu, zil çalmayı, labirentlerde koşmayı ve onun gibi şeyleri öğrenirlerdi. Onların davranışlarını gözlemleyerek kendi davranışlarımızla ilgili her türlü şeyi öğrene ...”</p>

  <p>Arthur’un sesi kesildi.</p>

  <p>“Ne kurnazlık ...” dedi Slartibartfast, “onları takdir etmeden geçmek imkânsız.”</p>

  <p>“Ne?” dedi Arthur.</p>

  <p>“Gerçek doğalarını nasıl da gizlemişler ve düşüncelerinize nasıl da yön vermişler. Birdenbire labirentte yanlış yöne koşup, yanlış peynir parçasını yiyip beklenmedik bir tümör sonucu ölüvermek - eğer titiz bir şekilde hesaplanırsa, birikerek artan etkisi çok büyük olur.”</p>

  <p>Sözlerinin iyice etki etmesi için durakladı.</p>

  <p>“Görüyorsun, Dünyalı, onlar gerçekten hiperzeki, tüm boyutlara hakim, engin varlıklar. Gezegenin ve halkın, on milyon yıllık bir araştırma programını yürüten organik bir bilgisayarın matriksini oluşturuyordu ...”</p>

  <p>“Sana bütün öyküyü anlatmama izin ver. Ama biraz zaman alacak.”</p>

  <p>“Zaman,” dedi Arthur zayıf bir sesle, “şu anki sorunlarımın hiçbirini oluşturmuyor.”</p>
</body>
</html>
