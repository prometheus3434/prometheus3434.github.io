<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/SM.css" rel="stylesheet" type="text/css" />
</head>

<body>
  <h3>otuz <img alt="SAG" src="../Images/SAG.jpg" /></h3>

  <p>“İşte her şeyi gördün,” dedi Slartibartfast, çalışma odasındaki berbat dağınıklığın bir kısmını toparlamak için yetersiz ve baştan savma bir girişimde bulunarak. Kâğıt yığınının üstünden bir sayfa aldı, ama onu koyacak başka bir yer düşünemedi ve sayfayı tekrar yığının üzerine koyduğu andaysa kâğıt yığını devriliverdi. “Yerküre’yi Derin Düşünce tasarladı, biz inşa ettik ve siz de üzerinde yaşadınız.”</p>

  <p>“Vogonlar da programın tamamlanmasına beş dakika kala gelip onu yok etti,” diye kederli bir ses tonuyla ekledi Arthur.</p>

  <p>“Evet,” dedi yaşlı adam, umutsuz bir ruh haliyle odada göz gezdirmek için duraklayarak. “On milyon yıllık planlama ve çalışma bir çırpıda yok olup gitti. On milyon yıl, Dünyalı ... böylesi bir zaman aralığını tasavvur edebiliyor musun? O kadar zamanda, tek bir solucandan beş kez galaktik uygarlık türeyebilirdi. Ama hepsi yitip gitti.” Durakladı.</p>

  <p>“İşte sana bürokrasi,” diye ekledi.</p>

  <p>“Biliyor musunuz,” dedi Arthur düşünceli bir ruh haliyle konuşarak, “bütün bunlar yaşadığım pek çok şeyi açıklıyor. Hayatım boyunca dünyada bir şeylerin, büyük, hatta uğursuz bir şeylerin döndüğüne, ama hiç kimsenin bana bir şey söylemediğine dair tuhaf ve açıklanamaz bir his vardı içimde.”</p>

  <p>“Hayır,” dedi yaşlı adam, “bu tamamıyla normal bir paranoya. Evrendeki herkeste vardır bu.”</p>

  <p>“Herkeste mi?” dedi Arthur, heyecanla. “Eğer herkes aynı paranoyaya kapılıyorsa, belki de bunun bir anlamı vardır! Belki de bildiğimiz Evrenin dışında bir yerlerde...”</p>

  <p>“Belki de. Ama kimin umurunda?” dedi Slartibartfast, Arthur kendini heyecana fazla kaptırmadan. “Belki ben yaşlı ve yorgunum,” diye devam etti, “ama bence gerçekten neler olup bittiğini bulma olasılığı o kadar anlamsız bir şekilde uzaktır ki yapılacak tek şey bu hissi bir kenara bırakıp kendine oyalanacak bir şeyler bulmaktır. Bak bana: Sahil şeritleri tasarlıyorum. Norveç için bir ödül bile aldım."</p>

  <p>Bir yığın döküntünün altını üstüne getirerek üzerinde kendi ismi yazılı olan büyük bir perspeks bloğunu çekip çıkardı. Norveç’in dökme bir kalıbıydı bu.</p>

  <p>“Bunun ne anlamı var ki?” dedi. “En azından benim bundan çıkarabildiğim herhangi bir anlamı yok. Bütün hayatım boyunca fiyortlar yapıp durdum. Oysa sadece kısa bir süre için moda oldular, ben de önemli bir ödül aldım.”</p>

  <p>Omuzlarını silkerek ödülü elinde evirip çevirdi ve umursamaz bir tavırla bir kenara attı, ama yumuşak bir şeyin üzerine düşmesine özen göstermeyecek kadar umursamaz değildi.</p>

  <p>“Diğerinin yerine inşa etmekte olduğumuz bu yeni Yerküre’de bana Afrika’yı verdiler. Tabii ki yine her yere fiyortlar yapacağım, çünkü onları seviyorum ve onların hâlâ bir kıtaya hoş bir barok hava verdiğini düşünecek kadar eski kafalıyım. Onlarsa bana bunun yeterince ekvatora özgü olmadığını söylüyorlar. Ekvatora özgüymüş!” Yapmacık bir kahkaha attı. “Bunun ne önemi var? Bilim elbette birtakım harikulade şeyler başarmıştır, ama her zaman için ben mutlu olmayı, gerçeğe uygun olmaya yeğlerim.”</p>

  <p>“Peki mutlu musun?”</p>

  <p>"Hayır. İşte hiç şüphesiz, her şeyin çöktüğü nokta da bu.”</p>

  <p>“Ne yazık,” dedi Arthur, yaşlı adamın halini anlıyordu. “Oysa diğer her şeyiyle birlikte hoş bir hayat tarzı gibi görünüyordu.”</p>

  <p>Duvarda bir yerlerde küçük, beyaz bir ışık parladı aniden.</p>

  <p>“Haydi gel,” dedi Slartibartfast, “farelerle tanışacaksın. Gezegene gelişin hatırı sayılır bir heyecan yarattı. Duyduğum kadarıyla buraya gelişin daha şimdiden Evren tarihindeki en ihtimal dahilinde olmayan üçüncü olay ilan edildi.”</p>

  <p>“İlk ikisi neydi?”</p>

  <p>“Şey, büyük ihtimalle sıradan rastlantılardı,” dedi Slartibartfast umursamaz bir tavırla. Kapıyı açtı ve Arthur’un ardından gelmesini bekledi.</p>

  <p>Arthur bir kez daha çevresine ve kendisine, o Perşembe sabahı çamurda yatarken üzerinde olan giysilerine bir göz attı. Şimdi terden sırılsıklam ve perişan bir haldeydiler.</p>

  <p>“Hayat tarzımla ilgili büyük sorunlarım var görünüyor,” diye mırıldandı kendi kendine.</p>

  <p>“Özür dilerim, anlayamadım?” dedi yaşlı adam nazikçe.</p>

  <p>“Önemli değil,” dedi Arthur, “yalnızca şaka yaptım.”</p>
</body>
</html>
