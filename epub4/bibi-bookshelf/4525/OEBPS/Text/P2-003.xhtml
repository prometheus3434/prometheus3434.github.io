<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/SM.css" rel="stylesheet" type="text/css" />
</head>

<body>
  <h3>üç <img alt="SAG" src="../Images/SAG.jpg" /></h3>

  <p>“Su kaynanası olan var mı?” diye köprüye girerken sordu Arthur; Trillian’ın bilgisayarı konuşturmak için ona neden bağırdığını, Ford’un neden yumrukladığını, Zaphod’un neden tekmelediğini ve üstelik ekranda neden çirkin sarı bir yumrunun bulunduğunu da anında merak etmişti.</p>

  <p>Elindeki boş fincanı bir köşeye bırakıp onlara doğru yürüdü.</p>

  <p>“Hayrola?” dedi.</p>

  <p>Tam o anda, Zaphod geleneksel foton motorunu kontrol eden panellerin bulunduğu cilalı mermer yüzeye doğru atıldı. Paneller ellerinin altında görünür hale geldiğinde, onları çabucak manüel kontrol konumuna geçirdi. İtti, çekti, bastırdı ve küfretti. Foton motoru hastalıklı bir sarsıntı ürettiyse de tekrar devreden çıktı.</p>

  <p>"Bir şey mi var?” dedi Arthur.</p>

  <p>“Hey, duydunuz mu?” diye homurdandı Zaphod, şimdi de Sonsuz İhtimalsizlik Motorunu manüel kontrol konumuna geçirmeye uğraşıyordu, “maymun konuştu!”</p>

  <p>İki küçük vızıltının ardından İhtimalsizlik Motoru da devreden çıktı.</p>

  <p>“Saf tarih, oğlum," dedi Zaphod, İhtimalsizlik Motorunu tekmeledi, “konuşan bir maymundur!”</p>

  <p>“Eğer seni rahatsız eden bir şey varsa ...” diye başladı Arthur.</p>

  <p>“Vogonlar!” diye araya girip konuşmayı kesti Ford. “Bize saldırıyorlar!”</p>

  <p>Arthur anlaşılmaz bir şeyler geveledi.</p>

  <p>“Peki, ama siz ne yapıyorsunuz? Hemen kaçalım buradan!”</p>

  <p>“Kaçamayız. Bilgisayar kilitlenmiş.”</p>

  <p>“Kilitlenmiş mi?”</p>

  <p>“Bütün devrelerinin meşgul olduğunu söylüyor. Geminin hiçbir yerinde güç yok.”</p>

  <p>Ford bilgisayar terminalinden uzaklaştı, gömleğinin yeniyle alnındaki terleri sildi ve gerileyerek bir duvarın dibine çöktü.</p>

  <p>“Yapabileceğimiz hiçbir şey yok,” dedi. Boşluğa bakarak dudağını ısırdı.</p>

  <p>Arthur bir zamanlar, Yerküre’nin yok edilişinin çok öncesinde, henüz okulda öğrenciyken futbol oynardı. Bu işte hiçbir zaman iyi olamamıştı ve bu konudaki en belirgin özelliği, önemli maçlarda kendi kalesine gol atmaktı. Bunu ne zaman yapsa, ensesinden başlayıp yavaş yavaş yanaklarına yayılan ve oradan da alnını kızartan özel bir karıncalanma hissi yaşamaya başlardı. O anda belleğinde çamur, çimen ve ona hırsla alaycı sözler haykıran bir sürü küçük çocuğun görüntüleri fazlasıyla canlı bir şekilde beliriverdi.</p>

  <p>Ensesinden başlayıp yanaklarına yayılan o özel karıncalanma hissi alnını yakmaya başlamıştı.</p>

  <p>Konuşmaya başlar gibi oldu ve sustu.</p>

  <p>Tekrar konuşmaya başlayacak gibi oldu ve yine sustu.</p>

  <p>Sonunda konuşmayı becerebildi.</p>

  <p>“Eee,” dedi. Boğazını temizledi.</p>

  <p>“Söylesenize,” diye devam etti ve bunu öylesine huzursuz bir şekilde söyledi ki, diğerleri yüzüne bakmak için hep birden ona döndüler. Arthur görüntü ekranında yaklaşmakta olan sarı lekeye bir göz attı.</p>

  <p>“Söylesenize,” dedi tekrar, “bilgisayar neyle meşgul olduğunu söyledi mi? Sırf meraktan soruyorum ...”</p>

  <p>Bütün gözler üzerine çivilenmişti.</p>

  <p>“Ve eee ... sadece bu, gerçekten yalnızca öylesine soruyorum.”</p>

  <p>Zaphod elini uzattı ve Arthur’u tam ensesinden yakaladı.</p>

  <p>"Ona ne yaptın, Maymunadam?” diye soludu.</p>

  <p>“Yani,” dedi Arthur, “aslında hiçbir şey. Sanırım kısa bir süre önce uğraştığı konu, galiba o aslında ...”</p>

  <p>“Evet?”</p>

  <p>“Bana biraz çay yapmakla uğraşıyordu.”</p>

  <p>"Bu doğru, çocuklar,” diye aniden şakıdı bilgisayar, “tam da şimdi bu sorunu çözmeye çalışıyorum ve vay canına, bu oldukça büyük bir sorun. Birazdan sizinle ilgileneceğim!” Tekrar sessizliğe gömüldü, ki bu sessizliğin yoğunluğu, gözlerini Arthur’a dikmiş bakan üç kişinin sessizliğiyle karşılaştırılabilirdi yalnızca.</p>

  <p>Sanki gerilimi dağıtmak istiyorlarmış gibi Vogonlar da ateş etmeye başlamak için o anı seçtiler.</p>

  <div>
    <br />
  </div>

  <p class="p1" style="text-align: center;"><img alt="orta" src="../Images/orta.jpg" /></p>

  <div>
    <br />
  </div>

  <p>Gemi sarsıldı, gemi gümbürdedi. Dışarıda, bir düzine 30-Megazararlık Kesinölüm Işın Topu’nun ateşi altındaki geminin iki buçuk santimetre kalınlığındaki güç kalkanı kabarıyor, çatırdıyor ve şakırdıyordu, görünüşe göre daha fazla dayanamayacak gibiydi. Ford Prefect’in buna tanıdığı süre dört dakikaydı.</p>

  <p>“Üç dakika elli saniye,” dedi kısa bir süre sonra.</p>

  <p>“Kırkbeş saniye” diye ekledi uygun zaman geldiğinde. Birtakım gereksiz düğmelerle amaçsızca oynadıktan sonra Arthur’a hiç de dostça olmayan bir bakış fırlattı.</p>

  <p>“Bir fincan çay uğruna ölüyoruz, ha?” dedi. “Üç dakika kırk saniye.”</p>

  <p>“Saymayı kesecek misin?” diye hırladı Zaphod.</p>

  <p>“Evet,” dedi Ford Prefect, "üç dakika otuzbeş saniye sonra.”</p>

  <div>
    <br />
  </div>

  <p class="p1" style="text-align: center;"><img alt="orta" src="../Images/orta.jpg" /></p>

  <div>
    <br />
  </div>

  <p>Vogon gemisindeki Prostetnik Vogon Jeltz’in kafası karışmıştı. Bir kovalamaca olacağını ummuş, çekici ışınlarla yapılacak heyecanlı bir mücadele beklemiş, <i>Altın Kalp</i>’in Sonsuz İhtimalsizlik Motoruna karşılık, kendi gemisine özel olarak monte edilmiş Altdevirli Normallik İddia Ediciyi kullanacağını düşünmüştü; ama <i>Altın Kalp</i> orada öylece durup ele geçirilmeyi beklerken Altdevirli Normallik iddia Edici de hiçbir işe yaramadan öylece yatıyordu.</p>

  <p>Bir düzine 30-Megazararlık Kesinölüm Işın Topu <i>Altın Kalp</i>’e ateş kusmaya devam ederken gemi hiçbir şey yapmadan öylece durmayı sürdürdü.</p>

  <p>Emrindeki bütün algılayıcıları, bu işin içinde bilgisi dışında gelişen anlaşılmaz bir üçkâğıt olup olmadığını anlamak için seferber etmişti, ama böyle bir üçkâğıt da bulunamamıştı.</p>

  <p>Çay konusunu bilmiyordu elbette.</p>

  <p>Bilmediği bir başka şey de <i>Altın Kalp</i>’in yolcularının kalan son üç dakika otuz saniyelerini tam olarak nasıl harcadıklarıydı.</p>

  <div>
    <br />
  </div>

  <p class="p1" style="text-align: center;"><img alt="orta" src="../Images/orta.jpg" /></p>

  <div>
    <br />
  </div>

  <p>Böyle bir zamanda, bir seans düzenlemenin aklına nereden geldiği Zaphod Beeblebrox’un da hiçbir zaman tam olarak açıklayamayacağı bir şeydi.</p>

  <p>Tahmin edilebileceği gibi ortada bir ölüm kalım meselesi vardı, ama bu üzerinde konuşulacak bir şeyden çok kaçınılacak bir şeydi.</p>

  <p>Belki de Zaphod’un ölmüş akrabalarıyla tekrar bir araya gelmeye dair yaşadığı korku, onu bu akrabalarının da kendisi hakkında aynı şeyi hissedebilecekleri ve dahası bu yeniden birleşmeyi ertelemekte ona yardımcı olabilecekleri düşüncesine götürmüş olabilirdi.</p>

  <p>Diğer olasılık da bunun, Galaksi Başkanı olmadan önce sebebi açıklanamaz bir şekilde kilitlediği zihninin karanlık bölgesinden ara sıra yüzeye çıkan o tuhaf önerilerden biri olmasıydı.</p>

  <p>“Büyük büyükbabanla konuşmak istiyorsun, öyle mi?” diye bocaladı Ford.</p>

  <p>“Evet.”</p>

  <p>“Şu <i>anda</i> mı yani?”</p>

  <p>Gemi sarsılıp gümbürdemeye devam ediyordu. Isı yükselmekteydi. Işık gittikçe azalıyordu, çünkü bilgisayarın çay konusunda düşünmek için ihtiyaç duymadığı enerjinin tamamı hızla çökmekte olan güç alanına pompalanmaktaydı.</p>

  <p>“Evet!” diye ısrar etti Zaphod. “Dinle Ford, onun bize yardımcı olabileceğini düşünüyorum.”</p>

  <p>“<i>Düşünüyorum</i> demek istediğine emin misin? Kelimelerini dikkatli seç.”</p>

  <p>“Yapabileceğimiz başka bir önerin var mı?”</p>

  <p>“Eee, bilmem ki...”</p>

  <p>“Tamam, herkes merkez konsolun etrafına. Hemen. Gelin haydi! Trillian, Maymunadam, kıpırdayın.”</p>

  <p>Kafaları karışmış bir halde merkez konsolun çevresinde toplandılar, oturdular ve kendilerini son derece aptal hissederek el ele tutuştular. Zaphod üçüncü eliyle ışıkları söndürdü.</p>

  <p>Gemiyi karanlık kapladı.</p>

  <p>Dışarıda, Kesinölüm topunun gök gürültüsünü andıran kükremeleri güç alanını dövmeye devam ediyordu.</p>

  <p>“Onun ismine yoğunlaşın,” diye tısladı Zaphod.</p>

  <p>“İsmi ne?” diye sordu Arthur.</p>

  <p>“Dördüncü Zaphod Beeblebrox.”</p>

  <p>“Ne?”</p>

  <p>“Dördüncü Zaphod Beeblebrox, yoğunlaş!”</p>

  <p>“Dördüncü mü?”</p>

  <p>“Evet. Dinle, ben Zaphod Beeblebrox’um, babam ikinci Zaphod Beeblebrox’du, büyükbabam Üçüncü Zaphod Beeblebrox ...”</p>

  <p>“Ne?”</p>

  <p>“Bir doğum kontrol hapı ve bir zaman makinesinin de karıştığı bir kaza olmuştu. Şimdi yoğunlaş!”</p>

  <p>“Üç dakika” dedi Ford Prefect.</p>

  <p>“Bunu,” dedi Arthur Dent, “neden yapıyoruz?”</p>

  <p>“Kapa çeneni,” diye önerdi Zaphod Beeblebrox.</p>

  <p>Trillian hiçbir şey söylemedi. Söylenecek ne var ki diye düşünüyordu.</p>

  <p>Köprüdeki tek ışık, kendi özel ve oldukça keyifsiz dünyasında etrafındakileri umursamadan ve onlar tarafından umursanmadan yaşayan Paranoyak Android Marvin’in kamburunu çıkarıp başını omuzlarının arasına gömmüş bir halde oturduğu uzak köşedeki loş ışıklı iki kırmıvzı üçgenden geliyordu.</p>

  <p>Merkez konsolun etrafında başını eğmiş dört kişi, sıkı bir yoğunlaşmaya girerek geminin ürkütücü sarsıntılarını ve içeride yankılanan korkunç kükremeleri kafalarından silmeye çalışıyorlardı.</p>

  <p>Yoğunlaştılar.</p>

  <p>Yoğunlaşmalarını sürdürdüler.</p>

  <p>Yoğunlaşmalarını sürdürmeye devam ettiler.</p>

  <p>Saniyeler akıp gidiyordu.</p>

  <p>Zaphod’un alnı boncuk boncuk terlemişti, önce yoğunlaşmaktan, sonra gerginlikten, en son olarak da utançtan.</p>

  <p>Derken öfkeyle haykırdı, ellerini Trillian ve Ford’dan kurtararak ışık düğmesine saldırdı.</p>

  <p>“Oh, ben de ışıkları hiç açmayacağını düşünmeye başlamıştım,” dedi bir ses. “Hayır, o kadar parlak olmasın lütfen, gözlerim artık eskisi gibi değil.”</p>

  <p>Dört kişi koltuklarında doğrulup dimdik oturdu. Kafatasları aynı yerde kalmak için gözle görünür bir arzu sergilediyse de başlarını yavaşça çevirerek sesin geldiği yöne baktılar.</p>

  <p>“Şimdi. Beni bu saatte rahatsız eden kimmiş bakalım?” dedi köprünün öbür ucundaki eğrelti otlarının yanında duran ufak tefek, cılız ve iki büklüm bir şekil. Seyrek saçlı iki küçük kafasının öyle eskiden kalma bir görüntüsü vardı ki, galaksilerin doğduğu zamanlara ait silik anıları olabileceği hissini uyandırıyordu. Bu iki kafadan biri uyukluyor, diğeri keskin ve kısık gözlerle kendilerine bakıyordu. Bu gözlere eskisi gibi değil diyorsa, bir zamanlar onlarla elmas kesiyor olmalıydı.</p>

  <p>Zaphod bir an için sinirli sinirli kekeledi. Küçük ikili baş eğmeden oluşan ve aileye saygıyı belirten Betelgeuse usulü karmaşık bir selam verdi.</p>

  <p>“Ha, eee, selam, büyük büyükbaba ...” diye soludu.</p>

  <p>Ufak tefek yaşlı şekil biraz daha yaklaştı. Loş ışığın altında onları inceledi. Kemikli cılız bir parmağını oğlunun torununa uzattı.</p>

  <p>“Ha,” dedi sonunda onu tanıyarak, “Zaphod Beeblebrox. Büyük soyumuzun son üyesi. Sıfırına Zaphod Beeblebrox.”</p>

  <p>“Birinci.”</p>

  <p>“Sıfırına” diye tersledi şekil. Zaphod onun sesinden nefret ediyordu. Bu ses karatahtaya sürtünen tırnaklar gibi oldum olası kulağını tırmalamıştı, ki karatahtayı da kendi ruhu olarak düşünüyordu.</p>

  <p>Koltuğunda beceriksizce kıpırdandı.</p>

  <p>“Eee, evet,” diye mırıldandı. “Eee, bak, çiçekler konusunda gerçekten çok üzgünüm. Göndermek istemiştim, ama işte bilirsin ya, dükkândaki bütün çelenkler bitmişti ve ...”</p>

  <p>“Sen de unuttun!” diye lafı yapıştırdı Dördüncü Zaphod Beeblebrox.</p>

  <p>“Yani ...”</p>

  <p>“Çok meşguller. Başkalarını hiç düşünmezler. Yaşayanlar hep aynı.”</p>

  <p>“İki dakika, Zaphod,” diye korku dolu bir sesle fısıldadı Ford.</p>

  <p>Zaphod huzursuzca kıpırdandı.</p>

  <p>“Evet, ama ben gerçekten de göndermek istemiştim,” dedi. “Bu işten kurtulur kurtulmaz büyük büyükanneme de yazacağıma ...”</p>

  <p>“Büyük büyükannen,” diye kendi kendine söylendi ufak tefek cılız şekil.</p>

  <p>“Evet,” dedi Zaphod, “Eee, o nasıl? Sana ne yapacağımı söyleyeyim mi, gidip onu ziyaret edeceğim. Ama önce bizim bu durumdan ...”</p>

  <p>“<i>Merhum</i> büyük büyükannen ve ben gayet iyiyiz,” dedi törpü gibi bir sesle Dördüncü Zaphod Beeblebrox.</p>

  <p>“Ha. İyi.”</p>

  <p>“Ama sen bizi çok hayal kırıklığına uğrattın genç Zaphod ...”</p>

  <p>“Şey, yani ...” Zaphod bu konuşmayı kontrol edebilme konusunda kendini garip bir şekilde aciz hissediyor ve hemen yanındaki Ford’un hızlanmış soluk alıp verişi de ona saniyelerin hızla akıp gittiğini hatırlatıyordu. Gürültü ve sarsıntılar ürkütücü boyutlardaydı. Alacakaranlıkta gözlerini kırpmadan oturan Trillian ve Arthur’un bembeyaz yüzlerini gördü.</p>

  <p>“Eee, büyük büyükbaba ...”</p>

  <p>“Hayatındaki gelişmeleri hatırı sayılır bir üzüntüyle takip ediyorduk ve ...”</p>

  <p>“Evet, bak, tam şu anda, anlarsın ya ...”</p>

  <p>“Aslında tiksintiyle dememek için büyük gayret sarf ediyorum!”</p>

  <p>“Biraz beni dinleyebilir misin acaba ...”</p>

  <p>“Pekâlâ, yani tam olarak hayatında ne yapıyorsun sen?”</p>

  <p>“Bir Vogon filosunun saldırısı altında yaşıyorum!” diye haykırdı Zaphod. Abartıyordu, ama onu çağırmasının temel amacını anlatmak için şimdiye kadar başka fırsatı olmamıştı.</p>

  <p>“Hiç şaşırmadım doğrusu” dedi ufak tefek yaşlı adam ve omuzlarını silkti.</p>

  <p>“Ama anlamıyor musun, bu dediğim tam da şu sırada oluyor,” diye ısrar etti Zaphod ateşli bir şekilde.</p>

  <p>Hayalet dede başını sallayarak onayladı, Arthur Dent’in getirip bir kenara koymuş olduğu fincanı eline alıp ilgiyle inceledi.</p>

  <p>“Eee ... Büyük büyükbabacığım...”</p>

  <p>“Betelgeuse Beş’in yörüngesinde,” diye sözünü kesti hayalete benzeyen atası, keskin bakışıyla Zaphod’u yerine çivilemişti, “çok hafif bir sapma olduğunu biliyor muydun?”</p>

  <p>Zaphod bilmiyordu, bütün bu gürültü ve yaklaşan ölüm gerçeği vesaire arasında dikkatini ihtiyarın söylediklerine vermesi de çok zordu.</p>

  <p>“Eee, hayır ... bak," dedi.</p>

  <p>“Bu yüzden mezarımda fırıl fırıl dönüyorum!” diye kükredi atası. Fincanı yere fırlattı ve çöp benzeri titrek parmaklarından birini Zaphod’a doğru sopa gibi salladı.</p>

  <p>“Bu senin hatan!” diye haykırdı kulak tırmalayıcı bir sesle.</p>

  <p>“Bir dakika otuz saniye” diye mırıldandı Ford, başını elleri arasına almıştı.</p>

  <p>“Evet, dinle, bak büyük büyükbabacığım, gerçekten bana yardımcı olup olamayacağını söyler misin, çünkü...”</p>

  <p>“Yardım mı?” diye haykırdı yaşlı adam, kendisinden bir su samuru istenmiş gibi.</p>

  <p>“Evet, yardım, hem de hemen, aksi halde...”</p>

  <p>“Yardım!” diye tekrarladı yaşlı adam, sanki yarım ekmek içine az pişmiş ızgara samur ve patates kızartması istenmiş gibi şaşkınlık içindeydi.</p>

  <p>“Sen git de o...” küçük gören bir el işareti yaptı, “o adı çıkmış arkadaşlarınla Galaksiyi turla, mezarıma bir çiçek koyamayacak kadar meşgulsün, plastik çiçeklere bile razıydım, üstelik tam da senin tarzındı, ama hayır. Çok meşgulsün. Çok modernsin. Çok şüphecisin - ta ki kendini bir çıkmazda bulana kadar, işte o zaman birden yıldız-akıllı kesiliveriyorsun!”</p>

  <p>Daha şimdiden hafif hafif kıpırdanmaya başlayan diğerini uyandırmamak için uyanık kafasını büyük bir dikkatle salladı.</p>

  <p>“Şey, bilemiyorum, genç Zaphod,” diye devam etti. “Sanırım, bu konuyu düşünmem gerekecek.”</p>

  <p>“Bir dakika on saniye” dedi Ford boş boş.</p>

  <p>Dördüncü Zaphod Beeblebrox onu merakla inceledi.</p>

  <p>“Bu adam neden sayılarla konuşup duruyor?” dedi.</p>

  <p>“O sayılar,” dedi Zaphod huzursuz bir ses tonuyla, “ömrümüzün kalan zamanı.”</p>

  <p>“Ya,” dedi büyük büyükbabası. Kendi kendine homurdandı. “Benim için fark etmez, elbette,” dedi, ardından oyalanacak başka bir şeyler bulmak için köprünün daha karanlık ve kuytu bir köşesine gitti.</p>

  <p>Zaphod çılgınlığın eşiğinde sendeleyerek dikildiğini hissediyor, acaba aşağıya atlayıverip çıldırsa ve her şey son bulsa daha mı iyi olur diye merak ediyordu.</p>

  <p>“Büyük büyükbaba,” dedi, “ama bizim için fark ediyor! Biz hâlâ hayattayız, ama şu anda hayatlarımızı kaybetmek üzereyiz.”</p>

  <p>“İyi de olur hani.”</p>

  <p>“Ne dedin?”</p>

  <p>“Senin hayatının kime ne faydası var? Hayatına yaptıklarını düşününce ister istemez aklıma ‘bir çuval inciri berbat etmek’ deyimi geliyor.”</p>

  <p>“Hey, ama ben Galaksi Başkanı bile oldum!”</p>

  <p>“Hıh,” diye mırıldandı atası, “bu bir Beeblebrox için iş sayılır mı sence?”</p>

  <p>“Hey, ne yani? Tek Başkanı, anlarsın ya! Hem de bütün Galaksinin!”</p>

  <p>“Kandırılmış küçük bir megakukla.”</p>

  <p>Zaphod çaresizlik içinde gözlerini kırpıştırdı.</p>

  <p>“Ne demeye çalışıyorsun be adam? Yani, büyük büyükbabacığım demek istemiştim.”</p>

  <p>Kamburu çıkmış ufak tefek adam oğlunun torununa doğru azametle yürüdü ve dizine sertçe vurdu. Bu Zaphod’a bir hayaletle konuştuğu gerçeğini hatırlattı, çünkü hiçbir şey hissetmemişti.</p>

  <p>“Sen de, ben de Başkan olmanın ne demek olduğunu biliyoruz, genç Zaphod. Sen biliyorsun, çünkü başkanlık yaptın; ben biliyorum, çünkü ben bir ölüyüm, ki böyle olmak insana mükemmel ve hiçbir şeyle engellenmemiş bir bakış açısı sağlıyor. Bizim oralarda ‘Hayat yaşayanların elinde ziyan olur’ diye bir söz vardır.”</p>

  <p>“Evet,” dedi Zaphod acı acı, “çok güzel. Çok derin. Böyle özdeyişlere de kafalarıma açılacak delikler kadar ihtiyacım var doğrusu.”</p>

  <p>“Elli saniye,” diye homurdandı Ford Prefect.</p>

  <p>“Nerde kalmıştım?” diye sordu Dördüncü Zaphod Beeblebrox.</p>

  <p>“Bilgiçlik taslamakta,” diye yanıtladı Zaphod Beeblebrox.</p>

  <p>“Ha, evet.”</p>

  <p>“Bu adam,” diye Ford yavaşça Zaphod’a mırıldandı, “sence, gerçekten bize yardımcı olabilir mi?”</p>

  <p>“Başka kimse olamaz,” diye fısıldadı Zaphod.</p>

  <p>Ford umutsuzca başını sallayarak onayladı.</p>

  <p>“Zaphod!” dedi hayalet. “Sen bir amaçla Galaksi Başkanı olmuştun. Unuttun mu?”</p>

  <p>“Buna daha sonra değinebilir miyiz?”</p>

  <p>“Unuttun mu?” diye ısrar etti hayalet.</p>

  <p>“Evet! Elbette ki unuttum! Unutmam gerekiyordu. İşi aldığınızda beyninizi tarıyorlar, biliyorsun. Eğer kafamın içinin bir sürü üçkâğıtçı fikirle dolu olduğunu anlasalardı, kendimi yüklü bir emekli maaşı, birkaç sekreter, bir filo dolusu gemi ve bir çift kesik boğazla sokaklarda bulurdum.”</p>

  <p>“Ya,” diye tatmin olmuş bir halde başını sallayarak onayladı hayalet, “o halde hatırlıyorsun!”</p>

  <p>Bir an için duraksadı.</p>

  <p>“İyi,” dedi yaşlı adam ve dışarıdaki gürültü birden sona erdi.</p>

  <p>“Kırksekiz saniye,” dedi Ford. Tekrar saatine baktı ve camını tıklattı. Sonra başını kaldırıp çevresine bakındı.</p>

  <p>“Hey, gürültü durdu,” dedi.</p>

  <p>Hayaletin sert bakışlı küçük gözlerinde muzip bir kıvılcım çaktı.</p>

  <p>“Zamanı biraz yavaşlattım,” dedi “yalnızca bir anlığına, anlarsın ya. Bütün söyleyeceklerimi dinleyemezsen kahrolurum.”</p>

  <p>“Hayır, asıl sen beni dinle, seni yaşlı şeffaf yarasa,” dedi Zaphod koltuğundan fırlayarak, “A - Zamanı durdurduğun için çok teşekkür ederim, bu mükemmel, harika ve müthiş, ama B - çektiğin nutuk için teşekkür filan etmiyorum, tamam mı? Gerçekleştirmek için yaratıldığım o büyük iş nedir bilmiyorum, ama bana sanki bilmemem gerekiyormuş gibi geliyor. Bundan da hoşlanmıyorum, tamam mı?</p>

  <p>“Eski ben biliyordu. Eski benin umurundaydı. Güzel; buraya kadar anlaştık. Bir nokta dışında; o şey eski benin o kadar umurundaydı ki kendi beyninin içine girdi -benim beynimin- bu bilen ve endişelenen bölümleri kilit altına aldı, çünkü eğer bilip endişelenmeye devam etseydim bunu yapamayacaktım. Gidip Başkan olamayacak ve bu gemiyi çalamayacaktım, ki galiba en önemlisi de buydu.</p>

  <p>“Ama benim bu eski benliğim beynimi değiştirerek kendi kendini de öldürdü, öyle değil mi? Tamam, bu onun kendi seçimiydi. Şimdi bu yeni benin de yapacak kendi seçimleri var. Büyük bir tesadüf eseri olarak bu seçimlerin arasında o büyük üçkâğıt ya da her neyse işte onu bilmemek ve ona aldırmamak da dahil. Eski benin istediği buydu ve bunu elde etti.</p>

  <p>“Bununla birlikte eski benliğim denetimin kendisinde kalmasını istemiş ve beynimin kilitlediği parçasında benim için emirler bırakmıştı. Eh, ben de onları bilmek istemiyorum, işitmek de istemiyorum. Bu da benim seçimim. Kimsenin kuklası olmayacağım, özellikle de kendimin.”</p>

  <p>Zaphod, üzerine çektiği afallamış bakışların farkına bile varmadan yumruğunu hırsla konsola indirdi.</p>

  <p>“Eski ben öldü!” diye haykırdı. “Kendini öldürdü! Ölüler öyle ortalıkta dolaşıp yaşayanların işlerine karışmamalı!”</p>

  <p>“Böyle düşünmene rağmen yine de beni çağırıp seni bu zor durumdan kurtarmamı istedin,” dedi hayalet.</p>

  <p>“Şey,” dedi Zaphod, tekrar yerine oturarak, “ama bu farklı bir şey, değil mi ?”</p>

  <p>Trillian’a bakarak güçsüzce sırıttı.</p>

  <p>“Zaphod,” diye hırıldadı hayalet, “seninle konuşarak nefesimi harcamamın tek nedeni, sanırım bir ölü olduğum için nefesimi kullanacak başka hiçbir yerimin olmaması.”</p>

  <p>“Pekâlâ,” dedi Zaphod, “bana o büyük sırrın ne olduğunu neden anlatmıyorsun. Bir dene bakalım.”</p>

  <p>“Zaphod, sen Galaksi Başkanıyken, tıpkı senden önceki Başkan Yooden Vranx gibi, Başkanın bir hiç olduğunu biliyordun. O yalnızca bir sıfır. Gölgelerin ardında bir yerlerde bir şey, bir varlık, nihai güce sahip başka bir adam var. Bu adamın ya da varlığın, ya da şeyin ne olduğunu bulmalısın sen - bu Galaksiyi -hatta şüphelendiğimize göre- diğer Galaksileri de denetleyen varlığı. Büyük olasılıkla Evrenin tamamını denetleyen kişiyi.”</p>

  <p>“Niçin?”</p>

  <p>“Niçin mi?” diye haykırdı hayalet şaşırarak, “niçin ha? Etrafınıza bir bakın arkadaşlar, size iyi ellerdeymişsiniz gibi geliyor mu?”</p>

  <p>“İdare eder.”</p>

  <p>Yaşlı hayalet ona kızgın kızgın baktı.</p>

  <p>“Seninle tartışmayacağım. Sen yalnızca bu gemiyi, İhtimalsizlik Motoruna sahip bu gemiyi alıp gereken yere götüreceksin. Bunu yapacaksın. Amacından kaçabileceğini sanma. İhtimalsizlik Alanı seni kontrol ediyor, tamamen onun elindesin. Bu da ne?”</p>

  <p>Gemi Bilgisayarı Eddie’nin terminallerinden birinin yanında dikiliyor ve bir taraftan da parmaklarıyla tempo tutuyordu. Zaphod onun geminin bilgisayarı olduğunu söyledi.</p>

  <p>“Ne yapıyor bu.”</p>

  <p>“Uğraşıyor,” dedi Zaphod, kendini mükemmel bir şekilde dizginleyerek, “çay yapmaya.”</p>

  <p>“Güzel,” dedi büyük büyükbabası, “bunu beğendim. Şimdi, Zaphod,” dedi, ona dönüp parmağını sallayarak, “işinde gerçekten başarılı olabilecek misin bilmiyorum. Sanırım, ondan kaçamayacaksın. Bununla birlikte, şu anda yaptığım gibi endişelenmek için fazla uzun bir süredir ölüyüm ve çok da yorgunum. Sana yardım ediyor olmamın asıl nedeni, senin ve o modern arkadaşlarının buraya, yanımıza gelip de yan gelip yatması fikrine dayanamayacak olmam. Anlaşıldı mı?”</p>

  <p>“Evet, kucak dolusu teşekkürler.”</p>

  <p>“Haa ve Zaphod?”</p>

  <p>“Eee, evet?”</p>

  <p>“Eğer yine yardıma ihtiyacın olursa, bilirsin işte, eğer başın dertteyse, seni sıkıştığın köşeden çekip alacak bir ele ihtiyaç duyarsan ...”</p>

  <p>“Evet?”</p>

  <p>“Lütfen hiç tereddüt bile etmeden toz ol.”</p>

  <p>Bir saniye içinde yaşlı hayaletin buruşuk ellerinden bilgisayara doğru bir şimşek aktı, hayalet kayboldu, köprü dalgalar halinde kabaran dumanla doldu, <i>Altın Kalp</i> uzay ve zamanın boyutları arasında bilinmeyen bir mesafeye doğru sıçradı.</p>
</body>
</html>
