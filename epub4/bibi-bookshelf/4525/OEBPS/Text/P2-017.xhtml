<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/SM.css" rel="stylesheet" type="text/css" />
</head>

<body>
  <h3>onyedi <img alt="SAG" src="../Images/SAG.jpg" /></h3>

  <p><i>Otostopçunun Galaksi Rehberi</i>'nde belirtildiğine göre, Gagrakacka Zihin Bölgelerinden gelen plütonyum rock grubu Felaket Bölgesi, yalnızca Galaksideki en gürültülü rock grubu olarak kabul edilmekle kalmayıp her türden gürültünün en yüksek seslisi olarak bilinir. Konserlerinin düzenli takipçilerine göre en iyi ses, grup elemanları enstrümanlarını gezegenin, hatta başka bir gezegenin yörüngesinde seyreden ve ses yalıtımı çok sıkı yapılmış bir uzay gemisinde uzaktan kumanda yoluyla çalarken, sahneden yaklaşık altmış kilometre uzaktaki büyük beton sığınaklarda alınır.</p>

  <p>Şarkıları genellikle çok basit olup daha çok erkekvarlığın kızvarlıkla gümüş renkli bir ay altında buluşması ve daha sonra yeterince araştırılmamış bir neden yüzünden ayın aniden patlaması gibi bildik bir tema üzerine kuruludur.</p>

  <p>Gösterileri birçok gezegende yasaklanmıştı; bu yasaklama zaman zaman sanatsal nedenlere dayanabiliyordu, ama çok çok büyük bir çoğunlukla kullandıkları ses sisteminin yerel stratejik silahları sınırlandıran anlaşmalarla uyuşmaması yüzündendi.</p>

  <p>Bu yine de, kazançlarının saf hipermatematik sınırlarını zorlamasına engel olamamıştı ve onların baş muhasebecileri Felaket Bölgesi Vergi İadelerine Dair Genel ve Özel Kuramlarının bilimselliğinin kabulünün ardından, kısa bir süre önce Maksimegalon Üniversitesine Neomatematik Profesörü olarak atanmıştı; ki Profesör bu kuramlarla uzay-zaman bütününün yapısının yalnızca kavisli değil, aslında tamamen kıvrık olduğunu kanıtlıyordu.</p>

  <div>
    <br />
  </div>

  <p class="p1" style="text-align: center;"><img alt="orta" src="../Images/orta.jpg" /></p>

  <div>
    <br />
  </div>

  <p>Ford, Zaphod, Arthur ve Trillian’ın oturup eğlencenin başlamasını bekledikleri masaya doğru yalpalayarak döndü.</p>

  <p>“Bir şeyler yemeliyim,” dedi Ford.</p>

  <p>“Selam Ford,” dedi Zaphod, “burnu büyük çocukla konuştun mu?”</p>

  <p>Ford kendinden emin olmadan başını öne, arkaya, aşağı yukarı salladı.</p>

  <p>“Hotblack mi? Konuştum sayılır, evet.”</p>

  <p>“Ne dedi?”</p>

  <p>“Yani fazla bir şey söylemedi. O ... eee ...”</p>

  <p>“Evet?”</p>

  <p>“Vergi sorunları yüzünden bir yılını ölü olarak geçiriyormuş. Oturmak zorundayım.”</p>

  <p>Oturdu.</p>

  <p>Garson yaklaştı.</p>

  <p>“Menüye göz atmak ister miydiniz?” dedi, “yoksa Günün Yemeğiyle tanışmayı mı tercih edersiniz?”</p>

  <p>“Ha?” dedi Ford.</p>

  <p>“Ha?” dedi Arthur.</p>

  <p>“Ha?” dedi Trillian.</p>

  <p>“Bu çok hoş,” dedi Zaphod, “haydi, etle tanışalım bakalım.”</p>

  <div>
    <br />
  </div>

  <p class="p1" style="text-align: center;"><img alt="orta" src="../Images/orta.jpg" /></p>

  <div>
    <br />
  </div>

  <p>Restoran kompleksinin kollarından birinde, küçük bir odada bulunan, leylek gibi uzun boylu ve incecik biri, bir perdeyi açtı ve dışarıdaki unutulmuşluk yüzüne vurdu.</p>

  <p>Belki de unutulmuşluğun sık sık çarpmış olmasından ötürü bu yüz, güzel bir yüz sayılmazdı. Bir kere çok uzundu, gözleri içine çökmüştü ve göz kapakları sarkıktı, yanakları epeyi çukurlaşmıştı, dudakları çok ince ve çok uzundu, birbirlerinden ayrıldıklarında ortaya çıkan dişleri yeni cilalanmış bir cumbaya benziyordu. Perdeyi tutan eller de uzun ve inceydi, üstelik soğuktular. Perdenin kıvrımları arasına hafifçe tutunmaktaydılar ve eğer genç adam onları şahin gibi izlemezse kendi başlarına oradan ayrılıp bir köşede ağza alınmayacak bir şey yapacakmış gibi görünüyorlardı.</p>

  <p>Perde onun bırakmasıyla birlikte kapandığında, yüz hatları üzerinde oynaşan korkunç ışık daha sağlıklı bir ortamda oyalanmak üzere uzaklaştı. Küçük odası içinde, o akşamki avı üzerinde planlar yapan bir peygamber böceği gibi ağır ağır ve dikkatle dolaştı. Sonunda bir sehpanın yanında dağılacakmış gibi duran bir sandalyeye oturup bir fıkra kitabının sayfalarını karıştırmaya başladı.</p>

  <p>Bir zil çaldı.</p>

  <p>İnce kitabı bir kenara bırakıp ayağa kalktı. Ceketini süsleyen rengârenk milyonlarca pulu elleriyle şöyle bir okşadı ve kapıdan çıktı.</p>

  <p>Restoranda ışıklar kısıldı, orkestra hızını arttırdı, sahnenin ortasına ulaşan merdivenin karanlığını tek bir spot aydınlattı.</p>

  <p>Rengârenk giyinmiş uzun boylu adam merdivenleri tırmandı. Sahneye fırladı, mikrofonu hafifçe tıklattı, ince uzun elinin tek bir hareketiyle mikrofonu takılı olduğu ayaktan çıkardı. Bir an durakladı, sonra sağa ve sola eğilip selamlar vererek seyircilerin alkışlarını karşıladı ve onlara cumbasını sergiledi. Orada olmasalar bile, seyirciler arasındaki özel arkadaşlarına el salladı ve alkışların dinmesini bekledi.</p>

  <p>Elini yukarı kaldırdı, yalnızca bir kulağından diğer kulağına değil, adeta yüzünün sınırlarının ötesine yayılıyormuş hissini veren bir gülümsemeyle gülümsedi.</p>

  <p>“Teşekkürler, hanımefendiler ve beyefendiler!” diye bağırdı. “Çok teşekkür ederim. Çok çok sağ olun.”</p>

  <p>Pırıl pırıl gözlerini izleyicilerin üzerinde gezdirdi.</p>

  <p>“Hanımefendiler ve beyefendiler,” dedi, “bildiğimiz gibi Evren yüz yetmiş bin milyon milyar yıldan beri varlığını sürdürmektedir ve yarım saatten biraz fazla bir süre içinde de sona erecektir. Ben de şu anda Milliways’de, Evrenin Sonundaki Restoran’da hazır bulunan herkese hoş geldiniz diyorum.”</p>

  <p>Usta bir el hareketiyle ikinci bir alkış dalgası yaratıverdi. Bir başka el hareketiyle de bu alkışı kesti.</p>

  <p>“Bu akşam için sizleri ben ağırlayacağım," dedi, “adım Max Quordlepleen...” (Herkes bu ismi tanırdı, onun gösterisi bilinen Galaksinin her yanında pek bir ünlüydü, ama bu cümleyi şu anda yol açtığı taze alkış dalgasının kopması için söylemişti ve iddiasız bir gülümsemeyle el sallayarak alkışları kabul etti) ... buraya doğrudan, zamanın en en öbür ucundaki Büyük Patlama Burgercisi’ndeki gösterimden geldim - orada çok heyecanlı bir akşam geçirdiğimizi söyleyebilirim. Hanımefendiler ve beyefendiler, bu tarihi olay süresince, yani Tarihin Sonunda sizlerle birlikte olacağım!”</p>

  <p>Işıklar biraz daha kısılırken başlayan yeni bir alkış patlaması da çabucak söndü. Masalardaki tüm mumlar aynı anda kendi kendilerine yanıverdi, ki bu da bütün müşterilerin hafifçe nefeslerini tutmasına ve binlerce küçük, titrek alev ve milyonlarca samimi gölgeyle çevrelenmelerine yol açtı. Tepelerindeki altın kubbenin ışıltısı ağır mı ağır bir şekilde kısılmaya, kararmaya, solmaya başlarken karanlık restoran içinde de bir heyecan dalgası dolanmaya başlamıştı.</p>

  <p>Konuşmasını sürdüren Max’in sesi de alçaktı.</p>

  <p>“İşte, hanımefendiler ve beyefendiler,” diye soludu, “mumlar yakıldı, orkestra yumuşacık bir müzik çalıyor. Güç alanıyla korunan üzerimizdeki kubbe şeffaflaşırken, şişip morarmış yıldızların kadim ışığı altında ağırlaşan karanlık ve kasvetli bir gökyüzünü ortaya çıkarıyor. Muhteşem bir kıyamet gecesi yaşayacağımızı görebiliyorum!”</p>

  <p>Çarpıcı şok, bu manzarayı daha önce görmemiş olanların üzerine çökerken, orkestranın yumuşak müziği bile susmuştu.</p>

  <p>Canavarca, pis ve korkunç bir ışık aktı üstlerine,</p>

  <p>- iğrenç bir ışık,</p>

  <p>- fokur fokur kaynayan, cerahat gibi bir ışık,</p>

  <p>- cehennemin bile şeklini bozacak bir ışık.</p>

  <p>Evren sona eriyordu.</p>

  <p>Restoran, birkaç sonsuz saniye süresince çıldıran boşluk içinde bir fırıldak gibi sessizce döndü. Sonra Max tekrar konuştu.</p>

  <p>“Daima tünelin sonundaki ışığı görebilmeyi ümit edenler için,” dedi, “işte bu, o ışık.”</p>

  <p>Orkestranın sesi yeniden yükseldi.</p>

  <p>“Teşekkürler hanımefendiler ve beyefendiler,” diye haykırdı Max, “birkaç dakika sonra yeniden sizlerle olacağım. Bu arada sizleri Bay Reg Nullify ve Kıyametimsi Kombosu’nun yetenekli ellerine bırakıyorum. Hanımefendiler ve beyefendiler, Reg ve arkadaşları için kocaman bir alkış lütfen!”</p>

  <p>Göklerin ağıt dolu karmaşası devam ediyordu.</p>

  <p>Seyirciler tereddütle alkışlamaya başladı ve bir süre sonra herkes normal konuşmasına kaldığı yerden devam etti. Max masaları dolaşmaya, şakalar patlatıp kahkahalar atmaya, yani hayatını kazanmaya koyuldu.</p>

  <p>İri bir mandıra hayvanı Zaphod Beeblebrox’un masasına yaklaştı; kocaman, yağlı, etli, sığır cinsi bir dört ayaklıydı, nemli gözleri, küçük boynuzları ve neredeyse arkadaşça denebilecek bir gülümseme taşıyan dudakları vardı.</p>

  <p>“İyi akşamlar,” diye böğürdü ve kıçüstü oturdu, “Günün Yemeği benim. Gövdemin parçaları ilginizi çeker mi acaba?” Biraz geviş getirip homurdandı, arka kısmını daha rahat bir pozisyona getirdi ve sakin bir şekilde onlara bakmaya devam etti.</p>

  <p>Bakışları Arthur ile Trillian’ın afallamış ve irkilmiş gözleri, Ford’un umursamaz omuz silkişi ve Zaphod Beeblebrox’un gözle görülür açlığıyla karşılaştı.</p>

  <p>“Belki bir parça omuz alırdınız,” diye önerdi hayvan, “beyaz şaraplı sosta ağır ağır pişirilmiş?”</p>

  <p>“Eee, senin omzundan mı?” diyebildi Arthur dehşet içinde bir fısıltıyla.</p>

  <p>“Şey, elbette ki benim omzumdan, efendim,” diye mutlu bir şekilde mööledi hayvan, “başkasının omzu benim değil ki ikram edebileyim.”</p>

  <p>Zaphod ayağa kalktı ve hayvanın omuz bölgesini beğeniyle yoklamaya başladı.</p>

  <p>“But bölgem de çok güzel,” diye mırıldandı hayvan. “Butlarımı uzun zamandır çalıştırıyorum ve bol bol hububat yiyorum, bu yüzden oralar epey etlendi.” Sevimli bir homurtu çıkardı, tekrar mööledi ve geviş getirmeye başladı. Sonra çiğnediklerini gerisin geri yuttu.</p>

  <p>“Ya da belki bir güvecimi alırdınız?”</p>

  <p>“Yani bu hayvan açıkça kendisini yememizi istediğini mi söylüyor?” diye fısıldadı Trillian, Ford’a.</p>

  <p>“Ben mi?” dedi Ford, cam gibi gözlerle. “Ben hiçbir şey demek istemiyorum.”</p>

  <p>“Bu tam anlamıyla dehşet verici,” diye haykırdı Arthur, “hayatımda duyduğum en iğrenç şey.”</p>

  <p>“Sorun nedir Dünyalı?” dedi Zaphod, dikkatini hayvanın devasa butlarına çevirirken.</p>

  <p>“Yalnızca önümde durup da beni, kendisini yemeğe davet eden bir hayvanı yemek istemiyorum o kadar,” dedi Arthur, “bu insafsızlık.”</p>

  <p>“Yenmek istemeyen bir hayvanı yemekten iyidir,” dedi Zaphod.</p>

  <p>“Konu bu değil,” diye Arthur protesto etti. Sonra bu konuda bir an düşündü. “Pekâlâ,” dedi, “konu bu olabilir. Umurumda değil, şu anda bunu düşünmeye niyetim yok. Ben yalnızca ... eee ...”</p>

  <p>Çevresinde Evren öfkeyle can çekişiyordu.</p>

  <p>“Sanırım ben yalnızca yeşil salata yiyeceğim,” diye mırıldandı.</p>

  <p>“Ciğerimi düşünmeniz için ısrar edebilir miyim?” diye sordu hayvan. “Şimdiye kadar epey şişip yumuşamış olmalı, aylardır kendimi zorla besliyordum.”</p>

  <p>“Bir yeşil salata,” dedi Arthur anlayışlı bir tavırla.</p>

  <p>“Bir yeşil salata, öyle mi?” dedi hayvan, onaylamadığını belirtir gibi Arthur’a bakıp gözlerini devirdi.</p>

  <p>“Bana,” dedi Arthur, “yeşil salata yememem gerektiğini mi söyleyeceksin?”</p>

  <p>“Evet,” dedi hayvan, “bu konunda çok net bir tavrı olan pek çok sebze tanıyorum. Zaten sonunda bu arapsaçına dönmüş konuyu kestirip atarak, gerçekten de yenilmek isteyen, bunu açık ve somut bir şekilde ifade edebilen hayvanların üretilmesine de işte bu yüzden karar verilmişti. Ve işte karşınızdayım.”</p>

  <p>Hafifçe eğilerek selam vermeyi başardı.</p>

  <p>“Ben bir bardak su alayım lütfen,” dedi Arthur.</p>

  <p>“Bak,” dedi Zaphod, “biz yemek yemek istiyor ve yemek konusunu sorun haline getirmek istemiyoruz. Dört az pişmiş biftek lütfen ve acele olsun. Beşyüz yetmişaltı milyar yıldır bir şey yemedik.”</p>

  <p>Hayvan sendeleyerek ayakları üzerinde doğruldu. Sevimli bir homurtu çıkardı.</p>

  <p>“Çok akıllıca bir seçim olduğunu söyleyebilirim, efendim. Çok iyi,” dedi, “şimdi hemen gidip kendimi vurayım.”</p>

  <p>Döndü ve Arthur’a dostça göz kırptı.</p>

  <p>“Endişelenmeyin, efendim,” dedi, “çok insancıl davranacağım.”</p>

  <p>Acelesiz adımlarla mutfağa doğru yöneldi.</p>

  <p>Birkaç dakika sonra bir garson dumanları tüten dört büyük tabak biftekle çıkageldi. Zaphod ve Ford ikinci bir tereddüde gerek duymadan kurt gibi tabaklara saldırdı. Trillian bir an durakladı, sonra omuzlarını silkti ve kendininkini yemeğe koyuldu.</p>

  <p>Arthur ise tabağına hafifçe midesi bulanarak baktı.</p>

  <p>“Hey, Dünyalı,” dedi Zaphod, henüz ağzı dolu olmayan yüzünde hain bir sırıtışla, “seni yiyip bitiren şey nedir böyle?”</p>

  <p>Ve orkestra çalmaya devam ediyordu.</p>

  <p>Restorandaki herkes ve her şey gevşemiş, bir kez daha sohbete dalmıştı. Hava şundan bundan konuşmalarla egzotik bitkiler, muhteşem yemekler ve baştan çıkarıcı şarapların birbirine karışan kokularıyla dolmuştu. Her yönde sonsuz kilometreler boyunca sürüp giden evrensel kıyamet sersemletici bir zirveye ulaşmak üzereydi. Saatine bir göz atan Max gösterişli bir şekilde sahneye döndü.</p>

  <p>“Şimdi de hanımefendiler ve beyefendiler,” diye sırıttı, “herkes son kez iyi vakit geçiriyor mu?”</p>

  <p>“Evet,” diye bağırdılar, komedyenler tarafından kendilerine iyi vakit geçirip geçirmedikleri sorulduğunda “evet” diye cevap veren cinsten kişiler.</p>

  <p>“Bu fevkalade,” diye heyecanla konuştu Max, “tam anlamıyla mükemmel. Sıcak ve kızgın güneşlerin sonuncusunu da parçalamaya hazırlanan foton fırtınaları, girdaplar halinde etrafımızda toplanırken, hepinizin arkasına yaslanıp benimle birlikte, çok heyecan verici ve ölümcül son bir deneyimin keyfini çıkartacağınızı biliyorum.”</p>

  <p>Durdu. Işıldayan gözleriyle seyirciyi etkisi altına almıştı.</p>

  <p>“İnanın bana, hanımefendiler ve beyefendiler,” dedi “bu, sondan bir önceki deneyiminiz olmayacak.”</p>

  <p>Tekrar durakladı. Bu gece zamanlaması kusursuzdu. Bu gösteriyi uzun zamandır her gece yapıyordu. Aslında zamanın en uç noktalarının yaşandığı bu yerde gecenin pek bir anlamı yoktu. Her şey Restoranın, zamanın kıyısında yavaşça öne arkaya sallanmasıyla son anın sonsuz yinelenmesinden ibaretti. Bununla birlikte bu “gece” çok iyiydi, seyircileri ince kemikli avucunun içinde kıvrandırıyordu. Sesi iyice alçaldı. Seyirciler onu duymak için kulak kesildiler.</p>

  <p>"Bu,” dedi, “gerçekten de mutlak son, kâinatın bütün kollarının yok olduğu, tüyler ürpertici ve umutsuz son an. Bu, Hanımefendiler ve Beyefendiler, o ünlü ‘an’.”</p>

  <p>Sesini daha da alçalttı. Bu sessizlik içinde tek bir sinek bile boğazını temizlemeye cesaret edemezdi.</p>

  <p>“Buradan sonra,” dedi, “hiçbir şey yok. Anlamsızlık. Boşluk. Unutulmuştuk. Mutlak hiçlik ...”</p>

  <p>Gözleri tekrar ışıldadı - yoksa göz mü kırpıyordu?</p>

  <p>“Hiçbir şey yok ... elbette ki Aldebaran likörlerinin en seçkin örnekleri ve tatlı servisimizin dışında!”</p>

  <p>Orkestra onun için bir alkış müziği tıngırdattı. O ise bunu yapmamalarını yeğlerdi, onun çapında bir sanatçının buna ihtiyacı yoktu. O, seyirciyi adeta bir enstrüman gibi çalabilecek yetenekteydi. Rahatlamanın etkisiyle herkes gülüyordu. Konuşmaya devam etti.</p>

  <p>“Ve ilk defa,” diye haykırdı neşeyle, “sabah kalktığınızda kendinizi akşamdan kalma hissetmeyeceğinizden emin olabilirsiniz - çünkü başka sabah <i>olmayacak</i>!”</p>

  <p>Gülüşen ve mutlu seyircisine bakarak sırıttı. Gözlerini kaldırıp gökyüzüne baktı. Bu ölüm rutinini her gece izliyordu, ama bakışı yalnızca bir saniyenin onda biri kadar bir süre içindi. Bir profesyonel diğerine nasıl güveniyorsa, o da yukarısının kendi üzerine düşen işi yapacağına emindi.</p>

  <p>“Ve şimdi,” dedi, gururla sahnede dolanırken, “bu gece, burada hissettiğiniz o muhteşem değersizlik ve kötü kader duygularını bir parça zayıflatmak pahasına bile olsa, bu akşam burada bulunan birkaç gruba hoş geldiniz demek istiyorum.”</p>

  <p>Cebinden bir kart çıkardı.</p>

  <p>“Aramızda ...” Alkışları dindirmek için bir elini havaya kaldırdı. “Aramızda Qvame, Vortvoid yöresinin ötesinden gelen Zansellquasure Flamarion Briç Kulübü üyesi bir grup var mı? Onlar buradalar mı?"</p>

  <p>Arkalardan bir alkış yükseldiyse de duymamazlıktan geldi. Etrafına bakınarak onları bulmaya çalıştı.</p>

  <p>“Buradalar mı?” diye tekrar sordu, daha yüksek perdeden bir alkışı teşvik edebilmek için.</p>

  <p>Her zamanki gibi istediğini elde etti.</p>

  <p>“Hey, işte oradalar. Evet, son deklarasyonları söyleyin beyler - ve hile yok ona göre, bunun çok ciddi bir an olduğunu unutmayın.”</p>

  <p>Gelen alkışları kahkahayla karşıladı.</p>

  <p>“Ve ayrıca ... ayrıca ... Asgard Saraylarından gelen alt düzey bir ilahlar grubu da aramızda bulunuyor mu?”</p>

  <p>Sağ tarafında uzak bir yerlerden gök gürültüsünün gümbürtüsü yükseldi. Sahnenin üzerinde şimşekler çaktı. Kendilerinden memnun bir hava içinde oturan miğferli ve kıllı erkeklerden oluşmuş küçük bir grup ona kadeh kaldırdı.</p>

  <p>Vakti geçmiş herifler, diye düşündü kendi kendine.</p>

  <p>“Aman o çekice dikkat edin efendim,” dedi yüksek sesle.</p>

  <p>Ardından şimşek numaralarını tekrar yaptılar. Max de onlara incecik dudaklı bir gülümseme gönderdi.</p>

  <p>“Üçüncü olarak da,” dedi, “üçüncü olarak Sirius B’den bir grup Genç Muhafazakâr, onlar da burada mı?”</p>

  <p>Şık giyimli bir grup genç köpek para rulolarını birbirlerine atmayı bırakıp sahneye atmaya başladılar. Anlaşılmaz bir şekilde uluyup havladılar.</p>

  <p>“Evet,” dedi Max, “bu olanlar hep sizin yüzünüzden, farkında mısınız?”</p>

  <p>“Son olarak da,” dedi Max, yüzüne ciddi bir ifade takınıp seyircileri sakinleştirirken, “sanırım son olarak, Yüce Peygamber Zarquon’un İkinci Dirilişi Kilisesi’ne mensup bir grup sofu da bu akşam bizimle birlikte.”</p>

  <p>Yirmi kişi kadardılar; inançlarına uygun, basit ve her türlü lüksten uzak giysileriyle sahneden uzak bir noktada yere oturmuş, huzursuzca maden sularını yudumluyor ve eğlenceden uzak kalmaya çalışıyorlardı. Spotlar üzerlerine çevrildiğinde, gücenmiş bakışlarla gözlerini kırpıştırdılar.</p>

  <p>“İşte buradalar,” dedi Max, “orada oturmuş sabırla bekliyorlar. Peygamberiniz geri döneceğini söylemişti dostlar ve sizi de uzun zamandır bekletiyor, neyse umalım da biraz acele ediyor olsun, çünkü bunun için yalnızca sekiz dakikası kaldı!”</p>

  <p>Zarquon’un müritleri, üzerlerinden aşan acımasız kahkaha dalgalarıyla yıpratılmayı reddederek dimdik oturmaktaydılar.</p>

  <p>Max seyircilerini dizginledi.</p>

  <p>“Hayır, ama şu da bir gerçek ki dostlar, cidden burada hiç kimseyi incitmek niyetinde değiliz. Hayır, böyle derin inançlarla dalga geçmemeliyiz, bu yüzden şimdi Yüce Zarquon için kocaman bir alkış istiyorum..”</p>

  <p>Seyirciler saygıyla alkışladılar.</p>

  <p>“... kendisi her nerede bulunmak zorunda olursa olsun!”</p>

  <p>Taş kesilmiş suratıyla oturan gruba, eliyle bir öpücük üfledi ve sahnenin ortasına döndü.</p>

  <p>Yüksek bir tabureyi kapıp üzerine oturdu.</p>

  <p>“Yine de bu akşam burada bu kadar seçkin kişiyi bir arada görmek” diye şakıdı, “harika - öyle değil mi ama? Evet, kesinlikle harika. Çünkü biliyorum ki çoğunuz buraya sürekli geliyorsunuz, bu da gerçekten harika bir şey; buraya gelip her şeyin sonunu izledikten sonra kendi çağlarınıza dönmek ... çocuk yetiştirmek, daha iyi ve yeni toplumlar için çabalamak, doğru olduğuna inandığınız şeyler için korkunç savaşlar vermek ... bu her türlü organik canlı çeşidinin geleceği için umut veriyor.” Üstlerinde ve etraflarında devam eden yıkıcı fırtınayı işaret etti, “bir gelecek olmadığını bilsek bile ...”</p>

  <p>Arthur, Ford’a döndü - bu yeri kafasında tam olarak bir yere yerleştirememişti.</p>

  <p>“Baksana,” dedi, “eğer Evren sona ermek üzereyse, biz de onunla birlikte yok olmaz mıyız?”</p>

  <p>Ford ona üç Pan Galaktik Gargara Bombası içmiş birinin bakışlarıyla, yani bir başka deyişle hiç de sabit olmayan bir bakışla baktı.</p>

  <p>“Hayır,” dedi. “Bak şimdi,” dedi, “bu batakhaneye girdiğin andan itibaren, çok şaşırtıcı bir tür güç kalkanıyla korunan geçici bir zaman sapması gibi bir şeyde tutuluyorsun. Sanırım.”</p>

  <p>“Ha,” dedi Arthur. Dikkatini yeniden garsonun bifteğinin yerine getirmesini sağlayabildiği çorbasına çevirdi.</p>

  <p>“Bak,” dedi Ford, “sana göstereyim.”</p>

  <p>Masadan kaptığı peçeteyle bir süre umutsuzca boğuştu.</p>

  <p>“Bak,” dedi yeniden, “Şimdi diyelim ki, bu peçete geçici Evren olsun, tamam mı? Bu kaşık da maddenin eğimi içinde geçit görevi yapan bir tüp olsun ...”</p>

  <p>Bu son bölümü söylemesi biraz zaman almıştı ve Arthur onun sözünü kesmekten nefret ediyordu.</p>

  <p>“O benim çorba kaşığım,” dedi.</p>

  <p>“Pekâlâ,” dedi Ford, “diyelim ki şu kaşık...” tatlı tepsisinin üzerinde duran tahta saplı küçük bir kaşık görmüştü, ama onu oradan almayı biraz çetrefilli bulduğu için fikrini değiştirdi, “hayır, daha da iyisi bu çatal...”</p>

  <p>“Hey, çatalımı bırakır mısın?” diye tersledi Zaphod.</p>

  <p>“Tamam,” dedi Ford, “tamam, tamam. Diyelim ki ... diyelim ki bu şarap kadehi geçici Evren olsun...”</p>

  <p>“Hangisi, az önce yere düşürdüğün mü?"</p>

  <p>“Öyle bir şey mi yaptım?”</p>

  <p>“Evet.”</p>

  <p>“Tamam,” dedi Ford, “unut gitsin. Demek istediğim ... Demek istediğim, bak şimdi, biliyor musun, Evrenin en başında nasıl başladığını biliyor musun?”</p>

  <p>“Sanırım, hayır,” dedi, bu konuyu hiç açmasaydım keşke diye düşünen Arthur.</p>

  <p>“Pekâlâ,” dedi Ford, “gözünün önüne şunu getir. Tamam. Bir küvet var. Tamam. Geniş yuvarlak bir küvet. Ve abanozdan yapılmış.”</p>

  <p>“Nereden alınmış?” dedi Arthur, “Harrods Vogonlar tarafından yerle bir edilmişti.”</p>

  <p>“Bunun bir önemi yok.”</p>

  <p>“Ama hep böyle diyorsun.”</p>

  <p>“Dinle.”</p>

  <p>“Pekâlâ.”</p>

  <p>“Bu küvet var, anladın mı? Bu küveti gözünün önüne getir. Abanozdan yapılmış ve koni biçimli bir küvet hayal et.”</p>

  <p>“Koni mi?” dedi Arthur. “Ne biçim bir küvet bu-”</p>

  <p>“Şşşş!” dedi Ford, “Konik işte. Şimdi yapman gereken, anlıyor musun, onu ince beyaz kumla doldurmak, tamam mı? Ya da toz şekerle. İnce beyaz kum ya da şeker. Herhangi biri. Önemli değil. Şeker de olabilir. Ve dolduğu zaman tıpasını açacaksın ... beni dinliyor musun?”</p>

  <p>“Dinliyorum.”</p>

  <p>“Tıpasını açacaksın ve hepsi döne döne akıp gidecek, anlıyor musun, tıpanın deliğinden akıp gidecek.”</p>

  <p>“Anladım.”</p>

  <p>“Anlamıyorsun. Hiçbir şey anlamıyorsun. Asıl can alıcı noktaya henüz gelmedim. Can alıcı noktayı duymak ister misin?”</p>

  <p>“Bana can alıcı noktayı söyle.”</p>

  <p>Ford bir an için düşündü, can alıcı noktanın ne olduğunu hatırlamaya çalıştı.</p>

  <p>“Can alıcı nokta,” dedi, “şu. Bunun oluşunu filme alıyorsun.”</p>

  <p>“Gerçekten can alıcıymış,” diye onayladı Arthur.</p>

  <p>“Bir kamera alıyor ve bu olurken filme çekiyorsun.”</p>

  <p>“Çok can alıcı.”</p>

  <p>“Asıl can alıcı nokta bu değil. Can alıcı nokta şu, şimdi hatırladım. Can alıcı nokta filmi projektöre yerleştirirken ... geriye doğru sarıyorsun!”</p>

  <p>“Geriye doğru mu?”</p>

  <p>“Evet, can alıcı nokta kesinlikle filmi geriye doğru sarmak. Öyle yapıp sonra da oturup seyrettiğinde, her şey döne döne küvetin deliğinden yukarı çıkıyormuş gibi görünecek ve küveti dolduracak. Anlıyor musun?”</p>

  <p>“Demek Evren böyle başladı, ha?”</p>

  <p>“Hayır, ama bu, gevşemek için muhteşem bir yol.”</p>

  <p>Şarap kadehine uzandı.</p>

  <p>“Şarap kadehim nerede?” dedi.</p>

  <p>“Yerde.”</p>

  <p>“Ha.”</p>

  <p>Ford, bardağını aramak için sandalyesini geriye doğru itince, elinde kablosuz bir telefonla masaya yaklaşmakta olan ufak tefek yeşil garsonla çarpıştı.</p>

  <p>Ford çok sarhoş olduğunu söyleyerek garsondan özür diledi.</p>

  <p>Garson bunun hiç sorun olmadığını ve onu çok iyi anladığını belirtti.</p>

  <p>Ford garsona bu nazik davranışı için teşekkür ederek onun kâkülünü çekiştirmek istedi, ama hedefi onbeş santimetre kadar ıskalayarak masanın altına kaydı.</p>

  <p>“Bay Zaphod Beeblebrox?” diye sordu garson.</p>

  <p>“Eee, evet?” dedi Zaphod, üçüncü bifteğinden başını kaldırarak.</p>

  <p>“Size telefon var.”</p>

  <p>“Hey, anlamadım, ne var dedin?”</p>

  <p>“Telefon efendim.”</p>

  <p>“Bana mı? Burada? Burada olduğumu kim biliyor ki?”</p>

  <p>Beyinlerinden biri aceleyle işlemeye başladı. Diğeri hâlâ ağzına tıkıştırdığı yiyeceklerle keyifle oyalanıyordu.</p>

  <p>“Devam edersem kusura bakmazsınız değil mi?” dedi yemek yiyen kafası ve işine devam etti.</p>

  <p>Artık peşinde o kadar çok kişi vardı ki Zaphod hesabı kendisi de kaybetmişti. Bu kadar dikkat çekici bir giriş yapmaması gerekirdi. Canı cehenneme, neden yapmayacakmışım ki, diye düşündü. Eğer kimse sizin eğlenişinizi izlemiyorsa, eğlendiğinizi nasıl anlayabilirsiniz ki?</p>

  <p>“Belki birileri Galaktik Polise haber uçurmuştur,” dedi Trillian. “Herkes içeri girdiğini gördü.”</p>

  <p>“Yani beni telefonda tutuklamak istediklerini mi söylüyorsun?” dedi Zaphod. “Mümkündür. Köşeye sıkıştırıldığım zaman çok tehlikeli olurum.”</p>

  <p>“Evet,” dedi bir ses masanın altından, “kendini öyle hızlı dağıtırsın ki insanlar şarapnelle vurulmuşa döner.”</p>

  <p>“Hey, bu da ne, Yargı Günü mü?” diye terslendi Zaphod.</p>

  <p>“Onu da mı göreceğiz?” diye sinirli bir sesle sordu Arthur.</p>

  <p>“Hiç acelem yok,” diye mırıldandı Zaphod. “Tamam, telefondaki herif kimmiş bakalım?” Ford’a bir tekme indirdi. “Hey, çık oradan ufaklık,” dedi ona, “sana ihtiyacım olabilir.”</p>

  <p>“Söz konusu metal beyefendiyi,” dedi garson, “şahsen tanımıyorum, efendim...”</p>

  <p>“Metal mi?”</p>

  <p>“Evet efendim.”</p>

  <p>“Metal mi dedin?”</p>

  <p>“Evet efendim, dedim ki, söz konusu metal beyefendiyi şahsen tanımıyorum...”</p>

  <p>“Peki devam et.”</p>

  <p>“Ama bana kendisinin uzun binyıllardır sizin dönüşünüzü beklediğini söyledi. Görünüşe bakılırsa buradan ayrılışınız oldukça ani olmuş.”</p>

  <p>“Buradan <i>ayrılışım</i> mı?” dedi Zaphod. “Saçmaladığının farkında mısın? Buraya daha yeni geldik.”</p>

  <p>“Aynen öyle efendim,” dedi garson inatçı bir ısrarla, “ama, efendim, anladığım kadarıyla, buraya gelmeden önce buradan ayrılmışsınız.”</p>

  <p>Zaphod bunu önce bir beyninde sonra da öbür beyninde değerlendirdi.</p>

  <p>“Yani diyorsun ki," dedi, “buraya gelmeden önce, buradan ayrılmışız, öyle mi?”</p>

  <p>Çok uzun bir gece olacak, diye düşündü garson.</p>

  <p>“Kesinlikle, efendim,” dedi.</p>

  <p>“Psikanalistine tehlike tazminatı ödesene, bebeğim,” diye bir öneride bulundu Zaphod.</p>

  <p>“Hayır, bekle bir dakika,” dedi Ford, tekrar masa seviyesinin üzerine çıkarken, “burası tam olarak neresi?”</p>

  <p>“Tam bir kesinlikle, efendim, burası Kurbağayıldızı B Dünyası.”</p>

  <p>“Ama biz daha oradan yeni <i>ayrıldık</i>” diye itiraz etti Zaphod, “oradan ayrıldık ve Evrenin Sonundaki Restorana geldik.”</p>

  <p>“Evet efendim,” dedi garson, şimdi tanıdık bir alanda olduğunu ve serbestçe atış yapabileceğini hissederek, “biri diğerinin enkazı üzerine inşa edilmişti.”</p>

  <p>“Ha,” dedi Arthur canlanarak, “yani demek istediğin biz uzayda değil zamanda yolculuk yaptık.”</p>

  <p>“Dinle, seni evrimini tamamlayamamış şempanze,” diye sözünü kesti Zaphod, “sen gidip bir ağaca tırmansana?”</p>

  <p>Arthur öfkelendi.</p>

  <p>“Sen de git kafalarını birbirine vur, dört göz,” diye öğüt verdi Zaphod’a.</p>

  <p>“Hayır, hayır,” dedi garson Zaphod’a, “maymununuz olayı doğru anladı, efendim.”</p>

  <p>Arthur öfkeyle kekeledi, ama bırakın ters bir şeyi, anlamlı bir şey bile söyleyemedi.</p>

  <p>“Tamamen aynı yerde kaldığınız halde ... sanırım beşyüz yetmişaltı milyar yıl ileriye atladınız,” diye açıkladı garson. Gülümsedi. Olanaksız görünen koşullar altında amacına ulaşmış gibi içinde harika bir his vardı.</p>

  <p>“Doğru ya!” dedi Zaphod. “Anladım. Bilgisayara bizi yemek yiyebileceğimiz en yakın yere götürmesini söylemiştim o da tam olarak böyle yaptı. Aşağı yukarı beşyüz yetmişaltı milyar yılı saymazsak, hiç yerimizden kımıldamamışız. Güzel.”</p>

  <p>Hepsi bunun çok güzel bir şey olduğunu onayladılar.</p>

  <p>“Ama şu telefondaki,” dedi Zaphod, “herif kim?”</p>

  <p>“Marvin’e ne oldu?” diye sordu Trillian.</p>

  <p>Zaphod elleriyle başlarına vurdu.</p>

  <p>“Paranoyak Android! Onu Kurbağayıldızı B’de mutsuz, umutsuz ve amaçsız dolaşırken bırakmıştım.”</p>

  <p>“Bu ne zaman olmuştu?”</p>

  <p>“Şey, eee, sanırım beşyüz yetmişaltı milyar yıl önce,” dedi Zaphod. “Hey, eee, Tabakların Kaptanı, bana şu konuşma çubuğunu versene.”</p>

  <p>Ufak tefek garsonun kaşları alnında karmaşa içinde dolaştı.</p>

  <p>“Özür dilerim efendim, anlayamadım?” dedi.</p>

  <p>“Telefonu ver, garson,” dedi Zaphod, aleti elinden kaparak. “Yani öyle demodesiniz ki, bu dünyaya nasıl ayak uyduruyorsunuz anlamıyorum.”</p>

  <p>“Haklısınız efendim.”</p>

  <p>“Hey, Marvin, sen misin?” dedi Zaphod telefona. “Neler yapıyorsun, ufaklık?”</p>

  <p>Hatta incecik kısık bir ses duyulmadan önce uzun bir sessizlik oldu.</p>

  <p>“Sanırım kendimi ne kadar kötü hissettiğimi biliyor olmalısın,” dedi.</p>

  <p>Zaphod telefonu eliyle kapattı.</p>

  <p>“Arayan Marvin,” dedi.</p>

  <p>“Hey, Marvin,” dedi tekrar telefona, “biz çok iyi vakit geçiriyoruz. Yemek, şarap, biraz kişisel istismar ve Evrenin bumlayışı. Seni nerede bulabiliriz?”</p>

  <p>Tekrar bir sessizlik oldu.</p>

  <p>“Biliyorsunuz, benimle ilgileniyormuş gibi davranmanız gerekmez,” dedi Marvin sonunda. “Ben yalnızca sıradan bir robot olduğumun kesinlikle farkındayım.”</p>

  <p>“Tamam, tamam,” dedi Zaphod, “ama neredesin?”</p>

  <p>“Bana ‘geri vitese tak, Marvin’ diyorlar. ‘Üç numaralı hava-kilidini aç, Marvin. Şu kâğıdı yerden alır mısın Marvin?’ Kâğıdı yerden alır mıymışım! Şu hale bakın, gezegen büyüklüğünde bir beynim var, ama onlar benden...”</p>

  <p>“Evet, evet,” dedi Zaphod, onu anlıyormuş gibi, ama zerre kadar sempati duymadan.</p>

  <p>“Ama elbette ben aşağılanmaya alışığım,” diye vızıldadı Marvin, “isterseniz gidip kafamı bir kova suyun içine de sokabilirim. Bunu yapmamı ister misiniz? Yanımda hazır bir kova var. Bir dakika bekleyin.”</p>

  <p>“Eee, hey, Marvin...” diye onun sözünü kesmek istedi Zaphod, ama çok geç kalmıştı. Ahizeden metal tıngırtıları ve kederli küçük fokurtular geldi.</p>

  <p>“Ne diyor?” diye sordu Trillian.</p>

  <p>“Hiçbir şey,” dedi Zaphod, “bizi yalnızca başını yıkayışını dinletmek için aramış.”</p>

  <p>“İşte,” dedi Marvin, ahizeye geri dönerek ve biraz daha fokurdayarak, “umarım bu sizi tatmin etmiştir...”</p>

  <p>“Evet, evet,” dedi Zaphod, “şimdi bize nerede olduğunu söyler misin lütfen?”</p>

  <p>“Otoparktayım,” dedi Marvin.</p>

  <p>“Otopark mı?” diye sordu Zaphod. "Orada ne yapıyorsun?”</p>

  <p>“Arabaları park ediyorum. Bir otoparkta başka ne yapılır ki ?”</p>

  <p>“Tamam, orada kal, hemen geliyoruz.”</p>

  <p>Zaphod bir hamlede ayağa kalktı, telefonu fırlattı ve faturaya “Hotblack Desiato” yazdı.</p>

  <p>“Haydi gelin, çocuklar,” dedi. “Marvin, otoparktaymış. Haydi oraya inelim.”</p>

  <p>“Otoparkta ne yapıyormuş?” diye sordu Arthur.</p>

  <p>“Arabaları park ediyor, başka ne yapabilir? Boş kafa.”</p>

  <p>“Ama Evrenin Sonu ne olacak? Büyük anı kaçıracağız.”</p>

  <p>“Ben daha önce gördüm. Saçmalıktan başka bir şey değil,” dedi Zaphod, “bir küyüb amaltap o kadar.”</p>

  <p>“Bir ne?”</p>

  <p>“Bir büyük patlamanın tersi. Haydi, fırlayın.”</p>

  <p>Restoranın çıkışına doğru yollarını açarak ilerlerken diğer müşterilerin çok azı onlara dikkat etti. Hepsinin gözü gökyüzündeki dehşete çivilenmişti.</p>

  <p>“Gökyüzünün sol üst çeyreğinde,” diyordu Max, “ilginç bir manzara göreceksiniz. Dikkatle bakacak olursanız, Hastromil yıldız sisteminin morötesi ışıklar içinde kaynamakta olduğunu izleyebilirsiniz. Aramızda Hastromil’den gelen birileri var mı?”</p>

  <p>Arka masalardan bir yerlerden bir iki kararsız alkış geldi.</p>

  <p>“Eh,” dedi Max neşeyle onlara sırıtarak, “ocağı açık bırakıp bırakmadığınızı düşünmek için artık çok geç.”</p>
</body>
</html>
