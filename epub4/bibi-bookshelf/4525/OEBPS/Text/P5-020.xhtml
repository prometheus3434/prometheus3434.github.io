<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/SM.css" rel="stylesheet" type="text/css" />
</head>

<body>
  <h3>yirmi <img alt="SAG" src="../Images/SAG.jpg" /></h3>

  <p>Göç etmekte olan bir buçuk tonluk bir Bütünüyle Normal Hayvanın sırtına atlayıp saatte elli kilometre hızla gümbürdeyerek yol almak ilk bakışta göründüğü kadar kolay bir şey değildi. Hele Lamuellalı avcıları seyrederken göründüğü kadar kolay hiç değildi ve Arthur Dent zor kısmın bu olabileceğini keşfetmeye hazırlıklıydı.</p>

  <p>Keşfetmeye hazır olmadığı şey ise bu zor kısma kadar <i>gelebilmesinin</i> bile ne kadar zor olduğuydu. Kolay olması gereken kısmın neredeyse imkânsız olduğu ortaya çıkmıştı.</p>

  <p>Tek bir hayvanın bile dikkatini çekmeyi başaramamışlardı. Bütünüyle Normal Hayvanlar, başları aşağıda, omuzları ileride, toprağı yulaf ezmesine döndürecek şekilde döven arka ayaklarıyla dehşet saçan bir gümbürtü koparmaya kendilerini öylesine kaptırmışlardı ki, dikkatlerini çekebilmek için yalnızca şaşırtıcı değil, jeolojik bir şey de gerekliydi.</p>

  <p>Sonunda sırf gümbürtü bile Arthur ile Ford’un başa çıkabileceğinden fazla hale geldi. Ellerinde çiçek desenli, orta boy bir banyo havlusuyla gittikçe artan dozda saçmalıklar yaparak neredeyse iki saate yakın bir süre hoplayıp sıçradıktan sonra yanlarından gümbürdeyerek geçen koca hayvanlardan birinin kendilerine hiç olmazsa şöyle bir göz atmasını bile sağlayamamışlardı.</p>

  <p>Terli gövdelerin oluşturduğu yatay çığın bir metre kadar yakınındaydılar. Daha fazla yaklaşmak, hayatın kronolojik ya da kronolojik olmayan bir anında ölüm riskini göze almak demekti. Arthur, genç ve tecrübesiz Lamuella avcılarından birinin hayvanlar hâlâ sürüyle birlikte gümbürtüyle toprağı döverken, vaktinden önce ve beceriksizce mızrakladığı bir Bütünüyle Normal Hayvandan arta kalanları gözleriyle görmüştü.</p>

  <p>Tek gereken bir tökezlenmeydi. Stavromula Beta’da, her ne cehennemin dibindeyse işte orada, ölümle önceden yapılmış hiçbir randevunun gücü insanı bu gümbürdeyen toynakların altında ezilmekten kurtaramazdı.</p>

  <p>Sonunda Arthur ve Ford sendeleyerek geri çekildiler. Tükenmiş ve yenilmiş bir halde yere oturup birbirlerinin havlu tekniğini eleştirmeye başladılar.</p>

  <p>“Daha fazla sallaman gerekiyordu,” diye şikâyet etti Ford. “Eğer bu kahrolası yaratıklardan birinin herhangi bir şeyi fark etmesini istiyorsan dirseğinin hareketini tamamlamalısın.”</p>

  <p>“<i>Tamamlamak?</i>” diye itiraz ediyordu Arthur. “Asıl <i>senin</i> bileğinin daha esnek olması gerekiyor.”</p>

  <p>“Sallamayı daha uzun sürdürmen gerekirdi,” diye karşı çıktı Ford.</p>

  <p>“Daha büyük bir havlun olması gerekirdi.”</p>

  <p>“Yanınızda bir pikka kuşunun olması gerekirdi,” dedi başka bir ses.</p>

  <p>“Ne gerekirdi?”</p>

  <p>Ses arkalarından gelmişti. Döndüler ve sabahın ilk ışıkları altında arkalarında duran Yaşlı Thrashbarg’i gördüler.</p>

  <p>“Bütünüyle Normal Hayvanlardan birinin dikkatini çekebilmek için,” dedi yaşlı adam, onlara doğru yürürken, “bir pikka kuşuna ihtiyacınız var. Bunun gibi.”</p>

  <p>Üzerindeki kalın kumaştan yapılmış ve papaz cübbesine benzeyen giysisinin altından küçük bir pikka kuşu çıkardı. Kuş Yaşlı Thrashbarg’in elinde huzursuzca oturuyor ve yaklaşık yüz altmışaltı buçuk santimetre ötesindeki Bob bilir hangi ilginç şeye dikkatle bakıyordu.</p>

  <p>Ford derhal, ne olup bittiğine ya da ne yapması gerektiğine tamamen emin olamadığı zamanlarda girdiği tetikte çömelme pozisyonuna geçti. Bir yandan da kollarını çok yavaş ve korkunç göründüğünü umduğu bir şekilde sallıyordu.</p>

  <p>“Bu da kim?” diye tısladı.</p>

  <p>“Yalnızca Yaşlı Thrashbarg,” dedi Arthur yavaşça, “ve yerinde olsam o garip hareketlere zahmet etmezdim. O da en az senin kadar tecrübeli bir şaklaban. Aksi takdirde bütün bir günü birbirinize hava atarak geçirebilirsiniz.”</p>

  <p>“Kuş,” diye fısıldadı Ford, dişlerinin arasından. “Kuş neyin nesi?”</p>

  <p>“Yalnızca bir kuş işte!” dedi Arthur sabırsız bir şekilde. “Bütün diğer kuşlar gibi bir kuş. Yumurta yumurtlar, göremediğin şeylere <i>gaak</i> eder veya <i>aark</i> ya da <i>ciik</i> gibi sesler çıkarır.”</p>

  <p>“Yumurtladığını kendi gözlerinle <i>gördün</i> mü?”</p>

  <p>“Tanrı aşkına, tabii ki gördüm,” dedi Arthur. “Ve onlardan yüzlercesini yedim. Oldukça iyi omlet oluyor. İşin sırrı omleti yaparken küçük küpler halinde soğuk tereyağı parçaları kullanmak ve hafifçe çırpmak için bir-”</p>

  <p>“Zark’ın belası bir omlet tarifi istediğim yok senden,” dedi Ford. “Yalnızca çokboyutlu bir siberkâbus değil de gerçek bir kuş olduğuna emin olmak istiyorum.”</p>

  <p>Çömelme pozisyonundan doğruldu ve üstünü başını silkelemeye başladı. Bu arada hâlâ kuşu gözlemeye devam ediyordu.</p>

  <p>“O halde,” dedi Yaşlı Thrashbarg, Arthur’a “alın yazımız, Bob’un bir zamanlar bize bahşettiği Sandviç Ustasının kutsayışını bir kez daha geriye alması mı?”</p>

  <p>Ford neredeyse yeniden çömelme pozisyonuna geçer gibi oldu.</p>

  <p>“Telaşlanma,” diye mırıldandı Arthur, “o her zaman böyle konuşur.” Sonra yüksek sesle devam etti. “Ah, saygıdeğer Thrashbarg. Hımmm, evet. Korkarım artık buradan ayrılmak zorundayım. Ama genç Drimple, yani çırağım, iyi bir Sandviç Ustası olarak benim yerimi dolduracaktır. Yeteneğe ve derin bir sandviç sevgisine sahip, ayrıca şimdiye kadar edindiği beceriler, henüz tam anlamıyla gelişmediyse de zamanla olgunlaşacak ve eee, yani sonunda başaracağını söylemek istiyorum.”</p>

  <p>Yaşlı Thrashbarg onu ciddi ve üzgün gözlerle süzmekteydi. Yaşlı gri gözleri kederli bir havayla bakıyordu. Kollarını yukarı doğru kaldırdı, bir elinde kıpır kıpır pikka kuşunu, diğeriyse asasını tutuyordu.</p>

  <p>“Ey, Bob’dan gelen Sandviç Ustası!” dedi yüksek sesle. Durakladı, alnını kırıştırdı ve dindar bir edayla gözlerini kapattı. “Sen olmadan,” dedi “hayat çok daha az tuhaf olacak!”</p>

  <p>Arthur şaşırmıştı.</p>

  <p>“Biliyor musun,” dedi sonra, “sanırım bu bana şimdiye kadar söylenen en hoş şey.”</p>

  <p>“İşimize bakabilir miyiz, lütfen?” dedi Ford.</p>

  <p>Zaten bir şeyler olmaya başlamıştı bile. Yaşlı Thrashbarg’in elindeki pikka kuşunun varlığı gürültücü sürünün içinde şimdiden ilgi kıpırtıları yaratıyor ve ara sıra bir baş onlara doğru bir an çevriliveriyordu. Arthur da gördüğü Bütünüyle Normal Hayvan avlarını hatırlamaya başlamıştı. Pelerinlerini sallayan matador avcılar dışında bir de onların arkasında durup pikka kuşu tutanlar olduğunu anımsadı. Ama Arthur şimdiye kadar, onların da kendisi gibi yalnızca avı izlemeye geldiklerini düşünmüştü.</p>

  <p>Yaşlı Thrashbarg öne, ilerleyen sürüye daha yakın bir yere doğru ilerledi. Şimdi sürüdeki hayvanların bazıları pikka kuşunun görüntüsü karşısında ilgiyle başlarını arkaya doğru atıyorlardı.</p>

  <p>Yaşlı Thrashbarg’in ileri uzattığı kolları tir tir titriyordu.</p>

  <p>Yalnızca pikka kuşu olanlara karşı ilgisiz görünüyordu. Onun bütün ilgisi sanki herhangi bir noktada bulunan birkaç isimsiz hava molekülüne yönelmiş gibiydi.</p>

  <p>“Şimdi!” diye heyecanla haykırdı en sonunda Yaşlı Thrashbarg. “Şimdi havlunuzu kullanabilirsiniz!”</p>

  <p>Arthur, Ford’un havlusunu matador avcıların yaptığı gibi sallayarak ve kendisine hiç de doğal gelmeyen zarif bir çalımla ilerlemeye başladı. Artık ne yapacağını ve yaptığının doğru olduğunu biliyordu. O ana hazır olmak için havluyu bir iki kez sallayıp dalgalandırdı, sonra izlemeye başladı.</p>

  <p>Biraz ötede, sürü içinden istediği hayvanı saptadı. Saptadığı, yani sürünün en dışındaki hayvan dörtnala onlara doğru gelmekteydi. Yaşlı Thrashbarg elindeki kuşu seri hareketlerle oynattı. Hayvan yukarı doğru baktı, başını geriye attı ve sonra tam yeniden öne doğru eğeceği sırada Arthur havluyu hayvanın görüş alanı içinde dalgalandırdı. Hayvan şaşkınlık içinde kafasını yeniden geriye attı ve gözleri havlunun hareketlerini izlemeye başladı.</p>

  <p>Hayvanın ilgisini çekmeyi başarmıştı.</p>

  <p>Bu andan sonra hayvanı kandırıp kendi üstüne çekmek en doğal şeymiş gibi geldi ona. Hayvanın kafası yukarıya kalkmış ve hafifçe yana doğru eğilmişti. Önce yavaşladı ve ardından tırısa geçti. Birkaç saniye sonra koca şey aralarında duruyor, homurdanıyor, toprağı eşeliyor, terliyor ve varlığını fark etmemiş görünen pikka kuşunu heyecanla kokluyordu. Yaşlı Thrashbarg kollarının tuhaf, geniş hareketleriyle pikka kuşunu hayvanın önünde, ama daima erişemeyeceği bir uzaklıkta ve aşağıda tutuyordu. Arthur da havluyla yaptığı tuhaf ve geniş hareketlerle hayvanın dikkatini önce sağa sonra sola, ama yine daima aşağıya doğru çekiyordu.</p>

  <p>“Hayatımda bundan daha aptalca bir şey gördüğümü sanmıyorum,” diye kendi kendine söylendi Ford.</p>

  <p>Sonunda hayvan şaşkın, ama uyuşmuş bir halde dizlerinin üzerine çöktü.</p>

  <p>“Haydi!” diye fısıldadı Yaşlı Thrashbarg aceleyle Ford’a “Haydi, hemen şimdi!”</p>

  <p>Ford kocaman yaratığın sırtına atladı, düğüm düğüm postu arasında tutunacak bir yer aradı ve avuç dolusu kürkü iyice yakalayarak pozisyonunu sağlama aldı.</p>

  <p>“Haydi Sandviç Ustası! Şimdi!” Thrashbarg karmaşık ve törensel bir şekilde Arthur’un elini sıktı. Arthur ise yaşlı adamın o anda uydurduğu hareketi tam anlayamadan öne doğru itildi. Derin bir nefes alarak Ford’un arkasına, hayvanın inip kalkan, kocaman, sıcak sağrısına tırmanıp sıkı sıkı tutundu. Altında deniz aslanları büyüklüğünde kocaman kasların dalgalanıp gerildiğini hissedebiliyordu.</p>

  <p>Yaşlı Thrashbarg kuşu birden yukarı kaldırdı. Hayvanın kafası da onu izleyerek yukarı çevrildi. Thrashbarg kollarını ve kuşu yukarı doğru itiyor, itiyordu; derken Bütünüyle Normal Hayvan yavaş yavaş dizleri üzerinde doğruldu ve en sonunda hafifçe sallanarak ayağa kalktı. İki binicisi can havliyle ve tedirgin bir şekilde sıkı sıkı tutundular.</p>

  <p>Arthur koşuşturan hayvan denizinin üzerinden bakarak nereye doğru gittiklerini anlamaya çalıştı, ama sıcak bir hava dalgasından başka görünen hiçbir şey yoktu.</p>

  <p>“Bir şey görebiliyor musun?” diye sordu Ford’a.</p>

  <p>“Hayır.” Ford geriye bakmak için oturduğu yerde dönerek nereden geldikleriyle ilgili bir ipucu görmeye çalıştı. Ama yine bir şey yoktu.</p>

  <p>Arthur aşağıya Thrashbarg’e seslendi.</p>

  <p>“Nereden geldiklerini biliyor musun?” diye haykırdı “Ya da nereye gittiklerini?”</p>

  <p>“Kralın Topraklarına!” diye bağırdı Yaşlı Thrashbarg.</p>

  <p>“Kral mı?” diye şaşırarak bağırdı Arthur. “Ne Kralı?” Bütünüyle Normal Hayvan, altında huzursuzca sarsılıp sallanıyordu.</p>

  <p>“<i>Ne</i> Kralı da ne demek?” diye bağırdı Yaşlı Thrashbarg. “O Kral.”</p>

  <p>“Bir Kraldan hiç bahsetmemiştin, ama” diye seslendi Arthur, birazcık dehşet ve şaşkınlık içinde.</p>

  <p>“Ne?” diye bağırdı Yaşlı Thrashbarg. Binlerce çift toynağın gümbürtüsü arasından söylenenleri duymak çok zordu. Üstelik yaşlı adam bütün dikkatini yaptığı işe vermişti.</p>

  <p>Kuşu yukarıda tutmaya devam ederek hayvanı yavaşça döndürdü ve onu bir kez daha büyük sürünün hareketine paralel bir konuma getirdi. Sonra öne doğru ilerledi. Hayvan da onu izledi. Yeniden ilerledi. Hayvan da onu yeniden izledi. Bütünüyle Normal Hayvan en sonunda hızını biraz arttırarak öne doğru hantal adımlarla ilerlemeye başladı.</p>

  <p>“Bir Kraldan hiç bahsetmemiştin dedim!” diye yeniden bağırdı Arthur.</p>

  <p>“Ben <i>bir</i> Kral demedim,” diye bağırdı Yaşlı Thrashbarg. “Ben o Kral dedim!”</p>

  <p>Yaşlı adam kolunu geri çekti ve sonra bütün gücüyle öne doğru atıp pikka kuşunu sürünün üzerinden havaya fırlattı. Bu hareket olup bitenlere hiç dikkatini vermemiş olan pikka kuşunu gafil avlamışa benziyordu. Neler olduğunu anlaması bir iki saniyesini aldı ve ardından küçük kanatlarını açarak uçup gitti.</p>

  <p>“Git!” diye bağırdı Thrashbarg. “Git ve kaderinle buluş Sandviç Ustası!”</p>

  <p>Arthur kaderiyle bu şekilde buluşmayı istediğine o kadar da emin değildi. Onun tek istediği, gidecekleri yer her neresiyse oraya bir an önce varıp şu yaratığın sırtından inebilmekti. Bulunduğu yerde kendini hiç güvende hissetmiyordu. Bütünüyle Normal Hayvan pikka kuşunun izinde hızını arttırıyordu. Sonra koca hayvan, sürünün sınırlarına erişti, pikka kuşu unutuldu, bir iki saniye sonra sürüyle birlikte başını aşağıya indirmiş bir şekilde hayvanların ortadan kaybolacağı noktaya doğru hızla koşuyordu. Etrafları koşuşturan dağ gibi gövdelerle çevrilmiş olan Arthur ve Ford koca canavarın sırtına hayatları pahasına yapıştılar.</p>

  <p>“Git! Sür Hayvanı!” diye bağırıyordu Thrashbarg. Uzaklardan gelen sesi kulaklarında belli belirsiz yankılanıyordu. “Sür şu Bütünüyle Normal Hayvanı! Sür! Sür!”</p>

  <p>Arthur’un kulağına doğru bağırdı Ford. “Nereye gittiğimizi söyledi?”</p>

  <p>“Bir Kral hakkında bir şeyler söyledi,” diye bağırdı Arthur, umutsuzca tutunmaya devam ederken.</p>

  <p>"Ne Kralı?”</p>

  <p>“Ben de bunu sordum. Yanıt olarak yalnızca o Kral dedi.”</p>

  <p>“Ben o Kral diye birinin olduğunu bilmiyordum,” diye bağırdı Ford.</p>

  <p>“Ben de öyle,” diye bağırarak yanıtladı Arthur.</p>

  <p>“Tabii eğer o Kral’dan bahsetmiyorsa,” diye bağırdı Ford. “Herhalde onu kastetmiyordu.”</p>

  <p>“Ne Kralı?” diye bağırdı Arthur.</p>

  <p>Çıkış noktasına neredeyse varmışlardı. Önlerinde Bütünüyle Normal Hayvanlar dörtnala boşluğa doğru koşuyor ve kayboluyorlardı.</p>

  <p>“Ne Kralı da ne demek?” diye bağırdı Ford. “Ben ne bileyim hangi Kral. Ben yalnızca o Kralı kastetmiş olamaz diyorum, yani ne demek istediğini ben de bilmiyorum.”</p>

  <p>“Ford, neden bahsettiğini hiç anlamıyorum.”</p>

  <p>“Eee, n’olmuş?” dedi Ford. O anda aniden başlarının çevresinde dönüp bükülen yıldızlar belirdi ve hemen ardından da aynı hızla yitiverdiler.</p>
</body>
</html>
