<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/SM.css" rel="stylesheet" type="text/css" />
</head>

<body>
  <h3>bir <img alt="SAG" src="../Images/SAG.jpg" /></h3>

  <p>Ev, köyün hemen ucundaki alçak bir bayırın üzerindeydi. Orada tek başına duruyor ve West Country’nin geniş bir alana yayılmış tarlalarına bakıyordu. Evin dikkate değer herhangi bir yanı yoktu - otuz yıllık, gecekondu benzeri karemsi, tuğladan bir evdi, ön tarafında boyut ve oranlarıyla göze hoş görünmekten çok uzak dört penceresi vardı.</p>

  <p>Ev koskoca dünyada bir tek Arthur Dent için önemliydi ve bunun tek nedeni bahsi geçen evin şans eseri onun yaşadığı ev olmasıydı. Onu sinirli ve huysuz yapan Londra’dan ayrıldığından beri, yaklaşık üç yıldır burada yaşıyordu. Otuz yaşlarında, uzun boylu, koyu saçlı biriydi ve asla kendisine güvenemezdi. Onu en çok endişelendiren şey insanların ona her zaman neden bu kadar endişeli göründüğünü sormalarıydı. Arkadaşlarına hep düşündüklerinden çok daha ilginç olduğunu söylediği yerel bir radyo kanalında çalışıyordu. Öyleydi de - arkadaşlarının çoğu reklamcılık yapıyordu.</p>

  <p>Çarşamba gecesi çok şiddetli bir yağmur yağmıştı, dar yol ıslak ve çamurluydu, ama Perşembe sabahı, güneş Arthur Dent’in evinin üzerine son kez vurduğunda yol parlak ve temiz görünüyordu.</p>

  <p>Belediye Meclisinin evi yıkıp yerine kestirme bir yol inşa etmek istediği, Arthur’a henüz uygun bir şekilde bildirilmemişti.</p>

  <div>
    <br />
  </div>

  <p class="p1" style="text-align: center;"><img alt="orta" src="../Images/orta.jpg" /></p>

  <div>
    <br />
  </div>

  <p>Perşembe sabahı saat sekizde Arthur kendini pek iyi hissetmiyordu. Uyandığında gözleri kıpkırmızıydı; yataktan çıktı, çapaklı ve sulanmış gözlerle odasında gezindi, pencereyi açtı, bir buldozer gördü, terliklerini buldu ve elini yüzünü yıkamak için ayaklarını sürüye sürüye banyoya gitti.</p>

  <p>Diş macunu fırçanın üzerinde - öyleyse. Fırçala.</p>

  <p>Tıraş aynası - tavana doğru bakıyordu. Onu düzeltti. Bir an için banyo penceresinden ikinci bir buldozerin görüntüsü yansımıştı. Düzgünce ayarlandığında ayna Arthur Dent’in sert ve kısa sakallarını gösteriyordu. Onları tıraş etti, yüzünü yıkadı, kuruladı ve ağzına atacak lezzetli bir şeyler bulmak üzere yine ayaklarını sürüye sürüye mutfağa doğru yürüdü.</p>

  <p>Su ısıtıcısı, fiş, buzdolabı, süt, kahve. Esne.</p>

  <p><i>Buldozer</i> sözcüğü bağlantı kurabileceği bir şeyler arayarak bir an için kafasında öylece dolandı.</p>

  <p>Mutfak penceresinden görünen buldozer epey büyüktü.</p>

  <p>Gözünü buldozere dikti.</p>

  <p>“Sarı,” diye düşündü ve giyinmek için ayaklarını sürüye sürüye yatak odasına döndü.</p>

  <p>Banyonun önünden geçerken koca bir bardak su içmek için durdu, sonra bir tane daha içti. Akşamdan kalma olduğundan şüphelenmeye başlamıştı. Neden akşamdan kalmaydı? Önceki gece içki mi içmişti? Herhalde içmiş olmalıydı. Gözüne tıraş aynasındaki bir pırıltı çarptı. “Sarı” diye düşündü ve yatak odasına doğru ayaklarını sürüye sürüye ilerledi.</p>

  <p>Durdu ve düşündü. Bar, diye düşündü. Ah elbette, bar. Kızgın olduğunu, önemli görünen bir şey yüzünden kızgın olduğunu hayal meyal hatırladı. Bir süredir çevresindekilere o konudan bahsetmiş olduğundan, hatta insanlara bunu uzun uzun anlattığından kuşkulanıyordu: Anımsayabildiği en net görüntü, konuştuğu insanların yüzlerindeki donuk ifadelerdi. Çok kısa bir süre önce hakkında bir şeyler öğrendiği yeni bir kestirme yolla ilgiliydi. Yol çalışması aylardır hazırlık aşamasındaydı, ama görünüşe göre kimsenin bundan haberi yoktu. Saçmalık. Bir yudum su aldı. Her şeyin bir şekilde kendi kendine yoluna gireceğine karar vermişti, kimse kestirme bir yol istemiyordu, belediye meclisinin hiçbir dayanağı yoktu. Her şey kendi kendine yoluna girecekti.</p>

  <p>Tanrım, bu ne korkunç bir akşamdan kalmalıktı. Giysi dolabının aynasında kendine baktı. Dilini çıkardı. “Sarı” diye düşündü. <i>Sarı</i> sözcüğü bağlantı kurabileceği bir şeyler arayarak bir an için kafasında öylece dolandı.</p>

  <p>Onbeş saniye sonra evden çıkmıştı ve bahçesindeki patikada ilerleyen büyük, sarı bir buldozerin önünde yatıyordu.</p>

  <div>
    <br />
  </div>

  <p class="p1" style="text-align: center;"><img alt="orta" src="../Images/orta.jpg" /></p>

  <div>
    <br />
  </div>

  <p>Bay L. Prosser, söylenenlere bakılırsa sıradan bir insandı. Bir başka deyişle, maymundan gelme, karbon temelli ve iki ayaklı bir yaşam biçimiydi. Daha fazla ayrıntı vermek gerekirse kırk yaşında, şişman, kılıksız bir adamdı ve Belediye Meclisinde çalışıyordu. Tuhaf bir şekilde, bunu bilmese de baba tarafından doğrudan Cengiz Han’ın soyundan geliyordu. Yine de araya giren nesiller ve karışan ırklar genlerinde o kadar çok değişikliğe sebep olmuştu ki artık gözle görülebilir Moğol özellikleri taşımıyordu. Bay L. Prosser’da kudretli atalarından geriye kalan tek iz, karın bölgesindeki göze çarpan şişmanlık ve küçük kürk şapkalara olan tutkusuydu.</p>

  <p>Kesinlikle büyük bir savaşçı değildi: aslına bakılırsa gergin ve endişeli bir adamdı. Bugün özellikle gergin ve endişeliydi, çünkü işinde -işi gün bitmeden Arthur Dent’in evinin yoldan kaldırılmasını sağlamaktı- ciddi bir terslik çıkmıştı.</p>

  <p>“Saçmalamayın, Bay Dent,” dedi, “kazanamayacağınızı siz de biliyorsunuz. Sonsuza dek buldozerin önünde yatamazsınız.” Gözlerini acımasız bir ateşle parlatmaya çalıştı, ama olmuyordu işte.</p>

  <p>Çamurun içinde yatan Arthur’un sesi onunkini bastırdı.</p>

  <p>“Benim gözüm kara,” dedi, “er mi yaman bey mi yaman göreceğiz.”</p>

  <p>“Korkarım durumu kabul etmek zorunda kalacaksınız,” dedi Bay L. Prosser, kürk şapkasını sıkıca tutup kafasının üzerinde döndürerek, “bu kestirme yolun inşa edilmesi gerekiyor ve inşa edilecek!”</p>

  <p>“Bunu ilk defa duyuyorum,” dedi Arthur, “peki neden inşa edilmesi gerekiyormuş?”</p>

  <p>Bay Prosser bir süre ona parmağını salladı, sonra durdu ve parmağını çekti.</p>

  <p>“Neden inşa edilmesi gerekiyormuş da ne demek?” dedi. “Bu bir kestirme yol. Kestirme yollar inşa edilmelidir.”</p>

  <p>Kestirme yollar, bazı insanların A noktasından B noktasına çok hızlı bir şekilde gitmesini, bu sırada başka insanların da B noktasından A noktasına çok hızlı bir şekilde varmasını sağlayan buluşlardır. Tam ortada bir nokta olan C noktasında yaşayan insanlarsa sık sık şunu merak ederdi: A noktasında ne var ki bunca insan B noktasından oraya gitmek için can atıyor ve B noktasında ne var ki bunca insan A noktasından oraya gitmek için can atıyor? Çoğu kez insanların hangi lanet olası yerde olmak istediklerine kesin bir karar verip bu duruma bir son vermelerini dilerlerdi.</p>

  <p>Bay Prosser D noktasında olmak istiyordu. D noktası belirli bir yer değildi, A, B ve C noktalarının çok çok uzağındaki herhangi bir uygun nokta olabilirdi. D noktasında, kapısının üzerinde baltalar olan küçük bir kulübesi olacaktı ve D noktasına en yakın bar olan E noktasında birazcık iyi vakit geçirecekti. Karısı elbette ki sarmaşık gülleri olmasını isterdi, ama o baltaları tercih ediyordu. Nedenini bilmiyordu - yalnızca baltalar hoşuna gidiyordu. Buldozer sürücülerinin alaycı sırıtışları karşısında kıpkırmızı oldu.</p>

  <p>Ağırlığını bir ayağından diğerine verdi, ama her iki durum da eşit derecede rahatsızdı. Birilerinin korkunç bir beceriksizlik yaptığı gün gibi ortadaydı ve o kişinin kendisi olmaması için dua etti.</p>

  <p>“Vaktinde herhangi bir öneri ya da itirazda bulunmaya hakkınız vardı, biliyorsunuz,” dedi Bay Prosser.</p>

  <p>“Vaktinde mi?” dedi Arthur, baykuş gibi öterek. “Vaktinde? Bunu ilk kez dün evime gelen bir işçiden duydum. Ona pencereleri silmeye mi geldin diye sordum, o da hayır evi yıkmaya geldim dedi. Elbette ki bunu hemen söylemedi. Şey, hayır. Önce birkaç pencere sildi ve benden bir beşlik aldı. Ondan sonra söyledi.”</p>

  <p>“Ama Bay Dent, planlar dokuz aydır yerel planlama ofisinde duruyordu.”</p>

  <p>“Şey, evet, dün öğleden sonra, duyar duymaz doğrudan oraya gittim. Planların orada olduğunu duyurmak için kılınızı bile kıpırdatmadınız, değil mi? Bunu gerçekten gidip birilerine ya da bir şeylere bildirmekten bahsediyorum.”</p>

  <p>“Ama taslaklar asılıydı...”</p>

  <p>“Asılı mıydı? Onları bulabilmek için en sonunda bodruma inmek zorunda kaldım.”</p>

  <p>“Evrakların asıldığı bölüm orasıdır.”</p>

  <p>“Elimde bir fenerle.”</p>

  <p>“Şey, büyük olasılıkla ışıklar gitmişti.”</p>

  <p>“Merdivenler de gitmişti.”</p>

  <p>“Ama bakın, duyuruyu buldunuz, değil mi?”</p>

  <p>“Evet,” dedi Arthur, “evet, buldum. Kapısında <i>Leopara dikkat et</i> yazılı bir tabela asılmış ve kullanılmayan bir helaya tıkılmış, kilitli bir dosya dolabının dibindeydi.”</p>

  <p>Başlarının üzerinden bir bulut geçti. Bulutun gölgesi soğuk çamurun içinde dirseğine dayanmış bir şekilde uzanan Arthur Dent’in üzerine düştü. Arthur Dent’in evinin üzerine düştü. Bay Prosser kaşlarını çatıp buluta baktı.</p>

  <p>“Çok da matah bir ev değil,” dedi.</p>

  <p>“Üzgünüm, ama onu sevmiş bulundum bir kere.”</p>

  <p>“Kestirme yolu da seveceksiniz.”</p>

  <p>“Ah, kapa çeneni,” dedi Arthur Dent. “Kapa çeneni ve defol git; giderken lanet olası kestirme yolunu da yanına al. Hiçbir dayanağın yok ve bunu biliyorsun.”</p>

  <p>Zihni Arthur Dent’in evinin yanıp kül oluşunun ve Arthur’un sırtına saplanmış en az üç kalın mızrakla birlikte alev alev yanan yıkıntıdan çığlık çığlığa kaçışının tarifi güç, ama müthiş çekici görüntüleriyle dolu olan Bay Prosser ağzını birkaç kez açıp kapattı. Buna benzer hayaller Bay Prosser’ı sık sık rahatsız eder ve kendisini çok gergin hissetmesine neden olurdu. Bir an için kekeledi, ama sonra kendisini hemen toparladı.</p>

  <p>“Bay Dent,” dedi.</p>

  <p>“Buyrun, benim,” dedi Arthur.</p>

  <p>“İşte size gerçeklere dayanan bazı bilgiler. Şu buldozerin dosdoğru üstünüzden geçmesine izin verirsem, buldozerin ne kadar zarar göreceğine dair herhangi bir fikriniz var mı?”</p>

  <p>“Ne kadar?” diye sordu Arthur.</p>

  <p>“Hiç,” dedi Bay Prosser ve beyninin neden hep bir ağızdan ona bağıran bin kıllı atlıyla dolu olduğunu merak ederek sinirli bir şekilde uzaklaştı.</p>

  <div>
    <br />
  </div>

  <p class="p1" style="text-align: center;"><img alt="orta" src="../Images/orta.jpg" /></p>

  <div>
    <br />
  </div>

  <p>Tuhaf bir rastlantı eseri, maymun soyundan gelen Arthur Dent en yakın arkadaşlarından birinin maymundan türemediği ve genelde iddia ettiği gibi Guildford’dan değil de aslında Betelgeuse civarındaki küçük bir gezegenden geldiğinden <i>kesinlikle hiç</i> şüphe etmiyordu.</p>

  <p>Arthur Dent bundan hiç ama hiç şüphelenmemişti.</p>

  <p>Bahsedilen bu arkadaşı, Dünya gezegenine yaklaşık onbeş Dünya yılı önce gelmişti ve Dünya toplumuna ayak uydurmak için çok uğraşmıştı - bunu da kısmen başardığını söylemeliyiz. Örneğin, o onbeş yılı işsiz bir aktör gibi davranarak geçirmişti, ki bu da yeterince kabul edilebilirdi.</p>

  <p>Ama hazırlık araştırmasını birazcık baştan savma yaptığı için dikkatsizce bir hataya düşmüştü. Toplamış olduğu bilgiler sonuçta onu pek de göze çarpmayan “Ford Prefect”<a href="../Text/DiPNOTLAR.xhtml#a3" id="k3"><sup>[3]</sup></a>&nbsp;adını seçmeye yöneltmişti.</p>

  <p>Göze çarpacak kadar uzun boylu değildi, yüz hatları çarpıcıydı, ama kendisi göze çarpacak kadar yakışıklı değildi. İnce telli kızılımsı saçları şakaklarından geriye taranmıştı. Derisi sanki burnundan geriye doğru çekilmiş gibiydi. Görünüşünde çok az da olsa tuhaf bir şeyler vardı, ama bunun ne olduğunu söylemek zordu. Belki gözlerini yeterince sık kırpıştırmamasıydı ve onunla biraz uzun konuştuğunuzda, gayri ihtiyari onunkiler yerine sizin gözleriniz sulanmaya başlıyordu. Belki de biraz fazla yayvanca gülümsemesi ve insanların üzerinde, sanki dişlerini onların boyunlarına geçirmek üzereymiş gibi tedirgin edici bir duygu uyandırmasıydı.</p>

  <p>Dünya’da edindiği arkadaşlarının çoğu onu eksantrik, ama zararsız bir insan -garip huyları olan ve ele avuca sığmayan bir ayyaş- olarak görürdü. Örneğin, sık sık üniversite partilerine davetsiz girer, fena halde sarhoş olur ve dışarı atılana kadar bulabildiği her astrofizikçiyle dalga geçerdi.</p>

  <p>Bazen üzerine tuhaf bir dalgınlık gelirdi ve biri ona ne yaptığını sorana dek hipnotize olmuş gibi gökyüzüne bakardı. Sonra bir an suçluluk duygusuyla irkilir, ardından gevşeyip sırıtırdı.</p>

  <p>“Şey, yalnızca uçan daire arıyorum,” diye şaka yapardı ve herkes kahkahalar atıp ona ne tür bir uçan daire aradığını sorardı.</p>

  <p>“Yeşil olanları!” diye yanıtlardı, yüzünde hınzır bir gülümsemeyle birlikte; sonra bir an çılgınca kahkahalar atar ve birden en yakın bara dalıp peş peşe çok fazla içki ısmarlardı.</p>

  <p>Buna benzer akşamlar çoğunlukla kötü biterdi. Ford viskiyle kafayı bulur, kızın biriyle bir köşeye çekilip ona dili dolanarak uçan dairenin renginin aslında o kadar da önemli olmadığını açıklardı.</p>

  <p>Daha sonra, yarı felçli bir halde karanlık sokaklarda sendelerken yoldan geçen polislere Betelgeuse’e giden yolu bilip bilmediklerini sorardı çoğu kez. Polisler de genelde “Sizce eve dönme vaktiniz gelmemiş mi, beyefendi?” gibi bir şeyler söylerdi.</p>

  <p>“Deniyorum, bebeğim, deniyorum,” Ford’un böyle durumlarda verdiği değişmez yanıttı.</p>

  <p>Aslında, dalgın dalgın gökyüzüne bakarken aradığı herhangi bir uçan daireydi. Yeşil demesinin nedeni, yeşilin Betelgeuse’nin ticari keşif kolunun geleneksel uzay üniformasının rengi olmasıydı.</p>

  <p>Ford Prefect bir an önce bir uçan dairenin gelmesini çok istiyordu, çünkü onbeş yıl herhangi bir yerde mahsur kalmak için bile uzun bir zamandı; özellikle de Dünya gibi hayal bile edilemeyecek derecede sıkıcı bir yerde.</p>

  <p>Ford bir uçan dairenin çok kısa sürede gelmesini diliyordu, çünkü uçan daireleri işaret vererek nasıl indireceğini ve onlara nasıl bineceğini biliyordu. Günde otuz Altair dolarından daha ucuza Evrenin Harikaları’nı nasıl göreceğini biliyordu.</p>

  <p>Aslında Ford Prefect, o tamamıyla dikkate değer kitap için, <i>Otostopçunun Galaksi Rehberi</i> için çalışan gezgin bir araştırmacıydı.</p>

  <div>
    <br />
  </div>

  <p class="p1" style="text-align: center;"><img alt="orta" src="../Images/orta.jpg" /></p>

  <div>
    <br />
  </div>

  <p>İnsanlar bulundukları ortama uyum sağlamak konusunda çok başarılı olan varlıklardır ve öğlen olduğunda Arthur’un evinin civarındaki yaşam tutarlı bir rutine oturmuştu. Arthur’un kabul gören rolü vıcık vıcık çamurda sırt üstü yatıp ara sıra avukatını, annesini ya da iyi bir kitap görmeyi talep etmekti. Bay Prosser’ın kabul gören rolüyse fırsat buldukça Halkın Refahı Adına, Kalkınma Yürüyüşü, Biliyor Musun Bir Keresinde Benim Evimi De Yıkmışlardı, Asla Arkama Bakmadım konulu yeni nutuklar çekmek, başka muhtelif kandırma yöntemleri ve tehditler kullanarak Arthur’un hakkından gelmeye çalışmaktı. Buldozer sürücüsünün kabul gören rolüyse oturup kahve içmek ve sendika yönetmeliğini inceleyerek durumu nasıl kendileri için maddi bir avantaja çevirebileceklerini düşünmekti.</p>

  <p>Dünya günlük rotasında ağır ağır ilerliyordu.</p>

  <p>Güneş Arthur’un içinde yattığı çamuru kurutmaya başlıyordu.</p>

  <p>Üzerinden bir gölge daha geçti.</p>

  <p>“Merhaba, Arthur,” dedi gölge.</p>

  <p>Arthur kafasını kaldırıp gözlerini kısarak güneşe doğru baktığında Ford Pretect’in tepesinde dikildiğini görüp bir an için ürktü.</p>

  <p>“Ford! Merhaba, nasılsın?”</p>

  <p>“İyiyim,” dedi Ford, “baksana, meşgul müsün?”</p>

  <p>“<i>Meşgul</i> müyüm?” diye haykırdı Arthur. “Şey, bütün bu buldozerleri ve diğer şeyleri önlerine yatmak için buraya getirttim, çünkü eğer bunu yapmazsam evimi yıkacaklar, ama onun dışında ... özel bir meşguliyetim yok, niye sordun?”</p>

  <p>Betelgeuse’de kinaye diye bir şey yoktu ve bu yüzden de Ford dikkatini toplamamışsa, çoğu zaman alaycı sözleri fark edemezdi. "İyi, konuşabileceğimiz bir yer var mı?” diye sordu.</p>

  <p>“Ne?" dedi Arthur Dent.</p>

  <p>Ford birkaç saniyeliğine Arthur orada değilmiş gibi davrandı ve bir otomobilin altına girip ezilmeye çalışan bir tavşan gibi gözlerini dikip gökyüzüne baktı. Sonra, birdenbire Arthur’un yanına çömeldi.</p>

  <p>“Konuşmalıyız,” dedi sesinde aceleci bir tonla.</p>

  <p>“Tamam,” dedi Arthur, “konuş.”</p>

  <p>“Ve içmeliyiz,” dedi Ford. “Konuşmamız ve içmemiz hayati önem taşıyor. Şimdi. Haydi bara gidip içelim.”</p>

  <p>Tekrar gökyüzüne baktı; gergindi ve bir şeylerin olmasını bekliyor gibiydi.</p>

  <p>“Bak, anlamıyor musun,” diye bağırdı Arthur. Parmağıyla Prosser’ı işaret etti. “Şu adam evimi yıkmak istiyor!”</p>

  <p>Ford şaşkın şaşkın ona baktı.</p>

  <p>“Tamam, bunu sen yokken de yapabilir, değil mi?” diye sordu.</p>

  <p>“Ama bunu yapmasını istemiyorum ki!”</p>

  <p>“Ha.”</p>

  <p>“Baksana, senin derdin ne Ford?” dedi Arthur.</p>

  <p>“Hiç. Hiçbir derdim yok. Dinle beni - sana şimdiye dek duyduğun en önemli şeyi söylemeliyim. Bunu sana şimdi söylemeliyim, üstelik At ve Tımar’ın barında söylemeliyim.”</p>

  <p>“Ama neden?”</p>

  <p>“Çünkü çok sert bir içkiye ihtiyacın olacak.”</p>

  <p>Ford gözlerini dikip Arthur’a baktı ve Arthur karşı çıkış kararlılığının zayıflamaya başladığını hissederek çok şaşırdı. Ama bunun, Ford’un Orion Beta yıldız sisteminde madranit madeni kuşaklarına hizmet veren hiperuzay limanlarında öğrendiği eski bir içki içme oyunu yüzünden olduğunu fark etmedi.</p>

  <p>Oyun aslında Dünya’da oynanan Kızılderili Güreşi isimli oyundan pek de farklı değildi ve şöyle oynanıyordu:</p>

  <p>İki yarışmacı bir masaya karşılıklı olarak oturur ve önlerinde birer bardak vardır.</p>

  <p>Ortalarına bir şişe Janx İçkisi konur. (Janx içkisi şu kadim Orion madenci şarkısıyla ölümsüzleşmiştir: “Şey, bana o canım Janx İçkisinden verme daha fazla / Hayır, bana o canım Janx İçkisinden verme daha fazla / Çünkü aklım başımdan gidecek, dilim yalanlar düzecek, gözlerim görmeyecek ve ölüm beklemeyecek / Koymayacak mısın bana şu günahkâr canım içkiden bir bardak daha”)</p>

  <p>Daha sonra, her yarışmacı iradesini şişeye yoğunlaştırır ve şişeyi eğip -daha sonra onu içmek zorunda olacak- rakibinin bardağına dökmeye çalışır.</p>

  <p>Sonra şişe tekrar doldurulur. Oyun tekrar tekrar oynanır.</p>

  <p>Bir kez kaybetmeye başladınız mı büyük olasılıkla kaybetmeye devam edersiniz, çünkü Janx içkisinin etkilerinden biri de telepsişik gücü bastırmasıdır.</p>

  <p>Önceden kararlaştırılmış miktar tüketilir tüketilmez, son kaybedene genellikle biyolojik açıdan müstehcen bir ceza verilir.</p>

  <p>Ford Prefect çoğunlukla kaybetmeye oynardı.</p>

  <div>
    <br />
  </div>

  <p class="p1" style="text-align: center;"><img alt="orta" src="../Images/orta.jpg" /></p>

  <div>
    <br />
  </div>

  <p>Ford, At ve Tımar’a belki de gerçekten gitmek istediğini düşünmeye başlayan Arthur’a dik dik bakmayı sürdürdü.</p>

  <p>“Peki ya evime ne olacak ... ?” diye sordu Arthur, dokunaklı bir sesle.</p>

  <p>Ford dönüp Bay Prosser’a baktı ve birdenbire aklına hınzırca bir fikir geldi.</p>

  <p>“Şu adam mı evini yıkmak istiyor?”</p>

  <p>“Evet, yapmak istediği kestirme bir yol inşa ...”</p>

  <p>“Ve sen buldozerinin önünde yatıyorsun diye bunu yapamıyor mu?”</p>

  <p>“Evet, ve ...”</p>

  <p>“Bir anlaşmaya varabileceğimize eminim,” dedi Ford. “Bakar mısınız!” diye bağırdı.</p>

  <p>Bay Prosser -o sırada buldozer sürücülerinin sözcüsüyle Arthur Dent’in akıl sağlığı açısından bir tehlike oluşturup oluşturmadığını ve eğer oluşturuyorsa, bunun için kendilerine ne kadar para ödeneceğini tartışıyordu- etrafına bakındı. Arthur’un yanında birini görünce hem şaşırdı hem de biraz telaşlandı.</p>

  <p>“Evet? Ne vardı?” diye seslendi. “Bay Dent’in aklı başına geldi mi artık?”</p>

  <p>“Şu an için,” diye seslendi Ford, “gelmediğini varsayabilir miyiz?”</p>

  <p>“Eee?” dedi iç çekerek Bay Prosser.</p>

  <p>“Ve ayrıca bir de,” dedi Ford, “bütün gün burada kalacağını varsayabilir miyiz?”</p>

  <p>“Yani?”</p>

  <p>“Yani adamlarınızın hepsi bütün gün hiçbir şey yapmadan etrafta dikiliyor olacaklar, değil mi?”</p>

  <p>“Olabilir, olabilir...”</p>

  <p>“Pekâlâ, madem bunu yapmaya razısınız, o zaman aslında onun bütün gün burada yatmasına ihtiyacınız yok demektir, değil mi?”</p>

  <p>“Ne?”</p>

  <p>“Aslında,” dedi Ford sabırla, “ona burada ihtiyacınız yok.”</p>

  <p>Bay Prosser bunu düşündü.</p>

  <p>“Hayır, öyle değil ...” dedi, “buna tam olarak <i>ihtiyaç</i> denemez, ama ...” Bay Prosser endişelenmişti. İkisinden birinin söylediklerinde bir mantıksızlık olduğunu düşünüyordu.</p>

  <p>“Eğer onun gerçekten burada olduğunu varsayarsanız, o zaman o ve ben yarım saatliğine bara kaçabiliriz. Ne diyorsunuz?” diye sordu Ford.</p>

  <p>Bay Prosser bunun tam bir saçmalık olduğunu düşünüyordu.</p>

  <p>“Bu kulağa son derece mantıklı geliyor ..." dedi, ikna edici bir ses tonuyla ve kimi ikna etmeye çalıştığını merak ederek.</p>

  <p>“Ve daha sonra eğer siz de bir tek atmak isterseniz,” dedi Ford, “biz de karşılık olarak sizi idare ederiz.”</p>

  <p>“Çok teşekkürler,” dedi, bu oyunun sonunu nasıl getireceğini artık hiç düşünemeyen Bay Prosser, “çok teşekkürler, evet, bu çok nazik bir davranış ...” Kaşlarını çattı, sonra gülümsedi, sonra ikisini de aynı anda yapmaya çalıştı, başaramadı, kürk şapkasını kavradı ve tedirgin hareketlerle başının üzerinde döndürdü. Az önceki oyunu kazandığını varsayabiliyordu yalnızca.</p>

  <p>“O zaman,” diye devam etti Ford Prefect, “eğer buraya gelip yere yatarsanız...”</p>

  <p>“Ne?” dedi Prosser.</p>

  <p>“Şey, kusuruma bakmayın,” dedi Ford, “sanırım demek istediğim şeyi tam olarak anlatamadım. Birinin buldozerlerin önünde yatması gerekiyor, değil mi? Aksi halde onları Bay Dent’in evine girmekten alıkoyacak hiçbir şey olmaz, değil mi?”</p>

  <p>“Ne?” dedi yine Bay Prosser.</p>

  <p>“Çok basit,” dedi Ford, "müvekkilim Bay Dent, yalnızca sizin gelip onun yerini almanız halinde burada, çamurun içinde yatmayı bırakacağını söylüyor.”</p>

  <p>“Ne diyorsun sen?” dedi Arthur, ama Ford sessiz olması için onu ayakkabısıyla dürttü.</p>

  <p>“Siz benim,” dedi Prosser, yeni düşüncesini kendi kendine heceleyerek, “gelip oraya yatmamı istiyorsunuz...”</p>

  <p>“Evet.”</p>

  <p>“Buldozerin önüne?”</p>

  <p>“Evet.”</p>

  <p>“Bay Dent’in yerine."</p>

  <p>“Evet.”</p>

  <p>“Çamura.”</p>

  <p>“Dediğiniz gibi, çamura.”</p>

  <p>Bay Prosser aslında kaybedenin kendisi olduğunu anladığında sanki omuzlarından bir yük kalkmış gibi hissetti: Bu onun bildiği dünyaya daha çok benziyordu. İç çekti.</p>

  <p>“Bunun karşılığında siz de Bay Dent’i bara götüreceksiniz?”</p>

  <p>“Öyle,” dedi Ford, “aynen öyle.”</p>

  <p>Bay Prosser birkaç gergin adım atıp durdu.</p>

  <p>“Söz mü?” diye sordu.</p>

  <p>“Söz,” dedi Ford. Arthur’a döndü.</p>

  <p>“Haydi,” dedi ona, “ayağa kalk da adam oraya yatsın.”</p>

  <p>Arthur ayağa kalktı, kendini sanki bir rüyadaymış gibi hissediyordu.</p>

  <p>Ford, Prosser’ı bir el hareketiyle çağırdığında adam üzgün ve beceriksiz bir şekilde çamurun içine oturdu. Prosser bütün hayatının bir tür rüya olduğunu hisseder, bazen de bunun kimin rüyası olduğunu ve rüyayı görenin gördüklerinden hoşlanıp hoşlanmadığını merak ederdi. Çamur kıçının ve kollarının etrafını çevrelerken ayakkabılarının içine sızıyordu.</p>

  <p>Ford ona sert bir bakış attı.</p>

  <p>“Bay Dent burada yokken sinsice davranarak evini yıkmak yok, anlaştık mı?” dedi.</p>

  <p>“Böyle bir düşüncenin,” diye homurdandı Bay Prosser, “gerçekleşme olasılığını,” arkasına yaslanarak devam etti, “kafamda kurmaya bile başlamadım.”</p>

  <p>Buldozer sürücüleri sendikası temsilcisinin yaklaştığını gördüğünde kafasını geriye <i>çamura</i> gömüp gözlerini kapattı. Şu anda kendisinin akıl sağlığı açısından bir tehlike oluşturmadığını kanıtlamaya yönelik tezleri kafasının içinde sıraya koymaya çalışıyordu. Bu konuda emin olmaktan çok uzaktı - kafası gürültüler, atlar, dumanlar ve leş gibi bir kan kokusuyla doluydu sanki. Kendisini ne zaman perişan ya da kullanılmış hissetse böyle olurdu ve bunu kendine asla açıklayamamıştı. Bizim hiç bilmediğimiz üst bir boyutta, kudretli Han öfkeyle böğürüyordu, ama Bay Prosser yalnızca hafifçe titreyip sızlandı. Gözkapaklarının ardında biriken minik su damlacıkları gözlerine battı. Bürokratik karışıklıklar, çamurda yatan kızgın adamlar, anlaşılmaz hakaretler sarf eden gizemli yabancılar ve kafasının içinde ona kahkahalarla gülen atlılardan kurulu kimliği belirsiz bir ordu - ne gün ama.</p>

  <p>Ne gün ama. Ford Prefect artık Arthur’un evinin yıkılıp yıkılmamasının hiçbir önemi kalmadığını biliyordu.</p>

  <p>Arthur ise hâlâ çok endişeliydi.</p>

  <p>“Peki, ama ona güvenebilir miyiz?” diye sordu.</p>

  <p>“Bana kalsa, ona Dünya’nın sonu gelene kadar güvenirdim,” dedi Ford.</p>

  <p>“Ya, öyle mi,” dedi Arthur, “peki Dünya’nın sonuna ne kadar kaldı?”</p>

  <p>“Yaklaşık oniki dakika kadar,” dedi Ford, “Haydi, bir içkiye ihtiyacım var.”</p>
</body>
</html>
