<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/SM.css" rel="stylesheet" type="text/css" />
</head>

<body>
  <h3>dokuz <img alt="SAG" src="../Images/SAG.jpg" /></h3>

  <p>Kendisine sunulan bir Arjantini daha kabul etti ve bir yudum aldı.</p>

  <p>“Tabii bir de kendime ait, özel simyacım da vardı.”</p>

  <p>“Neyin vardı ?”</p>

  <p>Saçmalamaya başlamıştı ve o da bunun farkındaydı. Coşku ve Hail and Woodhouse’un en iyi acı birası dikkatli olunması gereken bir karışımdı, ama bu karışımın ilk etkisi insanı dikkat etmesi gereken şeylerin endişesinden uzak tutmaktı, üstelik durup daha fazla bir şey anlatmaması gereken noktada Arthur’un giderek daha da yaratıcı olacağı tutmuştu.</p>

  <p>“Ya, evet,” diye mutlu bir gülümsemeyle ısrar etti. “Bu kadar kilo vermiş olmamın sebebi bu.”</p>

  <p>“Ne?” dedi dinleyicileri.</p>

  <p>“Ha, evet,” diye üsteledi. “Californialılar simyayı yeniden keşfetmişler. Ya, evet.”</p>

  <p>Tekrar gülümsedi.</p>

  <p>“Yalnız,” dedi, “şimdi çok daha faydalı bir şekilde kullanılıyor, eskiden ...” Biraz duraklayarak kafasında bir-iki gramer kuralını toparlamaya çalıştı. “Eskilerin kullandığı şekline karşılık. Ya da en azından,” diye ekledi, “kullanmayı başaramadıkları şekline karşılık. Onu kullanmayı becerememişler, biliyor musunuz. Nostradamus ve diğerleri. Toparlayamamışlar.”</p>

  <p>“Nostradamus mu?” dedi dinleyicilerden biri.</p>

  <p>“Onun simyacı olduğunu bilmiyordum,” dedi bir başkası.</p>

  <p>“Ben onun,” dedi bir üçüncüsü, “kâhin olduğunu sanıyordum.”</p>

  <p>“Sonradan kâhin oldu,” dedi Arthur, bazı parçaları dalgalanmaya ve biraz bulanıklaşmaya başlamış olan dinleyici kalabalığa, “çünkü berbat bir simyacıydı. Bunu biliyor olmalısınız.” <sup>v</sup></p>

  <p>Birasından bir yudum daha aldı. Sekiz yıldır tatmadığı bir şeydi. Bu yüzden şimdi tattıkça tadıyordu.</p>

  <p>“Simyanın,” diye sordu, dinleyici kalabalığın bir parçası, “kilo vermekle ne ilgisi var?”</p>

  <p>“Bunu sormana sevindim,” dedi Arthur. “Çok sevindim. Şimdi size bunların birbiriyle ilgisinin ...” Durakladı. “Bu iki şeyin birbiriyle ilgisini, bahsettiğiniz şeylerin yani. Anlatacağım.”</p>

  <p>Durakladı ve düşüncelerine bir manevra yaptırdı. Manş Denizindeki kanalda üç harekette ters dönüş yapan petrol tankerlerini izlemek gibi bir şeydi bu.</p>

  <p>“Simyacılar fazla yağları altına çevirmeyi keşfetmişler,” dedi, ani bir anlam patlamasıyla.</p>

  <p>“Dalga geçiyorsun.”</p>

  <p>“Ya, evet,” dedi, sonra “hayır,” diyerek düzeltti, “bunu keşfetmişler.”</p>

  <p>Dinleyicilerin şüpheyle bakan kesimine saldırıya geçti, ki bu tüm dinleyiciler anlamına geliyordu ve dolayısıyla saldırıya geçmesi biraz vakit aldı.</p>

  <p>“Siz California’da <i>bulundunuz mu</i>?” diye sorguladı onları. "Orada neler yaptıklarını <i>biliyor musunuz</i>?”</p>

  <p>Üç dinleyici orayı gördüklerini ve Arthur’un saçmaladığını söyledi.</p>

  <p>“Siz hiçbir şey görmemişiniz,” diye diretti Arthur. “Ya, evet,” diye ekledi, çünkü biri birer bira daha ısmarlamaktan bahsediyordu.</p>

  <p>“Bunun kanıtı,” dedi, parmağıyla kendisini işaret etti ve göğsünü deşti, “gözlerinizin önünde. Ondört saat transta kaldım,” dedi, “bir tankın içinde. Transta. Bir tanktaydım. Galiba,” diye ekledi düşünceli bir duraksamadan sonra, “bunu daha önce söylemiştim.”</p>

  <p>Yeni siparişler dağıtılırken sabırla bekledi. Kafasında hikâyesinin devamını oluşturdu; bu kısım tankın Kutup Yıldızından Mars ve Venüs arasında çizilecek bir anahat üzerine dik olarak düşürülecek bir çizgiye uyum sağlaması gerektiğiyle ilgili olacaktı ve bunu anlatmaya başlarken vazgeçti.</p>

  <p>“Bir tank içinde,” dedi bunun yerine, “çok uzun bir süre. Trans halinde.” Keskin bakışlarla izleyicisine baktı. Hepsinin dikkatle dinlediğinden emin olmak istiyordu.</p>

  <p>Toparlandı.</p>

  <p>“Nerede kalmıştım?” dedi.</p>

  <p>“Transta,” dedi biri.</p>

  <p>“Tankta,” dedi bir diğeri.</p>

  <p>“Ya, evet,” dedi Arthur. “Teşekkür ederim. Ve yavaşça,” dedi, öne doğru eğilerek, “yavaşça, yavaşça, yavaşça, bütün fazla yağlarınız ... şeye ... dönüşüyor...” sözlerinin etkisini görmek için durakladı, “deriya ... deriyal ... derinal ...” -nefeslenmek için durdu-“derialtı altınına dönüşüyor. Bunu da ameliyatla aldırabiliyorsunuz. Tanktan çıkmak ise korkunç. Ne dedin?”</p>

  <p>“Sadece genzimi temizliyordum.”</p>

  <p>“Sanırım söylediklerimden şüphe ediyorsun.”</p>

  <p>“Dedim ya, ben genzimi temizliyordum.”</p>

  <p>“Evet, kadın genzini temizliyordu,” diye kısık bir mırıltı halinde destekledi, dinleyicilerin büyük bölümü.</p>

  <p>“Ya, peki,” dedi Arthur, “tamam. Sonra elde ettiğinizi bölüşüyorsunuz ...” tekrar durdu, paylaşım oranını hesaplamak için mola verdi, “simyacıyla yarı yarıya. Dünyanın parası ediyor!”</p>

  <p>Sallanarak etrafındaki dinleyicilere baktı. Birbirine karışan yüzlerdeki şüpheci havayı sezmemesi mümkün değildi.</p>

  <p>Kendini hakarete uğramış hissetti.</p>

  <p>“Başka türlü,” diye sordu, “yüzümü sarkıttırmaya para yeter miydi sanıyorsunuz?”</p>

  <p>Dost kollar evine dönebilmesi için yardım etmeye davrandı. “Dinleyin,” diye protesto ediyordu, o, bir yandan soğuk Şubat rüzgârı yüzünü yalarken, “California’da şu sıralar en büyük moda çılgınlığı görmüş geçirmiş bir görüntüye sahip olmak. Tüm Galaksiyi görmüş biri gibi görünmeniz gerekiyor. Hayatı demek istiyorum. Hayatı tanımış gibi görünmeniz gerekiyor. İşte benim yaptırdığım bu. Bir yüz sarkıtması. Görüntüme sekiz yıl ekle dedim. Umarım otuzlarında görünmek yeniden moda olmaz, çünkü o zaman paramı sokağa attım demektir."</p>

  <p>Dost eller evine giden yol boyunca ona yardım ederken, bir süre sessizleşti.</p>

  <p>“Dün döndüm,” dedi dili dolanarak. “Evime döndüğüm için çok çok mutluyum. Ya da evime çok benzeyen bir yere ...”</p>

  <p>“Zaman farkı yüzünden uçak tutması,” diye mırıldandı arkadaşlarından biri. “California’dan burası çok uzun yol. İnsan birkaç gün gerçekten de kendine gelemez.”</p>

  <p>“Ben oraya gittiğini bile sanmıyorum,” diye mırıldandı bir diğeri. “Ama bunca zamandır neredeydi merak ediyorum. Başına neler geldiğini.”</p>

  <div>
    <br />
  </div>

  <p class="p1" style="text-align: center;"><img alt="orta" src="../Images/orta.jpg" /></p>

  <div>
    <br />
  </div>

  <p>Biraz uyuduktan sonra Arthur kalktı ve evin içinde biraz oyalandı. Bir parça halsiz ve azıcık keyifsizdi, üzerinde hâlâ yol yorgunluğu vardı. Fenny’i nasıl bulacağını düşündü.</p>

  <p>Oturdu, balık kavanozuna baktı. Parmaklarıyla camını tıklattı, içinin suyla dolu olmasına ve suyun içinde küçük sarı Babil balığının hayli kederli bir havayla dolanmasına rağmen o derin ve yankılı çınlaması daha önceki kadar net ve büyüleyici bir şekilde duyuldu.</p>

  <p>Birisi bana teşekkür etmeye çalışıyor, diye düşündü kendi kendine. Kim ve neden diye merak etti.</p>
</body>
</html>
