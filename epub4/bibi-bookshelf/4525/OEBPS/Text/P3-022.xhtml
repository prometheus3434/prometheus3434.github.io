<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/SM.css" rel="stylesheet" type="text/css" />
</head>

<body>
  <h3>yirmiiki <img alt="SAG" src="../Images/SAG.jpg" /></h3>

  <p>Arthur yarılıp parçalanmış bir beton bloğun üzerinde acı içinde kıvranarak yattı, bulut yığınları gelip geçerken ona hafifçe dokunuyor ve nereden geldiğini çıkaramadığı belli belirsiz bir eğlence sesi aklını karıştırıyordu.</p>

  <p>Hemen tanıyamadığı bir müzik vardı, tanıyamamasının sebebi kısmen “Bacağımı Jaglan Beta’da bıraktım” parçasının melodisini bilmemesinden, kısmen de çalan grup çok yorgun olduğu için bazı üyelerin parçayı üç-dörtlük, bazılarının dört-dörtlük ve kafayı bulmuş bazılarının da ∏r<sup>2</sup>’de, yani başka bir deyişle her birinin son günlerde uyuyabildiği uyku oranında çalmasıydı.</p>

  <p>Nemli havada, nefes nefese soluyarak yatıyor ve elleriyle yoklayarak nerelerinden yaralanmış olduğunu anlamaya çalışıyordu. Dokunduğu her yeri acımaktaydı. Kısa bir süre sonra bunun asıl acıyan yerinin eli olmasından kaynaklandığını anladı. Bileği burkulmuş gibi görünüyordu. Sırtı da incinmişti, ama bir süre sonra önemli bir şeyi olmayıp yalnızca birkaç bere aldığına ve biraz sarsıldığına emin oldu, kim olsa aynı şey olmaz mıydı? Bulutların arasında uçan bir binanın ne işi olduğunu anlamıyordu.</p>

  <p>Diğer taraftan, aynı yerde kendisinin ne aradığı konusunda da inandırıcı bir açıklama bulmakta biraz zorlanabilirdi, bu yüzden binayla birbirlerini sorgusuz sualsiz kabul etmeleri gerektiğine karar verdi. Yattığı yerden yukarı baktı. Arkasında açık renkli, ama leke içinde taş bloklardan oluşmuş bir duvar yükseliyordu. Yattığı yer, binanın çevresini saran bir bir buçuk metre genişliğinde bir tür çıkıntıydı. Burası partinin verildiği binanın temellerinin bulunduğu zeminin büyükçe bir parçasıydı ve binanın dağılmasını engellemek için onu da birlikte almışlardı.</p>

  <p>Huzursuzca ayağa kalktı ve kenardan aşağıya bakmaya kalkışınca yükseklik yüzünden başı döndü. Çiy ve nemle ıslanmış duvara dayandı. Beyni serbest stil yüzmeye devam ediyor, ama midesinde birileri kelebekte ısrar ediyordu.</p>

  <p>Buraya kendi kendine gelmesine rağmen şimdi önündeki iğrenç boşluğa bakmayı aklından bile geçirmeye dayanamıyordu. Atlayıp şansını denemek gibi bir isteği yoktu. Hatta kenara doğru bir santim bile ilerlemek niyetinde değildi.</p>

  <p>Valizini sımsıkı kavrayarak bir kapı bulmak umuduyla duvar boyunca ilerledi. Zeytinyağı tenekesinin hissedilebilir ağırlığı onun için sağlam bir güvenceydi.</p>

  <p>En yakın köşeye doğru duvara sürtünerek adım adım ilerliyor ve döneceği köşenin ardındaki duvarın, içeri girilebilecek bir yer sunacağını umuyordu.</p>

  <p>Binanın dengesiz uçuşu korkudan midesini bulandırıyordu. Bir süre sonra valizinden havlusunu çıkararak, havlunun Galaksi çevresinde otostop yaparken yanınıza alacağınız şeyler listesindeki öncelik sırasını haklı çıkaracak bir şey yaptı. Yaptığı şeyi görmemek için onu başına örttü.</p>

  <p>Ayakları toprakta, uzanmış eli duvarda ilerledi.</p>

  <p>Sonunda köşeye ulaştı ve tam köşeyi döneceği sırada eli başka bir elle karşılaşınca yaşadığı şok yüzünden az kalsın aşağı yuvarlanacaktı.</p>

  <p>İki el birbirini yakaladı.</p>

  <p>Havluyu gözlerinden çekmek için ümitsizce öbür elini kullanmak istiyordu, ama o eliyle de içinde zeytinyağı, reçine şarabı<a href="../Text/DiPNOTLAR.xhtml#a29" id="k29"><sup>[29]</sup></a>&nbsp;ve Santorini kartpostallarının bulunduğu valizi tutuyordu, ki valizi yere bırakmayı da hiç istemiyordu.</p>

  <p>İnsanın “kendisine döndüğü” o anlardan birini yaşıyordu, hani birden dönüp kendinize baktığınız ve “Ben kimim? Ne yapmaya çalışıyorum? Şimdiye kadar ne başardım? İyi biri miyim?” diye düşündüğünüz anlardan birini. Hafifçe inledi.</p>

  <p>Elini kurtarmaya çalıştı, ama yapamadı. Öbür el kendisininkini sımsıkı tutmuştu. Köşeye doğru ilerlemekten başka seçeneği yoktu. Köşeye doğru eğildi ve başını sallayarak havluyu düşürmek istedi. Bu diğer elin sahibinden anlaşılmaz bir duyguyu dile getiren keskin bir çığlığın yükselmesine yol açtı.</p>

  <p>Havlu kafasından sıyrıldı ve gözlerini Ford Prefect’inkilerin içine bakarken buldu. Onun arkasında Slartibartfast durmaktaydı; ikisinin arkasındaysa bir veranda ve kapalı geniş bir kapı vardı.</p>

  <p>Her ikisi de duvara yaslanmıştı, etraflarındaki kalın buluta bakan gözleri dehşet içinde fırıl fırıl dönerken binanın silkelenip sallanmasına karşı koymaya çalışıyorlardı.</p>

  <p>“Foton aşkına, sen ne cehennemdeydin?” diye tısladı Ford, panik içinde.</p>

  <p>“Eee, şey,” diye kekeledi Arthur, her şeyi bu kadar kısa nasıl özetleyeceğini pek bilemeden. “Orada, burada. Peki ya siz burada ne arıyorsunuz?”</p>

  <p>Ford fırıl fırıl dönen gözlerini tekrar Arthur’a çevirdi.</p>

  <p>“Bir şişe içkimiz olmadan bizi içeri almıyorlar,” diye tısladı.</p>

  <div>
    <br />
  </div>

  <p class="p1" style="text-align: center;"><img alt="orta" src="../Images/orta.jpg" /></p>

  <div>
    <br />
  </div>

  <p>Arthur’un partinin kalabalığına girer girmez, gürültünün, boğucu sıcağın, dağılmamakta inat eden dumanların içinde belli belirsiz görülebilen çılgın renklerin, kırılmış cam parçaları, kül ve avokado kabuklarıyla kaplanmış halıların ve kıymetli reçine şarabı şişesinin üzerine atlayıp “yeni bir zevk, yeni bir zevk” diye vıraklayan pterodaktillere benzeyen küçük bir grup yaratığın dışında fark ettiği ilk şey, bir Şimşek Tanrısıyla sohbet eden Trillian oldu.</p>

  <p>“Sizi Milliways’de görmemiş miydim?” diyordu Tanrı.</p>

  <p>“Elinizde bir çekiç vardı değil mi?”</p>

  <p>“Evet. Ama burayı oraya tercih ediyorum. Orası kadar itibarlı değil, ama daha kalabalık.”</p>

  <p>Birbirlerine hiç kimsenin duyamadığı neşeli bir şeyler bağıran ve arada sırada buhran geçiren mutlu ve gürültücü yaratık güruhunun arasından yalnızca dış boyutları görünen salonda birtakım korkunç zevk çığlıkları çınlıyordu.</p>

  <p>“Eğlenceli görünüyor,” dedi Trillian. “Bir şey mi söyledin Arthur?”</p>

  <p>“Dedim ki, buraya nasıl geldin?”</p>

  <p>“Evrende rastgele uçuşan bir dizi noktaydım. Thor’la tanıştın mı? Şimşek yapıyor ?”</p>

  <p>“Merhaba,” dedi Arthur. “İşin ilginç olmalı.”</p>

  <p>“Selam,” dedi Thor. “Öyle. İçkin var mı?”</p>

  <p>“Eee, aslında yok ...”</p>

  <p>“O halde niye gidip kendine bir içki almıyorsun?”</p>

  <p>“Sonra görüşürüz, Arthur” dedi Trillian.</p>

  <p>Arthur’un kafasını bir şey kurcalıyordu ve aranarak çevresine bakındı.</p>

  <p>“Zaphod burada değil, değil mi?” dedi.</p>

  <p>“Sonra,” dedi kararlı bir sesle Trillian, “görüşürüz.”</p>

  <p>Thor kömür karası sert gözlerini ona çevirdi, sakalı pırıldadı, çevrelerinde bulunan az miktardaki ışık tüm güçlerini bir araya toplayarak Thor’un miğferindeki boynuzlarda tehditkâr bir tavırla çaktı.</p>

  <p>Trillian’ın dirseğini kocaman eliyle tutan Thor’un kolunun üstündeki kaslar park etmek isteyen bir çift Volksvagen gibi üst üste bindi.</p>

  <p>Trillian’ı oradan uzaklaştırdı.</p>

  <p>“Ölümsüz olmanın ilginç yanlarından biri,” dedi Thor, “şu ki...”</p>

  <p>“Uzayın ilginç yanlarından biri,” diye Slartibartfast’ın konuştuğunu duydu Arthur; pembe kuştüyü bir yorganla yaptığı kavgayı kaybetmiş gibi duran ve kendinden geçmiş bir halde görünen yaşlı adamın derin gözlerine ve gümüş kırlaşmış sakalına bakan, büyük ve hacimli bir yaratıkla konuşuyordu, “aslında ne kadar sıkıcı olduğudur.”</p>

  <p>“Sıkıcı mı?” dedi yaratık, çevresi kırış kırış olup kan oturmuş gözlerini kırpıştırdı.</p>

  <p>“Evet,” dedi Slartibartfast, “son derece sıkıcı. Çıldırtıcı da. Anlarsın ya, çok geniş bir yer, ama içinde görece olarak çok az şey var. Size bazı istatistikleri aktarmamı ister misiniz?”</p>

  <p>“Eee, bilmem ki...”</p>

  <p>“Lütfen, anlatmayı isterim. Onlar da aynı çarpıcılıkta sıkıcıdır.”</p>

  <p>“Bir dakika içinde dönüp sizi dinleyeceğim” dedi kadın, Slartibartfast’ın kolunu okşadı, bir uçan daire gibi eteklerini kaldırıp kalabalığın içinde kayboldu.</p>

  <p>“Hiç gitmeyecek sandım,” diye homurdandı yaşlı adam. “Gel, Dünyalı...”</p>

  <p>“Arthur.”</p>

  <p>“Gümüş Çubuğu bulmalıyız. Buralarda bir yerde.”</p>

  <p>“Biraz gevşeyemez miyiz?” dedi Arthur. “Yorucu bir gün geçirdim. Trillian da burada, rastlantı eseri gelmiş, nasıl geldiğini söylemedi, ama muhtemelen bunun bir önemi de yoktur.”</p>

  <p>“Evreni bekleyen tehlikeleri düşün ...”</p>

  <p>“Evren,” dedi Arthur, “kendine yarım saat bakabilecek kadar büyük ve yaşlı. Pekâlâ,” diye ekledi Slartibartfast’ın artan huzursuzluğuna cevap olarak, “ben bir dolaşıp onu gören olup olmadığını araştırayım.”</p>

  <p>“Güzel, güzel,” dedi Slartibartfast, “güzel.” Kendisi de kalabalığa daldı ve yanından geçtiği herkes ona biraz gevşemesini öğütledi.</p>

  <p>“Bir yerlerde bir çubuk gördünüz mü?” dedi Arthur, birini dinlemek için sabırla bekliyor gibi görünen ufak tefek adama. “Gümüşten yapılmış, Evrenin gelecekteki güvenliği için yaşamsal öneme sahip ve şu boyda bir şey.”</p>

  <p>“Hayır,” dedi ufak tefek adam, coşkulu bir şekilde, “ama bir içki alın ve bana onu anlatın.”</p>

  <p>Ford Prefect kafasında Sydney Opera Binasını taşıyor gibi görünen bir kadınla çılgın, ateşli ve pek de masum olmayan bir şekilde dans ederek yanından geçti. Bir yandan da bu gürültüde kadına sesini duyurmak için boş yere bağırıyordu.</p>

  <p>“Şapkanızı beğendim!” diye feryat etti.</p>

  <p>“Ne?”</p>

  <p>“Şapkayı beğendim dedim.”</p>

  <p>“Benim şapkam yok ki.”</p>

  <p>“Pekâlâ, o zaman başınızı beğendim.”</p>

  <p>“Ne?"</p>

  <p>“Başınızı beğendim diyorum. İlginç bir kemik yapısı.”</p>

  <p>“Ne?”</p>

  <p>Ford yaptığı bir dizi karmaşık hareketin arasına bir de omuz silkmeyi kattı.</p>

  <p>“Çok güzel dans ediyorsunuz dedim,” diye bağırdı, “yalnızca başınızı o kadar çok sallamayın.”</p>

  <p>“Ne?”</p>

  <p>“Yani başınızı her sallayışınızda,” dedi Ford, “ ... ah!” diye ekledi, partneri bir kez daha “Ne?” demek için başını sallayıp kafatasının sivri ucuyla alnını bir kez daha sertçe gagalayınca.</p>

  <p>“Gezegenim bir sabah vakti havaya uçuruldu,” dedi Arthur, hiç beklemediği şekilde kendisini bu ufak tefek adama yaşam öyküsünü, en azından ayıkladığı önemli noktaları aktarırken bulmuştu, “işte ropdöşambrla dolaşmamın nedeni bu. Gezegenim, içinde bütün giysilerimle birlikte havaya uçtu, anlarsın ya. Üstelik bir partiye geleceğimi de bilmiyordum.”</p>

  <p>Küçük adam coşkulu bir tavırla başını sallayarak onayladı bunu.</p>

  <p>“Daha sonra bir uzay gemisinden dışarı fırlatıldım. Ropdöşambrım hâlâ üzerimdeyken, oysa normal olarak uzay giysileri içinde olmam beklenirdi. Bu olaydan kısa bir süre sonra gezegenimin aslında bir grup fare için inşa edilmiş olduğunu öğrendim. Bu yüzden kendimi nasıl hissettiğimi tahmin edebilirsiniz. Sonra bir süre üzerime ateş edildi ve havaya uçuruldum. Aslında saçma sapan bir sıklıkta havaya uçuruldum, üzerime ateş edildi, hakarete uğradım, durmadan parçalara ayrıldım, çay içmekten mahrum edildim ve son olarak da bir bataklığa düşüp beş yılımı rutubetli bir mağarada geçirmek zorunda kaldım.”</p>

  <p>“Ya,” dedi neşeyle coşan ufak tefek adam, “iyi vakit geçirmiş olmalısınız!”</p>

  <p>Arthur’un içkisi boğazında kaldı ve şiddetle öksürmeye başladı.</p>

  <p>“Ne heyecan verici bir öksürük,” dedi ufak tefek adam, fazlasıyla şaşırarak, “size katılmamda sakınca var mı?”</p>

  <p>Böyle diyerek en şaşırtıcısından ve en görkemlisinden bir öksürük krizine girdi. Arthur işte buna hazırlıksızdı ve boğulur gibi öksürmeye başladı, sonra da bunu zaten yapmakta olduğunu fark edip tamamen afalladı.</p>

  <p>Arthur tükürükler saçarak öksürmesine son vermeyi başarana kadar, dolu dolu iki dakika süren ciğer patlatıcı bir düet sahnelediler.</p>

  <p>“Son derece canlandırıcı bir şey,” dedi küçük adam, nefes nefese gözlerinden akan yaşları silerken. “Heyecan verici bir hayatınız olmalı. Çok teşekkür ederim.”</p>

  <p>Arthur’un elini içtenlikle sıkarak kalabalığa karıştı. Arthur şaşkınlık içinde başını iki yana salladı.</p>

  <p>Gençten bir adam yaklaştı, çengel bir ağıza, lamba gibi bir buruna ve küçücük boncuk gibi elmacık kemiklerine sahip saldırgan görünüşlü biriydi. Siyah pantolon, siyah ipek gömlek giymişti. Arthur bugünlerde tanıştığı kişilerin anatomik yapılarıyla ilgili varsayımlarda bulunmamayı öğrenmişti, ama adamın gömleğinin göbeği olabilecek şeye kadar açık olduğunu söyleyebilirdi. Adamın boynundan aşağı bir sürü çirkin, sallantılı altın nesneler sarkıyordu. Elinde taşıdığı siyah torbada bir şey vardı ve bunu fark etmelerini istemediğini çevresine açıkça belli ediyordu.</p>

  <p>“Hey, eee, az önce adını mı söylemiştin?” diye sordu.</p>

  <p>Bu, Arthur’un coşkulu ufak tefek adama söylediği pek çok şeyden biriydi.</p>

  <p>“Evet, adım Arthur Dent.”</p>

  <p>Adam, grubun sıkıntıyla çaldığı müzikten farklı bir ritme uyarak hafif hafif dans ediyordu.</p>

  <p>“Şey,” dedi, “dağda sizi görmek isteyen biri vardı da.”</p>

  <p>“Onunla tanıştım.”</p>

  <p>“Evet, ama bu konuda çok ısrarlı ve endişeliydi, anlıyor musun?”</p>

  <p>“Evet, onunla tanıştım.”</p>

  <p>“Pekâlâ, bunu bilmen gerekir diye düşündüm.”</p>

  <p>“Biliyorum. Onunla tanıştım.”</p>

  <p>Adam çikletini çiğnemek için biraz durakladı. Sonra Arthur’un sırtını hafifçe sıvazladı.</p>

  <p>“Pekâlâ,” dedi, “tamam. Ben sana söylemiş olayım, tamam? İyi geceler, iyi şanslar, ödüller kazan inşallah.”</p>

  <p>“Ne?” dedi bu sırada gerçekten zorlanmaya başlamış olan Arthur.</p>

  <p>“Ne olursa. Yaptığın işi yap. Ama iyi yap.” Çiğnemekte olduğu şey her neyse onunla bir tür gıdaklama sesi çıkardı ve belli belirsiz bir el işareti yaptı.</p>

  <p>“Neden?” dedi Arthur.</p>

  <p>“Öyleyse kötü yap,” dedi adam, “kimin umurunda? Kim aldırıyor ki?” Ansızın adamın suratına kan hücum etti ve bağırmaya başladı.</p>

  <p>“Neden çıldırmıyoruz?” dedi, “Defol git, düş sırtımdan, anladın mı adam. Zarktır git başımdan!!!”</p>

  <p>“Peki peki, gidiyorum,” dedi aceleyle Arthur.</p>

  <p>“Benim için bir gerçekti.” Adam sert bir selam çaktı ve kalabalığın arasında kayboldu.</p>

  <p>“Bu da neydi?” dedi Arthur yanında durduğunu fark ettiği bir kıza. “Bana niçin ödüller kazanmamı söyledi?”</p>

  <p>“Gösteri dünyası konuşması, o kadar,” diye omuz silkti kız. “Kısa süre önce Yıllık Küçükayı Alfa Eğlendirici Görüntüler Enstitüsü Ödül Töreninde ödül kazandı. Umrunda değilmiş gibi davranmayı umuyordu, ama siz bununla ilgili bir şey sormayınca o da böyle davranamadı.”</p>

  <p>“Ya,” dedi Arthur, “ya, hay aksi, sormadığıma üzüldüm. Ödül ne içindi?”</p>

  <p>“Ciddi Bir Senaryoda ‘Düzüşme’ Sözcüğünü En Zarif Şekilde Kullanabilme Ödülü. Prestiji yüksek bir ödül.”</p>

  <p>“Anlıyorum,” dedi Arthur, “peki, ödül olarak ne veriyorlar?”</p>

  <p>“Bir andaç. Büyük siyah bir kaide üzerine yerleştirilmiş küçük gümüş bir şey. Ne dediniz?”</p>

  <p>“Ben hiçbir şey demedim. Yalnızca gümüş şeyin ne ..."</p>

  <p>“Ya, öyle mi, bana ‘hop’ dediniz gibi geldi.” “Ne demişim?”</p>

  <p>“Hop.”</p>

  <div>
    <br />
  </div>

  <p class="p1" style="text-align: center;"><img alt="orta" src="../Images/orta.jpg" /></p>

  <div>
    <br />
  </div>

  <p>Birkaç yıldır partiye davetsiz misafirler uğruyordu, başka dünyalardan gelen şık kişilerdi ve bir süredir aşağıdaki kendi dünyalarına bakan partidekiler enkaz halindeki şehirleri, yağmalanmış avokado çiftliklerini, kurumuş üzüm bağlarını, yeni çölleşmiş geniş arazileri, bisküvi kırıntılarıyla ve daha kötü pisliklerle dolu denizleri görüyor ve dünyalarının hissedilemeyecek kadar ufak bazı açılardan eskisi kadar eğlenceli olmadığını fark ediyorlardı. Bazıları da partinin tamamını uzaya yöneltebilecek kadar uzun süre ayık kalıp belki de onu havanın daha temiz olduğu ve daha az baş ağrısı çekebilecekleri başka dünyalara götürmelerinin mümkün olup olmayacağını araştırıyorlardı.</p>

  <p>Gezegenin yarı ölü toprağında kıt kanaat hayatlarını sürdüren ve gıdasız kalmış bir avuç çiftçi bunu duysa çok sevinirdi. Ama o gün, parti çığlıklar içinde bulutların arasından sıyrılırken çiftçiler yeni bir peynir ve şarap yağmasının sıkıntılı korkusu içinde başlarını kaldırıp yukarı baktıklarında partinin bir süre daha hiçbir yere gitmeyeceğini ve kısa zamanda biteceğini açıkça gördüler. Çok yakında şapkalarını ve paltolarını toplayıp mahmur mahmur sendeleyerek dışarı çıkacak, hangi yılda olduklarını ve bu yakılıp yıkılmış ülkede herhangi bir yere giden bir taksi olup olmadığını anlamaya çalışacaklardı.</p>

  <p>Parti, yarı yarıya içine gömülmüş gibi görünen, tuhaf ve beyaz bir uzay gemisiyle korkunç bir kilitlenme halindeydi. Ağırlıklarını hiç düşünmeden birlikte yalpalıyor, sürükleniyor, gökyüzünde dönüp duruyorlardı.</p>

  <p>Bulutlar aralandı. Hava kükreyerek önlerinden çekildi.</p>

  <p>Kıvranmakta olan parti ve Krikkit savaş gemisi hafiften iki ördeği andırıyordu; ördeklerden biri ikincinin içinde üçüncü bir ördek yapmaya çalışıyor, ikinci ördek ise hararetli bir şekilde henüz üçüncü bir ördeğe hazır olmadığını, zaten var sayılan üçüncü ördeği bu birinci ördekten meydana getirmeyi istediğine emin olmadığını, özellikle de uçmakla meşgulken bunun hayatta olmayacağını anlatmaya çalışıyordu.</p>

  <p>Gökyüzü bütün bunların öfkesiyle çığlık çığlığa bağırıp çağırıyor ve toprağı şok dalgalarıyla dövüyordu.</p>

  <p>Ve ansızın bir fuup sesiyle Krikkit gemisi uzaklaştı.</p>

  <p>Parti, yüklendiği kapı aslında açık olan bir adam gibi gökyüzünde çaresizce yalpalamaya başladı. Havada asılı kalmak için kullandığı motorların üzerine yaslanıp dalgalandı. Kendini doğrultmaya çalışırken, bunun yerine kendini eğriltti. Sendeleyerek tekrar gökyüzüne döndü.</p>

  <p>Bir süre bu yalpalamalar devam etti, ama bunun uzun süremeyeceği açıktı. Artık parti ölümcül yara almış bir partiydi. Bütün eğlence ara sıra duyulan kırık dökük dans müziğinin gizleyemeyeceği biçimde sona ermişti.</p>

  <p>Bu noktada toprağa inmekten ne kadar kaçınırsa düştüğünde o kadar fena çarpacaktı.</p>

  <div>
    <br />
  </div>

  <p class="p1" style="text-align: center;"><img alt="orta" src="../Images/orta.jpg" /></p>

  <div>
    <br />
  </div>

  <p>İçeride de işler o kadar iyi gitmiyordu. Hatta korkunç kötü gidiyordu ve içeridekiler bu durumdan nefret edip bu konudaki duygularını yüksek sesle konuşuyorlardı. Krikkit robotlarının yapmış olduklarını yani.</p>

  <p>Robotlar, Ciddi Bir Senaryoda ‘Düzüşme’ Sözcüğünü En Zarif Şekilde Kullanabilme Ödülü’nü yerinden sökmüş ve geride Arthur’un kendini yalnızca ikincilik için savaşan biri gibi hissetmesine yol açan korkunç bir yıkım manzarası bırakmışlardı.</p>

  <p>“Kalıp yardım edebilmeyi çok isterdik” diye bağırdı Ford, çöp yığınları arasından kendine yol açarken, “ama kalamayacağız.”</p>

  <p>Parti tekrar yalpaladı ve üzerinden dumanlar tüten enkazın arasından ateşli haykırışlar ve iniltiler yükseldi.</p>

  <p>“Gidip Evreni kurtarmalıyız, anlarsınız ya?” dedi Ford. “Bu uydurma bir bahane gibi görünüyorsa, haklı olabilirsiniz. Ama ne olursa olsun, biz gidiyoruz.”</p>

  <p>Birden yerde yatmakta olan açılmamış ve mucize eseri kırılmamış bir şişeyle karşılaştı.</p>

  <p>“Bunu almamıza izin verir misiniz?” dedi, “Nasılsa sizin ihtiyacınız olmayacak.”</p>

  <p>Bir paket patates cipsi de aldı.</p>

  <p>"Trillian?” diye bağırdı Arthur, şaşkın ve zayıf bir sesle. Duman tüten karmaşanın içinde hiçbir şey göremiyordu.</p>

  <p>“Dünyalı, gitmemiz gerekiyor,” dedi Slartibartfast, huzursuzca.</p>

  <p>“Trillian?” diye tekrar bağırdı Arthur.</p>

  <p>Bir iki saniye sonra Trillian yalpalayarak, silkelenerek ve yeni arkadaşı Şimşek Tanrısı tarafından desteklenerek ortaya çıktı.</p>

  <p>“Kız benimle kalıyor,” dedi Thor. “Valhalla’da devam eden müthiş bir parti var, biz oraya uçuyoruz ...”</p>

  <p>“Bütün bunlar olurken siz neredeydiniz?” dedi Arthur.</p>

  <p>“Üst katta,” dedi Thor, “onu tartıyordum. Uçmak riskli bir şey biliyorsunuz, rüzgârı hesaplamanız gerek ...”</p>

  <p>“O bizimle geliyor,” dedi Arthur.</p>

  <p>“Hey,” dedi Trillian, “benim seçme ...”</p>

  <p>“Hayır,” dedi Arthur, “sen bizimle geliyorsun.”</p>

  <p>Thor içten içe yanmaya başlayan gözlerle ona baktı. Tanrısal olmakla ilgili bir şeyler kanıtlamaya çalışıyordu ve bunun dürüst oynamakla bir ilgisi yoktu.</p>

  <p>“O benimle geliyor,” dedi, sakin bir tavırla.</p>

  <p>“Haydi, Dünyalı,” dedi Slartibartfast, tedirgin bir tavırla Arthur’un koluna yapışarak.</p>

  <p>“Haydi, Slartibartfast,” dedi Ford, tedirgin bir tavırla yaşlı adamın koluna yapışarak. Slartibartfast’ın elinde bir ışınlama aygıtı vardı.</p>

  <p>Parti yalpalayıp sallanınca herkes ayrı bir yöne yuvarlandı. Thor ve gözlerini Şimşek Tanrısının siyah gözlerine dikmiş titreyen Arthur dışında herkes.</p>

  <p>Arthur mini minnacık yumruklarını yavaş yavaş ve inanılmaz bir şekilde kaldırdı.</p>

  <p>“Sorun mu yaratmak istiyorsun?”</p>

  <p>“Ne buyurdun ufaklık?” diye kükredi Thor.</p>

  <p>“Dedim ki,” diye tekrarladı Arthur, sesindeki titremeyi gizleyemeden, “sorun mu yaratmak istiyorsun?” Yumruklarını gülünç bir şekilde salladı.</p>

  <p>Thor duyduklarına inanamıyormuş gibi ona baktı. Burun deliklerinden çıkan küçük bir duman büklümü yukarı doğru kıvrıldı. İçinde küçük bir alev bile vardı.</p>

  <p>Kemerini kavradı.</p>

  <p>Göğsünü kabartıp genişleterek, ancak bir şerpa mangasına sahipseniz aşmaya cesaret edebileceğiniz bir adam olduğunu açıkça belirtti.</p>

  <p>Çekicinin sapını kemerindeki kancasından kurtardı. Eline alarak havaya kaldırdı ve onun iri demir başını sergiledi. Böylece yanında bir telgraf direği taşıdığına yönelik olası bir yanlış anlamayı da önlemiş oldu.</p>

  <p>“Sorun çıkarmak,” dedi, çelik bir değirmenin içinden akan nehrin uğultusuna benzeyen sesle, “istiyorum ha?”</p>

  <p>“Evet,” dedi Arthur, birdenbire sesi olağanüstü güçlü ve kendinden emin çıkmıştı. Tekrar yumruklarını salladı, bu kez gerçekten niyetli bir şekilde.</p>

  <p>“Dışarı çıkmak ister misin?” diye hırladı Thor’a.</p>

  <p>“Pekâlâ!” diye gürledi Thor, zıvanadan çıkmış bir boğa -hatta çok daha etkileyicisi, zıvanadan çıkmış bir Şimşek Tanrısı- gibi ve dışarı çıktı.</p>

  <p>“Güzel,” dedi Arthur, “böylece ondan kurtulmuş olduk. Slarty, çıkar bizi buradan.”</p>
</body>
</html>
