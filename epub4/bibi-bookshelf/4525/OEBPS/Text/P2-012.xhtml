<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/SM.css" rel="stylesheet" type="text/css" />
</head>

<body>
  <h3>oniki <img alt="SAG" src="../Images/SAG.jpg" /></h3>

  <p>Kısa bir süre sonra, düzlük boyunca koşarak yıkılmış şehre doğru gidiyordu.</p>

  <p>Nemli ve soğuk hava ciğerlerinin şiddetle hırıldamasına yol açıyor ve hâlâ geçmeyen bitkinliği yüzünden sık sık tökezliyordu. Gece çökmeye başlamıştı ve engebeli arazi tehlikelerle doluydu.</p>

  <p>Bütün bunlara rağmen, az önce yaşadığı deneyimin ona verdiği mutluluk duygusu hâlâ içindeydi. Bütün Evren. Çevresini saran bütün o Evrenin sonsuzluğa doğru uzandığını görmüştü - her şeyi görmüştü. Bu görüntüyle birlikte kendisinin o sonsuzluk içindeki en önemli şey olduğunu açıkça bildiren o olağanüstü bilgi de gelmişti. Kibirli ve kendini beğenmiş bir egoya sahip olmak önemliydi. Bunun bir makine tarafından söylenmesiyse daha da önemliydi.</p>

  <p>Bu konu üzerinde düşünecek zamanı yoktu.</p>

  <p>Gargravarr olan biteni efendilerine anlatması gerektiğini söylemişti, ama bunu yapmadan önce ona uygun bir süre tanımaya hazırdı. Zaphod’un kaçıp saklanacak bir yer bulması için yetecek bir süreydi bu.</p>

  <p>Ne yapacağını bilmiyordu, ama Evrendeki en önemli kişi olduğunu bilmek ona bir şeylerin olacağı güvencesini veriyordu.</p>

  <p>Bu lanetli gezegende iyimser olmasını sağlayabilecek başka hiçbir şey yoktu.</p>

  <p>Koşmaya devam etti ve sonunda terk edilmiş şehrin dış mahallelerine ulaştı.</p>

  <p>Kurumuş yaban otlarıyla kaplanmış yarıkların, ve çürümüş ayakkabılarla dolu çukurların olduğu yollarda yürüdü. Önünden geçtiği binalar öylesine yıkık dökük ve köhneydi ki, onların içine girmenin tehlikeli olacağını düşündü. Nereye saklanabilirdi? Hızla ilerlemeye devam etti.</p>

  <p>Bir süre sonra yürüdüğü yoldan daha geniş bir yolun kalıntılarına saptı. Bu yolun sonunda irili ufaklı binalarla çevrelenmiş büyük, alçak bir binaya ve hepsini çevreleyen yıkık duvarlara ulaştı. Büyük ana bina hâlâ sağlam görünüyordu ve Zaphod orasının kendisine sağlayabileceği bir şeyler ... yani ... herhangi bir şey olup olamayacağını anlamak için binaya doğru yöneldi.</p>

  <p>Binaya yaklaştı. Bir yanında -geniş bir beton park alanına baktığı için görünüşe göre burası ön cephe olmalıydı- belki onsekiz metre yüksekliğinde üç devasa kapı vardı. En uçtaki kapı açıktı ve Zaphod oraya doğru koştu.</p>

  <p>İçeride alacakaranlık, toz katmanları ve karmaşa vardı. Her şeyin üzerini dev örümcek ağları kaplamıştı. Binanın temellerinin bir bölümü çökmüş, arka duvarın bir kısmı göçmüş, zemin kalın ve boğucu bir toz tabakasıyla kaplanmıştı.</p>

  <p>Koyu alacakaranlıkta, moloz kaplı kocaman şekiller hayaletleri andırıyordu.</p>

  <p>Bu tuhaf şekillerin bir bölümü silindirik, bir bölümü yuvarlak ve şişkindi, bir bölümüyse yumurtayı, daha doğrusu kırılmış bir yumurtayı andırıyordu. Büyük bölümü paramparça olup dağılmış, bir bölümünün yalnızca iskeleti kalmıştı.</p>

  <p>Bunların hepsi de terk edilmiş uzay gemileriydi.</p>

  <p>Zaphod, hayal kırıklığı içinde bu hantal gövdelerin arasında dolaştı. Burada işe yarar görünen hiçbir şey yoktu. Adımlarının yarattığı titreşimler bile dengesizce yerinde sallanan bu yıkıntılardan birinin kendi kendine çökmesine neden olmuştu.</p>

  <p>Binanın arka taraflarında diğerlerinden biraz daha büyük, daha derin bir toz tabakası ve örümcek ağlarına gömülmüş eski bir gemi duruyordu. Ama geminin dışı sağlam görünüyordu. Zaphod ona merakla yaklaşırken ayağı eski bir besleme hattına takıldı.</p>

  <p>Besleme hattını kaldırıp bir tarafa atmak istedi, ama hâlâ gemiye bağlı olduğunu şaşkınlıkla gördü.</p>

  <p>Üstelik besleme hattında çok hafif bir titreşim olduğunu daha da büyük bir şaşkınlıkla fark etti.</p>

  <p>İnanmaz gözlerle önce gemiye ve sonra tekrar elindeki besleme hattına baktı.</p>

  <p>Ceketini sıyırıp bir kenara attı. Elleri ve dizleri üzerinde emekleyerek gemiye bağlandığı yere kadar besleme hattını takip etti. Bağlantı sağlamdı ve hafif titreşim daha da belirginleşmişti.</p>

  <p>Kalbi hızla atmaya başladı. Bir parça pisliği eliyle temizleyerek kulağını geminin yüzeyine yapıştırdı. Yalnızca çok hafif, belli belirsiz bir gürültü duyabildi.</p>

  <p>Çevresindeki zemini kaplayan çöplüğü heyecanla eşeledi ve kısa bir tüple biyolojik geri dönüşümü olmayan plastikten yapılmış küçük bir kap buldu. Bunlardan uyduruk bir steteskop yapıp geminin yüzeyine dayadı.</p>

  <p>Duydukları beyinlerinin taklalar atmasına sebep oldu.</p>

  <p>Ses şöyle diyordu:</p>

  <p>“Yıldızlarötesi Seyahat Şirketi olarak, halen sürmekte olan bu gecikmeden ötürü yolcularımızdan özür dileriz. Şu sırada, ikramımız olan ve yolculuğunuz süresince serinleme, rahatlama ve temizlik amaçlı kullanabileceğiniz limon kolonyalı küçük mendillerin yüklenmesini beklemekteyiz. Sabrınız için teşekkür ederiz. Kabin görevlilerimiz biraz sonra tekrar kahve bisküvi servisine başlayacaklardır.”</p>

  <p>Zaphod tökezleyerek geriledi ve çıldırmış gibi gemiye baktı.</p>

  <p>Birkaç saniye boyunca, rüya görüyormuş gibi çevrede volta attı. Bu sırada da birden, tavanda hâlâ bir ucundan asılı olarak sarkan ve kalkış saatlerini gösteren dev levhayı fark etmişti. Levha pislikle kaplanmış olmasına rağmen yine de bazı sayıları seçmek mümkündü.</p>

  <p>Zaphod’un bakışları sayılar arasında dolaştı, sonra birtakım hesaplar yaptı. Gözleri fal taşı gibi açıldı.</p>

  <p>“Dokuzyüz yıl ...” dedi, nefessiz bir şekilde, kendi kendine. Gemi işte bu kadar gecikmişti.</p>

  <p>İki dakika sonra gemiye binmişti.</p>

  <p>Havakilidinden geçip içeri girer girmez yüzüne serin ve taptaze bir hava çarptı - havalandırma sistemi hâlâ çalışıyordu.</p>

  <p>Işıklar hâlâ yanmaktaydı.</p>

  <p>Küçük giriş odasını geçip kısa ve dar bir koridora huzursuz bir adım attı.</p>

  <p>Aniden bir kapı açıldı ve dışarıya, tam önüne biri çıktı.</p>

  <p>Lütfen koltuğunuza dönün, efendim,” dedi android hostes ve ona arkasını dönerek önü sıra koridorda ilerlemeye başladı.</p>

  <p>Kalbi yeniden atmaya başladığında Zaphod da onu takip etti. Hostes koridorun sonundaki kapıyı açtı ve diğer tarafa geçti.</p>

  <p>Zaphod kapıdan geçerek takibe devam etti.</p>

  <p>Şimdi yolcu kabinindeydiler ve Zaphod’un kalbi bir an için yeniden durdu.</p>

  <p>Her koltukta, koltuğuna bağlanmış bir yolcu oturmaktaydı.</p>

  <p>Yolcuların saçları uzun ve bakımsızdı, tırnakları uzamıştı ve erkekler sakallıydı.</p>

  <p>Açıkça görüldüğü kadarıyla hepsi yaşıyordu - ama uykudaydılar.</p>

  <p>Zaphod’un içini bir korku sarmaya başlamıştı.</p>

  <p>Koridor boyunca, rüyadaymış gibi ağır ağır yürüyordu. Yarı yola geldiğinde, hostes en uca varmıştı. Geriye dönerek konuştu.</p>

  <p>“Tünaydın hanımefendiler ve beyefendiler,” dedi tatlı bir sesle, “bu küçük gecikme için gösterdiğiniz anlayışa teşekkür ederiz. En kısa sürede uçuşa geçeceğiz. Şimdi lütfen uyanırsanız, kahve ve bisküvi servisine başlayacağım.”</p>

  <p>Hafif bir mırıltı başladı.</p>

  <p>Haykırarak ve kendilerini sıkıca koltuklarına bağlayan kemerleri ve yaşam destek ünitelerini tırmalayarak uyandılar. O kadar çok haykırdılar, feryat edip uludular ki Zaphod kulak zarının patlayacağını düşünmeye başladı.</p>

  <p>Hostes koridor boyunca yürüyerek sabırla her birinin önüne küçük bir fincan kahve ve bir paket bisküvi koyarken, can havliyle debelenmeye ve kıvranmaya devam ettiler.</p>

  <p>Sonra içlerinden biri yerinden kalktı.</p>

  <p>Döndü ve Zaphod’a baktı.</p>

  <p>Zaphod’un derisi sanki etinden ayrılmak istercesine gerilmeye başlamıştı. Döndü ve bu tımarhaneden kaçmaya çalıştı.</p>

  <p>Hızla kapıyı açarak tekrar koridora çıktı.</p>

  <p>Adam onu takip ediyordu.</p>

  <p>Korku içinde koridorun sonuna kadar koşarak, giriş bölümünü geçti. Uçuş kabinine vardı ve kapıyı arkasından çarpıp kilitledi. Sırtını kapıya yaslayarak nefes nefese beklemeye koyuldu.</p>

  <p>Birkaç saniye sonra kapı dışarıdan yumruklanmaya başladı.</p>

  <p>Uçuş kabininin içinde bir yerlerden metalik bir ses Zaphod’a seslendi.</p>

  <p>“Yolcuların uçuş kabinine girmesi yasaktır. Lütfen koltuğunuza dönüp geminin kalkışını bekleyin. Kahve ve bisküvi servisimiz devam etmektedir. Otomatik pilotunuz konuşuyor. Lütfen koltuğunuza dönün.”</p>

  <p>Zaphod cevap vermedi. Hızlı hızlı soluyor ve dayandığı kapıyı bir el yumruklamaya devam ediyordu.</p>

  <p>“Lütfen koltuğunuza dönün,” diye tekrarladı otomatik pilot. “Yolcuların uçuş kabinine girmesi yasaktır.”</p>

  <p>“Ben yolcu değilim,” diye soludu Zaphod.</p>

  <p>“Lütfen koltuğunuza dönün.”</p>

  <p>“Ben yolcu değilim!” diye bağırdı Zaphod.</p>

  <p>“Lütfen koltuğunuza dönün.”</p>

  <p>“Ben yolcu ... baksana, beni duyuyor musun sen?”</p>

  <p>“Lütfen koltuğunuza dönün.”</p>

  <p>“Sen otomatik pilot musun?”</p>

  <p>“Evet,” diye cevap verdi ses, uçuş konsolunun arkasından.</p>

  <p>“Bu gemiden sen mi sorumlusun?”</p>

  <p>“Evet,” dedi ses yeniden, “küçük bir gecikme yaşanmaktadır. Rahatları ve konforları düşünülerek yolcularımız geçici olarak canlılıklarını yitirmiş bir halde tutulmaktadır. Her yıl kahve ve bisküvi servisi yapılmaktadır, ki daha sonrasında yine rahatları ve konforları için yolcularımız yeniden geçici olarak canlılıklarını yitirme konumlarına döndürülecektir. Yolculuk stoklarımız tamamlandığında uçuşa geçilecektir. Gecikmeden dolayı özür dileriz.”</p>

  <p>Zaphod kapıdan uzaklaştı, zaten kapı da artık yumruklanmıyordu. Uçuş konsoluna yaklaştı.</p>

  <p>“Gecikme mi?” diye haykırdı, “bu geminin dışındaki dünyayı gördün mü sen? Orası bir harabe, bir çöl. Uygarlık gelmiş de gitmiş bile. Hiçbir yerden limon kolonyalı mendil filan gelmeyecek!”</p>

  <p>“İstatistiksel olasılıklara göre,” diye resmi bir sesle devam etti otomatik pilot, “yeni uygarlıklar doğacaktır. Limon kolonyalı mendillerin olduğu bir gün de yeniden gelecektir. O zamana kadar kısa bir gecikme yaşanmaktadır. Lütfen koltuğunuza dönün.”</p>

  <p>“Ama ...”</p>

  <p>Ama tam da o anda kapı açıldı. Zaphod, kendisini oraya kadar izlemiş olan ve şimdi arkasında duran adama bakmak üzere döndü. Adam büyük bir evrak çantası taşıyordu. Şık giyinmişti ve saçları kısaydı. Ne sakalı ne de uzamış tırnakları vardı.</p>

  <p>“Zaphod Beeblebrox,” dedi, “ismim Zarniwoop. Beni görmek istiyordun, sanırım?”</p>

  <p>Zaphod Beeblebrox afalladı. Ağzından birtakım aptalca sesler çıktı. Sonra bir koltuğa çöktü.</p>

  <p>“Tanrım, aman tanrım, sen de nereden çıktın böyle?” dedi.</p>

  <p>“Burada seni bekliyordum,” diye yanıtladı bir iş adamı tonuyla.</p>

  <p>Evrak çantasını yere bırakıp bir koltuğa oturdu.</p>

  <p>“Talimatları uyguladığına sevindim,” dedi, “ofisimden çıkarken pencere yerine, kapıyı kullanacağından endişe ediyordum. O zaman başın derde girerdi.”</p>

  <p>Zaphod başını şaşkınlıkla sallarken bir şeyler mırıldandı.</p>

  <p>“Ofisimin kapısından girdiğin anda, benim elektronik olarak sentezlenmiş Evrenime girmiş oldun,” diye açıkladı, “eğer kapıdan çıkmış olsaydın, gerçek olana geçmiş olacaktın. Yapay olan buradan idare ediliyor.”</p>

  <p>Kendini beğenmiş bir tavırla evrak çantasını yavaşça okşadı.</p>

  <p>Zaphod ona kızgınlık ve nefretle baktı.</p>

  <p>“Ne fark var?” diye mırıldandı.</p>

  <p>“Hiçbir fark yok,” dedi Zarniwoop, “ikisi de birbirinin aynısı. Şey -galiba gerçekte Kurbağayıldızı Savaşçılarının rengi gri olabilir.”</p>

  <p>“Neler oluyor?” diye tükürür gibi sordu Zaphod.</p>

  <p>Basit, dedi Zarniwoop. Adamın kendine olan güveni ve kibirli hali Zaphod’u çileden çıkarıyordu.</p>

  <p>"Çok basit,” diye bir kez daha tekrarladı Zarniwoop, “Bu adamın -Evrene hükmeden adam yani- bulunabileceği koordinatları hesapladım ve onun dünyasının bir İhtimaldışı Alanıyla korunduğunu keşfettim. Sırrımı -ve kendimi- korumak için bu tamamen yapay Evrenin güvenliğine sığındım ve unutulmuş bir yolcu gemisinde saklandım. Böylece güvenlikte kalmayı başardım. Bu arada sen ve ben ...”</p>

  <p>“Sen ve <i>ben</i> mi?” dedi Zaphod öfkeli bir şekilde. “Yani seni tanıyor muyum?”</p>

  <p>“Evet,” dedi Zarniwoop, “birbirimizi gayet iyi tanıyoruz.”</p>

  <p>“Amma da zevksizmişim,” dedi Zaphod ve asık suratlı bir sessizliğe gömüldü.</p>

  <p>“Bu arada, sen ve ben, senin İhtimalsizlik Motoruna sahip gemiyi -yani hükmeden dünyasına ulaşabilecek tek aracı- çalarak buraya getirmene karar verdik. Şimdi bunu başarmış olduğuna inanıyor ve seni tebrik ediyorum.” Küçük ve sıkı bir sırıtışla gülümsedi, ama Zaphod’un içinden bu suratın tam ortasına bir tuğla fırlatmak geçiyordu.</p>

  <p>“Ve eğer merak ediyorsan,” diye ekledi Zarniwoop, “bu Evren senin için özel olarak yaratılmıştı. Bu yüzden de sen bu Evrendeki en önemli kişisisin. Yoksa,” diye devam etti daha da tuğlalanası bir sırıtışla, “gerçek Evrendeki Total Perspektif Girdabından kurtulmana asla imkân yoktu. Gidelim mi?”</p>

  <p>“Nereye?” dedi Zaphod suratını asarak. Kendini çökmüş hissediyordu.</p>

  <p>“Gemine. <i>Altın Kalp.</i> Onu getirdin öyle değil mi?”</p>

  <p>“Hayır.”</p>

  <p>“Ceketin nerede?”</p>

  <p>Zaphod şaşkınlık içinde adama baktı.</p>

  <p>“Ceketim mi? Onu çıkardım. Dışarıda.”</p>

  <p>“Güzel, gidip buluruz.”</p>

  <p>Zarniwoop ayağa kalktı ve Zaphod’a kendisini takip etmesini işaret etti.</p>

  <p>Giriş bölmesine çıktıklarında, kahve ve bisküviyle beslenen yolcuların çığlıklarını hâlâ duyabiliyorlardı.</p>

  <p>“Seni beklemek pek hoş bir deneyim olmadı doğrusu,” dedi Zarniwoop.</p>

  <p>“Senin için hoş olmadı öyle mi!” diye açtı ağzını Zaphod. “Ya benim için nasıl...”</p>

  <p>Çıkış kapısı aniden ardına kadar açılırken, Zarniwoop işaret parmağını dudaklarına götürerek susmasını işaret etti. Birkaç adım ötede Zaphod’un ceketini görebiliyorlardı, yerde molozların içinde öylece yatmaktaydı.</p>

  <p>“Çok şaşırtıcı ve güçlü bir gemi,” dedi Zarniwoop, “izle.”</p>

  <p>Onlar izlerken ceketin cebi aniden şişkinleşti. Ceket yırtılıp parçalandı. Zaphod’un cebinde bulduğu için şaşırdığı metal parçası, yani <i>Altın Kalp</i>’in metal modeli büyümekteydi.</p>

  <p>Büyüdü ve büyümeye devam etti. İki dakika içinde gerçek boyutlarına ulaşmıştı.</p>

  <p>"Çok muazzam,” dedi Zarniwoop. “Ah, ne bileyim, ama muazzam bir İhtimalsizlik Seviyesi.”</p>

  <p>Zaphod etkilenmişti.</p>

  <p>“Yani bütün bu zaman boyunca hep benimle miydi diyorsun?”</p>

  <p>Zarniwoop gülümsedi. Evrak çantasını kaldırdı ve açtı.</p>

  <p>İçindeki tek düğmeyi çevirdi.</p>

  <p>“Elveda yapay Evren,” dedi, “selam gerçek olanı!”</p>

  <p>Önlerindeki görüntü hafifçe titreşti - ve az önceki haliyle tekrar belirdi.</p>

  <p>“Gördün mü?” dedi Zarniwoop. “Tamamen aynısı.”</p>

  <p>“Yani,” diye bir kez daha gergin bir şekilde tekrarladı Zaphod, “bütün bu zaman boyunca o hep benimle miydi?”</p>

  <p>“Ha evet,” dedi Zarniwoop, “elbette ki. Bütün amaç buydu.”</p>

  <p>“Bu kadar,” dedi Zaphod, “ben artık yokum. Şu andan itibaren beni bu işin dışında sayabilirsin. Yetti artık. Sen kendi oyununa devam et.”</p>

  <p>“Korkarım ki, bırakamazsın,” dedi Zarniwoop, “çünkü İhtimalsizlik Alanıyla çevrilmiş durumdasın. Kaçamazsın.”</p>

  <p>İnsanın içinde yumruk atma isteği uyandıran gülümsemesiyle tekrar gülümsediğinde Zaphod bu kez kendini tutamadı.</p>
</body>
</html>
