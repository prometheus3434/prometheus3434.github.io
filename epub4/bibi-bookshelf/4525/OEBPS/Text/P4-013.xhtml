<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/SM.css" rel="stylesheet" type="text/css" />
</head>

<body>
  <h3>onüç <img alt="SAG" src="../Images/SAG.jpg" /></h3>

  <p>O akşam Arthur yavaş hareketlerle mısır tarlasında geziniyormuş gibi davranarak evinin içinde uzun adımlarla dolaşıyor ve durmaksızın ani kahkaha tufanlarına kapılıyordu; kazandığı gayda müziği albümünü dinlemeye bile dayanabileceğini düşündü. Saat sekizdi ve Fenchurch’e telefon etmeden önce plağın tamamını dinlemeye, dinlemek için kendisini zorlamaya karar verdi. Belki de telefonu yarına bile bırakması daha doğru olurdu. Soğukkanlı ve havalı davranmak için böyle yapmalıydı. Ya da gelecek haftaya ertelemeliydi.</p>

  <p>Hayır. Hayır oyun yoktu. Onu istiyordu ve bunu kimin öğreneceği umurunda değildi. Onu kesinlikle ve mutlaka istiyordu, ona hayrandı, onu arzuluyordu, onunla yapmak istediği şeylerin sayısı bu dünyada bir adı olan şeylerden bile fazlaydı.</p>

  <p>Kendisini “Yuppiii” gibi şeyler haykırır ve evde serseri mayın gibi oradan oraya dolaşırken buldu. Onun gözleri, onun saçları, onun sesi, her şeyi...</p>

  <p>Durdu.</p>

  <p>Gayda plağını çalacaktı. Sonra onu arayacaktı.</p>

  <p>Yoksa, onu daha önce mi aramalıydı?</p>

  <p>Hayır. Yapacağı şey şuydu. Gayda plağını çalmaya başlayacak ve onu dinleyecekti, son ağıtın inleyen son namesine kadar dinleyecekti. Sonra onu arayacaktı. Uygun sıra buydu. Yapacağı şey de buydu.</p>

  <p>Dokunduğu zaman patlayacak endişesiyle bir şeye dokunmaktan korkuyordu.</p>

  <p>Plağı eline aldı. Patlamadı. Kabından çıkardı. Pikabı açtı ve amfiyi çalıştırdı. Onlara da bir şey olmadı. İğneyi plağın üzerine indirirken aptal aptal kıkırdadı.</p>

  <p>Oturdu ve ciddi bir tavırla “Bir İskoç Askeri”ni dinledi.</p>

  <p>“Hayran Edici Zerafeti” dinledi.</p>

  <p>İskoç dağlarındaki dar ve derin vadiler hakkında bir şey dinledi.</p>

  <p>Geçirdiği mucizevi öğleni düşündü.</p>

  <p>Tam ayrılmak üzerelerdi ki, berbat bir “yuu-huu” patlamasıyla irkilmişlerdi. Permalı kadın itici bir edayla odanın öbür ucundan kırık kanatlı sersem bir kuş gibi onlara el sallamaktaydı. Bardaki herkes onlara dönerek bir tepki vermelerini bekliyordu.</p>

  <p>Böbrek makinesinin alınabilmesi için toplanan 4.30 pound için Anjie’nin nasıl sevinip mutlu olacağı kısmını dinlememişlerdi. Bitişik masadan birinin vişne likörü kazandığını hayal meyal fark etmişler ve yuu-huu çeken kadının 37 numaralı biletin onlarda olup olmadığını sorduğunu kavrayabilmeleri bir iki saniyelerini almıştı.</p>

  <p>Arthur biletin kendisinde olduğunu fark etmiş ve öfkeyle saatine bakmıştı.</p>

  <p>Fenchurch ise onu dürtmüştü.</p>

  <p>“Haydi,” demişti, “git ve onu al. Huysuzluk etme. Onlara ne kadar memnun olduğunu anlatan bir konuşma yap ve sonra beni arayıp nasıl gittiğini anlat. Plağı da dinlemek isterim. Haydi.”</p>

  <p>Koluna vurmuş ve uzaklaşmıştı.</p>

  <p>Barın müdavimleri Arthur’un ödülünü kabul ederken yaptığı konuşmayı biraz abartılı bulmuşlardı. Alt tarafı, bir gayda müziği albümü kazanmıştı.</p>

  <p>Arthur bunları düşündü, müziği dinledi ve durup durup kahkahalara boğuldu.</p>
</body>
</html>
