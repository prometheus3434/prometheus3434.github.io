<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/SM.css" rel="stylesheet" type="text/css" />
</head>

<body>
  <h3>onyedi <img alt="SAG" src="../Images/SAG.jpg" /></h3>

  <p>Güne oldukça keyifsiz bir başlangıç yapışının ardından Arthur’un zihni bir önceki gün yaşadığı ruhsal çöküntüden geriye kalan parçacıkları bir araya getirmeye başlıyordu. Bir Besinmatik makinesi buldu ve aygıtın verdiği bir plastik bardak dolusu neredeyse, ama tam olarak değil, çaya hiç benzemeyen sıvıdan aldı. Makinenin çalışma biçimi çok ilginçti. İçecek düğmesine basıldığında makine, kişinin tat alma duyargalarını çok kısa bir süre içinde ve son derece ayrıntılı bir incelemeye tabii tutuyor, metabolizmasının spektroskopik analizini yapışının ardından neyin daha çok hoşa gideceğini görmek için sinir sistemi kanallarından beyindeki tat merkezlerine minik deneysel sinyaller gönderiyordu. Ancak hiç kimse makinenin bunu tam olarak neden yaptığını bilmiyordu, çünkü her zaman bir bardak dolusu neredeyse, ama tam olarak değil, çaya hiç benzemeyen sıvıdan veriyordu. Besinmatik, şikâyet bölümü şimdilerde Sirius Tau yıldız sistemindeki ilk üç gezegeninin en önemli kara parçalarının tümünü kapsayan Sirius Sibernetik Şirketi tarafından tasarlanıp üretilmişti.</p>

  <p>Arthur sıvıyı içti ve onu canlandırıcı buldu. Yine ekranlara baktı, birkaç yüz kilometrelik kıraç griliğin daha gözlerinin önünden kayıp gidişini izledi. Bir süredir onu rahatsız eden bir soruyu sormak geldi aklına birdenbire.</p>

  <p>“Bu gezegen güvenli mi?” diye sordu.</p>

  <p>“Magrathea beş milyon yıldır ölü,” dedi Zaphod, “elbette ki güvenli. Şimdiye kadar hayaletler bile yerleşip çoluk çocuğa karışmıştır.”</p>

  <p>Tam o anda ansızın köprüye garip ve beklenmedik bir ses yayıldı - sanki uzaklarda coşkulu bir şölen marşı çalıyordu; boşlukta çınlayan, ince ve titrek marşı, onun kadar ince ve titrek bir sesin konuşması izledi. “<i>Selamlar size</i> ...” dedi ses.</p>

  <p>Ölü gezegenden biri onlarla konuşuyordu.</p>

  <p>“Bilgisayar!” diye bağırdı Zaphod.</p>

  <p>“Selam millet!”</p>

  <p>“Foton aşkına, bu da ne?”</p>

  <p>“Ha, o mu, bize yayın yapan beş milyon yaşında bir bant kaydı yalnızca.”</p>

  <p>“Bir ne? Bir bant kaydı mı?”</p>

  <p>“Şışşt!” dedi Ford. “Devam ediyor.”</p>

  <p>Ses yaşlı, nazik, neredeyse büyüleyiciydi, ama alttan alta su götürmez bir kötülük izi taşıyordu.</p>

  <p>“<i>Bu kaydedilmiş bir duyurudur,</i>” dedi ses, “<i>korkarım ki şu anda hepimiz dışarıdayız. Magrathea ticaret konseyi değerli ziyaretiniz için teşekkür eder</i> ...”</p>

  <p>(“Kadim Magrathea’dan gelen bir ses!” diye haykırdı Zaphod.</p>

  <p>“Tamam, tamam,” dedi Ford.)</p>

  <p>“... <i>ama üzüntüyle söylemem gerekiyor ki,</i>” diye devam etti ses, “<i>bütün gezegenimiz iş anlamında geçici olarak kapalıdır. Teşekkür ederiz- Sinyal sesinden sonra adınızı ve sizinle irtibat kurabileceğimiz bir gezegen adresi bırakabilirsiniz.</i>”</p>

  <p>Kısa bir sinyal sesi duyuldu, sonra sessizlik.</p>

  <p>“Bizi başlarından savmak istiyorlar,” dedi Trillian sinirli bir sesle. “Ne yapacağız?”</p>

  <p>"Bu yalnızca bir bant kaydı,” dedi Zaphod. “Yolumuza devam edeceğiz. Anladın mı, bilgisayar?”</p>

  <p>“Anladım,” dedi bilgisayar ve gemiyi daha da hızlandırdı.</p>

  <p>Beklediler.</p>

  <p>Bir iki saniye sonra, coşkulu şölen marşının ardından ses tekrar duyuldu.</p>

  <p>“<i>Sizi temin ederiz ki iş yerimiz yeniden çalışmaya başlar başlamaz, moda olan tüm dergilerde ve renkli eklerde duyurular yayınlayacağız- Bu şekilde, müşterilerimiz bir kez daha çağdaş coğrafyadaki en iyiler arasından istediklerini seçme şansına kavuşacak.</i>” Sesteki kötülük tonu daha tehlikeli bir hal aldı. “<i>Bu arada müşterilerimize nazik ilgileri için teşekkür ediyor ve onlardan ayrılmalarını rica ediyoruz. Derhal.</i>”</p>

  <p>Arthur başını çevirerek arkadaşlarının gergin yüzlerine göz attı.</p>

  <p>“Şey, sanırım gitsek iyi olacak, öyle değil mi?” diye önerdi.</p>

  <p>“Şişşşt!” dedi Zaphod. “Kesinlikle endişelenecek hiçbir şey yok.”</p>

  <p>“O zaman neden herkes bu kadar gergin?”</p>

  <p>“Yalnızca dikkat kesilmiş durumdalar!” diye bağırdı Zaphod. “Bilgisayar, atmosfere doğru alçalmaya başla ve iniş için hazırlan.”</p>

  <p>Bu kez coşkulu şölen marşı oldukça baştan savma çalındı ve ses belirgin bir şekilde soğuktu.</p>

  <p>“<i>Gezegenimize gösterdiğiniz büyük ilginin</i>,” dedi ses, “<i>eksilmeden devam etmesi son derece mutluluk verici. Bu nedenle, sizi temin etmek isteriz ki şu anda geminize yaklaşmakta olan güdümlü füzeler, aşırı istekli müşterilerimizin tümüne sunduğumuz özel hizmetin bir parçasıdır ve tam donanımlı nükleer başlıklar bu noktada elbette nazik bir ayrıntıdır. Gelecek yaşamlarınızda da müşterimiz olmanız dileğiyle ... Teşekkürler.</i>”</p>

  <p><i>Ses</i> kesildi.</p>

  <p>“Ah,” dedi Trillian.</p>

  <p>“Hımmm...” dedi Arthur.</p>

  <p>“Eee?” dedi Ford.</p>

  <p>“Bakın,” dedi Zaphod, “şunu kafanıza sokacak mısınız? Bu yalnızca kaydedilmiş bir mesaj. Milyonlarca yıl önce yapılmış. Bizi etkileyemez, anladınız mı?”</p>

  <p>“Peki, ama,” dedi Trillian sessizce, “ya füzeler?”</p>

  <p>“Füzeler mi? Beni güldürme.”</p>

  <p>Ford, Zaphod’un omzuna hafifçe vurup arka ekranı gösterdi. Arkalarında, iki gümüş ok atmosferden yukarıya, gemiye doğru hızla yükseliyordu. Görüntünün çabucak büyütülmesiyle birlikte daha yakından görülebilir bir hale geldiler - gökyüzünde gümbür gümbür ilerleyen ve gerçekten büyük iki roketti. Olayın aniliği şok ediciydi.</p>

  <p>“Sanırım bizi etkilemek için başarı olasılığı yüksek bir deneme yapacaklar,” dedi Ford.</p>

  <p>Zaphod şaşkınlık içinde onlara bakakaldı.</p>

  <p>“Hey, bu dehşet verici!” dedi. “Aşağıdaki birileri bizi öldürmeye çalışıyor!”</p>

  <p>“Dehşet verici,” dedi Arthur.</p>

  <p>“Bunun ne anlama geldiğini anlamıyor musunuz?”</p>

  <p>“Evet. Öleceğiz.”</p>

  <p>“Evet, ama onun dışında."</p>

  <p>“Onun <i>dışında</i> mı?”</p>

  <p>“Bu, gerçekten de doğru yolda olduğumuz anlamına geliyor!”</p>

  <p>“Yörüngeden ne kadar zamanda çıkıp kaçabiliriz?”</p>

  <p>Saniyeler ilerledikçe, füzelerin ekrandaki görüntüleri daha da büyüyordu. Şimdi kendi çevrelerinde ani bir dönüş yapıp dosdoğru hedeflerine giden bir rotaya girmişlerdi, yalnızca savaş başlıkları görünüyordu.</p>

  <p>“Sadece meraktan soruyorum,” dedi Trillian, "ne yapacağız?”</p>

  <p>“Sakin olun yeter,” dedi Zaphod.</p>

  <p>“Hepsi bu mu?” diye bağırdı Arthur.</p>

  <p>“Hayır, ayrıca şey de yapacağız ... eee ... kaçacağız!” dedi Zaphod ani bir panikle. “Bilgisayar, nasıl bir kaçış hareketi belirleyebiliriz?”</p>

  <p>“Şey, korkarım ki belirleyemeyiz, çocuklar,” dedi bilgisayar.</p>

  <p>“ ... ya da başka bir şey,” dedi Zaphod, “ ... eee ...”</p>

  <p>“Yönlendirme sistemlerimde bir tutukluk var sanırım,” diye açıkladı bilgisayar canlı bir sesle. “Çarpışmaya kırkbeş saniye. Eğer rahatlamanıza yardım edecekse bana Eddie deyin lütfen.”</p>

  <p>Zaphod aynı anda birkaç farklı yöne kaçmaya çalıştı. “Pekâlâ!” dedi. “Eee ... gemiyi manüel kontrole geçirmeliyiz.”</p>

  <p>“Onu uçurabilir misin?” diye sordu Ford tatlı bir sesle.</p>

  <p>“Hayır, sen?”</p>

  <p>“Hayır.”</p>

  <p>“Trillian, sen?”</p>

  <p>“Hayır.”</p>

  <p>“Tamam,” dedi Zaphod, gevşeyerek. “Öyleyse bunu hep birlikte yaparız.”</p>

  <p>“Ben de uçuramam,” dedi Arthur, orada olduğunu gösterme vaktinin geldiğini hissetmişti.</p>

  <p>“Bunu tahmin etmiştim,” dedi Zaphod. “Pekâlâ, bilgisayar, tam bir manüel kontrole ulaşmak istiyorum.”</p>

  <p>“Sizindir,” dedi bilgisayar.</p>

  <p>Birkaç büyük masa paneli kayarak açılıverdi, içlerinden sıra sıra kontrol konsolu çıktı ve mürettebatın üzerine genişletilmiş polistiren ambalajı parçaları ve selofan ruloları yağdı: bu kumanda cihazları daha önce hiç kullanılmamıştı.</p>

  <p>Zaphod çıldırmış gibi kontrollere baktı.</p>

  <p>“Pekâlâ, Ford,” dedi, “tam güç geri itiş, sancak tarafına on derece dön. Ya da buna benzer bir şey ...”</p>

  <p>“İyi şanslar, çocuklar,” diye cıvıldadı bilgisayar, “çarpışmaya otuz saniye ...”</p>

  <p>Ford kumanda cihazlarına atladı - ona yalnızca birkaç tanesi ilk bakışta bir şeyler ifade etmişti ve o da bunların kollarını çekti. Yönlendirici jet roketleri aynı anda her yöne itmeye çalışırken gemi sarsıldı ve çığlığı bastı. Ford çektiği kolların yarısını bıraktı ve gemi kendi çevresinde dar bir kavisle dönerek geldiği yöne, dosdoğru üzerine gelen füzelere doğru ilerledi.</p>

  <p>Herkes duvarlara fırlayınca, duvarlardaki hava yastıkları bir anda şişti. Birkaç saniyeliğine atalet kuvvetleri onları dümdüz yerlerine mıhladı, nefes alabilmek için kıvranmak isteseler de hareket edemiyorlardı. Zaphod hareket etmeye çalıştı, çaresizlikten delirmiş bir halde debelendi ve sonunda yönlendirme sisteminin bir parçası olan küçük bir manivela koluna sert bir tekme indirmeyi başardı.</p>

  <p>Manivela kolu koptu. Gemi ani, sert bir dönüş yaptı ve roket gibi yukarı fırladı. Mürettebat şiddetle köprünün arkasına savruldu. Ford’un <i>Otostopçunun Galaksi Rehberi</i> kopyası kontrol konsolunun başka bir bölümüne şiddetle çarptı ve bunun sonucu olarak da <i>Rehber</i> dinlemek isteyen herkese Antareler’de yaşayan Antare papağanı salgı bezi kaçakçılığının en iyi yollarını anlatmaya başladı (Bir kürdana geçirilmiş Antare papağanı salgı bezi, iğrenç ama çok aranan bir kokteyl lezzetidir ve diğer zengin budalaları etkilemek isteyen zengin budalalar, bu lezzet için sık sık büyük paralar dökmektedir) ve birdenbire, gemi bir taş gibi aşağıya düşmeye başladı.</p>

  <div>
    <br />
  </div>

  <p class="p1" style="text-align: center;"><img alt="orta" src="../Images/orta.jpg" /></p>

  <div>
    <br />
  </div>

  <p>Aşağı yukarı tam o anda, mürettebattan birinin kolunun üst kısmında fena bir çürük meydana geldi. Bu vurgulanmalı, çünkü daha önce açıklanmış olduğu üzere, onun dışında mürettebat bu olaydan sıyrık bile almadan kurtulmuş ve ölümcül nükleer füzeler sonunda gemiye çarpmamıştır. Mürettebatın güvenliği kesinlikle garanti altındadır.</p>

  <div>
    <br />
  </div>

  <p class="p1" style="text-align: center;"><img alt="orta" src="../Images/orta.jpg" /></p>

  <div>
    <br />
  </div>

  <p>“Çarpışmaya yirmi saniye, çocuklar ...” dedi bilgisayar.</p>

  <p>“O zaman yeniden çalıştır şu lanet olası motorları!” diye bas bas bağırdı Zaphod.</p>

  <p>“Şey, elbette, çocuklar,” dedi bilgisayar. Motorlar hafif bir kükremeyle yeniden çalışırken, hızla düşmekte olan gemi yumuşak bir hareketle düzeldi ve bir kez daha füzelere doğru ilerlemeye başladı.</p>

  <p>Bilgisayar bir şarkıya başladı.</p>

  <p>“<i>Fırtınada yürürken</i> ...” diye mırıldandı genizden bir sesle, “<i>dik tut başını</i>...”</p>

  <p>Zaphod ona çenesini kapamasını haykırdı, ama sesi, doğal olarak yaklaşan sonları olduğunu varsaydıkları gürültüde kaybolup gidecekti.</p>

  <p>“<i>Ve sakın</i> ... <i>korkma</i> ... <i>karanlıktan!</i>” diye feryat etti Eddie.</p>

  <p>Gemi düşüşten kurtulup yerle paralel hale gelirken bunu baş aşağı dönerek yapmıştı. Bu nedenle, artık tavanda yatmakta olan mürettebat için yönlendirme sistemlerine ulaşmak tamamen imkânsızdı.</p>

  <p>“<i>Fırtınanın sonunda</i> ...” diye şarkısına yumuşak bir sesle devam etti Eddie.</p>

  <p>Ekrandaki iki koca füze, gemiye doğru gümbür gümbür yaklaşırken iyice korkunç görünüyorlardı.</p>

  <p>“ ... <i>alan bir gökyüzü vardır</i> ...”</p>

  <p>Ama olağandışı bir şans eseri, füzeler uçuş rotalarını zikzak çizerek ilerleyen gemininkine tam olarak uyduramamışlardı henüz ve geminin tam altından geçip gittiler.</p>

  <p>“<i>ve tarlakuşunun tatlı, gümüş şarkısı ...</i> ikinci çarpışma süresi onbeş saniye, dostlar ... <i>Rüzgârda yürümeye devam et...</i>”</p>

  <p>Acı bir çığlık atarak kavis çizen füzeler tekrar geminin peşinden dalışa geçtiler.</p>

  <p>“Buraya kadarmış,” dedi Arthur onları izlerken, “artık öleceğimiz oldukça kesin, değil mi?”</p>

  <p>“Keşke bunu söyleyip durmasan,” diye bağırdı Ford.</p>

  <p>“Yine de öleceğiz, öyle değil mi?”</p>

  <p>“Evet.”</p>

  <p>“<i>Yağmurda yürümeye devam et</i> diye şarkısını sürdürdü Eddie.</p>

  <p>Arthur’un aklına aniden bir fikir geldi. Ayağa kalkmaya uğraştı.</p>

  <p>“Neden kimse şu İhtimalsizlik Motoru denen şeyi çalıştırmıyor?” dedi. “Ona ulaşabiliriz herhalde.”</p>

  <p>“Nesin sen, deli mi?” dedi Zaphod. “Uygun programlama yapılmadan çalıştırılırsa her şey olabilir.”</p>

  <p>“Şu aşamada bir şey fark eder mi?” diye bağırdı Arthur.</p>

  <p>“<i>Düşlerin fırlatılıp atılsa ve yerle bir olsa bile</i> ...” diye devam etti Eddie.</p>

  <p>Arthur, duvar kavisinin tavanla birleştiği noktalara yerleştirilmiş heyecan verici bodurluktaki dökme parçalardan birine tırmandı.</p>

  <p>“<i>Yürümeye devam et, yüreğinde umutla yürü</i> ...”</p>

  <p>“Arthur’un İhtimalsizlik Motoru’nu neden çalıştıramadığını bilen var mı?” diye bağırdı Trillian.</p>

  <p>“Ve <i>asla yalnız yürümeyeceksin</i> ... Çarpışmaya beş saniye, sizi tanımak harikaydı, çocuklar, Tanrı sizi korusun ... <i>As</i> ... <i>la ... yalnız</i> ... <i>yürümeyeceksin</i>!”<a href="../Text/DiPNOTLAR.xhtml#a8" id="k8"><sup>[8]</sup></a></p>

  <p>“Size soruyorum,” diye bağırdı Trillian, “Arthur’un İhtimalsizlik Motoru’nu neden çalıştıramadığını-”</p>

  <p>Tam o anda akıllara zarar bir gürültü ve ışık patlaması oldu.</p>
</body>
</html>
