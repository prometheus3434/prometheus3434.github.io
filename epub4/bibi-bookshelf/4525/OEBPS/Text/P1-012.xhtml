<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/SM.css" rel="stylesheet" type="text/css" />
</head>

<body>
  <h3>oniki <img alt="SAG" src="../Images/SAG.jpg" /></h3>

  <p>Zaphod kendisiyle ilgili haberleri dinlemek için etha-altı radyo bantlarını araştırırken, <i>Altın Kalp</i>’in kontrol kabinini bir anda yüksek sesli bir gunk müziği tıngırtısı doldurdu. Makineyi çalıştırmak çok zordu. Radyolar yıllarca düğmelere basarak ve ayar düğmeleri çevrilerek çalıştırılmıştı; sonra teknoloji geliştikçe, dokunmaya duyarlı aletler üretilmeye başlandı -sadece panellere parmağınızla hafifçe dokunmak yetiyordu- şimdiyse tek yapmanız gereken parçaların genel yönüne doğru elinizi sallamak ve umut etmekti. Bu, kas gücünden ciddi bir tasarruf demekti elbette, ama aynı programı dinlemeye devam etmek istiyorsanız, çileden çıkartıcı bir şekilde put gibi oturmanız gerektiği anlamına da geliyordu.</p>

  <p>Zaphod elini salladı ve kanal tekrar değişti. Yine gunk müziği tıngırtısı, ama bu kez tıngırtı bir haber bülteninin fon müziğiydi. Haberler müziğin ritimlerine uysun diye yayına her zaman büyük uğraşlarla hazırlanırdı.</p>

  <p>... <i>ve etha-altı dalga bandında Galaksinin dört bir yanında saat başı yayın yapan haber bültenini dinliyorsunuz</i>,” dedi cırtlak bir ses, “<i>bütün zeki yaşam türlerine ...ve dışarıdaki herkese koca bir merhaba; işin sırrı taşları birbirine çarpmakta, çocuklar. Tabii ki bu gecenin en büyük haberi de yeni İhtimalsizlik Motoru’na sahip ilk ve tek geminin Galaksi Başkanı Zaphod Beeblebrox tarafından sansasyonel bir şekilde çalınması. Ve bu noktada herkesin sorduğu soru aynı ... Koca Z sonunda çıldırdı mı? Pan Galaktik Gargara Bombası’nı icat etmiş, bir zamanlar Eccentrica Gallumbits tarafından Büyük Patlama’dan bu yana gelmiş geçmiş En İyi Patlama olarak tanımlanmış ve bu yakınlarda yedinci kez Bilinen Evrenin En Kötü Giyinen Akıl Sahibi Varlığı seçilen, eski düzenbaz Beeblebrox ... bakalım bu kez verecek bir cevabı var mı? Onun özel beyin-bakımı uzmanı Gag Halfrunt’a sorduk ...</i>”</p>

  <p>Müzik bir an için girdap gibi döndü, sonra sesi alçaldı. Konuşmaya muhtemelen Halfrunt’a ait olan başka bir ses daha katıldı. “<i>Nazıl dezem, Zaphod zıradan bir adamdı işte,</i>” dedi, ama bundan sonra söyledikleri duyulmadı, çünkü kabinin diğer tarafından uçan elektrikli bir kurşunkalem radyonun duyarlı açma/kapama alandan geçmişti. Zaphod dönüp Trillian’a öfkeyle baktı - kalemi atan oydu.</p>

  <p>“Hey,” dedi, “bunu neden yaptın?”</p>

  <p>Trillian bir ekran dolusu şekle parmaklarıyla hafifçe vuruyordu.</p>

  <p>“Aklıma bir şey geldi,” dedi Trillian.</p>

  <p>“Ya öyle mi? Bu benim hakkımdaki bir haber bültenini yarıda kesmeye değecek bir şey mi?”</p>

  <p>“Kendin hakkında zaten yeterince şey duyuyorsun.”</p>

  <p>“Ben güvensiz biriyim. Bunu ikimiz de biliyoruz.”</p>

  <p>“Bir an olsun egondan kurtulabilir miyiz? Bu önemli.”</p>

  <p>“Eğer etrafta benim egomdan daha önemli bir şey varsa, derhal yakalanıp vurulmasını istiyorum.” Zaphod kıza ters ters baktı ve ardından kahkahayla güldü.</p>

  <p>“Dinle,” dedi Trillian, “o iki herifi gemiye aldığımız yer ...”</p>

  <p>“Hangi iki herif?”</p>

  <p>“Gemiye aldığımız iki herif.”</p>

  <p>“Ha, evet," dedi Zaphod, “şu iki herif."</p>

  <p>“Onları ZZ 9 Çoğul Z Alfa bölgesinden aldık.”</p>

  <p>“Eee?” dedi Zaphod ve gözlerini kırpıştırdı.</p>

  <p>“Bu sana bir şey ifade ediyor mu?” diye sessizce sordu Trillian.</p>

  <p>“Hımmm,” dedi Zaphod, “ZZ 9 Çoğul Z Alfa. ZZ 9 Çoğul Z Alfa?”</p>

  <p>“Evet?” dedi Trillian.</p>

  <p>“Hımmm ... Z ne anlama geliyor?” dedi Zaphod.</p>

  <p>“Hangi Z?”</p>

  <p>“Herhangi biri.”</p>

  <p>Trillian’ın Zaphod’la ilişkisinde yaşadığı temel zorluklardan biri, onun sırf insanları hazırlıksız yakalamak için mi aptal numarası yaptığını, yoksa düşünme zahmetine katlanamadığı ve başka birinin onun yerine düşünmesini istediği için mi aptal numarası yaptığını, olup bitenleri gerçekten anlamadığını saklamak için mi olağanüstü aptal numarası yaptığını, yoksa gerçekten mi aptal olduğunu ayırt etmeyi öğrenmekti. Adam şaşırtıcı derecede zeki olmasıyla ünlüydü, zeki olduğu çok açıktı - ama her zaman değil, ki tıpkı şimdi olduğu gibi bu besbelli onu endişelendiriyordu. Zaphod insanların kendisini küçümsemesi yerine şaşırmasını yerlerdi. Bu düşünce Trillian’a her şeyden daha da aptalca geliyordu, ama artık bu konuda tartışmaya zahmet etmiyordu.</p>

  <p>İç çekti ve durumu Zaphod için basitleştirmek adına -Zaphod’un bunu istemesinin nedeni her ne olursa olsun- sert bir dokunuşla görüntü ekranına bir yıldız haritası getirdi.</p>

  <p>“İşte,” diye işaret etti Trillian, “tam burada."</p>

  <p>“Haa ... evet!” dedi Zaphod.</p>

  <p>“Yani?” dedi Trillian.</p>

  <p>“Yani ne?”</p>

  <p>Trillian’ın kafasının içindeki bölümler kafasının içindeki diğer bölümlere haykırdılar. “Burası beni gemiye aldığın bölge,” dedi kadın çok sakin bir şekilde.</p>

  <p>Zaphod önce kıza sonra tekrar ekrana baktı.</p>

  <p>“Hey, evet,” dedi, “bu müthiş. Dosdoğru Atbaşlı Nebula’nın içine girmiş olmalıydık. Nasıl oldu da oraya gittik? Demek istediğim orası çok uzak.”</p>

  <p>Kız bunları duymazlıktan geldi.</p>

  <p>“İhtimalsizlik Motoru,” dedi sabırlı bir şekilde, “bunu bana bizzat sen açıklamıştın. Evrendeki her noktadan geçiyoruz, bunu biliyorsun.”</p>

  <p>“Evet, ama bu müthiş bir tesadüf, değil mi?”</p>

  <p>“Evet.”</p>

  <p>“Tam o noktadan birilerini almak. Evrende seçilebilecek bunca yer varken. Bu gerçekten de çok ... bunu hesaplamak istiyorum. Bilgisayar!”</p>

  <p>Geminin her bir zerresine hakim ve nüfuz etmiş Sirius Sibernetik Gemi Bilgisayarı açılıp iletişim durumuna geçti.</p>

  <p>“Selam millet!” dedi bilgisayar canlı bir sesle ve eş zamanlı olarak da yalnızca kayıt tutulması amacıyla minik bir kâğıt şeridi çıkardı. <i>Selam millet!</i> yazıyordu şeritte.</p>

  <p>“Of Tanrım,” dedi Zaphod. Bu bilgisayarla çok uzun süre çalışmamıştı, ama ondan nefret etmeyi çoktan öğrenmişti.</p>

  <p>Bilgisayar sanki deterjan satıyormuş gibi küstah ve neşeli bir sesle devam etti.</p>

  <p>“Bilmenizi isterim ki sorununuz her ne ise onu çözmenize yardım etmek için buradayım.”</p>

  <p>“Evet evet,” dedi Zaphod. “Bak, yalnızca bir parça kâğıt kullanacağım sanırım.”</p>

  <p>“Elbette,” dedi bilgisayar, aynı anda mesajını bir çöp kutusuna gönderirken, “Anlıyorum. Eğer isterseniz - ”</p>

  <p>“Kes sesini!” dedi Zaphod. Bir kalem kaptı ve konsolun başına, Trillian’ın yanına oturdu.</p>

  <p>“Tamam, tamam ...” dedi bilgisayar incinmiş bir ses tonuyla ve konuşma kanalını kapattı.</p>

  <p>Zaphod ve Trillian, ihtimalsizlik uçuş rotası tarayıcısının sessizce önlerindeki ekrana gönderdiği rakamları dikkatle okudular.</p>

  <p>“Olaya onların açısından bakarsak,” dedi Zaphod, “kurtulmalarının ne kadar ihtimalsiz olduğunu hesaplayabilir miyiz?”</p>

  <p>“Evet, bu bir sabit,” dedi Trillian, “iki üzeri iki yüz yetmişaltı bin yedi yüz dokuza bir.”</p>

  <p>“Bu çok yüksek. O iki herif çok çok şanslı.”</p>

  <p>“Evet.”</p>

  <p>“Ama gemi onları aldığında bizim yapmakta olduğumuz şeye kıyasla ...”</p>

  <p>Trillian gerekli tuşlara bastı ve ekranda iki üzeri sonsuzluk eksi bire bir (yalnızca İhtimalsizlik fiziğinde geleneksel bir anlam taşıyan irrasyonel sayı) göründü.</p>

  <p>“ ... bu bir hayli düşük,” diye devam etti Zaphod, hafif bir ıslık çalarak.</p>

  <p>“Evet,” diye onayladı Trillian ve kafası karışmış bir halde ona baktı.</p>

  <p>“Bu açıklanması gereken büyük bir ihtimalsizlik boşluğu. Eğer işlem yüksek bir toplam verecekse bilançoda ihtimalsizliği oldukça yüksek bir şey çıkmalı.”</p>

  <p>Zaphod kâğıda birkaç toplama işlemi çiziktirdi, bunları karaladı ve kalemi fırlatıp attı.</p>

  <p>“Elinin körü, hesaplayamıyorum.”</p>

  <p>“Yani?”</p>

  <p>Zaphod sinirle iki kafasını birbirine vurup dişlerini gıcırdattı.</p>

  <p>“Tamam,” dedi. “Bilgisayar!”</p>

  <p>Ses devreleri yeniden canlandı.</p>

  <p>“Hey, merhaba millet!” dedi (kâğıt şeridi, kâğıt şeridi). “Tek yapmak istediğim gününüzü daha güzel kılmak, daha da güzel, daha daha güzel...”</p>

  <p>“Öyle mi, tamam, çeneni kapa da benim için bir şey hesapla.”</p>

  <p>“Elbette,” diye tıkırdadı bilgisayar, “Bir ihtimal tahmini istiyorsunuz ve bunun dayandığı ...”</p>

  <p>“İhtimalsizlik verilerini istiyoruz, evet.”</p>

  <p>“Tamam,” diye devam etti bilgisayar. “İşte küçük ve ilginç bir fikir. Çoğu kişinin yaşamının telefon numaraları tarafından yönetildiğini biliyor muydunuz?”</p>

  <p>Zaphod’un yüzlerinin birinde beliren acı dolu ifade öbür yüzüne geçti.</p>

  <p>“Sen kafayı mı üşüttün?”</p>

  <p>“Hayır, ama size şunu anlattığım zaman siz üşüteceksiniz...”</p>

  <p>Trillian’ın nefesi kesildi. İhtimalsizlik uçuş rotası ekranındaki tuşlara çabuk çabuk bastı.</p>

  <p>“Telefon numarası mı?” dedi. “Bu şey <i>telefon numarası</i> mı dedi?”</p>

  <p>Sayılar ekranda hızla hareket etti.</p>

  <p>Bilgisayar nazikçe durakladı ve sonra devam etti.</p>

  <p>“Biraz önce söylemek üzere olduğum şey şu ki-”</p>

  <p>“Hiç zahmet etme,” dedi Trillian</p>

  <p>“Ne, neler oluyor?” dedi Zaphod.</p>

  <p>“Bilmiyorum,” dedi Trillian, “ama o yabancılar - o sefil robotla birlikte buraya geliyor. Onları monitörlerin birinden görebilir miyiz?”</p>
</body>
</html>
