<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/SM.css" rel="stylesheet" type="text/css" />
</head>

<body>
  <h3>yirmiüç <img alt="SAG" src="../Images/SAG.jpg" /></h3>

  <p>Xaxis yıldızının çevresinde savaş tam gaz devam ediyordu. Korkunç bir şekilde silahlandırılmış yüzlerce acımasız Zirzla gemisi, gümüş renkli devasa Xaxisian gemisinin yaydığı kavurucu ışınlarla paramparça olup atomlarına ayrılmış durumdaydı.</p>

  <p>Ayın da bir bölümü yok olmuş, içinden geçerken uzayın dokusunu da yırtıp atan aynı yakıcı güç silahları tarafından havaya uçurulmuştu.</p>

  <p>Geriye kalan Zirzla gemileri her ne kadar korkunç silahlarla da donatılmış olsalar da Xaxisian gemisinin öldürücü gücü karşısında umutsuz bir şekilde klasman dışı kalmışlardı ve hızla ufalanan ayın arkasına sığınmak üzere kaçıyorlardı. Ama aynı hızla arkalarından onları izlemekte olan Xaxisian gemisi bir tatile ihtiyacı olduğu anonsunu yaparak savaş alanını aniden terk ediverdi.</p>

  <p>Bir an için korku ve şaşkınlık ikiye katlandı, ama Xaxisian gemisi çoktan gözden kaybolmuştu bile.</p>

  <p>Emrindeki sersemletici güçlerle birlikte uzayın mantıksızca şekillendirilmiş engin arazilerinde hızla, pek zorlanmadan ve her şeyden önemlisi sessizce ilerliyordu.</p>

  <p>Bir bakım atölyesinden bozma uyku mekânında, yağlı ve kokulu ranzasının derinliklerindeki Ford Prefect, havlularının arasında uyuyor, rüyasında eski uğrak yerlerini görüyordu. Derin uykusunun bir noktasındaki rüyada kendisini New York’ta gördü.</p>

  <p>Rüyasında, gecenin geç bir saatinde Doğu Yakasındaki nehrin kıyısında yürüyordu ve nehir öyle acayip kirlenmişti ki, artık suyun içinde bir sürü yeni canlı türü kendiliğinden ortaya çıkıyor, kendileri için devlet yardımı ve oy hakkı talep ediyorlardı.</p>

  <p>Bunlardan biri yüzerek yanından geçti ve el salladı. Ford da ona el salladı.</p>

  <p>O şey çırpınarak kıyıya doğru yüzdü ve oflaya puflaya karaya çıktı.</p>

  <p>“Selam,” dedi, “ben az önce yaratıldım. Evren için, her açıdan tamamen yeni bir şeyim. Bana anlatabileceğin bir şey var mı?”</p>

  <p>“Üff,” dedi Ford, biraz hayretle, “sanırım bazı barları nerede bulabileceğini anlatabilirim.”</p>

  <p>“Aşk ve mutluluktan ne haber. Bu tür şeylere çok ihtiyaç olduğunu hissedebiliyorum,” dedi, duyargalarını dalgalandırarak. “Bunlarla ilgili bir tiyo var mı?”</p>

  <p>“İstediğin türden şeylerin bir kısmını,” dedi Ford, “Yedinci Cadde’de bulabilirsin.”</p>

  <p>“İçgüdüsel olarak,” dedi yaratık, ısrarcı bir ses tonuyla, “güzel olmamın gerekli olduğunu hissediyorum. Öyle miyim?”</p>

  <p>“Açıksözlüsün değil mi?”</p>

  <p>“Lafı uzatmaya gerek yok. Güzel miyim?”</p>

  <p>Yaratık şimdi bütün kaldırıma yayılıyordu, şapırdayıp fokurdamaya başlamıştı. Yakınlarındaki bir şarapçının dikkatini çekmişti.</p>

  <p>“Bana göre mi?” dedi Ford. “Hayır. Ama dinle,” diye ekledi bir saniye sonra, “çirkin olduğu halde idare edip giden bir sürü kişi var, bilirsin. Orada, aşağıda senin gibi başkaları da var mı?”</p>

  <p>“Bana bak, ahbap,” dedi yaratık, “dediğim gibi, ben burada yeniyim. Hayat benim için tam anlamıyla yabancı. Anlatsana neye benziyor?”</p>

  <p>İşte bu Ford'un söz sahibi olduğunu hissederek konuşabileceği bir konuydu.</p>

  <p>“Hayat,” dedi, “bir greyfurt gibidir.”</p>

  <p>“Eee, nasıl yani?"</p>

  <p>“Nasıl desem, turuncuyla sarı karışımı ve dış yüzeyi pütürlü gibi, ortası da ıslak ve mürekkep balığı gibi bir şeydir. İçinde çekirdekleri de vardır. Ha, bazıları kahvaltıda onun yarısını yemekten hoşlanır.”</p>

  <p>“Burada konuşabileceğim başka kimse bulabilir miyim?”</p>

  <p>“Bulursun herhalde,” dedi Ford. “Bir polise sor.”</p>

  <p>Ford Prefect ranzasının derinliklerinde kıpırdanarak diğer tarafına döndü. Bu, onun en sevdiği tipte rüyalardan biri değildi, çünkü içinde Erotikon Ahi’nin Üç Memeli Fahişesi Eccentrica Gallumbits yoktu, ki onun rüyalarının çoğunu o süslerdi. Ama en azından uyuyabiliyordu.</p>
</body>
</html>
