<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/SM.css" rel="stylesheet" type="text/css" />
</head>

<body>
  <h3>otuzüç <img alt="SAG" src="../Images/SAG.jpg" /></h3>

  <p>Güneş tam bir harabeye dönmüş sahanın üzerinde sakin sakin parlamaktaydı.</p>

  <p>Krikkit robotlarının Külleri çalmasının ardından yanık çimenlerin üzerinde hâlâ dumanlar tütmekteydi. Dumanların arasındaysa insanlar panik içinde koşuşturuyor, birbirleriyle çarpışıyor, sedyelere takılıp düşüyor ve polis tarafından tutuklanıyorlardı.</p>

  <p>Polisin biri Ebedi Dumura-uğratıcı’yı hakaretten tutuklamış, ama uzun boylu gri-yeşil renkli uzaylı yaratığın gemisine dönüp kibirli bir şekilde uçup gitmesini, böylece daha fazla panik ve karmaşa doğurmasını önleyememişti.</p>

  <p>Bütün bunlar yetmiyormuş gibi, Arthur Dent ve Ford Prefect o öğleden sonra ikinci kez sahanın ortasında cisimleniverdiler. Bu kez gezegenin çevresinde bir park yörüngesine oturmuş <i>Altın Kalp</i>’den ışınlanmışlardı.</p>

  <p>“Açıklayabilirim,” diye haykırdı Arthur. “Küller bende! Bu torbanın içinde.”</p>

  <p>“Onların dikkatini çekebileceğini sanmıyorum,” dedi Ford.</p>

  <p>“Üstelik Evrenin kurtarılmasına da yardım ettim,” diye seslendi, dinlemeye istekli herhangi birine Arthur, bir başka deyişle hiç kimseye.</p>

  <p>“Bunun kalabalığı durdurması gerekirdi,” dedi Ford’a, Arthur.</p>

  <p>“Öyle olmadı ama,” dedi Ford.</p>

  <p>Arthur koşarak yanlarından geçen bir polis memuruna yaklaştı.</p>

  <p>“Özür dilerim,” dedi adama. “Küller. Onlar bende. Bir saniye önce şu beyaz robotlar tarafından çalınmıştı. Bu kesekâğıdının içindeler. Onlar aslında Yavaşlatılmış-Zaman zarfını açan Anahtarın bir parçasıydı, anlarsınız ya, şey her neyse, sanırım gerisini tahmin edersiniz, önemli olan onların artık bende olması. Onları ne yapayım?”</p>

  <p>Polis ne yapması gerektiğini anlattı, ama Arthur onun ancak mecazi anlamda konuşuyor olması gerektiğini düşündü.</p>

  <p>Teselli bulamadan bir süre daha ortalıkta dolaşmaya devam etti.</p>

  <p>“Kimse ilgilenmiyor mu?” diye bağırdı. Bir adam yanından koşarak geçerken dirseğine çarptı ve kesekâğıdını düşürdü. İçindekiler toprağın üzerine yayıldılar. Arthur sımsıkı kapadığı ağzıyla öylece bakakaldı.</p>

  <p>Ford da kendisine bakıyordu.</p>

  <p>“Artık gidelim mi?” diye sordu.</p>

  <p>Arthur derin bir iç çekti. Yerküre gezegenine şöyle bir baktı, çünkü bu kez bunun son bakışı olduğuna emindi.</p>

  <p>“Tamam,” dedi.</p>

  <p>Tam da o anda, dağılan dumanın arasından, kriket kalelerinden birinin her şeye rağmen hâlâ ayakta durduğunu gördü.</p>

  <p>“Bekle bir dakika saniye,” dedi Ford’a. “Ben küçük bir çocukken ...”</p>

  <p>“Sonra anlatsan?”</p>

  <p>“Kriket hastasıydım, anlarsın ya, ama pek de iyi bir oyuncu sayılmazdım.”</p>

  <p>“Ya da hiç anlatmasan.”</p>

  <p>“Ama her zaman bir gün gelip Lord’s sahasında oynayacağımı hayal ederdim.”</p>

  <p>Çevresine, panik içinde koşuşturan kalabalığa baktı. Kimse ona aldırmayacaktı.</p>

  <p>“Pekâlâ,” dedi Ford bıkkın bir şekilde. “İşini gör. Ben şurada olacağım,” diye ekledi, “sıkılmış olarak.” Gitti ve bir bölümü tüten çimenlerin üzerine oturdu.</p>

  <p>Arthur o öğleden sonraki ilk ziyaretlerinde kriket topunun çantasının içine girmiş olduğunu hatırlayarak çantayı karıştırdı.</p>

  <p>Bunun o sırada yanında olan çanta olmadığını hatırlayana kadar topu bulmuştu bile. Top Yunanistan hatıralarının yanında duruyordu.</p>

  <p>Onu çıkardı, kalçasına sürterek parlattı ve üzerine tükürüp tekrar parlattı. Çantayı yere koydu. Bunu usulüyle yapacaktı.</p>

  <p>Bir elinden diğerine geçirerek küçük sert topun ağırlığını tarttı.</p>

  <p>Muhteşem bir hafiflik ve pervasızlık içinde yavaşça kaleden uzağa koştu. Orta hızlı bir koşuya karar verirken uzun bir atış planladı.</p>

  <p>Kafasını kaldırıp gökyüzüne baktı. Kalenin üzerindeki gökyüzünde kuşlar daireler çiziyor, birkaç beyaz bulut hızla oradan geçiyordu. Hava polis ve siren sesleriyle, insanların çığlık ve haykırışlarıyla doluydu, ama o kendisini tuhaf bir şekilde mutlu ve dokunulmaz hissediyordu. Lord’s sahasında kendi atışını yapmak üzereydi.</p>

  <p>Döndü ve ayağındaki yatak odası terlikleriyle birkaç kez zemini eşeledi. Omuzlarını dikleştirdi ve topu havaya atıp tekrar yakaladı.</p>

  <p>Koşmaya başladı.</p>

  <p>Koşarken kalenin içinde bir kalecinin durduğunu fark etti.</p>

  <p>Ooo, çok iyi diye düşündü, bu da işe biraz heyecan ...</p>

  <p>Derken, koşan bacakları onu daha yakına götürürken çok daha net bir şekilde gördü.</p>

  <p>Kalenin yanında bekleyen kaleci İngiliz kriket takımından biri değildi. Avustralya takımından da değildi. Bu Robot Krikkitlilerden biriydi. Bu soğuk, sert, ölümcül beyaz katil robotlardan biriydi ve herhalde diğerleriyle birlikte gemisine dönmemişti.</p>

  <p>Arthur Dent’in kafasında birkaç düşünce hızla çarpıştı, ama koşmayı bir türlü bırakamadı. Zaman çok çok ağır ilerliyor olmasına rağmen yine de koşmaya devam etti.</p>

  <p>Sorunların kemirdiği kafasını bir şurup içinde hareket edermişçesine çevirdi ve küçük kırmızı topu tutan eline baktı.</p>

  <p>Zavallı elinde sıkı sıkı tuttuğu topa bakarken, ayakları da yavaşça ve durdurulamaz bir şekilde öne doğru ilerlemekteydi. Top koyu kırmızı bir şekilde pırıldıyor ve hiç ara vermeksizin yanıp sönüyordu. Bu arada ayakları da öne doğru ilerliyordu.</p>

  <p>Kusursuz bir hareketsizlik ve kararlılık içinde savaş sopasını kaldırmış, hazır bir şekilde bekleyen Krikkit robotuna baktı yine. Robotun gözleri derin, büyüleyici ve soğuk bir ışıkla yanıyor, Arthur gözlerini onunkilerden ayıramıyordu. Onlara bir tünelin içinden bakıyormuş gibiydi - var olan başka hiçbir şey yoktu.</p>

  <p>Bu sırada kafasında çarpışan düşüncelerden bazıları şunlardı:</p>

  <p>Kendini tam bir salak gibi hissediyordu.</p>

  <p>Söylendiğini işittiği bazı şeyleri daha dikkatli dinlemiş olması gerektiğini hissediyordu; şimdi ayakları onu kaçınılmaz bir şekilde Krikkit robotuna topu fırlatacağı ve robotun da kaçınılmaz bir şekilde vuracağı noktaya doğru götürürken bu cümleler beyninin içinde dönüp duruyordu.</p>

  <p>Hactar’ın söylediğini hatırladı: “Başarısız mı oldum? Hayır, başarısızlık artık beni rahatsız etmiyor.”</p>

  <p>Hactar’ın son sözlerini hatırladı: “İş iştir, ben görevimi yaptım.”</p>

  <p>Hactar’ın “birkaç şey” yapmayı başardığını söylediğini hatırladı.</p>

  <p>Toz bulutundayken, valizini sıkıca kavramasına yol açan o şeyi, valizinin içindeki ani hareketlenmeyi hatırladı.</p>

  <p>Lord’s Sahasına gelebilmek için zaman içinde birkaç gün geriye gittiğini hatırladı.</p>

  <p>Ayrıca kendisinin hiç iyi bir atıcı olmadığını hatırladı.</p>

  <p>Elinde sıkı sıkı tuttuğu topun Hactar’ın yaptığı ve onun üzerine yerleştirdiği bomba olduğuna artık emindi, Evrenin kesin ve zamansız bir sona ulaşmasına yol açacak süpernova bombası.</p>

  <p>Ölümden sonra yaşam olmamasını umarak bunun için dua etti. Sonra dua etmenin bu arzusuyla çelişkili olduğunu fark etti ve yalnızca ummakla yetindi.</p>

  <p>Diğerleriyle karşılaştığında onlara ne derdi.</p>

  <p>Atışının hatırladığı kadar kötü olmasını umdu, umdu, umdu. Çünkü evrensel unutuluşla şu an arasında durmakta olan tek şey bu umuttu artık.</p>

  <p>Ayaklarının hâlâ koşmakta olduğunu ve kolunun hâlâ döndüğünü hissetti, salakça bir şekilde yolun ortasına öylece bıraktığı havayollarından alınma valiziyle ayaklarının birleştiğini hissetti, bütün ağırlığıyla öne doğru düşmekte olduğunu hissetti, ama bu noktada kafası başka şeylerle öylesine doluydu ki toprağa çarpmayı tamamen unuttu ve çarpmadı.</p>

  <p>Sağ elindeki topu hâlâ sıkı sıkı tutarken şaşkın bir sızlanmayla havaya yükseldi.</p>

  <p>Havada döndü ve savruldu, kontrolsüzce fırıl fırıl döndü.</p>

  <p>Yere doğru kıvrıldı, kendini aceleyle havaya fırlatırken bombayı da zararsız bir şekilde uzaklara fırlattı.</p>

  <p>Şaşırıp kalmış robota arkadan yaklaştı. Robot çok işlevli savaş sopasını havaya kaldırmış bir şekilde bekliyordu hâlâ, ama vurabileceği şeyden mahrum kalmıştı.</p>

  <p>Arthur’a aniden bir deli kuvveti geldi, sopayı şaşkın robotun elinden kaptı, havada çarpıcı bir dönüş gerçekleştirdi, gaz kesmeden geri döndü ve tek bir delice savuruşla robotun kafasını omuzlarından ayırdı.</p>

  <p>“Artık geliyor musun?” dedi Ford.</p>
</body>
</html>
