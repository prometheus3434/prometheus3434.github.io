<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/SM.css" rel="stylesheet" type="text/css" />
</head>

<body>
  <h3>sekiz <img alt="SAG" src="../Images/SAG.jpg" /></h3>

  <p>“Uzay yolculuğunda, anlarsınız ya,” dedi Slartibartfast, bir yandan da Bilgilendirici Görüntüler Merkezi’ndeki birtakım aygıtları karıştırırken, “uzay yolculuğunda ...”</p>

  <p>Durdu ve etrafına bakındı.</p>

  <p>Bilgilendirici Görüntüler Merkezi, merkezi hesaplama alanının görsel biçimsizliklerinden sonra iç ferahlatıcı bir mekândı. İçinde hiçbir şey yoktu. Ne bir bilgi, ne de bir görüntü, yalnızca kendileri, beyaz duvarlar ve sanki Slartibartfast’ın bulamadığı bir şeye bağlanması gerekiyormuş gibi görünen birkaç küçük aygıt.</p>

  <p>“Evet?” diye üsteledi Arthur. Slartibartfast’ın aceleciliği ona da bulaşmıştı, ama bu acelecilikle ne yapacağını bilemiyordu.</p>

  <p>“Evet, ne?” dedi yaşlı adam.</p>

  <p>“Bir şey diyordun?”</p>

  <p>Slartibartfast ona keskin bir bakış attı.</p>

  <p>“Rakamlar,” dedi “korkunçtur.” Yeniden aranmaya başladı.</p>

  <p>Arthur bilmiş bir tavırla kendi kendine başını öne doğru sallamaktaydı. Bir süre sonra bununla bir yere varamadığını fark etti ve “Ne?” diye sormaya karar verdi.</p>

  <p>“Uzay yolculuğunda,” diye tekrarladı Slartibartfast, “bütün rakamlar korkunçtur.”</p>

  <p>Arthur tekrar başını öne doğru salladı ve etrafına bakınıp yardım için Ford’u aradı, ama Ford o sırada surat asma pratiği yapıyor ve bunda da epey ustalaşıyordu.</p>

  <p>“Ben yalnızca,” dedi Slartibartfast bir iç çekişle, “sizi, gemiyle ilgili bütün hesaplamaların neden bir garsonun hesap pusulasında yapılmış olduğunu sorma zahmetinden kurtarmaya çalışıyordum.”</p>

  <p>Arthur kaşlarını çattı.</p>

  <p>“Neden,” dedi, “gemiyle ilgili bütün hesaplamalar bir garso-”</p>

  <p>Durdu.</p>

  <p>“Çünkü uzay yolculuğunda bütün rakamlar korkunçtur,” dedi Slartibartfast.</p>

  <p>Derdini anlatamadığını görebiliyordu.</p>

  <p>“Dinle,” dedi. “Bir garsonun hesap pusulasındaki rakamlar dans eder. Bu durumla daha önce karşılaşmış olmalısın.”</p>

  <p>“Yani...”</p>

  <p>“Bir garsonun hesap pusulasında,” dedi Slartibartfast, “gerçek ile gerçekdışı, öyle temel bir düzeyde çarpışırlar ki biri diğeri haline gelir ve belirli parametreler içinde her şey mümkün olur.”</p>

  <p>“Ne parametreleri?”</p>

  <p>“Bunu söylemek imkânsız,” dedi Slartibartfast. “İşte meselelerden biri de bu. Garip ama gerçek. En azından ben, garip olduğunu düşünüyorum,” diye ekledi, “ve onun aynı zamanda da gerçek olduğu konusunda bana güvence verildi.”</p>

  <p>Tam o anda duvarda arayıp durduğu yarığı buldu ve elinde tuttuğu aygıtı oraya taktı.</p>

  <p>“Telaşlanmayın,” dedi, ama ardından kendisi ani bir telaşa kapılarak aygıta hızlı bir bakış fırlatıp geriye sıçradı, “bu ...”</p>

  <p>Onun ne dediğini duymadılar, çünkü tam o anda çevrelerinde beliriveren ve Midlands’deki küçük bir sanayi şehri büyüklüğünde olan bir yıldız savaş gemisi yıldız lazerleri cayır cayır yanar bir halde, geceyi parçalayarak onlara doğru atıldı.</p>

  <p>Yakıcı ışınların yarattığı bir kâbus fırtınası karanlığı dağladı ve hemen arkalarındaki gezegenden büyükçe bir parça kopardı.</p>

  <p>Gözleri yuvalarından fırladı, ağızları bir karış açıldı, ama çıt çıkaramadılar.</p>
</body>
</html>
