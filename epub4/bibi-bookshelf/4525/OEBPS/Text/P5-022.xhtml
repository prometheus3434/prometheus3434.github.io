<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/SM.css" rel="stylesheet" type="text/css" />
</head>

<body>
  <h3>yirmiiki <img alt="SAG" src="../Images/SAG.jpg" /></h3>

  <p>Gün ışığı çevrelerinde patladı. Kızgın ve bunaltıcı bir güneşti. Sıcak dalgası altında bir çöl uzanıyordu önlerinde. Çölde gümbürtüyle ilerliyorlardı.</p>

  <p>“Atla!” diye bağırdı Ford Prefect.</p>

  <p>“Ne?” diye bağırdı Arthur Dent, yaşamı pahasına sıkı sıkı tutunduğu yerden.</p>

  <p>Yanıt yoktu.</p>

  <p>“Sen ne dedin?” diye bağırdı Arthur yeniden ve sonra Ford Prefect’in artık orada olmadığını fark etti. Panik içinde etrafına bakmaya ve kaymaya başladı. Daha fazla tutunamayacağını fark edince kendisini bütün gücüyle yana doğru itti ve toprağa çarparken bir top gibi kıvrılarak yeri döven toynaklardan uzağa, mümkün olduğunca uzağa yuvarlandı.</p>

  <p>Ne gün ama, diye düşündü, ciğerlerine kaçan tozu temizlemek için şiddetle öksürdü. Yerküre yok edildiğinden beri böyle kötü bir gün daha yaşamamıştı. Dizleri üzerinde doğruldu, sonra ayağa kalktı ve koşmaya başladı. Neden koştuğunu ya da nereye koştuğunu bilmiyordu, ama koşmak yapılabilecek en sağduyulu şeymiş gibi geliyordu ona.</p>

  <p>Orada durmuş çevreyi inceleyen Ford Prefect’e koştu.</p>

  <p>“Bak,” dedi Ford. “Bu tam ihtiyacımız olan şey.”</p>

  <p>Arthur öksürerek ciğerlerinden biraz daha toz attı, bir kısmını da saçlarından ve gözlerinden temizledi. Nefes nefese döndü ve bakışlarını Ford’un bakmakta olduğu şeye çevirdi.</p>

  <p>Burası pek de bir Kralın, o Kralın ya da herhangi bir tür Kralın topraklarına benzemiyordu, ama yine de oldukça davetkâr bir görüntüsü vardı.</p>

  <p>Öncelikle burası bir çöl dünyasıydı. Tozlaşmış toprak zemini oldukça sertti ve Arthur’un bir gece önceki şenlikler sırasında berelenmeden kalan yerlerini de başarıyla çürütmüştü. Durdukları yerin biraz ilerisinde kumtaşına benzer büyük tepeler vardı. Rüzgârın ve buraya yağdığı kadarıyla yağmurun aşındırmasıyla vahşi güzellikte ilginç şekillere bürünmüşlerdi. Bu biçimleri, portakal renkli araziye dağılmış dev kaktüslerin tuhaf biçimleriyle de uyumluydu.</p>

  <p>Bir an için Arthur beklenmedik bir şekilde Arizona, New Mexico veya Güney Dakota’ya gelmiş olabileceklerini ummaya cesaret eder gibi olduysa da durumun böyle olmadığını gösterecek bir sürü işaret vardı ortada.</p>

  <p>Her şeyden önce Bütünüyle Normal Hayvanlar hâlâ tozu dumana katarak ortalığı inletiyorlardı. Onbinlercesi uzaktaki ufuk çizgisinden başlayarak yayılıyor, yaklaşık bir kilometre boyunca ortadan kayboluyor sonra karşı uçtaki ufuk çizgisine doğru yeri göğü birbirine katarak uzaklaşıyorlardı.</p>

  <p>Sonra Bar&amp;Barbekü’nün önünde park etmiş uzaygemileri vardı. Hah. İşte Kralın Toprakları Bar&amp;Barbekü. Biraz hayal kırıklığı oldu doğrusu, diye düşündü Arthur.</p>

  <p>Aslında uzaygemilerinden yalnızca biri Kralın Toprakları Bar&amp;Barbekü’nün önünde park etmiş durumdaydı. Diğer üçü Bar&amp;Barbekü’nün bitişiğindeki otoparktaydılar. Ama dikkat çekici olanı önde park etmiş olanıydı. Muhteşem görünüşlü bir şeydi bu. Her yeri kanatçıklarla kaplıydı. Bütün kanatçıkların üzeri de kromdu ve gövdenin büyük bölümü cayır cayır yanan bir pembeye boyanmıştı. Olduğu yerde duran kocaman bir böceğe benziyordu ve her an sanki bir kilometre ötedeki bir şeyin üzerine atlamak üzereymiş gibi görünüyordu.</p>

  <p>Kralın Toprakları Bar&amp;Barbekü, eğer Bütünüyle Normal Hayvanlar boyutlar arası ufak bir sapma yapsa üzerine basıp geçecekleri kadar yol üstündeydi ve etrafında olanlardan hiç etkilenmeden öylece duruyordu. Kendi halinde bir yerdi. Kamyoncuların mola verdiği bir durak yeri. Bilinmeyen bir yerin ortasında. Sessiz sakin. Kralın Toprakları.</p>

  <p>“Gidip şu gemiyi satın alacağım,” dedi Ford sakin bir tavırla.</p>

  <p>“Satın almak mı?” dedi Arthur. “Sen hiç böyle şeyler söylemezdin. Onları genellikle yürüttüğünü sanıyordum.”</p>

  <p>“Bazen biraz saygı göstermek gerekir,” dedi Ford.</p>

  <p>“Sanırım biraz para göstermek de gerekir,” dedi Arthur. “Bu şey kaç paradır sence?”</p>

  <p>Ford minik bir hareketle cebinden Ye-Sonra-Öde kartını çıkardı. Arthur, onun kartı tutan elinin hafifçe titrediğini fark etti.</p>

  <p>“Beni restoran eleştirmeni yapmak nasıl olurmuş öğreteceğim onlara ...” dedi burnundan soluyarak Ford.</p>

  <p>“Ne demek istiyorsun?” diye sordu Arthur.</p>

  <p>“Görürsün,” diye yanıtladı Ford, gözünde tehlikeli bir pırıltıyla. “Haydi gidip biraz <i>masraf çıkaralım,</i> ha?”</p>

  <div>
    <br />
  </div>

  <p class="p1" style="text-align: center;"><img alt="orta" src="../Images/orta.jpg" /></p>

  <div>
    <br />
  </div>

  <p>“Birkaç bira,” dedi Ford, “ve ne bileyim, birkaç domuz pirzolası, neyiniz varsa artık, ha bir de o dışarıdaki pembe şey.”</p>

  <p>Kartını tezgâhın üzerine bırakıp rahat bir tavırla etrafı seyretmeye başladı.</p>

  <p>Sessizliğe benzer bir şey oldu.</p>

  <p>Aslında başlangıçta da çok gürültü olduğu söylenemezdi, ama şimdi kesinlikle bir tür sessizlik olduğu kesindi. Hatta Kralın Toprakları’nı çiğnemekten dikkatle kaçınan Bütünüyle Normal Hayvanların uzaktan gelen gümbürtüsü bile ansızın biraz boğuklaşmış gibiydi.</p>

  <p>“Kasabaya yeni <i>geldim,</i>” dedi Ford, sanki bu ya da diğer her şey normalmiş gibi. Abartılı bir şekilde rahat bir açıyla tezgâha dayanıyordu.</p>

  <p>İçeride üç müşteri daha vardı. Masalara oturmuş biralarıyla ilgileniyorlardı. Üç tane kadar. Kimileri tam üç kişi olduğunu söyleyebilirdi, ama burası öyle bir yer, yani içeride o kadar kesin konuşabileceğiniz yerlerden değildi. Küçük sahnede bir şeyler kurmakla meşgul iri yarı bir adam da vardı. Eski bir davul seti. Birkaç gitar. Country ve western tarzı şeyler.</p>

  <p>Barmen, Ford’un siparişlerini getirmekte pek de acele etmiyordu. Aslında yerinden bile kıpırdamamıştı.</p>

  <p>Pembe şeyin satılık olduğuna pek emin değilim,” dedi sonunda, tınısı uzun süren bir aksanla.</p>

  <p>“Tabii ki satılık,” dedi Ford. “Ne kadar istiyorsun?”</p>

  <p>“Yani...”</p>

  <p>“Bir rakam söyle ben iki katını vereyim.”</p>

  <p>“Benim değil ki satayım,” dedi barmen.</p>

  <p>“O halde, kimin?”</p>

  <p>Barmen başıyla sahnede bir şeyler kurmakta olan iri yarı adamı işaret etti. Ağır hareketlerle çalışan, iri yarı, şişman ve saçları dökülmekte olan adamı.</p>

  <p>Ford başını sallayarak anladığını belirtti. Sırıttı.</p>

  <p>“Pekâlâ,” dedi. “Biraları ve ızgaraları getir. Ama hesabı açık bırak.”</p>

  <div>
    <br />
  </div>

  <p class="p1" style="text-align: center;"><img alt="orta" src="../Images/orta.jpg" /></p>

  <div>
    <br />
  </div>

  <p>Arthur barda oturup dinleniyordu. Olan biteni öğrenmemeye alışıktı. Böyle kendini daha rahat hissediyordu. Bira güzeldi ve biraz uykusunu getirmişti, ama buna pek aldırmadı. Domuz pirzolası dedikleri aslında domuz pirzolası değil, Bütünüyle Normal Hayvan pirzolasıydı. Barmenle ızgara konusunda bir iki profesyonel fikir alış verişinde bulundu ve Ford’u ne istiyorsa yapması için serbest bıraktı.</p>

  <p>“Pekâlâ,” dedi Ford, taburesine dönerken. “İşler yolunda. Pembe şeyi aldık.”</p>

  <p>Barmen çok şaşırmıştı. “Satıyor mu?”</p>

  <p>“Bedava veriyor,” dedi Ford, pirzolasından bir ısırık alırken. “Hey, hayır, hesabı açık tut yine de. Ekleyecek birkaç şeyimiz daha olacak. Güzel pirzolaymış.”</p>

  <p>Koca bir yudum bira çekti.</p>

  <p>“Güzel bira,” diye ekledi. “Gemi de güzel,” dedi, pencereden görünen pembe renkli, büyük, krom böceği süzüyordu. “Her şey epey güzel. Biliyor musun,” dedi düşünceli bir şekilde arkasına yaslanarak, “böylesi zamanlarda uzay-zaman dokusu veya çokboyutlu ihtimal matrisinin nedensel bütünlüğü veya Her Çeşit Genel Karman Çormanlık içindeki dalga formlarının potansiyel çöküşü ya da aklımı kurcalayan başka konularda endişelenmeye değer mi diye düşünüyorum. Belki de şu iri yarı arkadaşın söylediğinin doğru olduğunu hissediyorumdur. Takma kafana. Ne fark eder? Takma kafana.”</p>

  <p>“Hangi iri yarı arkadaş?” dedi Arthur.</p>

  <p>Ford başıyla sahneye doğru işaret etti. İri yarı adam mikrofona “bir iki” demekle meşguldü. Şimdi sahnede birkaç kişi daha vardı. Davullar. Gitar.</p>

  <p>Bir iki saniye sesini çıkarmadan bekleyen barmen yeniden sordu, “Senin gemisini almana izin veriyor, öyle mi?”</p>

  <p>“Evet,” dedi Ford. “Bütün söylediği bu. Takma kafana. Gemiyi al. Canı gönülden verdim sana. Ona iyi bak, dedi. Ben de iyi bakacağım.”</p>

  <p>Birasından bir yudum daha çekti.</p>

  <p>“Dediğim gibi,” diye devam etti. “Böyle zamanlarda her şey olacağına varsın diye düşünüyorsun hep. Ama sonra aklına SonsuzBoyut Girişimcileri gibi adamlar geliyor ve düşünüyorsun ki yaptıkları yanlarına kâr kalmamalı. Onların ettiklerini bulmaları gerek. Bu adamların acı çekmesini sağlamak benim kutsal görevim. Baksana, hesabıma şarkıcı için bir şeyler eklemek istiyorum. Ondan özel bir istekte bulundum. Hesaba geçecek, tamam mı?”</p>

  <p>“Tamam,” dedi barmen, ihtiyatla. Sonra omuzlarını silkti. “Pekâlâ, nasıl istersen. Ne kadar yazayım?”</p>

  <p>Ford bir rakam verdi. Barmen şişelerin ve bardakların arasına yığılıp kaldı. Ford hemen barın arkasına geçerek adamın bir şeyi olup olmadığına baktı ve ayağa kalkmasına yardım etti. Barmen parmağını ve dirseğini biraz kesmiş ve hafifçe sersemlemişti, ama onun dışında bir şeyi yoktu. İri yarı adam şarkı söylemeye başladı. Barmen de Ford’un kartını onaylatmaya gitti.</p>

  <p>“Burada benim bilmediğim şeyler mi dönüyor?” diye Ford’a sordu Arthur.</p>

  <p>“Her zaman öyle olmuyor mu?” dedi Ford.</p>

  <p>“Böyle konuşmana hiç gerek yok,” dedi Arthur. Uyanmaya başlamıştı. “Gitmemiz gerekmiyor mu?” dedi ansızın. “Bu gemi bizi Yerküre’ye götürecek mi?”</p>

  <p>“Tabii götürecek,” dedi Ford.</p>

  <p>“Random da oraya gidecek!” dedi Arthur sıçrayarak. “Onu izleyebiliriz! Ama ... eee...”</p>

  <p>Ford, <i>Otostopçunun Galaksi Rehberi</i>’ni çıkardı ve Arthur’u düşünmesine sürdürmesi için kendi haline bıraktı.</p>

  <p>“Ama ihtimal ekseninin neresindeyiz?” diyordu Arthur. “Yerküre aynı yerde olacak mı, olmayacak mı? Onu o kadar uzun zaman aradım ki. Bütün bulabildiğim ona biraz benzeyen ya da hiç benzemeyen başka gezegenler oldu. Ama kıtalara bakılınca bulduklarım kesinlikle doğru yerlerdi. En kötü kopyası da sefil küçük hayvanlar tarafından ısırıldığım ve adı NebuŞimdi olan bir gezegendi. O hayvanlar birbirleriyle öyle anlaşıyorlarmış, biliyor musun, birbirlerini ısırarak. Lanet olası acı veren bir yol. Elbette çoğu zaman Yerküre ortada bile yoktu, çünkü Vogonlar tarafından havaya uçurulmuştu. Söylediklerim anlamlı sana geliyor mu?”</p>

  <p>Ford yorum yapmadı. Bir şey dinliyordu. <i>Rehber</i>’i Arthur’a verdi ve ekranı işaret etti. Ekranda şöyle yazıyordu: “Yerküre. Çoğunlukla Zararsız.”</p>

  <p>“Yani onun yerinde olduğunu mu söylüyorsun!” dedi Arthur heyecanla. “Yerküre yerinde mi? Random’ın gideceği yer orası! Yağmurun altındayken kuş ona Yerküre’yi gösteriyordu!”</p>

  <p>Ford, biraz daha alçak sesle bağırmasını işaret etti. Bir şey dinliyordu.</p>

  <p>Arthur sabırsızlanmaya başlamıştı. Daha önce de bar şarkıcılarının “Love Me Tender”! söylediğini duymuştu. Bunu burada, Yerküre olmadığı kesin olan bu yer her neresiyse onun tam ortasında duyduğu için biraz şaşırmıştı, ama son günlerde eskisi gibi herşeye şaşırmıyordu artık. Şarkıcı, bir bar şarkıcısı için oldukça iyiydi, özellikle de bu tür şarkılardan hoşlanıyorsanız; ama Arthur sabırsızlanıyordu.</p>

  <p>Saatine baktı. Bu ona artık saatinin kendisinde olmadığını hatırlatmaktan başka bir işe yaramamıştı. Saat Random’daydı, en azından saatinden arta kalanlar.</p>

  <p>“Gitmemiz gerektiğini düşünmüyor musun?” dedi ısrarlı bir sesle.</p>

  <p>“Şışşt!” dedi Ford. “Bu şarkıyı dinleyebilmek için para ödedim. Sanki gözleri yaşarmış gibiydi ki Arthur bunu biraz rahatsız edici bulmuştu. Şimdiye kadar Ford’un çok çok sert içkiler dışında hiçbir şey yüzünden duygulandığına tanık olmamıştı. Muhtemelen gözüne toz kaçmıştı. Müziğe zerre kadar uyum sağlamadan parmaklarını masanın üzerinde huzursuzca tıkırdatarak bekledi.</p>

  <p>Şarkı sona ermişti. Şarkıcı bu kez “Heartbreak Hotel”e geçti.</p>

  <p>“Her neyse,” diye fısıldadı Ford, “restoran hakkında bir yazı yazmalıyım.”</p>

  <p>“Ne?”</p>

  <p>“Bir tanıtım yazmam gerekiyor.”</p>

  <p>“<i>Tanıtım yazısı?</i> Burası hakkında mı?”</p>

  <p>“Yaptığım masrafların geçerli olması yazıyı göndermiş olmama bağlı. Öyle ayarladım ki, bunu yapınca sistem geride hiç iz bırakmadan, otomatik işliyor. Bu faturanın geçerlik kazanması oldukça <i>önemli,</i>” diye yavaşça ekledi, pis pis sırıtarak birasının içine bakıyordu.</p>

  <p>“Bir iki bira ve pirzola için mi?”</p>

  <p>“Şarkıcı için bahşiş de var.”</p>

  <p>“Niye, ne kadar bahşiş bıraktın?”</p>

  <p>Ford yeniden bir rakam söyledi.</p>

  <p>“Bunun ne kadar olduğunu bilmiyorum,” dedi Arthur. “Pound olarak değeri ne? Onunla ne alınabilir?”</p>

  <p>“Bununla aşağı yukarı, eee ... satın alabileceğin şeylerden biri ...” Ford gözlerini tavana kaldırıp kafasından birtakım hesaplamalar yaptı. “İsviçre olabilir örneğin!” dedi sonunda. <i>Otostopçunun Rehberi</i>’ni önüne çekip yazmaya başladı.</p>

  <p>Arthur başını akıllı akıllı sallayarak anladığını belirtti. Bazen Ford’un neden bahsettiğini anlayabilmeyi istiyor ve bazen de şimdi olduğu gibi, anlamaya çalışmasa daha güvende olacağını düşünüyordu. Ford’un omzunun üzerinden baktı. “Bu uzun sürmeyecek değil mi?” dedi.</p>

  <p>“Hayır,” dedi Ford. “Uyduruk bir şey. Yalnızca ızgaraların iyi olduğundan, biranın güzel ve soğuk olduğundan, yöredeki doğal hayatın oldukça ilginç olduğundan, bar şarkıcısının bilinen evren içindeki en iyisi olduğundan bahsedeceğim, hepsi bu. Fazlasına gerek yok. Yalnızca masrafların geçerli olması için.”</p>

  <p>Ekranda GİRİŞ yazılı bir alana dokundu ve mesaj Etha-altı ağına karışıp gitti.</p>

  <p>“Şarkıcıyı beğendin demek?”</p>

  <p>“Evet,” dedi Ford. Barmen, elinde titreşir gibi gözüken bir kâğıt parçasıyla dönmüştü.</p>

  <p>Yüzünde korku ve hayranlık taşıyan asabi bir tikle kâğıdı Ford’a doğru itti.</p>

  <p>“Garip şey,” diyordu barmen. “Sistem başlangıçta bir iki kez ödemeyi reddetti. Aslında buna pek şaşırdığımı söyleyemeyeceğim.” Alnında boncuk boncuk terler birikmişti. “Sonra birden şey, evet, tamam dedi ve sistem ... eee ... hesabı onayladı. Öylece. İmzalamak ... ister miydiniz?”</p>

  <p>Ford forma çabucak bir göz attı. Dudaklarını emdi. “Bu SonsuzBoyutu çok incitecek,” dedi, yüzünde şeytani bir ifadeyle. “Aman, neyse,” diye ekledi, “canları cehenneme.” Şaşaalı bir imza attı ve kâğıdı barmene geri verdi.</p>

  <p>“Albay’ın,”<a href="../Text/DiPNOTLAR.xhtml#a43" id="k43"><sup>[43]</sup></a>&nbsp;dedi “onun için ayarladığı, o boktan filmler ve casino konserleriyle oluşturduğu bütün o kariyeri boyunca elde ettiğinden çok daha fazla para. Yalnızca yaptığı şeyin en iyisini yaptığı için. Bir barda ayağa kalkıp şarkı söylediği için. Pazarlığı kendisi yaptı. Bu sanırım onun için güzel bir an. Ona teşekkürlerimi ilet ve bir içki ısmarla.” Bara biraz bozuk para bıraktı. Barmen onları eliyle itti.</p>

  <p>“Bunun gerektiğini sanmıyorum,” dedi adam, biraz hafif çatlak bir sesle.</p>

  <p>“Benim için gerekli,” dedi Ford. “Pekâlâ, artık gidiyoruz.”</p>

  <p>Dışarıda sıcak ve tozun altında durup pembe renkli koca krom şeye şaşkınlık ve hayranlık içinde baktılar. En azından Ford şaşkınlık ve hayranlıkla baktı.</p>

  <p>Arthur yalnızca baktı. “Biraz abartılı değil mi, sence?”</p>

  <p>İçine tırmandıklarında bu sözünü tekrarladı. Koltuklar ve kontrollerin çoğu incecik kürklü deri veya süetle kaplıydı. Ana kontrol paneli üzerinde altın harflerle kazınmış büyük bir monogram vardı: “EP”</p>

  <p>“Biliyor musun,” dedi Ford, geminin motorlarını ateşlerken, ona uzaylılar tarafından kaçırıldığının doğru olup olmadığını sordum, o ne dedi biliyor musun?”</p>

  <p>“Kim?” dedi Arthur.</p>

  <p>“Kral.”</p>

  <p>“Ne Kralı? Ahh, bu konuşmayı bir yerlerden hatırlıyorum?”</p>

  <p>“Boş ver,” dedi Ford, “Ne kadar doğrudur bilmem, ama hayır dedi. Kendi isteğiyle gitmiş.”</p>

  <p>“Hâlâ kimden bahsettiğini tam olarak anladığıma emin değilim,” dedi Arthur.</p>

  <p>Ford başını salladı. “Baksana,” dedi, “solundaki bölmede kasetler var. Neden bir şey seçip çalmıyorsun?”</p>

  <p>“Pekâlâ,” dedi Arthur ve kasetleri karıştırdı. “Elvis Presley sever misin?” diye sordu.</p>

  <p>“Evet, aslında severim,” dedi Ford. “Umarım bu alet göründüğü kadar iyi sıçrıyordun” Ana motoru devreye soktu.</p>

  <p>“Yeeehah!” diye haykırdı Ford, suratlarını yırtabilecek kadar yüksek bir hızla yukarı doğru fırlarlarken.</p>

  <p>Gerçekten de göründüğü kadar iyi sıçrıyordu.</p>
</body>
</html>
