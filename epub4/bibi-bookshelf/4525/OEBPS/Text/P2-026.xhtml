<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/SM.css" rel="stylesheet" type="text/css" />
</head>

<body>
  <h3>yirmialtı <img alt="SAG" src="../Images/SAG.jpg" /></h3>

  <p>O gece gemi, Galaksinin Batı Sarmal Kolu’nun bir ucunda, haritası bile çıkarılmamış ücra bir köşede, gözlerden uzak küçük ve sarı bir güneşin çevresinde dönen, tamamıyla önemsiz ve mavi-yeşil renkli küçük bir gezegene çarparak zorunlu iniş yaptı.</p>

  <p>Çarpışmadan önceki saatlerde Ford Prefect geminin kontrollerini daha önce kilitlendiği uçuş rotasından kurtarmak için var gücüyle, ama boş yere savaşmıştı. Geminin yükünü yeni evlerine rahat olmasa da sağ salim ulaştırmak üzere programlandığını, ama bunu yaparken tamir umudu kalmayacak biçimde kendini sakatlayacak şekilde tasarlandığını anlamıştı.</p>

  <p>Çığlık çığlığa, alevler içinde yanarak atmosferden geçerken üst yapısının ve dış kalkanının büyük bölümü sıyrılıp yok olmuştu ve en sonunda çamurlu bir bataklığa dengesiz bir şekilde karın üstü inişiyle birlikte ekibe, derin dondurulmuş, istenmeyen yükünü canlandırıp gemiden çıkarması için yalnızca birkaç ışıksız saat bırakmıştı, çünkü geminin devasa gövdesi neredeyse iner inmez pis kokulu çamura yavaş yavaş gömülmeye başlamıştı. Gece boyunca bir iki kez, alev alev yanan meteorlar -iniş sırasında gemiden kopan parçalar- gökyüzünde parlayarak geminin siluetini aydınlattı.</p>

  <p>Gri renkli şafağın öncesinde gemi, iğrenç bir böğürtüyle leş kokulu derinliklere sonsuza kadar kalmak üzere batıyordu.</p>

  <p>Güneş, o sabah doğduğunda, solgun ince ışıkları, ümitsizce kuru topraklara ulaşmak için emekleyerek debelenirken bir yandan da ağlaşan kuaförler, halkla ilişkiler uzmanları, danışmanlar ve diğerlerinin doldurduğu geniş bir alanı aydınlattı.</p>

  <p>Bu kadar inatçı olmayan başka bir güneş belki de gerisin geri yerine dönerdi, ama bu güneş, gökyüzündeki yerine tırmanmaya devam etti ve bir süre sonra ılık ışınları mücadele eden bitkin yaratıkların üzerinde az da olsa onarıcı bir etki yapmaya başladı.</p>

  <p>Hiç de şaşırtıcı olmayan bir şekilde, o gece bataklıkta sayısız kayıp verilmiş ve milyonlarca kişi de gemiyle birlikte dibi boylamıştı, ama kurtulanlar yine de yüzbinleri buluyordu. Gün boyunca bataklığın çevresindeki kırlara doğru emeklediler. Hepsi de üzerine yığılıp kalabilecekleri ve bu kâbussu deneyimi unutabilecekleri katı bir toprak parçası arıyordu.</p>

  <div>
    <br />
  </div>

  <p class="p1" style="text-align: center;"><img alt="orta" src="../Images/orta.jpg" /></p>

  <div>
    <br />
  </div>

  <p>İki kişi biraz daha uzaklara ilerlemişti.</p>

  <p>Yakınlardaki bir tepenin kenarında Ford Prefect ve Arthur Dent, kendilerini bir parçası olarak hissedemedikleri bu dehşeti izliyorlardı.</p>

  <p>“Bu oynanan pis, aşağılık bir oyun,” diye söylendi Arthur.</p>

  <p>Ford bir dal parçasıyla toprağa bir şeyler çizerek omuzlarını silkti.</p>

  <p>“Ben buna hayal gücüne dayanan bir çözüm derdim,” dedi.</p>

  <p>“İnsanlar birlikte huzur ve uyum içinde yaşamayı niye bir türlü öğrenemiyorlar?” dedi Arthur.</p>

  <p>Ford yüksek sesle ve fazlasıyla sahte bir kahkaha attı.</p>

  <p>"Kırkiki!” dedi pis pis sırıtarak. “Hayır, bu hiçbir işe yaramaz. Boş ver.”</p>

  <p>Arthur onun çıldırmış olabileceğini düşünerek yüzüne baktı, ortada bunun aksini gösterecek bir şey görmediği için de gerçekten çıldırdığını kabul etmenin mantıklı olacağını düşündü.</p>

  <p>“Onlara ne olacak sence?” dedi bir müddet sonra.</p>

  <p>“Sonsuz bir Evrende her şey mümkündür,” dedi Ford, “hatta kurtuluş bile. Garip, ama gerçek.”</p>

  <p>Çevrede dolaşıp tekrar önlerindeki sefalet görüntüleri üzerine dönen gözlerinde tuhaf bir bakış belirdi.</p>

  <p>“Sanırım bir süre idare ederler!” dedi.</p>

  <p>Arthur ona keskin bir bakış yöneltti.</p>

  <p>“Niye böyle söyledin?” dedi.</p>

  <p>Ford omuzlarını silkti.</p>

  <p>“Sadece bir sezi,” dedi ve başka soruları yanıtlamayı reddetti.</p>

  <p>“Bak,” dedi birden.</p>

  <p>Arthur onun işaret parmağını izledi. Aşağıda boylu boyunca yatan kalabalıklar arasında hareket eden -daha doğrusu ileri geri yürüyen- bir şekil vardı. Sırtında bir şey taşıyor gibiydi. Bir tükenmiş şekilden diğer tükenmiş şekle sıçrayarak ilerlerken sırtında taşıdığı her neyse onu sarhoş birinin edasıyla onlara doğru sallıyor gibiydi. Bir süre sonra mücadeleden vazgeçti ve bir yığının üzerine çuval gibi yıkılıp kaldı.</p>

  <p>Arthur’un bunun ne ifade ettiği konusunda hiçbir fikri yoktu.</p>

  <p>“Kamera,” dedi Ford. “Tarihi anı kaydediyor.”</p>

  <p>“Seni bilmem, ama” dedi Ford kısa bir süre sonra, “ben devre dışıyım.”</p>

  <p>Bir süre sessizce oturdu.</p>

  <p>Bir süre sonra bu sessizlik yorum yapılmasını gerektirir bir hal aldı.</p>

  <p>“Eee, devre dışıyım derken, tam olarak ne demek istemiştin?” dedi Arthur.</p>

  <p>“Güzel bir soru,” dedi Ford, “ben sessizlikten başka bir şey duymuyorum.”</p>

  <p>Arthur arkadaşının omzunun üzerinden baktığında, onun küçük siyah bir kutunun üzerindeki düğmelerle oynadığını gördü. Ford daha önce Arthur’a bu kutunun Etha-altı Duyumatik olduğunu söylemiş, Arthur da bir şey anlamadan sadece başını sallamakla yetinmiş ve meseleyi kurcalamamıştı. Onun kafasında Evren hâlâ iki kısımdan ibaretti -Yerküre ve onun dışında kalan her şey. Yerküre bir hiperuzay kestirme yolu yapmak amacıyla yerle bir edildiğinde bu bakış açısı biraz bozulmuştu, ama Arthur yine de bu bakış açısına sarılıyordu, çünkü eviyle arasındaki en son bağdı bu. Etha-altı Duyumatik kesinlikle “kalan her şey” kategorisine dahildi.</p>

  <p>“Bir sosis bile yok,” dedi Ford, o şeyi sarsarak.</p>

  <p>Sosis, diye düşündü Arthur kendi kendine, etrafındaki ilkel dünyaya boş boş bakarken, lezzetli bir Yerküre sosisi için neler vermezdim.</p>

  <p>“İnanır mısın,” dedi Ford sabırsız bir sesle, "bu lanet çöp ışık yılları boyunca hiçbir yayını almıyor. Beni dinliyor musun sen?"</p>

  <p>“Ne?” dedi Arthur.</p>

  <p>“Başımız dertte,” dedi Ford.</p>

  <p>“Ya," dedi Arthur, bu sanki ona yıllanmış bir haber gibi gelmişti.</p>

  <p>“Bu makineden herhangi bir sinyal almadığımız sürece,” dedi Ford, “bu gezegenden gitme şansımız sıfır. Gezegenin manyetik alanını etkileyen kaçak bir yayın olabilir. Bu durumda temiz bir alan bulana kadar etrafta dolaşmamız gerekecek. Geliyor musun?”</p>

  <p>Aletini aldı ve enerjik adımlarla yürüdü.</p>

  <p>Arthur tepeden aşağı baktı. Sırtında kamera olan adam tekrar ayağa kalkmış, düşmekte olan meslektaşlarından birini tam zamanında filme alıyordu.</p>

  <p>Arthur yerden bir parça ot kopardı ve Ford’un arkasından hızlı hızlı yürüdü.</p>
</body>
</html>
