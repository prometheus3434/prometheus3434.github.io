<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/SM.css" rel="stylesheet" type="text/css" />
</head>

<body>
  <h3>otuziki <img alt="SAG" src="../Images/SAG.jpg" /></h3>

  <p>“<i>Acil durum! Acil durum</i>!” diye haykırıyordu Magrathea’nın dört bir yanındaki sirenler. “<i>Gezegene düşman gemisi indi. 8A bölümünde silahlı davetsiz misafirler var. Savunma istasyonları, savunma istasyonları.</i>”</p>

  <p>Paramparça olmuş cam araçlarının döküntüleri arasında yatan iki fare öfkeyle etrafı kokluyorlardı.</p>

  <p>“Lanet olsun,” diye söylendi fare Frankie, “bir kilo sefil Yerküre yaratığı beyni için ne tantana.” Parlak pembe gözleri, statik elektrik yüzünden diken diken olmuş güzel, beyaz tüyleriyle sağa sola koşturuyordu.</p>

  <p>“Şimdi yapabileceğimiz tek şey,” dedi Benjy, çömelip düşünceli düşünceli bıyıklarını sıvazlayarak, “sahte bir soru bulmak ve kulağa inandırıcı gelebilecek bir şeyler uydurmak.”</p>

  <p>“Zor,” dedi Frankie. Düşündü, “‘<i>Sarı ve tehlikeli olan şey nedir</i>?’ nasıl?”</p>

  <p>Benjy bunun üzerine kısa bir süre düşündü.</p>

  <p>“Hayır, iyi değil,” dedi. “Cevaba uymuyor.”</p>

  <p>Birkaç saniye sessizliğe gömüldüler.</p>

  <p>“Pekâlâ,” dedi Benjy. “<i>Altıyı yediyle çarparsan ne çıkar</i>?”</p>

  <p>“Hayır, hayır, fazla harfi harfine ve fazla gerçekçi,” dedi Frankie, “bahisçilerin ilgisini uzun süre korumaz.”</p>

  <p>Tekrar düşündüler.</p>

  <p>“İşte sana bir fikir. <i>İnsan kaç yoldan geçmelidir?</i>” dedi, sonra Frankie.</p>

  <p>“Hah!” dedi Benjy. “İşte bu gerçekten umut vaat edecek bir soruya benziyor.” Cümleyi ağzında biraz evirip çevirdi. “Evet,” dedi, “bu harika! İnsanı hiçbir anlama bağlı kılmadan kulağa epey anlamlı geliyor. <i>İnsan kaç yoldan geçmelidir? Kırkiki.</i> Harika, harika, bu onları kandıracaktır. Frankie, bebeğim, paçayı sıyırdık!”</p>

  <p>Heyecanla bir seğirtme dansına başladılar.</p>

  <p>Yakınlarında, kafalarına ağır tasarım ödülleriyle vurulmuş birkaç çirkin adam yatıyordu.</p>

  <p>Bir kilometre ötede dört kişi bir çıkış yolu bulmak için gürültüyle koridorda ilerliyordu. Açık ve geniş bir bilgisayar bölmesine vardılar. Çılgınca çevrelerine bakındılar.</p>

  <p>“Sence ne tarafa, Zaphod?” diye sordu Ford.</p>

  <p>“Çılgınca atıyorum, ama şu taraftan gidelim derim,” dedi Zaphod, bir bilgisayar dizisiyle duvarın arasından sağa doğru koşarak. Diğerleri de tam onu izliyordu ki, havayı yarıp Zaphod’un birkaç santimetre önüne çatırdayarak düşen ve bitişik duvarın küçük bir kısmını yakan enerji yüklü bir Öldürmatik yıldırımı onu durdurdu.</p>

  <p>“Tamam, Beeblebrox, olduğun yerde kal. Çevren sarıldı,” diye haykırdı güçlü bir ses.</p>

  <p>“Polisler!” dedi Zaphod tıslayarak ve topuklarının etrafında dönüp yere çömeldi. “Sen bir tahminde bulunmak ister misin, Ford?”</p>

  <p>"Tamam, bu taraftan,” dedi Ford. Bunun üzerine iki bilgisayar sırası arasındaki dar yoldan koşmaya başladılar.</p>

  <p>Yolun sonunda kalın bir zırh ve uzay elbisesi giymiş bir siluet gördüler. Tehlikeli bir Öldürmatik tabancasını onlara doğru sallıyordu.</p>

  <p>“Seni vurmak istemiyoruz, Beeblebrox” diye bağırdı siluet.</p>

  <p>“Bana uyar!” diye bağırarak karşılık verdi Zaphod ve iki bilgi-işlem ünitesi arasındaki geniş aralığa daldı.</p>

  <p>Diğerleri de onu izledi.</p>

  <p>“İki kişiler,” dedi Trillian. “Köşeye sıkıştık.”</p>

  <p>Kocaman bir bilgisayar veri bankasıyla duvar arasındaki dar açılı bir köşeye doluştular.</p>

  <p>Soluklarını tutup beklediler.</p>

  <p>Aniden iki polisin de aynı anda üzerlerine ateş açmasıyla havada enerji şimşekleri çaktı.</p>

  <p>“Hey, bize ateş ediyorlar,” dedi Arthur, sımsıkı bir top halinde kıvrılıp yere çömelirken. “Bunu yapmak istemediklerini söylememişler miydi.”</p>

  <p>“Evet, <i>ben de</i> öyle söylediklerini sanmıştım,” diye ona katıldı Ford.</p>

  <p>Zaphod tehlikeye atılarak bir an için başını kaldırdı.</p>

  <p>“Hey,” dedi, “bizi vurmak istemediğinizi söylemiştiniz!” ve tekrar başını eğdi.</p>

  <p>Beklediler.</p>

  <p>Bir süre sonra bir ses karşılık verdi. “Polis olmak kolay değil!”</p>

  <p>“Ne söyledi?” diye fısıldadı Ford hayretle.</p>

  <p>“Polis olmanın kolay olmadığını söyledi.”</p>

  <p>“İyi de bu kesinlikle onun sorunu, değil mi?”</p>

  <p>“Bence de.”</p>

  <p>Ford onlara seslendi, “Hey, dinleyin! Bize ateş etmeniz bizim için zaten yeterince büyük bir sorun, o yüzden eğer <i>kendi</i> sorunlarınızı da bize yüklemekten vazgeçerseniz, duruma bir çare bulmak hepimiz için daha kolay olacak sanırım!”</p>

  <p>Bir sessizlik daha, sonra güçlü ses yine duyuldu.</p>

  <p>“Şimdi, buraya bak dostum,” dedi güçlü ses, “kafası sadece tetiğe basmaya çalışan, alnının ortasına kadar inen dökülmüş saç çizgisi ve küçük domuz gözleriyle çevresine bakınıp iki laf edemeyen bir çift moronla konuşmuyorsun. Bizler, sivil hayatta tanısanız büyük olasılıkla çok seveceğiniz zeki ve yardımsever insanlarız! Ben isimlerini verebileceğim bazı polisler gibi her önüme geleni vurup sonra kılıksız uzay-korucularının takıldığı barlarda böbürlenmem! Ben her önüme geleni vurup sonra saatlerce kız arkadaşıma ağlarım!”</p>

  <p>“Ben de roman yazıyorum!” dedi araya giren diğer polis, “ama şimdiye kadar hiçbirini yayınlatmadım, bu yüzden sizi uyarsam iyi olur, sinirlerim <i>taaa</i> tepemde!”</p>

  <p>Ford’un gözleri yuvalarından fırladı. “Kim bu herifler?” dedi.</p>

  <p>“Bilmem,” dedi Zaphod, “sanırım ateş etmelerini tercih ederdim.”</p>

  <p>“Şimdi, uslu uslu gelecek misiniz,” diye tekrar bağırdı polislerden biri, “yoksa sizi havaya uçurmamıza izin mi vereceksiniz?”</p>

  <p>“Siz hangisini tercih ederdiniz?” diye bağırdı Ford.</p>

  <p>Bir mili-saniye sonra, Öldürmatik yıldırımları önlerindeki bilgisayar sırasına birbiri ardına çarpmaya ve hava gittikçe ısınmaya başladı.</p>

  <p>Yaylım ateşi birkaç saniye daha dayanılmaz bir yoğunlukta sürdü.</p>

  <p>Durduğunda, yankılar kesilirken birkaç saniyeliğine sessizliğe yakın anlar yaşandı.</p>

  <p>“Hâlâ orada mısınız?” diye seslendi polislerden biri.</p>

  <p>“Evet,” diye bağırdılar.</p>

  <p>“Bunu yapmaktan hiç hoşlanmadık," diye bağırdı diğer polis.</p>

  <p>“Anlaşılıyordu,” diye bağırdı Ford.</p>

  <p>“Şimdi, beni dinle, Beeblebrox, dikkatle dinlesen iyi edersin!”</p>

  <p>“Neden?” diye bağırarak karşılık verdi Zaphod.</p>

  <p>“Çünkü,” diye bağırdı polis, “sözlerim çok akıllıca, hayli ilginç ve insancıl olacak! Şimdi, teslim olur ve sizi biraz pataklamamıza izin verirsiniz -çok değil tabii ki, çünkü gereksiz şiddete son derece karşıyız- ya da bu gezegeni ve belki yolda gördüğümüz bir ikisini daha havaya uçururuz!”</p>

  <p>“Ama bu çılgınlık!” diye haykırdı Trillian. “Bunu yapamazsınız!”</p>

  <p>“Öyle bir yaparız ki,” diye bağırdı polis, “yapamaz mıyız?” diye sordu diğerine. '</p>

  <p>“Şey evet, hiç şüphesiz yapmalıyız,” diye karşılık verdi diğeri.</p>

  <p>“Ama neden?” diye sordu Trillian.</p>

  <p>“Çünkü duyarlılık ve onun gibi değerler hakkında her şeyi bilen, aydın ve hoşgörülü bir polis olsan bile yapmak zorunda olduğun birtakım şeyler vardır!”</p>

  <p>“Ben bu heriflere inanmıyorum,” diye mırıldandı Ford, kafasını sallayarak.</p>

  <p>“Biraz daha ateş edelim mi?” diye bağırdı polislerden biri diğerine.</p>

  <p>“Elbette, neden olmasın?”</p>

  <p>Bir yaylım ateşi daha açtılar.</p>

  <p>Isı ve gürültü gerçekdışı boyuttaydı. Ardına gizlendikleri bilgisayar sırası yavaş yavaş parçalanmaya başlıyordu. Önü neredeyse tamamen eriyip gitmişti ve yoğun metal eriyiği çömeldikleri yere doğru kıvrılarak akıyordu. Birbirlerine sokulup gerilediler ve sonlarını beklediler.</p>
</body>
</html>
