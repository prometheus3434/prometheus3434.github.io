<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/SM.css" rel="stylesheet" type="text/css" />
</head>

<body>
  <h3>otuzdört <img alt="SAG" src="../Images/SAG.jpg" /></h3>

  <p>Havamobil onları çelik tünellerden R17’den daha büyük bir hızla geçirip başka bir kasvetli sabah alacakaranlığının pençesindeki yüzeye çıkardı. Soluk gri ışıklar karada adeta pıhtılaşıyordu.</p>

  <p>R bir hız birimidir, ki beden ve akıl sağlığına uygun olacak ve diyelim beş dakikadan çok gecikmeyeceğiniz makul bir yolculuk hızı olarak tanımlanmıştır. İşte bu nedenle, koşullara göre neredeyse sonsuz değişken bir rakam olduğu açıktır, çünkü ilk iki çarpan yalnızca hızın mutlak olarak alınmasına değil, üçüncü çarpanın bilinirliğine göre de değişmektedir. Sakin bir şekilde ele alınmadığı takdirde, denklem büyük bir stres, ülser, hatta ölümle sonuçlanabilir.</p>

  <p>R17 sabit bir hız değildir, ama çok çok hızlı olduğu ortadadır.</p>

  <p>R17 ve üzerindeki hızlarda ilerleyen havamobil onları <i>Altın Kalp</i>’in yanına bıraktı. Gemi, donmuş yüzeyin üzerinde beyazlatılmış bir kemik gibi bütün yalınlığıyla duruyordu. Onları indirmesinin ardından havamobil kendine ait önemli işlerine devam etmek üzere hızla geldikleri yöne döndü.</p>

  <p>Dördü de tir tir titreyerek gemiye baktı.</p>

  <p>Yanında bir gemi daha vardı.</p>

  <p>Köpekbalığını andıran, yusyuvarlak bir Blagulon Kappa polis gemisiydi bu. Kurşuni yeşil renkteydi, farklı boylarda ve düşmanlık derecelerinde siyah harfler vardı üzerinde. Harfler, okuma zahmetinde bulunanlara, geminin nereden geldiği, polis teşkilatının hangi bölümünde görevli olduğu ve güç girişlerinin nerelerden yapılması gerektiği konusunda bilgi veriyordu.</p>

  <p>Polis gemisi, iki kişilik mürettebatı o sırada yerin birkaç kilometre altındaki duman dolu bir bölmede boğulmuş yatıyor olsa da, olağandışı bir karanlık ve sessizlik içindeydi. Bu, açıklaması ya da tanımlaması olanaksız olan, şu tuhaf şeylerden biriydi, ama insan bu geminin tamamen ölü olduğunu hissedebiliyordu.</p>

  <p>Ford bunu hissedebiliyordu ve bunu son derece gizemli buldu - görünen o ki bir gemi ve iki polis memuru aynı anda ölmüştü. Onun bildiği Evrende böyle şeyler olmazdı.</p>

  <p>Diğer üçü de bunu hissedebiliyordu, ama onlar acı soğuğu daha fazla hissettiklerinden gittikçe daha da ağırlaşan bir meraksızlık nöbetine tutularak aceleyle <i>Altın Kalp</i>’e girdiler.</p>

  <p>Ford dışarıda kalmayı sürdürdü ve sonra Blagulon gemisini incelemeye gitti. Yürürken, soğuk toprakta yüzükoyun yatan, hareketsiz bir metal nesneye takılıp düşüyordu az kalsın.</p>

  <p>“Marvin!” diye haykırdı. “Ne yapıyorsun sen?"</p>

  <p>“Kendini sakın benim farkıma varmak zorundaymış gibi hissetme, lütfen,” dedi robot boğuk bir sesle.</p>

  <p>“Peki, ama nasılsın metal adam?” dedi Ford.</p>

  <p>“Büyük bir bunalımdayım.”</p>

  <p>“Neden?”</p>

  <p>“Bilmiyorum ki,” dedi Marvin, “orada hiç bulunmadım.”</p>

  <p>“Neden,” dedi Ford, onun yanına çömelip soğuktan titreyerek, sonra “neden yerde yüzüstü yatıyorsun?” diye ekledi.</p>

  <p>“Bu çok etkili bir perişan olma yöntemi,” dedi Marvin. “Benimle konuşmak istiyormuşsun gibi davranma, benden nefret ettiğini biliyorum.”</p>

  <p>“Hayır, etmiyorum.”</p>

  <p>“Evet ediyorsun, herkes eder. Bu Evrenin bir parçası. Birinin benden nefret etmeye başlaması için onunla konuşmam yeterli. Robotlar bile nefret eder benden. Eğer beni görmezden gelirsen, sanırım buradan çekip gidebilirim.”</p>

  <p>Ayağa kalktı ve azimle diğer yöne döndü.</p>

  <p>“Bu gemi benden nefret etti,” dedi hüzünlü bir sesle, polis gemisini işaret ederek.</p>

  <p>“Bu gemi mi?” dedi Ford ani bir heyecanla. “Ona ne oldu? Biliyor musun?”</p>

  <p>“Benden nefret etti, çünkü onunla konuştum.”</p>

  <p>“Onunla <i>konuştun</i> mu?” dedi Ford bağırarak. “Onunla konuştum da ne demek oluyor ?”</p>

  <p>“Basit. Çok sıkıldım ve bunaldım. Gidip kendimi onun dışındaki bilgisayar girişine bağladım. Sonra bilgisayarla uzun uzun konuştum, ona kendi Evren görüşümü anlattım,” dedi Marvin.</p>

  <p>“Sonra ne oldu?” diye üsteledi Ford.</p>

  <p>“İntihar etti,” dedi Marvin ve huysuz huysuz yürüyerek <i>Altın Kalp</i>’e döndü.</p>
</body>
</html>
