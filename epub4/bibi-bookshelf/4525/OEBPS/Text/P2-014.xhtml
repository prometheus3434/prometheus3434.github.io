<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/SM.css" rel="stylesheet" type="text/css" />
</head>

<body>
  <h3>ondört <img alt="SAG" src="../Images/SAG.jpg" /></h3>

  <p>Dört hareketsiz beden fırıldak gibi dönen karanlığın içine gömüldü. Bilinçleri kaybolmuştu ve soğuk bir unutulmuştuk bedenlerini o yokluk kuyusunda gittikçe daha da aşağılara çekti. Sessizliğin heybetli uğultusu çevrelerinde kasvetli bir şekilde yankılanmaktaydı, en sonunda etraflarını yavaşça saran, kıpkırmızı dalgalarla kabaran bir denizin acı ve kekremsi karanlığına gömüldüler, görünüşe bakılırsa sonsuza kadar.</p>

  <p>Hiç bitmeyecek gibi geçen bir zamanın ardından deniz çekildi ve onları soğuk, sert bir kumsalda, Hayat, Evren ve Her Şey’in akıntılarının sürüklediği enkazlar arasında öylece yatar halde bırakıp gitti.</p>

  <p>Soğuk kasılmalarla sarsıldılar, ışıklar çevrelerinde baş döndürücü bir şekilde dans etti. Sert, soğuk kumsal yan yattı, döndü ve ardından hareketsiz kaldı. Koyu bir ışıltıyla parladı - burası iyice cilalanmış, sert ve soğuk bir kumsaldı.</p>

  <p>Yeşil bir karaltı onaylamayan gözlerle onları izlemekteydi.</p>

  <p>Hafifçe öksürdü.</p>

  <p>“İyi akşamlar, hanımefendi ve beyefendiler,” dedi, “rezervasyonunuz var mıydı?”</p>

  <p>Ford Prefect’in bilinci, gerilmiş bir lastik parçası gibi beynini sızlatarak geri döndü. Sersemlemiş bir halde başını kaldırarak yeşil karaltıya baktı.</p>

  <p>“Rezervasyon mu?” dedi zorlanarak çıkarabildiği bir sesle.</p>

  <p>“Evet, efendim,” dedi yeşil karaltı.</p>

  <p>“Öbür dünya için bir rezervasyona gerek var mı?”</p>

  <p>Yeşil bir karaltının kaşlarını aşağılayıcı bir şekilde kaldırabilmesi ne kadar mümkünse, bu yeşil karaltı da şu anda öyle yapıyordu.</p>

  <p>“Öbür dünya mı, efendim?” dedi.</p>

  <p>Arthur Dent, banyoda düşürdüğü sabunu yakalamaya uğraşan birinin çabaladığı gibi yakalamaya çabalıyordu bilincini.</p>

  <p>“Burası öbür dünya mı?” diye kekeledi.</p>

  <p>“Şey, sanırım öyle,” dedi Ford Prefect, yukarısının hangi yönde olduğunu kestirmeye çalışarak. Üzerinde yatmakta olduğu sert, soğuk kumsalın tam aksi yönde olması gerektiği kuramını sınadı ve ayakları olduğunu umduğu şeylerin üzerinde doğruldu.</p>

  <p>“Demek istiyorum ki,” dedi, hafifçe bir o yana bir bu yana sallanarak, “o patlamadan kurtulup hayatta kalmamıza imkân yok değil mi?”</p>

  <p>“Yok,” diye mırıldandı Arthur. Dirsekleri üzerinde doğrulmuştu, ama bunun işleri düzeltmeye pek faydası oluyormuş gibi görünmüyordu. Tekrar yere yığıldı.</p>

  <p>“Yok,” dedi Trillian, “buna imkân yok.”</p>

  <p>Yerden kaynayan su fokurtusuna benzeyen donuk ve boğuk bir ses geldi. Bu, konuşmaya çabalayan Zaphod Beeblebrox’un sesiydi.</p>

  <p>“Benim hayatta kalamadığım kesin,” diye çağıldadı. “Ben tamamen gittim. Göz açıp kapayana kadar bitti her şey.”</p>

  <p>“Evet, senin sayende,” dedi Ford, “hiç şansımız yoktu. Parçalarımıza ayrılmış olmalıyız. Her yeri kollar, bacaklar kaplamış olmalı.”</p>

  <p>“Öyle,” dedi Zaphod, gürültüyle ayağa kalkmaya çalışarak.</p>

  <p>“Eğer hanımefendi ve beyefendiler birer içki söylemek isterlerse ...” dedi yeşil karaltı, sabırsızca etraflarında dolanırken.</p>

  <p>“Blam bum, şlap,” diye devam etti Zaphod, “moleküllerimiz bir anda pestil oldu herhalde. Hey Ford,” dedi etrafındaki karaltılardan birini tanıyarak, “şu bütün hayatının gözlerinin önünden film şeridi gibi geçmesi durumunu yaşadın mı?”</p>

  <p>“Sana da mı aynı şey oldu?” dedi Ford, “bütün hayatın mı?”</p>

  <p>“Evet,” dedi Zaphod, “en azından o geçenlerin benim hayatım olduğunu sanıyorum. Biliyorsun, kafataslarımın dışında geçirdiğim epey zaman var.”</p>

  <p>Etrafında bulunan ve nihayet ne idüğü belirsiz, eğri büğrü, çarpık şekiller yerine doğru dürüst şekillere dönüşmeye başlayan nesnelere baktı.</p>

  <p>“Öyleyse ...” dedi.</p>

  <p>“Öyleyse ne?” dedi Ford.</p>

  <p>“Burada,” dedi Zaphod, tereddüt ederek, “ölmüş öylece yatıyoruz ...”</p>

  <p>“Dikiliyoruz,” diye düzeltti Trillian.</p>

  <p>“Eee, ölmüş öylece dikiliyoruz,” diye devam etti Zaphod, “bu terk edilmiş ...”</p>

  <p>“Restoranda,” dedi Arthur Dent, ayağa kalkmayı başarmıştı ve bu onu çok şaşırtmasına rağmen artık etrafını net olarak görebiliyordu. Daha doğrusu, onu şaşırtan şey görebilmesi değil görebildiği şeylerin ne olduğuydu.</p>

  <p>“İşte burada,” diye ısrarla devam etti Zaphod, “ölmüş öylece dikiliyoruz, bu terk edilmiş ...”</p>

  <p>“Beş yıldızlı,” dedi Trillian.</p>

  <p>“Restoranda,” diye bitirdi Zaphod.</p>

  <p>“Tuhaf değil mi?” dedi Ford.</p>

  <p>“Eee, evet.”</p>

  <p>“Yine de avizeler çok hoş,” dedi Trillian.</p>

  <p>Şaşkınlık içinde etraflarına bakındılar.</p>

  <p>“Burası pek de öbür dünya gibi değil,” dedi Arthur, “daha çok sonradan görme bir dünyaya benziyor.”</p>

  <p>Avizeler gerçekten de biraz şatafatlı cinstendi ve asılı oldukları alçak, kubbeli tavan, ideal bir Evrende koyu turkuvazın o özel tonuna boyanmazdı, boyansa bile gizli ışıklandırma yöntemiyle ayrıca aydınlatılmazdı. Bununla birlikte, mermer döşemenin gözleri yoran desenlerinden ve seksen metre boyunda mermer tezgâhlı barın ön cephesinden de anlaşılabileceği gibi, bu ideal bir Evren değildi. Seksen metre uzunluğundaki mermer tezgâhlı barın ön cephesi, yaklaşık yirmibin Antair Mozaik Kertenkelesi derisinin birbirine dikilmesiyle yapılmıştı, söz konusu bu yirmibin kertenkelenin içinde yaşamak üzere bu derilere ihtiyaç duyduğu gerçeğine rağmen.</p>

  <p>Şık giyimli birkaç yaratık barda takılıyor ya da barın çevresine dağınık bir şekilde yerleştirilmiş, bedeni saran, rahat ve rengârenk koltuklarda dinleniyorlardı. Genç bir VI’Hurg subayı ve onun buharı tüten genç ve ateşli eşi barın diğer ucundaki buzlu camdan kapıları geçip arka tarafındaki Restoran’ın bol ışıklı ana bölümüne ilerlediler.</p>

  <p>Arthur’un arkasında, perdesi kapalı duran geniş bir cumba vardı. Genç adam perdenin ucunu bir parça kaldırarak dışarıya, boş ve ürkütücü manzaraya, normal şartlarda onu dehşete düşürecek, gri renkli, çiçek bozuğu cildi andıran o kasvetli manzaraya baktı. Bununla birlikte, normal koşullarda değillerdi, bu yüzden kanını donduran ve derisinde sırtından sıyrılıp kafasından kaçıp gitme hissini uyandıran şey gökyüzü oldu. Gökyüzü ...</p>

  <p>Üniformalı bir görevli perdeyi kibarca geri çekerek yerine yerleştirdi.</p>

  <p>“Her şey sırayla, efendim,” dedi.</p>

  <p>Zaphod’un gözleri parladı.</p>

  <p>“Hey, ölü herifler, durun bir dakika,” dedi, “biliyor musunuz, sanırım burada ultra-önemli bir şeyi kaçırıyoruz. Birinin söylediği ve bizim atladığımız bir şeyi.”</p>

  <p>Arthur dikkatini az önce gördüğü şeyden ayırabildiği için gerçekten çok rahatlamıştı.</p>

  <p>“Ben demiştim ki, burası daha çok sonradan görme ...”</p>

  <p>“Ya, evet, dememiş olmayı istemez miydin?” dedi Zaphod, “Ford?”</p>

  <p>“Buranın tuhaf bir yer olduğunu söyledim.”</p>

  <p>“Evet, zekice ama sıradan, belki de-”</p>

  <p>“Belki de,” diye konuşmayı böldü, şimdi koyu renk resmi bir takım elbise giymiş ufak tefek yaşlı bir garsona dönüşmüş olan yeşil karaltı, “belki de konuyu tartışmaya içkilerinizi alırken devam etmek istersiniz...”</p>

  <p>“İçkiler!” diye haykırdı Zaphod. “İşte buydu! Eğer uyanık davranmazsanız neler kaçırabileceğinizi görün.”</p>

  <p>“Doğru, efendim,” dedi garson sabırlı bir tavırla. “Hanımefendi ve beyefendiler eğer akşam yemeğinden önce birer içki almayı lütfederlerse ...”</p>

  <p>“Akşam yemeği!” diye ihtirasla haykırdı Zaphod. “Dinle küçük, yeşil şahsiyet, midem sırf bu fikir için bile seni eve götürerek bütün gece okşayabilir.”</p>

  <p>“... ve ardından keyfinizi arttıracak” diye devam etti garson, uzun ve sıkıcı görevinden taviz vermemekte direnerek, “bir Evren patlaması olacaktır.”</p>

  <p>Ford’un kafası yavaşça garsona doğru çevrildi. Duygu yüklü bir şekilde konuştu.</p>

  <p>“Vay canına,” dedi. “Burada nasıl içkiler veriyorsunuz peki?”</p>

  <p>Garson, küçük ve kibar bir garson gülümseyişiyle yanıtladı.</p>

  <p>“Şey,” dedi, “sanırım, beyefendi beni yanlış anladılar.”</p>

  <p>“Umarım doğru anlamışımdır,” diyerek soludu Ford.</p>

  <p>Garson, küçük ve kibar bir garson öksürüğüyle öksürdü.</p>

  <p>“Müşterilerimizin zaman yolculuğu yüzünden bir parça sersemlemiş olmaları alışılmadık bir durum değildir,” dedi, “bu yüzden de eğer izin verirseniz ...”</p>

  <p>“Zaman yolculuğu mu?” dedi Zaphod.</p>

  <p>“Zaman yolculuğu mu?” dedi Ford.</p>

  <p>“Zaman yolculuğu mu?” dedi Trillian.</p>

  <p>“Yani burası öbür dünya değil mi demek istiyorsun?” dedi Arthur.</p>

  <p>Garson, küçük ve kibar bir garson gülümseyişiyle gülümsedi. Küçük, kibar gülümseme repertuarı neredeyse tükenmişti ve çok yakında dudakları sıkılmış, alaycı küçük garson rolünü üstlenmek zorunda kalacaktı.</p>

  <p>“Öbür dünya mı, efendim?” dedi. “Hayır, efendim.”</p>

  <p>“Biz de ölmedik öyle mi?” diye sordu Arthur.</p>

  <p>Garson dudaklarını sıktı.</p>

  <p>“Aha, ha,” dedi. “Çok açıkça görülüyor ki beyefendi hayattalar, aksi takdirde beyefendiye servis yapmaya kalkışmazdım, efendim.”</p>

  <p>Zaphod Beeblebrox tanımlanması çok anlamsız olacak abartılı bir hareketle, iki eliyle her iki alnına ve diğer eliyle de kalçalarından birine birer şaplak attı.</p>

  <p>“Hey, çocuklar,” dedi, “bu çılgınca bir şey. Başardık. Nihayet gelmek istediğimiz yere geldik. Burası Milliways!”</p>

  <p>“Milliways!” dedi Ford.</p>

  <p>“Evet, efendim,” dedi garson, sabrının sınırları zorlanıyormuş gibi. “Burası Milliways -Evrenin Sonundaki Restoran.”</p>

  <p>“Neyin sonuna geldik?” dedi Arthur.</p>

  <p>“Sadece birkaç dakika içinde, efendim,” dedi garson. Derin bir nefes aldı. Aslında bunu yapmasına hiç gerek yoktu, çünkü bedeni, damar içine yerleştirilerek bacağına bağlanan minik bir cihaz aracılığıyla yaşamı için gerekli belirli bir gaz karışımıyla desteklenmekteydi. Bununla birlikte, zaman zaman, metabolizmanız ne olursa olsun derin bir nefes almanızı gerektirecek durumlar vardır.</p>

  <p>“Şimdi, eğer içkilerinizi söylemek lütfunda bulunursanız,” dedi, “ben de sizi masanıza götürebilirim.”</p>

  <p>Zaphod iki manyakça sırıtışla sırıttı, sonra da ağır adımlarla bara doğru gitti ve içkilerin büyük bölümünü satın aldı.</p>
</body>
</html>
