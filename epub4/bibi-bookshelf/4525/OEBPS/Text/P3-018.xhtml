<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/SM.css" rel="stylesheet" type="text/css" />
</head>

<body>
  <h3>onsekiz <img alt="SAG" src="../Images/SAG.jpg" /></h3>

  <p>Arthur cisimleşirken, bu alışmamaya kararlı olduğu iğrenç ve ıstıraplı işlem her başına geldiğinde engelleyemediği sersemlemeyi, boğazının, kalbinin ve çeşitli kaslarının sıkışması hissini yaşadı.</p>

  <p>Çevresine bakınıp diğerlerini aradı.</p>

  <p>Orada değillerdi.</p>

  <p>Bir kez daha çevresine bakınıp onları aradı.</p>

  <p>Hâlâ orada değillerdi.</p>

  <p>Gözlerini kapattı.</p>

  <p>Açtı.</p>

  <p>Çevresine bakınıp diğerlerini aradı.</p>

  <p>Diğerleri inatla orada olmamakta ısrar ediyordu.</p>

  <p>Tamamen yararsız olduğu besbelli olan deneyimini bir kez daha tekrarlamaya hazırlık olarak yeniden gözlerini kapattı, çünkü beyni yalnızca o zaman, yani gözleri kapalıyken, gözleri açıkken gördüğü şeyleri algılamaya başlıyordu ve yavaş yavaş kaşları çatıldı.</p>

  <p>Sonra fark ettiği gerçekleri kontrol etmek için gözlerini yeniden açtı, ama kaşları çatık kaldı.</p>

  <p>Fark ettiği şey kaybolacağına daha da net bir şekilde göründü. Eğer bu bir partiyse çok kötü bir partiydi, hatta öyle kötüydü ki kendisinden başka herkes burayı terk etmişti. Bu düşüncede ısrar etmeyi gereksiz bularak vazgeçti. Burada bir parti olmadığı belliydi. Burası bir mağara, labirent ya da bir tünel falandı, ama ortalık ne olduğunu söyleyebilecek kadar aydınlık değildi. Her yer kapkaranlıktı, rutubetli bir karanlık. Tek ses yankılanan nefes sesleriydi ve bunu duymak da çok endişe vericiydi. Hafifçe öksürdü, öksürüğünün ince, hayalet gibi belli belirsiz yankısını duydu, öksürüğü büyük bir labirentin kıvrımlı koridorlarından ve görünmez odalarından geçip gidiyor ve sonunda aynı görünmez koridorlardan geçerek yine kendisine dönüyordu, sanki “Evet, bir şey mi istedin?” der gibiydi.</p>

  <p>Çıkardığı en ufak sesin bile başına aynı şey gelince sinirleri bozulmaya başladı. Neşeli bir melodi mırıldanmaya çalıştı, ama şarkısı kendisine geri dönene kadar anlamsız bir ağıta dönüşmüştü ve bu yüzden vazgeçti.</p>

  <p>Zihninde birden Slartibartfast’ın anlattığı öyküden sahneler canlandı. Ölüm saçan beyaz robotların ansızın gölgelerin arasından çıkıp kendisini öldürmeye kalkışsa hiç şaşırmayacaktı. Nefesini tuttu. Gelen giden yoktu. Tekrar bıraktı. Gerçekte ne beklediğini bilmiyordu.</p>

  <p>Bununla birlikte birisi ya da bir şey onu bekliyor olmalıydı, çünkü tam da bu sırada uzaklarda, karanlığın içinde uğursuz görünümlü yeşil bir neon tabela birdenbire yanıvermişti.</p>

  <p>Tabela sessizce şöyle diyordu:</p>

  <p>YOLUN DEĞİŞTİRİLDİ</p>

  <p>Tabela yandığı gibi birdenbire sönmüştü. Arthur bu sönme biçiminden hoşlandığına emin değildi. Işık hor görücü bir fiyakayla sönerek kaybolmuştu. Sonra, bunun yalnızca kendi hayal gücünün saçma bir oyunu olduğuna kendini inandırmaya çalıştı. Çünkü bir neon tabelası yanar ya da sönerdi, bu içinden elektrik geçip geçmediğine bağlıydı. Bir durumdan ötekine hor görücü bir fiyakayla geçmesine imkân yoktu. Yine de ropdöşambrına sıkıca sarınarak titredi.</p>

  <p>Derinlerdeki neon tabelası ansızın bir daha yanıp onu şaşırttı, bu kez yalnızca üç nokta ve bir virgül vardı. Şöyle:</p>

  <p>...,</p>

  <p>Ama yeşil neon ışığıyla yazılmıştı.</p>

  <p>Bu görüntüye bir iki saniye şaşkın şaşkın baktıktan sonra Arthur bunun, cümlenin tamamlanmadığını, daha fazlasının olduğunu anlatmaya çalıştığını fark etti. Neredeyse insanüstü bir titizlikle düşünmeye devam etti. Ya da en azından insanca olmayan bir titizlikle.</p>

  <p>Sonra cümle şu iki sözcükle kendini tamamladı:</p>

  <p>ARTHUR DENT.</p>

  <p>Gözleri fırıl fırıl döndü. Daha iyi bakabilmek için kendini toparladı. Hâlâ ARTHUR DENT yazıyordu ve bu yüzden tekrar kafası karıştı.</p>

  <p>Tabela bir kez daha sönerken onu karanlıkta tek başına ve gözlerini kırparken bıraktı. Yalnızca retinasında zıp zıp zıplayan, isminin soluk kırmızı görüntüsü kalmıştı.</p>

  <p>HOŞ GELDİN, yazmıştı şimdi aniden tabela.</p>

  <p>Bir saniye sonra da eklemişti:</p>

  <p>HİÇ SANMAM.</p>

  <p>Bütün bu zaman süresince çevresinde uçuşup duran o buz gibi korku, beklediği anın geldiğini fark edip Arthur’un üzerine çullandı. Arthur onunla savaşmaya çalıştı. Bir keresinde televizyonda gördüğü gibi tetikte bir tavırla çömeldi, ama televizyondaki kişinin dizleri onunkilerden daha sağlam olmalıydı. Gözlerini dikip karanlığın içini araştırdı.</p>

  <p>“Eee, merhaba?” dedi.</p>

  <p>Genzini temizledi ve bu kez daha yüksek sesle ve “eee” olmadan tekrarladı. Koridorun uzaklarında bir yerde biri aniden davul çalmaya başlamıştı sanki.</p>

  <p>Bir iki saniye bu sesi dinledikten sonra bunun kendi kalp atışları olduğunu fark etti.</p>

  <p>Bir iki saniye daha bekledi ve bu sefer bunun kalp atışları değil koridorun aşağısında birinin çaldığı davul olduğunu fark etti.</p>

  <p>Alnında biriken boncuk boncuk terler gerildi ve dayanamayıp atladılar. Tetikte durarak çökmelisini dengede tutmak üzere bir elini yere koydu, ama bacakları hâlâ titrediği için bir şey değişmedi. Tabela yine değişmişti. Bu kez şöyle diyordu:</p>

  <p>KORKUYA KAPILMA.</p>

  <p>Bir süre bekledikten sonra şöyle ekledi:</p>

  <p>DEHŞETİN KUCAĞINA DÜŞ, ARTHUR DENT.</p>

  <p>Bir kez daha söndü. Bir kez daha onu karanlıkta tek başına bıraktı. Arthur’un gözleri yuvalarından fırlayacak gibiydi. Gözlerinin bunu daha iyi görmek için mi, yoksa yalnızca başından kaçıp gitmek istediği için mi yaptığına emin olamıyordu.</p>

  <p>“Merhaba?” dedi tekrar, bu kez sesinin tonuna bıkkın ve saldırgan bir kendine güven tınısı yüklemeye çalışmıştı. “Orada biri var mı?”</p>

  <p>Cevap yoktu, hiçbir şey yoktu.</p>

  <p>Bu durum Arthur’un sinirlerini alabileceği bir cevabın bozacağından çok daha fazla bozdu ve gerileyerek ürkütücü hiçlikten kaçmaya başladı. Geriledikçe korkusu artıyordu. Bir süre sonra bunun nedeninin şimdiye kadar gördüğü bütün o filmler olduğunu anladı, bu filmlerde kahraman önünde sandığı canavardan uzaklaşmak üzere geri geri kaçar, ama korktuğu şey arkadan gelmekte olduğu için bu kaçış birden onunla burun buruna gelmesine yarardı.</p>

  <p>İşte tam o anda hızla arkasına dönmek geldi aklına.</p>

  <p>Ama orada da hiçbir şey yoktu.</p>

  <p>Yalnızca karanlık.</p>

  <p>Bu onu cidden ürküttü ve kaçmaya, geldiği yöne gerilemeye başladı.</p>

  <p>Kısa bir süre buna devam ettikten sonra birden aklına ilk başta uzaklaşmaya çalıştığı şeye doğru gerilemekte olduğu geldi.</p>

  <p>Böyle yapmak aptalca, diye düşünmeden edemedi. İlk başta gerilediği yöne doğru gerilemenin aslında daha iyi bir çözüm olduğuna karar verdi ve bir kez daha arkasına döndü.</p>

  <p>Tam o anda doğru olanın ikinci önsezisi olduğu ortaya çıktı, çünkü sözcüklerle anlatılamayacak kadar iğrenç bir canavar sessizce arkasında dans etmekteydi. Derisi bir yana iskeleti bir yana kaçmaya çalışan Arthur çılgınca dümen kırdı, bu arada beyni de en çabuk hangi kulaktan kaçabileceğine karar vermeye çalışıyordu.</p>

  <p>“Bahse girerim benimle tekrar karşılaşmayı beklemiyordun,” dedi canavar, ki Arthur bu yaratıkla daha önce hiç karşılaşmadığına emin olduğu için bunun ilginç bir söz olduğunu düşünmeden edemedi. Bu yaratıkla daha önce hiç karşılaşmadığını rahatça söyleyebilmesiyse basit bir gerçeğe dayanıyordu, çünkü o zamana kadar geceleri mışıl mışıl uyuyabilmişti. O ... o ... o ...</p>

  <p>Arthur gözlerini kırpıştırarak baktı. Canavar hiç kıpırdamadan öylece duruyordu ve gerçekten de tanıdık bir tarafı vardı.</p>

  <p>Bunun iki metre boyunda bir sinek hologramı olduğunu fark ettiğinde üzerine dondurucu bir sakinlik çöktü.</p>

  <p>Bu saatte kimin kendisine ne diye bir sinek hologramı gösterdiğini merak etmişti. Duyduğu sesin kime ait olduğunu da merak ediyordu.</p>

  <p>Korkunç derecede gerçek görünüşlü bir hologramdı bu.</p>

  <p>Sonra kayboldu.</p>

  <p>“Ya da belki beni böyle daha iyi hatırlarsın,” dedi ses aniden; derinlerden gelen, boş ve kötü ruhlu bir sesti, aklında bir kötülük olan kızgın ziftin bir davulun içinden akarken çıkardığı sese benziyordu, “yani tavşan olarak.”</p>

  <p>Ani bir pinglemeyle birlikte kapkara labirentin içinde iğrenç bir yumuşaklığı ve sevimliliği olan azman bir tavşan belirdi - yine yalnızca bir görüntüydü, ama o yumuşak ve sevilesi tüylerinin her biri son derece gerçek görünüyordu. Arthur onun yumuşak, sevimli, kırpışmayan, kocaman kahverengi gözlerinde kendi yansımasını görünce şaşırdı.</p>

  <p>“Karanlıkta doğdum,” diye homurdandı ses, “karanlıkta büyüdüm. Bir sabah ilk kez yeni dünyanın parlak ışığına uzattığım kafam çakmaktaşından yapıldığını sandığım ilkel bir aletle ortasından ikiye ayrıldı.</p>

  <p>“Senin yaptığın ve yine senin kullandığın bir aletti bu, Arthur Dent. Hem de çok sert bir şekilde.”</p>

  <p>“Derimden içinde ilginç taşlarını biriktirdiğin bir çanta yaptın. Bunu biliyorum, çünkü daha sonraki hayatımda bir sinek olarak dünyaya geldim ve sen bu sefer de beni ezdin. Bir kez daha. Yalnızca bu kez bana vurduğun şey daha önceki derimden yapmış olduğun çantaydı.”</p>

  <p>“Arthur Dent, sen yalnızca zalim ve kalpsiz bir adam değil, aynı zamanda şaşırtıcı derecede kabasın.”</p>

  <p>Arthur ağzı bir karış açık bakarken ses durakladı.</p>

  <p>“Çantayı kaybettiğini görüyorum,” dedi ses. “Belki de ondan sıkıldın, ha?”</p>

  <p>Arthur çaresizlik içinde başını iki yana salladı. Aslında çantayı çok sevdiğini ve ona çok iyi baktığını, gittiği her yere onu da götürdüğünü, ama bir şekilde her yolculuğunun başka bir çantayla sonuçlandığını söylemek istiyordu. Tuhaf, ama o anda yanında olan çantanın pis kokulu ve suni leopar derisinden olduğunu yeni fark etmişti ve yalnızca birkaç saniye önce geldiği bu yer her neresiyse oraya gelmeden önce yanında olan çanta değildi bu, üstelik yanındaki suni leopar derisi çanta kendisinin seçeceği cinsten bir şey değildi ve kendisinin olmadığına göre içinde kim bilir ne vardı, o kendi çantasını hepsine tercih ederdi, her şeyin ötesinde çantayı, daha doğrusu çantayı meydana getiren malzemeyi, yani tavşan derisini, asıl sahibinden, yani az önce kısa bir sohbet etme şerefine eriştiği tavşandan sormadan almış olduğu için de müthiş üzgün olduğunu ona söyleyebilmeyi isterdi.</p>

  <p>Ama söylemeyi başarabildiği tek şey “Erp” sözcüğü oldu.</p>

  <p>“Üstüne basıp geçtiğin kertenkeleyle de tanış,” dedi ses.</p>

  <p>Ve işte orada, Arthur’un yanı başında pullu, yeşil, dev gibi bir kertenkele durmaktaydı. Arthur döndü, haykırdı, geriye doğru sıçrayınca kendisini tavşanın ortasında buldu. Tekrar haykırdı, ama geriye sıçrayacak bir yer bulamadı.</p>

  <p>“O da bendim,” diye kısık ve tehditkâr bir tonda mırıldanarak devam etti ses, “sanki bilmiyormuş gibi davranma...”</p>

  <p>“Bilmek mi?” dedi Arthur şaşırarak, “bilmek?”</p>

  <p>“Reenkarnasyonun ilginç yanı,” dedi törpüleyici bir tonlamayla ses, “çoğu kişinin, çoğu ruhun, bunun kendisinin başına geldiğini fark etmemesidir.”</p>

  <p>Söylediklerinin etkisi anlaşılsın diye bir süre sustu. Arthur’a sorarsanız ortalık etkiden ve efektten geçilmiyordu zaten.</p>

  <p>“Oysa <i>ben</i> farkındaydım,” diye öfkeyle tısladı ses, “yani farkına <i>vardım.</i> Yavaş yavaş, adım adım.”</p>

  <p>O, her kimse, yine sustu ve nefes aldı.</p>

  <p>“Başka türlüsü elimde miydi yani?” diye haykırdı, “aynı şey durmaksızın, tekrar tekrar yinelenerek başıma gelirken! Yaşadığım her yaşamda, Arthur Dent tarafından öldürüldüm. Hangi dünyada, hangi bedende, hangi zamanda olursa olsun, tam kendime bir düzen kuruyorum, Arthur Dent geliyor ve bam, beni öldürüyor.</p>

  <p>“Fark etmemek biraz zor. Biraz belleği zorluyor. Bir işaret değneği gibi. Biraz fazla aşikâr!”</p>

  <p>“‘Bu tuhaf,’ diyordu ruhum kendi kendine, yaşayanlar dünyasında Dent tarafından sona erdirilen bir başka sonuçsuz girişimin ardından ölüler diyarına doğru kanatlanıp uçarken, ‘az önce, en sevdiğim su birikintisine ulaşmak için karşıdan karşıya geçerken, beni ezen adam bana biraz tanıdık geliyor ...’ Sonra yavaş yavaş parçaları birleştirdim. Dent, benim-sonsuz-katilim!”</p>

  <p>Sesinin yankıları koridorların aşağısında ve yukarısında gürledi. Arthur sessiz ve buz kesmiş bir halde öylece duruyor, duyduklarına inanmadan başını sallıyordu.</p>

  <p>“İşte o an geldi, Dent,” diye çığlık çığlığa haykırdı ses, artık ateşli bir nefret noktasına ulaşırken, "işte sonunda her şeyi öğrendiğim an!”</p>

  <p>Arthur’un önünde aniden açılıveren şey anlatılmaz derecede iğrençti, korkudan nefesi kesildi ve öğürdü. İşte size bu şeyin ne kadar iğrenç olduğunu tanımlamak için yapılmış bir girişim: Bu şey nabız gibi atan, devasa ve rutubetli bir mağaraydı, balinaya benzeyen kocaman, kaygan ve hantal bir yaratık da onun etrafında yuvarlanıyor ve devasa bembeyaz mezar taşlarının üzerinden kayıyordu. Mağaranın çok üstünde geniş bir burun yükseliyor, bunun üzerinde de daha da korkunç iki mağaranın karanlık girişleri göze çarpıyordu ...</p>

  <p>Dikkatini bu dev mağaraya canlı canlı sokulan bir istiridyeye yöneltmesi gerekirken Arthur Dent, ansızın kendi ağzına baktığını fark etti.</p>

  <p>Bir çığlık atarak geriye doğru sendeledi ve gözlerini başka tarafa çevirdi.</p>

  <p>Bir kez daha baktığında itici görüntü kaybolmuştu. Koridor karanlıktı ve kısaca sessizdi. Düşünceleriyle baş başa kalmıştı. Bunlar son derece sevimsiz düşüncelerdi ve kendilerine göz kulak olacak bir bakıcıları olmasını tercih ederlerdi.</p>

  <p>Bundan sonra duyulan ilk gürültü, kocaman bir duvarın kayarak açılırken çıkardığı boğuk ve ağır sürtünme sesi oldu. Bir an duvarın arkasında karanlık bir boşluk göründü. Arthur bir farenin karanlık bir köpek kulübesine bakışı gibi baktı bu boşluğa.</p>

  <p>Ve ses tekrar konuştu.</p>

  <p>“Bana bunun bir tesadüf olduğunu söyle, Dent,” dedi. “Bana bunun bir tesadüf olduğunu söylemen için meydan okuyorum sana!”</p>

  <p>“Bir tesadüftü,” dedi çabucak Arthur.</p>

  <p>“Değildi!” diye kükredi ses.</p>

  <p>“Öyleydi,” dedi Arthur, “bir ...”</p>

  <p>“Eğer bu bir tesadüfse o zaman benim adım Agrajag değil!!!”</p>

  <p>“Herhalde sen de,” dedi Arthur, “adının bu olduğunu iddia edeceksin.”</p>

  <p>“Evet!” derken tısladı Agrajag, çok ustaca bir mantıksal çıkarsamayı az önce tamamlamış gibi.</p>

  <p>“Pekâlâ, ama korkarım ki, bu yine de bir tesadüftü,” dedi Arthur.</p>

  <p>“Buraya gel de, onu burada söyle!” diye aniden patlayan bir öfke dalgasıyla uludu ses.</p>

  <p>Arthur içeri doğru yürüdü ve bunun bir tesadüf olduğunu söyledi ya da en azından bir tesadüf olduğunu söylemek üzereydi. Ama son sözcüğün sonuna doğru dili yoldan çıktı, çünkü o sırada ışıklar yanmış ve içine girdiği şeyin ne olduğu ortaya çıkmıştı.</p>

  <p>Burası bir Nefret Katedraliydi.</p>

  <p>Burası yalnızca çarpık değil, aynı zamanda burkuk olan bir zihnin ürünüydü.</p>

  <p>Burası çok büyüktü. Çok da korkutucuydu.</p>

  <p>İçinde bir Heykel vardı.</p>

  <p>Heykel konusuna birazdan geri döneceğiz.</p>

  <p>Uçsuz bucaksız görünen bu oda sanki bir dağın içine oyulmuş gibiydi ve bunun nedeni de gerçekten bir dağın içine oyulmuş olmasıydı. Orada öylece dikilmiş, şaşkın şaşkın bakarken Arthur’a oda başının üzerinde onu hasta edercesine dönüyormuş gibi göründü.</p>

  <p>Her yer kapkaraydı.</p>

  <p>Kapkara olmayan yerlerin de ister istemez öyle olmasını istiyordunuz, çünkü kimi korkunç ayrıntılar, Ultramorttan Kıyımötesine dek uzanan, gözleri kör edebilecek bir renk spektrumu içinde vurgulanmıştı.</p>

  <p>Bu renklerin vurguladığı anlatılamaz korkunçluktaki ayrıntılar, Francis Bacon’ı bile öğle yemeğinden kaldıracak çirkinlikteki gargoylelerdi.<a href="../Text/DiPNOTLAR.xhtml#a26" id="k26"><sup>[26]</sup></a></p>

  <p>Duvarlar, sütunlar, payandalar ve balkonlara yerleştirilmiş bu gargoylelerin hepsi de içeri dönük ve ortadaki Heykele bakar şekilde duruyordu, ki bu heykel konusuna az sonra geleceğiz.</p>

  <p>Francis Bacon’ın iştahı bu gargoyleler yüzünden kaçabiliyorsa eğer, bu suratlara bakıldığında da kolaylıkla anlaşılabilirdi ki, eğer canlı olsalardı -ki değillerdi- ve birileri yemeleri için o Heykeli ikram etseydi -ki etmezdi- bu Heykelin onların iştahını bile kaçıracağı açıkça belliydi.</p>

  <p>İhtişamlı duvarların üzerinde Arthur Dent tarafından öldürülenlerin isimlerinin kazılı olduğu büyük taş tabletler bulunuyordu.</p>

  <p>Bu isimlerin bazılarının yanında bir yıldız işareti bulunuyordu ve altları çizilmişti. Bir inek kesilmiş ve Arthur da onun pirzolasını yemişse bu hayvanın adı sade bir şekilde kazılmış, ama örneğin Arthur’un bizzat tuttuğu ve sonra beğenmeyip tabağının kenarında bıraktığı bir balığın isminin altına çift çizgi, üç yıldız işareti ve sırf anlatılmak isteneni vurgulamak için süs olarak ucundan kan damlayan bir hançer çizilmişti.</p>

  <p>Bütün bunların içinde, Heykel konusu hariç, o konuya da yavaş yavaş geliyoruz, en rahatsız edici olanı bütün bu kişi ve yaratıkların aynı kişi olduğunun tekrar tekrar açık bir şekilde ima edilmesiydi.</p>

  <p>Rahatsız edici olduğu kadar belirgin olan bir şey de bu kişinin, her ne kadar haksız da olsa bu durumdan ötürü son derece sinirli ve kızgın oluşuydu.</p>

  <p>Hatta bu kişinin Evrende eşi görülmemiş bir kızgınlık düzeyine ulaştığını söylemek daha doğru olurdu. Bu, epik boyutlara ulaşan bir kızgınlık, yakıp dağlayan bir alev, sınırsız kırgınlığı içinde zamanın ve uzayın bütününe yayılan bir öfkeydi.</p>

  <p>Ve işte bu kızgınlık da en dolu ifadesini bütün bu çirkinliklerin ortasında yer alan Heykelde buluyordu, o Arthur Dent’in heykeliydi ve bu heykelin onu yücelten bir övgü olduğu söylenemezdi. Onbeş metre boyundaydı ve kendisine konu olan kişiye hakaretle doldurulmaktan kaçınılmış tek bir santimi bile yoktu, ki böyle bir şeyin onbeş metresi konu olan kişi kim olursa olsun, kendisini kötü hissetmesine yeterdi. Heykeltıraş, burnunun kenarındaki küçük sivilceden, ropdöşambrının kötü kesimine kadar Arthur Dent’in yerden yere vurulup aşağılanmamış tek bir yanını bile bırakmamıştı.</p>

  <p>Arthur bir gorgo<a href="../Text/DiPNOTLAR.xhtml#a27" id="k27"><sup>[27]</sup></a>, tek kişilik masum bir Evrende kesip biçerek ilerleyen bir ogre<a href="../Text/DiPNOTLAR.xhtml#a28" id="k28"><sup>[28]</sup></a>, bir kötülük sembolü, yırtıcı, yağmacı bir kişilik gibi görünmekteydi.</p>

  <p>Heykeltıraşın ateşli bir yaratıcılık krizi sırasında modeline vermeyi kararlaştırdığı otuz kolundan her biriyle ya bir tavşanın beynini dağıtıyor, ya bir sinek öldürüyor, ya bir lades kemiğini çekiyor, ya saçından bit ayıklıyor ya da Arthur’un ilk bakışta ne olduğunu anlayamadığı bir şey yapıyordu.</p>

  <p>Çok sayıdaki ayağı sayısız karıncayı ezmekteydi.</p>

  <p>Arthur elleriyle gözlerini kapadı, karşısındaki çılgın görüntünün üzüntüsü ve dehşeti içinde başını önüne eğerek yavaşça iki yana salladı.</p>

  <p>Gözlerini yeniden açtığındaysa, bütün bu zaman içinde durmaksızın katlettiği adam ya da yaratık, her neyse işte o, tam karşısında durmaktaydı.</p>

  <p>“HhhhhhrrrraaaaHHHHH!” dedi Agrajag.</p>

  <p>Adam ya da yaratık, her neyse, şişko ve çıldırmış bir yarasaya benziyordu. Arthur’un çevresinde hantal yürüyüşüyle dolandı ve kıvrık pençeleriyle onu dürtükledi.</p>

  <p>“Bana bak ... !” diye bu dürtüklemeye karşı çıktı Arthur.</p>

  <p>“HhhhhhrrrraaaaHHHH!!!” diye dürtüklemesini açıkladı Agrajag. Arthur da yapılan bu açıklamayı tuhaf ve iğrenç bir şekilde harap olmuş bu görüntüden korkmuş olmasına dayanarak isteksizce kabullendi.</p>

  <p>Agrajag kapkara, kırış kırış ve kayış gibi bir yağ tulumuydu.</p>

  <p>Nedendir bilinmez, sahip olduğu yarasa kanatları, kırık dökük acınası halleriyle, havayı kuvvetle döven güçlü kanatlardan çok daha ürkütücüydü. Ürküten şey, muhtemelen fiziksel şartların bütün olumsuzluğuna rağmen yaratığın inadına varlığını sürdürüyor olmasındaydı.</p>

  <p>Son derece şaşırtıcı dişlere sahipti.</p>

  <p>Bu dişlerin her biri sanki başka bir hayvana aitmiş gibi görünüyordu ve yüzüne öyle garip açılarda yerleştirilmişlerdi ki bir şey yemeye kalkıştığında sanki yüzünün yarısını da birlikte çiğneyecek ve bu arada büyük olasılıkla bir gözünü de çıkaracakmış gibi görünüyorlardı.</p>

  <p>Üç gözün her biri alev alev yanıyor ve kurtbağrı çalısındaki bir balık kadar sağlıklı görünüyordu.</p>

  <p>“Bir kriket maçındaydım,” dedi törpü gibi bir sesle.</p>

  <p>Bu, Arthur’a öyle saçma geldi ki az kalsın şaşkınlıktan boğuluyordu.</p>

  <p>“Bu bedenimle değil,” diye acı bir çığlık attı yaratık, “bu bedenimle değil! Bu benim son bedenim. Bu benim son hayatım. Bu benim intikam vücudum. Bu benim Arthur-Dent’i-Öldür bedenim. Bu benim son şansım. Onu elde edebilmek için de savaşmak zorunda kaldım.”</p>

  <p>“Ama ...”</p>

  <p>“Ben ...” diye kükredi Agrajag, “bir kriket maçındaydım! Kalbim zayıftı, ama karıma dedim ki, bir kriket maçında bana ne olabilir ki? Ve tam seyrederken, ne oldu dersin?”</p>

  <p>“Tam önümde, ansızın ve oldukça kötü niyetli bir şekilde iki kişi yoktan var oluverdiler. Zavallı kalbim bu şoka dayanamayıp durmadan önce, dikkatimi çeken son şey bu adamlardan birinin sakalında bir tavşan kemiği taşıyan Arthur Dent olduğuydu. Tesadüf öyle mi?”</p>

  <p>“Evet,” dedi Arthur.</p>

  <p>“Tesadüf ha?” diye haykırdı yaratık, kırık kanatlarını acı içinde çırparken en berbat dişlerinden biriyle sağ yanağında bıçak yarasına benzer kısa bir yarık açtı. Her ne kadar, o zamana dek yakından incelemekten kaçındıysa da Arthur, Agrajag’ın yüzünün yapış yapış siyah yara bantlarıyla kaplı olduğunu fark etti.</p>

  <p>Huzursuzca geri çekildi. Elini sakalına attı. Sakalında gerçekten de hâlâ bir tavşan kemiği bulunduğunu fark edince irkildi. Tuttuğu gibi çekip attı.</p>

  <p>“Bak,” dedi, “bu yalnızca kaderin sana oynadığı kötü bir oyun. Bana. Bize. Tamamen tesadüf.”</p>

  <p>“Benimle ne alıp veremediğin var, Dent?” diye hırladı yaratık, acı içinde ona doğru ilerlerken.</p>

  <p>“Hiçbir şey,” diye ısrar etti Arthur, “samimiyetle söylüyorum hiçbir şey.”</p>

  <p>Agrajag boncuk boncuk gözlerini onun üzerine dikti.</p>

  <p>"Hiçbir garezinin olmadığı birini durup durup öldürmek çok tuhaf bir davranış biçimi. Ben buna, tuhaf bir sosyal etkileşim biçimi derim. Aynı zamanda da buna yalan derim!”</p>

  <p>“Ama bak,” dedi Arthur, “çok üzgünüm. Ortada çok kötü bir yanlış anlama var. Benim gitmem gerekiyor. Saatin var mı? Şu anda Evrenin kurtarılmasına yardım etmem gerekiyor.” Biraz daha geriledi.</p>

  <p>Agrajag biraz daha ilerledi.</p>

  <p>“Bir noktada,” diye tısladı, “bir noktada, vazgeçmeye karar vermiştim. Evet. Geri dönmeyecektim. Ölüler diyarında kalacaktım. Peki sonra ne oldu?”</p>

  <p>Arthur başını sallayarak hiçbir fikri olmadığını ve bir fikri olmasını da istemediğini belirtmeye çalıştı. Kim bilir kim tarafından, Herkülvari bir çabayla yontulmuş yatak odası terliklerinin kötü taklidine kadar gerilemişti. Üzerinde bir kule gibi yükselen korkunç ve tuhaf kopyasına doğru kafasını kaldırıp baktı. Ellerinden birinin ne yapıyor olması gerektiğini hâlâ çözememişti.</p>

  <p>“İsteğim dışında, oradan tekrar koparılıp yaşayanların dünyasına çekildim,” diye devam etti Agrajag, “bir demet petunya olarak. Bir saksı içinde olduğumu da ekleyebilirim. Bu özel, mutlu, küçük ömrüm, benimle saksımın içinde, kimseden destek görmeden, çok sevimsiz bir gezegenin beşyüz kilometre yukarısında başladı. Bunun bir saksı petunya için doğal olarak hiç de uygun bir konum olmadığını düşünebilirsin. Haklısın da. Bu yaşam çok kısa bir süre sonra beşyüz kilometre aşağıda son buldu. Şunu da ekleyebilirim, son bulduğu yer bir balinanın taptaze enkâzıydı. Ruh kardeşimin.”</p>

  <p>Arthur’a yenilenmiş bir nefretle baktı.</p>

  <p>“Aşağıya düşerken,” diye hırladı, “gösterişli bir uzay gemisinin farkına varamadan edemezdim ve bu gösterişli uzay gemisinin lombozlarından birinden de kendini beğenmiş bir Arthur Dent’in baktığını. <i>Tesadüf</i> öyle mi?!!”</p>

  <p>“Evet!” diye yırtındı Arthur. Tekrar yukarı baktı. Daha önce de baktığı, ama ne yaptığını anlayamadığı kol, ölüme mahkûm bir saksı petunyayı terbiyesizce yaşama çağırıyordu. Bu gözün kolayca kavrayabileceği bir kavram değildi.</p>

  <p>“Gitmem gerekiyor,” diye üsteledi Arthur.</p>

  <p>“Gidebilirsin,” Agrajag, “ama ben seni öldürdükten <i>sonra.</i>”</p>

  <p>“Hayır, bunun hiç faydası olmaz,” diye açıkladı Arthur, taştan yontulmuş terliklerinin dik yokuşuna tırmanırken, “çünkü benim Evreni kurtarmam gerekiyor, anlarsın ya. Benim bir Gümüş Çubuk bulmam gerekiyor, önemli olan bu. Bunu öldükten sonra yapmam zor olur.”</p>

  <p>“Evreni kurtarmalımış!” diye küçümseyerek tükürdü Agrajag. “Bunu bana karşı kan davasına girişmeden önce düşünecektin! Ya Stavromula Beta’da olduğun ve birisinin ...”</p>

  <p>“Ben hiç oraya gitmedim,” dedi Arthur.</p>

  <p>“... seni öldürmeye çalışırken kafanı eğişine ne demeli? Kurşun kime çarptı sanıyorsun? Az önce ne dedin?”</p>

  <p>“Orada hiç bulunmadım,” diye tekrarladı Arthur. “Sen neden bahsediyorsun? Benim gitmem gerek.”</p>

  <p>Agrajag onun bulunduğu yere gelince durdu.</p>

  <p>“Oh, bal gibi oradaydın. Oradaki ölümümden de bütün diğer yerlerdeki ölümlerimden de sen sorumlusun! Masum bir seyircinin ölümünden!” Titriyordu.</p>

  <p>“Oranın adını bile duymadım” diye üsteledi Arthur. “Hiç kimse de beni öldürmeye çalışmadı. Senden başka. Belki oraya daha sonra gidiyorumdur, ne dersin?”</p>

  <p>Agrajag donmuş, ama mantıklı bir dehşet içinde yavaşça gözlerini kırpıştırdı.</p>

  <p>“Sen Stavromula Beta’ya gitmedin mi yani... <i>henüz?</i>” diye fısıldadı.</p>

  <p>“Hayır,” dedi Arthur, “orası hakkında hiçbir şey bilmiyorum. Oraya kesinlikle gitmedim ve gitmeyi de planlamıyorum.”</p>

  <p>“Şey, oraya pekâlâ da gidiyorsun,” diye mırıldandı Agrajag, “oraya gidiyorsun. Oh Zark!” Sendeledi ve düşecek gibi oldu, muazzam Nefret Katedralinin ortasında çılgınca etrafına bakındı. “Seni buraya çok erken getirdim!”</p>

  <p>Avaz avaz bağırıp böğürdü. “Seni buraya, çok erken zarkladım!”</p>

  <p>Ansızın kendini toparlayarak intikam ve nefret dolu gözlerini Arthur’a çevirdi.</p>

  <p>“Seni yine de öldüreceğim!” diye kükredi. “Bu mantıksal açıdan imkânsız bile olsa, zarklamayı sonuna kadar deneyeceğim! Bütün bu dağı havaya uçuracağım!” Çığlıklar atıyordu. “Bundan nasıl kurtulacaksın, görelim bakalım Dent!”</p>

  <p>Acı içinde sallana sallana küçük siyah bir sunağa benzeyen şeyin yanına gitti. Şimdi öyle çılgınca bağırmaktaydı ki dişleri yüzünü gerçekten de fena halde oyuyordu. Arthur taş ayağının üzerindeki tüneğinden aşağı atladı ve dörtte üçü çıldırmış yaratığı zaptetmeye çalıştı.</p>

  <p>Üzerine atladı ve hilkat garibesini sunağın tepesine devirdi.</p>

  <p>Agrajag yeniden çığlık attı, bir an çılgın gibi çırpındı ve vahşi gözlerini Arthur’a çevirdi.</p>

  <p>“Ne yaptığını biliyor musun?” diye acı içinde guruldadı. “Yine gelip beni öldürdün. Yani benden istediğin nedir, kan mı?”</p>

  <p>Öfke içinde kısa bir süre tekrar çırpındı, titredi ve yıkıldı, yıkılırken de sunağın üzerindeki büyük kırmızı bir düğmeye vurdu.</p>

  <p>Arthur dehşet ve korku içinde irkildi. Önce kendisinin neden olduğu manzaradan, sonra ansızın patırtılı bir acil durumu haber vermek için sessizliği yırtarcasına bağıran siren ve çan seslerinden delirmiş gibi etrafına bakındı.</p>

  <p>Görünüşe göre tek çıkış yolu içeri girdiği yolmuş gibiydi. Suni leopar derisi çirkin çantayı bir tarafa fırlatarak oraya doğru yöneldi.</p>

  <p>Labirentin karmaşık yolları boyunca gittiği yere bakmadan koşturdu; klaksonlar, sirenler, yanıp sönen ışıklar onu gittikçe daha yakından izliyormuş gibiydiler.</p>

  <p>Ansızın bir köşeyi döndü. Hemen önünde bir ışık vardı.</p>

  <p>Yanıp sönmüyordu. Bu, gün ışığıydı.</p>
</body>
</html>
