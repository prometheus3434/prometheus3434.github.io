<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/SM.css" rel="stylesheet" type="text/css" />
</head>

<body>
  <h3>kırk <img alt="SAG" src="../Images/SAG.jpg" /></h3>

  <p>Anlatılacak az bir şey kaldı.</p>

  <p>Flanux’un Uçsuz Bucaksız Işık Çayırları olarak bilinen alanın arkasında Saxaquine’nin Muteber Gri Tımarları’nın uzandığının keşfedilmesinden önce bile Flanux’un Uçsuz Bucaksız Işık Çayırlarının arkasında Saxaquine’in Muteber Gri Tımarları uzanırdı.</p>

  <p>Saxaquine’in Muteber Gri Tımarları’nın içinde Zarss denilen bir yıldız vardır, onun yörüngesinde de Preliumtarn gezegeni bulunur ve Sevorbeupstry diyarı da işte o gezegendeydi, ki yaptıkları yolculuk yüzünden birazcık yorulmuş olan Arthur ve Fenchurch’ün de en sonunda vardıkları yer Sevorbeupstry diyarıydı.</p>

  <p>Ve Sevorbeupstry diyarında Büyük Kızıl Rars Ovası’na ulaşmışlardı, ki oranın güney tarafı Quentulus Quazgar Dağlarıyla çevriliydi; Prak’ın ölmeden önce söylediği sözlerine bakılırsa, bu dağların en ucunda da on metre yüksekliğinde ateşten harflerle yazılmış olan Tanrının Yarattıklarına Son Mesajı’nı bulacaklardı.</p>

  <p>Arthur yanlış hatırlamıyorsa, Prak buranın Lob’un Lajestik Vantrakabuğu tarafından korunduğunu söylemişti ve bir anlamda da bunun doğru olduğu anlaşıldı. Bu muhafız ilginç bir şapkası olan küçük bir adamdı ve onlara bir bilet sattı.</p>

  <p>“Sol tarafta kalın lütfen,” dedi, “sol tarafta kalın,” ve küçük bir mobilete binerek yanlarından aceleyle geçip gitti.</p>

  <p>Derken bu yoldan ilk geçenlerin onlar olmadıklarını fark ettiler, çünkü Büyük Ovanın solunu dolaşan yol oldukça yıpranmış ve oraya buraya yerleştirilmiş küçük satış tezgâhlarıyla donatılmıştı. Bunlardan birinden, dağdaki bir mağarada bulunan ve Tanrının Yarattıklarına Son Mesajı’nı oluşturan harflerin ateşiyle ısınan bir fırında yapılmış bir kutu şekerleme satın aldılar. Bir diğerinden de birkaç tane kartpostal aldılar. Kartların üzerindeki harfler hava-fırçasıyla yazılmış olduğu için biraz bulanıklaştırmıştı ve kartların arkasında “Büyük Sürprizi bozmamak için!” yazılıydı.</p>

  <p>“Mesajın ne olduğunu biliyor musunuz?” diye sordular, tezgâhın arkasındaki ufak tefek ve pörsümüş kadına.</p>

  <p>“Şey, evet,” diye cıvıldadı neşeyle, “şey, evet!”</p>

  <p>Onlara el salladı.</p>

  <p>Yaklaşık her otuz kilometrede bir içinde duş ve tuvalet bulunan küçük taş kulübeler vardı, ama yol zorluydu; güneş Büyük Kızıl Ovayı bir fırına çeviriyor ve Büyük Kızıl Ova sıcağın altında titreşiyordu.</p>

  <p>“Kiralamamız mümkün mü acaba,” diye sordu Arthur, daha büyükçe tezgâhlardan birine, “şu küçük mobiletlerden? Lajestik Ventra mıydı her neyse, işte onun bindiklerinden?”</p>

  <p>“Mobiletler,” dedi dondurma tezgâhında servis yapan ufak tefek kadın, “dindarlar için değildir.”</p>

  <p>“Şey, sorun yok o zaman,” dedi Fenchurch, “biz çok dindar sayılmayız. Yalnızca ilgileniyoruz.”</p>

  <p>“O halde şu anda geri dönmelisiniz,” dedi sert bir tavırla ufak tefek kadın ve onlarda buna itiraz edince, ikisine de birer Son Mesaj şapkası ve Büyük Kızıl Rars Ovası’nda kollarını birbirlerine sıkıca sarmış olarak çektirdikleri bir fotoğraf sattı.</p>

  <p>Tezgâhın gölgesinde birer soda içtikten sonra güneşin altındaki yorucu yürüyüşlerine yeniden başladılar.</p>

  <p>“Koruyucu kremlerimiz bitiyor,” dedi Fenchurch birkaç kilometre sonra. “Bir sonraki tezgâha gidebilir ya da daha yakın olan bir öncekine geri dönebiliriz, ama bu da aynı yolu bir kez daha yürümemiz gerekeceği anlamına gelir.”</p>

  <p>Sıcağın altında titreşen uzaktaki siyah noktaya baktılar; sonra dönüp arkalarına baktılar. Devam etmeyi tercih ettiler.</p>

  <p>Derken bu yolculuğu ilk yapanlar olmadıkları gibi şu anda bu işi yapanların yalnızca kendileri olmadığını keşfettiler.</p>

  <p>Biraz ilerilerinde kısa boylu hantal bir şekil bedenini toprağın üzerinde perişan bir halde ağır ağır sürüklüyor, acıyla tökezleyerek yarı topallıyor, yarı emekliyordu.</p>

  <p>Yaratık öyle yavaş ilerliyordu ki çok geçmeden ona yetiştiklerinde onun yıpranmış, berelenmiş ve bükülmüş bir metalden yapılmış olduğunu anladılar.</p>

  <p>Onlar yaklaşırken metal yaratık inlemeye başladı ve kupkuru kızgın toprağın üzerine yığıldı kaldı.</p>

  <p>“Onca zaman,” diye inliyordu, “ah onca zaman ve üstelik de acı, onca acı ve üstelik bu acıyı çekecek onca zaman. İçlerinden sadece biri olsaydı belki de dayanabilirdim. Ama beni çökerten şey ikisinin birden olmasıydı. Ah selam, yine sen.”</p>

  <p>“Marvin?” dedi Arthur kısaca, onun yanına çömelerek. “Sen misin?”</p>

  <p>“Süperzekice soruları soran,” diye inledi robotun yaşlanmış bedeni, “hep sen olurdun değil mi?”</p>

  <p>“Bu da ne?” diye telaşla fısıldadı Fenchurch, Arthur’un yanına çömelip koluna yapışmıştı.</p>

  <p>“Eski bir arkadaş sayılır,” dedi Arthur. “Ben ...”</p>

  <p>“Arkadaş mı!” diye acıklı bir tavırla ve çatlak bir sesle gıcırdadı robot. Sözcük bir tür çıtırtıyla ağız boşluğunda kayboldu ve ağzının kenarından ince pas tabakaları döküldü. “Bu sözcüğün ne anlama geldiğini arayıp bulabilmem için bana biraz zaman vermeniz gerekecek. Hafıza bankalarım eskisi gibi değil, anlarsın ya, birkaç zilyon<a href="../Text/DiPNOTLAR.xhtml#a36" id="k36"><sup>[36]</sup></a>&nbsp;yıl için kullanılmayan bir sözcüğün yardımcı yedek bellek dosyasına geçirilmesi gerekiyor. Ah, evet, işte geliyor.”</p>

  <p>Robotun yıpranmış kafası düşünüyormuş gibi hafifçe doğruldu.</p>

  <p>“Hımmm,” dedi, “ne kadar ilginç bir kavram.”</p>

  <p>Biraz daha düşündü.</p>

  <p>“Hayır,” dedi en sonunda, “bunlardan biriyle karşılaştığımı hiç sanmıyorum. Affedersiniz, size bu konuda yardımcı olamayacağım.”</p>

  <p>Dizlerinden birini acıklı bir şekilde tozların içinde sürükledi, sonra şekli bozulmuş dirsekleri üzerinde dönmeye çalıştı.</p>

  <p>“Son bir kez yapmamı istediğiniz bir hizmet var mı acaba?” diye sordu bir tür duygusuz tıkırtıyla. “Belki de sizin için yerden alabileceğim bir kâğıt parçası falan olabilir? Ya da belki,” diye devam etti, “sizin için bir kapı açmamı isteyebilirsiniz?”.</p>

  <p>Başı paslı boyun bilyaları çevresinde gıcırdayarak döndü ve uzaklardaki ufku tarıyor gibi göründü.</p>

  <p>“Etrafta şu an kapıya benzer bir şey görülmüyor,” dedi, “ama eminim, yeterince beklersek, birisi bir kapı yapacaktır. Ve sonra,” dedi yeniden Arthur’a bakmak için başını yavaşça çevirirken, “o zaman sizin için onu açabilirim. Ben beklemeye alışkınım bilirsiniz.”</p>

  <p>“Arthur,” diye Arthur’un kulağına sertçe fısıldadı Fenchurch, “bana bundan hiç bahsetmedin. Bu zavallı yaratığa ne yaptın böyle?”</p>

  <p>“Hiçbir şey,” diye ısrar etti Arthur üzüntüyle, “O her zaman böyle ...”</p>

  <p>“Hah!” diye araya girdi Marvin. “Hah!” diye tekrarladı. “Her zaman hakkında sen ne bilirsin? Organik yaşam formlarınız beni zaman içinde bir sürü aptal küçük işe koşturdukları için bana ‘her zaman’ diyorsun, ama ben artık Evrenin kendisinden otuzyedi kez daha yaşlıyım. Sözcüklerini biraz daha dikkatli seçmelisin,” öksürdü, “ve biraz daha düşünerek.”</p>

  <p>Girdiği bir öksürük krizi altında sarsıldı ve ardından kendine geldi.</p>

  <p>“Beni bırakın,” dedi “siz gidin, beni kendi yolumda acıyla kıvranmaya bırakın. Sonunda artık zamanım geldi. Koşum neredeyse bitti. Dört gözle,” dedi kırık parmağını onlara doğru hafifçe sallayarak, “sonuncu gelmeyi bekliyorum. Bu uygun olacak. Ben, beyni bir...”</p>

  <p>Zayıf itirazlarına ve hakaretlerine rağmen onu yerden kaldırdılar. Metali öylesine sıcaktı ki parmakları neredeyse su topluyordu, ama şaşırtacak kadar hafifti ve kollarının arasında öylece asılı duruyordu.</p>

  <p>Quentulus Quazgar dağlarının çevrelediği Büyük Kızıl Rars Ovası’nın sol tarafı boyunca ilerleyen yolda onu taşıdılar. Arthur, Fenchurch’e durumu açıklamaya çalıştı, ama sözü sık sık Marvin’in acıklı sibernetik yakınmalarıyla kesildi.</p>

  <p>Tezgâhlardan birinden onun için birkaç yedek parça ve yatıştırıcı yağ alıp alamayacaklarını öğrenmeye çalıştılar, ama Marvin hiçbirini istemiyordu.</p>

  <p>“Her tarafım yedek parça zaten” diye vızıldanıyordu.</p>

  <p>“Beni rahat bırakın!” diye homurdanıyordu.</p>

  <p>“Her bir parçam,” diye inledi, “en az elli kez değiştirildi ... bir tek ...” bir an için anlaşılmaz bir şekilde canlanır gibi olmuştu. Kafası ikisi arasında hafızasının gücüyle sallanıyordu. “Benimle ilk karşılaştığın zamanı hatırlıyor musun,” dedi Arthur’a. “Zekâmı zorlayacak bir iş olarak seni köprüye götürme görevi bana verilmişti, hani? Sana sol tarafımın bütün diyotlarında korkunç bir ağrı olduğunu söylemiştim? Onların değiştirilmesini istediğimi, ama hiçbir zaman değiştirilmediklerini de söylemiştim, hatırladın mı?”</p>

  <p>Devam etmeden önce uzunca bir duraklama süresi bıraktı. Bırakın batmayı yerinden kıpırdamayı bile düşünmeyen kavurucu güneşin altında onu aralarında taşımaya devam ettiler.</p>

  <p>“Bakalım tahmin edebilecek misin,” dedi Marvin, sessizliğin yeterince mahcup edici uzunlukta olduğuna ikna olduktan sonra, “hiç değiştirilmeyen parçalarım hangileri? Hadi, tahmin edebilecek misin bakalım?”</p>

  <p>“Ah,” diye ekledi, “ah, ah, ah, ah, aahh.”</p>

  <div>
    <br />
  </div>

  <p class="p1" style="text-align: center;"><img alt="orta" src="../Images/orta.jpg" /></p>

  <div>
    <br />
  </div>

  <p>Sonunda küçük tezgâhların sonuncusuna vardılar. Marvin’i aralarına oturtarak gölgede bir parça dinlendiler. Fenchurch, Russell için birkaç kol düğmesi aldı. Bunlar Tanrının Yarattıklarına Son Mesajını yazdığı alevli harflerin hemen altındaki Quentulus Quazgar Dağlarından toplanmış küçük cilalı çakıl taşlarından yapılmıştı.</p>

  <p>Arthur tezgâhın üzerindeki küçük bir tezgâhta sergilenen dini broşürleri, Mesajın anlamıyla ilgili fikirlerin toplandığı küçük kitapçıkları inceledi.</p>

  <p>“Hazır mıyız?” dedi Fenchurch’e ve o da başını sallayarak onayladı.</p>

  <p>Marvin’i de kaldırıp aralarına aldılar.</p>

  <div>
    <br />
  </div>

  <p class="p1" style="text-align: center;"><img alt="orta" src="../Images/orta.jpg" /></p>

  <div>
    <br />
  </div>

  <p>Quentulus Quazgar dağlarının eteklerini dolandılar ve işte dağın tepesine yakın bir yerde parıldayan harfler oradaydı. Yüzü bu tepeye bakan büyük bir kayanın üzerine bir parmaklık yapılmıştı ve burada gözlem için elverişli küçük bir nokta bulunuyordu. Harfleri daha ayrıntılı görmek isteyenler için küçük bir paralı teleskop da vardı, ama bunu kimse kullanmıyordu, çünkü harfler cennetin kutsal parlaklığıyla yanmaktaydı ve teleskoptan bakılacak olursa retinayı ve optik sinirleri kötü bir şekilde zedeliyordu.</p>

  <p>Tanrının Son Mesajı’na hayranlıkla karışık bir huşuyla bakakaldılar; yavaş yavaş ve tanımlanması imkânsız bir huzur duygusuyla, nihai ve eksiksiz bir anlama hissiyle doldular.</p>

  <p>Fenchurch içini çekti. “Evet,” dedi, “buydu.”</p>

  <p>Dolu dolu on dakika boyunca harfleri izledikten sonra omuzları arasında asılı olan Marvin’in zor durumda olduğunu fark ettiler. Robot artık başını kaldıramadığı için mesajı da okuyamamıştı. Kafasını kaldırmasına yardım ettiklerinde görüş devrelerinin neredeyse iflas etmek üzere olduğundan yakınacaktı.</p>

  <p>Bir jeton buldular ve Marvin’i teleskopa doğru götürdüler. Şikâyetler ve hakaretler yağdırmaya devam etti, ama ona her bir harfe sırayla bakması için yardım ettiler. İlk harf “v,” ikinci “e” idi. Sonra “r”, “d”, “i”, “ğ” geliyor, bunları “i”, “m”, ile tekrar bir “i” ve "z” izliyordu. Sonra bir boşluk vardı.</p>

  <p>Marvin biraz dinlenmek için durdu.</p>

  <p>Sonraki iki sözcük “rahatsızlık” ve “için”di. Son iki sözcüğün biri kısa biri daha uzuncaydı ve Marvin bunlarla baş edebilmek için biraz daha dinlenmek istedi.</p>

  <p>Son iki sözcüğün birincisi “ö” harfiyle başlıyor, “z” ve “ü” ile devam edip “r” ile son buluyordu.</p>

  <p>Son bir dinlenme duraklamasının ardından Marvin son sözcük için gücünü topladı.</p>

  <p>Önce “d” ve “i”, arkasından “l,” yine “e”, “r”, yine “i” ve nihayet “z”yi de okuduktan sonra kollarına yığıldı kaldı.</p>

  <p>“Sanırım,” diye mırıldandı en sonunda, çürüyüp gıcırdayan göğsünden gelen metal tıkırtıları arasında, “bunu yaptığım için kendimi iyi hissediyorum.”</p>

  <p>Gözlerindeki ışıklar kesinlikle son kez olmak üzere söndü.</p>

  <p>Neyse ki, hemen yakınlarında yeşil kanatlı adamlardan mobilet kiralanabilecek bir yer vardı.</p>
</body>
</html>
