<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/SM.css" rel="stylesheet" type="text/css" />
</head>

<body>
  <h3>yedi <img alt="SAG" src="../Images/SAG.jpg" /></h3>

  <p>Vogon şiiri hiç şüphesiz Evrendeki en kötü üçüncü şiirdir. En kötü ikinci şiir ise Krialı Azgothların yazdıklarıdır. Şair-i Azamları Osuruklu Grunthos “Yaz Ortasında Bir Sabah Koltukaltımda Bulduğum Küçük Yeşil Macun Yumrusuna Kaside” adlı şiirini okurken, dinleyicilerden dördü iç kanamadan yaşamını yitirmiştir. Orta-Galaktik Sanat Onur Kurulu Başkanı ise kendi bacaklarından birini kemirerek hayatta kalmayı başarmıştı. Şiirine gösterilen tepkilerin Grunthos’u ‘düş kırıklığına’ uğrattığı ve tam <i>En Sevdiğim Banyo Lıkırtıları</i> başlıklı oniki ciltlik epik çalışmasını okumaya başlayacakken, kendi kalın bağırsağının yaşamı ve uygarlığı kurtarmak adına çılgınca bir girişimde bulunarak dosdoğru boynundan geçip beynini boğduğu söylenir.</p>

  <p>Bunların hepsinden daha kötü olan şiirlerse, yaratıcısı olan İngiltere, Essex, Greenbridge’den Paula Nancy Millstone Jennings’le birlikte Yerküre gezegeninin yıkımı sırasında yok olup gitmişti.</p>

  <div>
    <br />
  </div>

  <p class="p1" style="text-align: center;"><img alt="orta" src="../Images/orta.jpg" /></p>

  <div>
    <br />
  </div>

  <p>Prostetnik Vogon Jeltz çok hafifçe gülümsedi. Bunu ürkütücü bir etki yaratmaktan çok kas hareketlerinin sırasını hatırlamak için yapmıştı. Tutsaklarına bağırıp çağırmak ona son derece iyi gelmiş, iyice rahatlatmıştı ve artık biraz acımasızlaşabilirdi.</p>

  <p>Tutsaklar Şiir Değerlendirme sandalyelerine oturtulup sıkıca bağlandılar. Vogonlar yapıtlarının genel olarak nasıl karşılandığı konusunda oldukça gerçekçiydiler. Yazma konusundaki ilk girişimleri, evrimlerini uygun biçimde tamamlamış ve kendi kültürüne sahip bir ırk olarak kabul görme konusundaki şiddetli ısrarcılıklarından kaynaklanmıştı, ama şimdi devam etmelerinin tek nedeni sırf gaddarlıklarıydı.</p>

  <p>Ford Prefect’in alnında biriken ter damlacıkları şakaklarına bağlanan elektrotların çevresinden süzüldü. Bunlar bir dizi elektronik donanımın -teşbih yoğunlaştırıcıları, uyak düzenleyiciler, ses yineleyiciler ve benzetme boşaltıcıları- şarjına bağlıydı. Donanımın hepsi de şiirin etkisini artırmak ve şairin düşüncelerinin en ince ayrıntısına kadar anlaşıldığından emin olmak için tasarlanmıştı.</p>

  <p>Arthur Dent oturduğu yerde tir tir titriyordu. Kendisini neyin beklediği konusunda hiçbir fikri yoktu, ama şimdiye kadar olanlardan hiç hoşlanmadığını biliyordu ve bundan sonra da durum pek değişeceğe benzemiyordu.</p>

  <p>Vogon okumaya başladı - yaratıcılığını örnekleyen küçük ve kokuşmuş bir dörtlük.</p>

  <p>“<i>Senin işemelerin banadır</i> ...” diye başladı. Ford’un bedeni büyük bir acıyla kasıldı - bu beklediğinden bile daha kötüydü.</p>

  <p>“ ... <i>ey lekecikli homurtu böcekçiği</i> / <i>Hastalıklı bir arının üzerindeki bir sürü gevezelik lekesi gibi</i>."</p>

  <p>“Aaaaaaargggghhhhhh!” diye haykırdı Ford Prefect, acı dalgalarının güm güm vurduğu kafasını geriye atarak. Yanında rahat rahat oturan ve sandalyesinde dönen Arthur’u belli belirsiz görebiliyordu. Dişlerini sıktı.</p>

  <p>“<i>Zor da olsa bul onu, yalvarıyorum sana,</i>” diye devam etti acımasız Vogon, “<i>benim yürü</i>-<i>en, dönen asalaklarım.</i>”</p>

  <p>Vogonun sesi korkunç ve coşkulu bir tizliğe ulaşıyordu. “Ve <i>üzerimke buruşuk gümdüz sefartlarından halka halka ağ at</i> / <i>Yoksa seni bulandıran çatırdağımla parçanklara büldürtürüm seni, bak bakalım vazgeçiyor muyum?</i>”</p>

  <p>“Nnnnnnnnyyyyyyyuuuuuuurrrrrrrrggggggggghhhhhh!” diye haykırdı Ford Prefect ve elektronik olarak gücü artırılmış son dize şakaklarının ortasında ani bir patlamaya yol açarken son kez kasılıp pelte gibi sandalyesine yığılıp kaldı.</p>

  <p>Arthur ise hâlâ koltuğunda rahat rahat oturuyordu.</p>

  <p>“Şimdi, aciz Dünyalılar ...” vızıldadı Vogon (Ford Prefect’in aslen Betelgeuse civarındaki küçük bir gezegenden olduğunu bilmiyordu, zaten bilseydi de bu umurunda olmazdı), “size basit bir seçenek sunuyorum! Ya uzay boşluğunda ölün ya da ...” melodramik bir etki yaratmak için durakladı, “şimdi bana şiirimin ne kadar iyi olduğunu söyleyin!”</p>

  <p>Kendisini yarasa biçimindeki kocaman deri bir koltuğa atıp onları izledi. Yine aynı şekilde gülümsedi.</p>

  <p>Ford hırıltıyla nefes almaya çalışıyordu. Kurumuş dilini kavrulmuş dudaklarında gezdirip inledi.</p>

  <p>Arthur neşeli bir sesle konuştu: “Aslında benim bayağı hoşuma gitti.”</p>

  <p>Ford ağzı açık kalmış bir halde ona döndü. İşte böyle bir yaklaşım aklına hiç gelmemişti.</p>

  <p>Vogon şaşkınlıkla tek kaşını kaldırdı, ki bu hareketi burnunu etkili bir şekilde gizleyebildiği için hiç de kötü sayılmazdı.</p>

  <p>“Hımmm iyi...” diye vızıldadı, hatırı sayılır bir şaşkınlık yaşıyordu.</p>

  <p>“Şey, evet,” dedi Arthur, “özellikle metafizik benzetmelerden bazıları gerçekten etkileyiciydi.”</p>

  <p>Ford boş gözlerle ona bakmayı sürdürürken düşüncelerini bu yepyeni kavram çerçevesinde yavaş yavaş bir düzene sokmaya çalıştı. Bu işten yüzsüzlükle sıyrılmayı gerçekten başarabilecekler miydi acaba?</p>

  <p>“Evet, devam et...” diye Arthur’u yüreklendirdi Vogon.</p>

  <p>“Hımmm ... ve şey ... ilginç uyak oyunları da vardı,” diye devam etti Arthur, “ki bunlarda şeyle şey birlikte kullanılmış ... eee ... eee ...” bocaladı.</p>

  <p>Ford tehlikeye atılarak onun yardımına koştu, “... temeli oluşturan mecazın gerçeküstücülüğü ... eee ...” O da bocaladı, ama Arthur böylece tekrar hazırlanacak kadar vakit bulabilmişti.</p>

  <p>“ ... insanlıkla ...”</p>

  <p>“<i>Vogonlukla,</i>” diye ona fısıldadı Ford.</p>

  <p>“Şey, evet, bu uyak oyunları şairin merhametli ruhunda taşıdığı Vogonlukla (pardon) birlikte kullanılmış görünüyor.” Arthur artık oyunun sonuna geldiğini hissediyordu. “Böylece uyak oyunları şiirin yapısı aracılığıyla kendine bir yol açıp onu arılaştırıyor, onu aşıyor ve diğerinin temel ikilikleriyle hesaplaşıyor,” (zafere yaklaşmakta olan Arthur’un sesi gittikçe yükseliyordu ...) “dinleyici de engin ve canlı bir kavrayışla ... kavrayışla... eee ...” ( ... ama zaferin sandığı kadar yakın olmadığını anladı). Ford acıyı durdurucu son darbeyi indirmek için atıldı:</p>

  <p>“Şiir her ne hakkındaysa ona engin ve canlı bir kavrayışla yaklaşıyor!” dedi bağırarak. Sonra ağzının kenarıyla hafifçe fısıldadı, “İyi iş çıkardın Arthur, çok iyiydi.”</p>

  <p>Vogon onları dikkatle inceledi. Söylenenler bir an için ruhunun ırkına özgü acılarla dolu kısmına dokunmuştu, ama hayır diye düşündü - bunun için artık çok geçti. Sesi bir kedinin hışır hışır bir naylonla oynamasını andırıyordu.</p>

  <p>“Yani acımasız, duygusuz ve kalpsiz dış görünüşümün altında yalnızca sevilmek istediğim için mi şiir yazdığımı söylüyorsunuz,” dedi. Durakladı. “Bu doğru mu?"</p>

  <p>Ford sinirli bir kahkaha attı. “Evet, bunu söylemek istiyorum,” dedi, “hepimiz, içten içe, anlarsın ya ... eee ...”</p>

  <p>Vogon ayağa kalktı.</p>

  <p>“Hayır, tamamen yanılıyorsunuz,” dedi, “yalnızca acımasız, duygusuz ve kalpsiz dış görünüşümü daha çok belirginleştirmek için şiir yazıyorum. Öyle ya da böyle sizi gemiden atacağım zaten. Muhafız! Tutsakları üç numaralı hava-kilidine götür ve dışarı at!”</p>

  <p>“Ne?” diye bağırdı Ford.</p>

  <p>İri yarı genç bir Vogon muhafız öne çıktı ve kalın, yağlı kollarıyla onları kayışların arasından çekip çıkardı.</p>

  <p>“Bizi uzaya atamazsınız,” diye bağırdı Ford, “biz bir kitap yazmaya çalışıyoruz.”</p>

  <p>“Direnmek faydasız!” diye bağırarak karşılık verdi, Vogon muhafız. Vogon Muhafız Ordusu’na katıldığında ilk öğrendiği cümleydi bu.</p>

  <p>Kaptan dalgın bir keyifle onları izledi ve sonra sırtını döndü.</p>

  <p>Arthur çılgınca çevresine bakındı.</p>

  <p>“Şimdi ölmek istemiyorum!” diye bağırdı. “Hâlâ başım ağrıyor! Cennete baş ağrısıyla gitmek istemiyorum, bütün aksiliğim üstümde olacak ve Cennet’in tadını çıkaramayacağım!”</p>

  <p>Muhafız ikisini de boyunlarından sıkıca kavradı ve kaptanın sırtını saygıyla eğilerek selamladıktan sonra ani bir manevrayla, itiraz etmekte olan iki tutsağı sürükleyerek köprüden çıkardı. Çelik bir kapı kapandı ve kaptan yine tek başına kaldı. Şiir defterini yavaş yavaş karıştırırken sessizce mırıldanarak derin düşüncelere dalmıştı.</p>

  <p>“Hımmm,” dedi, “<i>temeli oluşturan mecazın gerçeküstücülüğü</i> ...” Bunu bir an değerlendirdi sonra zalimce bir gülümsemeyle defterini kapattı.</p>

  <p>“Ölüm onlar için fazla iyi bir son,” dedi.</p>

  <div>
    <br />
  </div>

  <p class="p1" style="text-align: center;"><img alt="orta" src="../Images/orta.jpg" /></p>

  <div>
    <br />
  </div>

  <p>Çelik duvarlı, uzun koridor Vogonun kauçuğu andıran koltukaltlarına sıkıştırdığı iki insansının güçsüz debelenmeleriyle yankılandı.</p>

  <p>“Bu harika,” dedi şaşkınlıktan zırvalayan Arthur, “bu gerçekten müthiş. Bıraksana beni, seni hayvan!”</p>

  <p>Vogon muhafız onları sürüklemeye devam etti.</p>

  <p>“Endişelenme,” dedi Ford, “bir şeyler düşüneceğim.” Ama sesi hiç de umut verici gelmiyordu.</p>

  <p>“Direnmek faydasız!” diye böğürdü muhafız.</p>

  <p>“Böyle şeyler söylemeyi kes,” dedi Ford kekeleyerek. “Böyle şeyler söylersen, olumlu zihinsel yaklaşımımızı nasıl koruyabiliriz?”</p>

  <p>“Tanrım,” diye yakındı Arthur, “olumlu bir zihinsel yaklaşımdan bahsediyorsun, ama bugün yok edilen senin gezegenin değildi. Bu sabah uyandığımda güzel ve rahat bir gün geçireceğimi düşünüyordum. Ufak tefek bir şeyler okuyacak ve köpeği fırçalayacaktım ... saat henüz öğleden sonra dört ve ben bu saatte Yerküre’nin hâlâ dumanı tüten kalıntılarından altı ışık yılı uzaktaki bir uzaygemisinden dışarı atılıyorum!” Vogon onu daha sıkı tutmaya başlayınca gurultulu sesler çıkararak anlaşılmaz bir şeyler daha geveledi.</p>

  <p>“Pekâlâ,” dedi Ford, “sadece paniğe kapılma!”</p>

  <p>“Paniğe kapılmaktan söz eden kim?” diye bağırdı Arthur. “Ben hâlâ kültür şoku yaşıyorum. Sen bir de beni duruma uyum sağlayıp ne olup bittiğini iyice anladıktan sonra gör. İşte o <i>zaman</i> paniğe kapılmaya başlayacağım!”</p>

  <p>“Arthur, gittikçe isterik davranıyorsun. Kapa çeneni!” Ford bütün gücüyle düşünmeye çalıştı, ama tekrar bağırmaya başlayan muhafız sağlıklı düşünmesini engelliyordu.</p>

  <p>“Direnmek faydasız!”</p>

  <p>“Sen de çeneni kapayabilirsin!” diye bağırdı Ford.</p>

  <p>“Direnmek faydasız!”</p>

  <p>“Of, kes artık şunu,” dedi Ford. Başını kendisini tutan muhafızın yüzünü görene dek çevirdi. O anda aklına bir fikir geldi.</p>

  <p>“Bu tür şeylerden gerçekten hoşlanıyor musun?” diye aniden sordu.</p>

  <p>Vogon durup hareketsizleşti ve yüzüne yavaş yavaş sınırsız bir aptallık ifadesi yayıldı.</p>

  <p>“Hoşlanmak?” diye gürledi. “Ne demek istiyorsun?”</p>

  <p>“Demek istediğim şu,” dedi Ford, “bu sana tam anlamıyla tatmin edici bir yaşam sunuyor mu? Etrafta ayaklarını yere vura vura dolaşmak, bağırıp çağırmak, insanları uzaygemilerinden atmak...”</p>

  <p>Vogon alçak ve çelik tavana boş boş baktı, iki kaşı neredeyse birbiri üstüne binecekti. Ağzı açıldı ve öylece kaldı. “Ama mesai saatleri iyi...” diyebildi sonunda.</p>

  <p>“Öyle olmak zorunda,” diye onayladı Ford.</p>

  <p>Arthur bakmak için başını Ford’a çevirdi.</p>

  <p>“Ford, ne yapıyorsun?” diye sordu, şaşkınlık içinde fısıldayarak.</p>

  <p>“Yalnızca çevremde olup bitenlerle ilgilenmeye çalışıyorum, tamam mı?” dedi Ford. “Demek saatler oldukça iyi, öyle mi?” diye devam etti.</p>

  <p>Vogon miskin düşünceler zihninin karanlık derinliklerinde uyuşuk uyuşuk kıpırdanmaya başlarken başını eğip ona baktı.</p>

  <p>“Evet,” dedi, “ama sen konuyu açtığın için söylüyorum, zamanın büyük bölümü oldukça berbat geçiyor. Bir tek şey dışında ...” tekrar düşündü, ki bu da tavana bakmasını gerektirmişti - “bazen bağırıp çağırmak çok hoşuma gidiyor.” Ciğerlerini havayla doldurup böğürdü, “Direnmek- ”</p>

  <p>“Evet evet, tamam,” diye hızla sözünü kesti Ford, “bu işte başarılı olduğunu söyleyebilirim. Ama madem çoğunlukla berbat,” dedi yavaşça, sözcüklere hedefe ulaşmaları için zaman tanıyarak, “o zaman neden bu işi yapıyorsun? Bunun nedeni nedir? Kızlar? Deri? <i>Maçoluk?</i> Yoksa bütün bunların anlamsız sıkıcılığıyla boğuşmak sana ilginç bir meydan okuma fırsatı mı sunuyor?”</p>

  <p>Arthur şaşkınlık içinde bir Ford’a bir muhafıza bakıyordu.</p>

  <p>“Eee...” dedi muhafız, “eee ... eee ... bilmiyom. Galiba ben bu işi... yalnızca ... yapıyorum işte. Teyzem uzaygemisi muhafızlığının genç bir Vogon için iyi bir meslek olduğunu söyledi, anlarsın ya, üniforma, bele takılan kılıfın içinde aşağı sarkan sersemletici ışın tabancası, anlamsız sıkıcılık falan...”</p>

  <p>“Bak, gördün mü Arthur,” dedi Ford, kanıtlamaya çalıştığı şeyi sonuca bağlamış birinin tavrıyla, “sen de derdin var sanıyorsun.”</p>

  <p>Arthur gerçekten de öyle sanıyordu. Gezegeninin başına gelen bunca tatsız şeyden ayrı olarak, Vogon muhafızı onu neredeyse boğmak üzereydi ve uzay boşluğuna atılma düşüncesinden pek hoşlanmamıştı.</p>

  <p>“Bir de onun derdini anlamaya çalış,” diye ısrar etti Ford. “Şu zavallı delikanlıya bir bak, ömrü boyunca yapacağı iş, ayaklarını yere rap rap vura vura yürüyüp insanları uzaygemilerinden atmak ...”</p>

  <p>“Ve bağırmak,” diye ekledi muhafız.</p>

  <p>“Bir de bağıracak, elbette,” dedi Ford, boynuna dolanmış kalın kola dostça bir tevazuyla vurdu hafifçe, “... ve bunu neden yaptığını bile bilmiyor!”</p>

  <p>Arthur bunun çok üzücü olduğunu zayıf bir hareketle onayladı, çünkü konuşacak kadar soluk alamıyordu.</p>

  <p>Kafası iyice karışmış muhafızdan derin homurtular duyuldu.</p>

  <p>“Evet. Böyle düşününce sanırım ...”</p>

  <p>“Bravo delikanlı,” diye yüreklendirdi onu Ford.</p>

  <p>“Peki ama,” diye devam etti homurdanma, “başka bir seçeneğim var mı?”</p>

  <p>“Var,” dedi Ford, neşeyle ama yavaşça, “bu işi bırakabilirsin elbette! Onlara,” diye devam etti, “artık bu işi yapmayacağını söyle.” Buna bir şeyler eklemesi gerektiğini hissetti, ama şu an için muhafızın aklı kendisine söylenenlerle epey meşgul görünüyordu.</p>

  <p>“Hıııııııııııımmmmmmmmmmmmmmmmmmmm..” dedi muhafız, “eee, şey, bence bu o kadar da güzel bir fikir değil.”</p>

  <p>Ford fırsatın avuçlarından kayıp gitmek üzere olduğunu fark etti.</p>

  <p>“Dur bir dakika,” dedi, “bu yalnızca bir başlangıç, anlıyor musun? Arkasından daha fazlası gelecek, anlıyor musun?...”</p>

  <p>Ama tam da o anda muhafız onları tekrar sıkıca tutmaya başladı ve asıl amacı olan tutsakları hava-kilidine taşıma işine devam etti. Konuşma belli ki ona oldukça dokunmuştu.</p>

  <p>“Hayır, eğer sizin için fark etmezse,” dedi muhafız, “ikinizi şu hava-kilidinden atıp yapmam gereken birkaç bağırıp çağırma işine devam etsem iyi olacak.”</p>

  <p>Ford için kesinlikle fark ederdi.</p>

  <p>“Haydi ama ... dinle biraz!” dedi daha yavaş, daha neşesiz bir tonla.</p>

  <p>“Hahhhhgggggggnnnnn ...” dedi Arthur, anlaşılır bir tonlama kullanmaksızın.</p>

  <p>“Bekle biraz,” diye devam etti Ford, “daha müzik ve sanat var, sana anlatacağım daha pek çok şey var! Agggghhhhh!”</p>

  <p>“Direnmek faydasız!” diye böğürdü muhafız ve ekledi, “Görüyorsun ya, eğer böyle devam edersem, Kıdemli Bağırma Subaylığı’na terfi edebilirim. Bağırmayan ve insanları itip kakmayan subaylar için genelde boş kadro bulunmaz, bu yüzden bence bildiğim şeyi yapmaya devam etmek benim için daha iyi.”</p>

  <p>Artık hava-kilidine ulaşmışlardı - geminin iç yüzeyine gömülü daire biçiminde, kocaman, çelik bir kapaktı; çok ağır ve aşılmaz görünüyordu. Muhafız bir düğmeye bastı ve kapak yağ gibi kayarak açıldı.</p>

  <p>“Yine de ilgilendiğiniz için teşekkür ederim,” dedi Vogon muhafız. “Hoşça kalın.” Ford ve Arthur’u kapaktan içeri, küçük bir kabine fırlattı. Arthur düştüğü yerde soluk soluğa yatıp kaldı. Ford hemen yerden kalkıp kapanmakta olan kapağa umutsuzca omuz attı.</p>

  <p>“Ama dinle,” diye bağırdı muhafıza, “hakkında hiçbir şey bilmediğin koca bir dünya var ... bak buna ne dersin?” Umutsuzca, o anda aklına gelen tek kültür kırıntısına sarıldı - Beethoven’in Beşinci Senfonisi’nin ilk notalarını mırıldanmaya başladı.</p>

  <p>“<i>Da da da dam!</i> Bu içindeki hiçbir şeyi harekete geçirmiyor mu?”</p>

  <p>“Hayır,” dedi muhafız, “pek değil. Ama teyzeme bundan bahsedeceğim.”</p>

  <p>Sonra başka bir şey söylediyse bile ne dediği duyulmadı. Kapak sımsıkı kapanmış ve gemi motorlarının uzaktan gelen hafif mırıltısı dışında ortalık sessizleşmişti.</p>

  <p>Yaklaşık iki metre çapında, üç metre yüksekliğinde ve pırıl pırıl parlatılmış silindir bir bölmenin içindeydiler.</p>

  <p>Ford soluk soluğa çevresine bakındı.</p>

  <p>“Onda biraz potansiyel var sanmıştım,” dedi ve yere çöküp sırtını kavisli duvara dayadı.</p>

  <p>Arthur hâlâ düştüğü yerde, zeminin kavisli kısmında yatıyordu. Kafasını kaldırıp bakmadı. Kesik kesik soluyarak öylece yattı.</p>

  <p>“Şimdi köşeye sıkıştık, değil mi?”</p>

  <p>“Evet,” dedi Ford, “köşeye sıkıştık.”</p>

  <p>“Peki bir şey düşünemedin mi? Bir şeyler düşüneceğini söylemiştin sanırım. Belki de bir şey düşündün, ama ben fark edemedim.”</p>

  <p>“Şey, evet, bir şey düşündüm,” dedi Ford hızlı hızlı soluyarak. Arthur umutlu gözlerle ona baktı.</p>

  <p>“Ama maalesef,” diye devam etti Ford, “düşündüğüm şey bu hava geçirmez kapağın diğer tarafı için geçerliydi.” Az önce üzerlerine kapanan kapağı tekmeledi.</p>

  <p>“Ama iyi bir fikirdi, değil mi?”</p>

  <p>“Ya, evet, çok zekiceydi.”</p>

  <p>“Neydi?”</p>

  <p>“Şey, ayrıntıları henüz belirlememiştim. Bunun bir anlamı da kalmadı zaten, değil mi?”</p>

  <p>“O zaman ... eee, şimdi ne olacak?” diye sordu Arthur.</p>

  <p>“Ha, hımmm, karşımızdaki kapak birkaç saniye sonra otomatik olarak açılacak ve sanırım biz de uzayın derinliklerine fırlayıp oksijensizlikten boğulacağız. Tabii eğer ciğerlerini havayla doldurursan, otuz saniye kadar dayanabilirsin ...” dedi Ford. Ellerini arkasına koyup kaşlarını kaldırdı ve eski bir Betelgeuse savaş ilahisi mırıldanmaya başladı. Birdenbire Arthur’un gözüne çok uzaylı göründü.</p>

  <p>“Demek buraya kadarmış,” dedi Arthur, “öleceğiz.”</p>

  <p>“Evet,” dedi Ford, “tek bir istisna var ... olamaz! Dur bir dakika!” Birden karşısında, Arthur’un görüş alanının arkasında kalan bir şeyin üzerine atıldı. “Bu düğme de neyin nesi?” dedi haykırarak.</p>

  <p>“Ne? Nerede?” diye bağırdı Arthur, o tarafa doğru dönerek.</p>

  <p>“Hayır, yalnızca şaka yapıyordum,” dedi Ford, “eninde sonunda öleceğiz.”</p>

  <p>Duvara yaslanıp kendini tekrar yere bıraktı ve ilahisine kaldığı yerden devam etti.</p>

  <p>“Biliyor musun?” dedi Arthur, “böyle zamanlarda, yani Betelgeuselü bir adamla bir Vogon hava-kilidine tıkılıp kaldığımda ve uzayın derinliklerinde havasızlıktan ölmeme azıcık bir zaman kaldığında, keşke gençken annemi dinleseydim diyorum.”</p>

  <p>“Neden, ne derdi sana?”</p>

  <p>“Bilmem, hiç dinlemedim ki.”</p>

  <p>“Ha.” Ford mırıldanmaya devam etti.</p>

  <p>“Harika,” diye düşündü Arthur kendi kendine, “Nelson’un Sütunu gitti, McDonald’s gitti, geriye kalan tek şey ben ve <i>çoğunlukla zararsız</i> sözcükleri. Birkaç saniye içinde geriye yalnızca <i>çoğunlukla zararsız</i> sözcükleri kalacak. Oysa ki dün gezegende her şey son derece yolunda görünüyordu.”</p>

  <p>Bir motor vızıldadı.</p>

  <p>Hafif bir tıslama, dış kapağın gerçek olamayacak kadar parlak ışık noktacıklarıyla bezenmiş, kapkara bir boşluğa açılmasıyla içeri hücum eden havanın sağır edici gürlemesine dönüştü. Ford ve Arthur, oyuncak bir tabancadan fırlayan mantarlar gibi uzay boşluğuna fırladılar.</p>
</body>
</html>
