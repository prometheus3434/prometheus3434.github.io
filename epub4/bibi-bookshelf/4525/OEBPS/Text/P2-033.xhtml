<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/SM.css" rel="stylesheet" type="text/css" />
</head>

<body>
  <h3>otuzüç <img alt="SAG" src="../Images/SAG.jpg" /></h3>

  <p>Ormanda, bir buçuk kilometre kadar ötede Arthur Dent yaptığı işe Ford Prefect’in yaklaştığını işitemeyecek kadar dalmıştı.</p>

  <p>Yaptığı şey aslında çok ilginçti ve şöyle bir şeydi: Geniş ve düz bir kaya parçasının üstüne büyük bir kare çizmiş, bu kareyi de bir kenarına onüç tanesi sığmak üzere yüz altmışdokuz tane daha küçük kareye bölmüştü.</p>

  <p>Ayrıca küçük ve düzgün taşlar toplamış ve her birinin üstüne bir harf kazımıştı. Geniş ve düz kayanın etrafında, hayatta kalmayı başaran yerlilerden ikisi yüzlerinde mutsuz bir ifadeyle oturmaktaydı. Arthur Dent onlara bu taşlara kazınmış ilginç kavramı tanıtmaya çalışıyordu.</p>

  <p>Şu ana kadar işler pek de iyi gitmemişti. Yerliler taşların bir kısmını yemeye, bir kısmını gömmeye ve geri kalanını da fırlatıp atmaya çalışmışlardı. Epeyce uğraştıktan sonra Arthur içlerinden birini, çizdiği tablonun üzerine birkaç taş yerleştirmeye ikna edebilmişti, ki bir gün öncesine kadar bunu bile başaramamıştı. Yaratıkların morallerinin hızla çökmesiyle birlikte zekâlarında da buna paralel bir düşüş gerçekleşiyordu sanki.</p>

  <p>Onları heveslendirebilecek bir girişim olarak Arthur tablonun üzerine kendisi birkaç tane taş dizdi ve yerlileri birkaç taş da onların eklemesi için cesaretlendirmeye çalıştı.</p>

  <p>Ama işler pek yolunda gitmiyordu.</p>

  <p>Ford yakındaki bir ağacın yanından onları sessizce izledi.</p>

  <p>“Hayır,” dedi Arthur, yerlilerden biri korkunç bir umutsuzluk krizi sırasında harfleri birbirine karıştırmıştı. "Bak, Q on puan ediyor, anlıyor musun ve üçlü kelime puanı, o halde ... Bak, sana kuralları anlatmıştım ... Hayır, hayır, bak, lütfen, o çene kemiğini bırak ... Pekâlâ, tekrar başlıyoruz. Bu sefer konuya yoğunlaşmaya çalış.”</p>

  <p>Ford dirseğini ağaca ve avucunu da başına dayadı.</p>

  <p>“Ne yapıyorsun, Arthur?” diye sordu sakin bir sesle.</p>

  <p>Arthur irkilerek başını kaldırdı. Birden bütün bunların birazcık saçma görünebileceği hissine kapılmıştı. Bütün bildiği kendisi küçük bir çocukken bunun bir rüya gibi işe yaradığıydı. Ama o zaman işler farklıydı ya da farklı olabilirdi.</p>

  <p>“Mağara adamlarına ‘Scrabble’ öğretmeye uğraşıyorum.”</p>

  <p>“Onlar mağara adamı değil,” dedi Ford.</p>

  <p>“Mağara adamlarına benziyorlar.”</p>

  <p>Ford düzeltmekten vazgeçti.</p>

  <p>“Anlıyorum,” dedi.</p>

  <p>“Akıntıya karşı kürek çekiyorum,” dedi bitkin bir halde Arthur, “bildikleri tek kelime homurtu ve onun da harflerini bile bilmiyorlar."</p>

  <p>İç çekti ve arkasına yaslandı.</p>

  <p>“Bunun ne işe yaraması gerekiyor?”</p>

  <p>“Onları gelişmeleri için cesaretlendirmemiz gerek! Evrim geçirmeleri için! Arthur öfkeyle patladı. Bıkkın bir iç çekişinin ardından gelen öfke duygusunun, içinde kabaran sersemce bir iş yapıyor olduğu hissini bastıracağını umuyordu. Ama bastırmadı. Ayağa fırladı.</p>

  <p>“Bu... kretenlerden<a href="../Text/DiPNOTLAR.xhtml#a17" id="k17"><sup>[17]</sup></a>&nbsp;doğacak neslin nasıl bir dünya yaratacağını hayal edebiliyor musun?” dedi.</p>

  <p>“Hayal etmek?” dedi Ford, kaşlarını kaldırarak. “Hayal etmemize gerek yok. Biz o dünyayı gördük.”</p>

  <p>“Ama ...” Arthur ümitsizlik içinde kollarını salladı.</p>

  <p>“Gördük,” dedi Ford, “bundan kaçış yok.”</p>

  <p>Arthur taşlardan birine bir tekme savurdu.</p>

  <p>“Onlara keşfettiğimiz şeyden bahsettin mi?” diye sordu.</p>

  <p>“Hımmm?” dedi Ford, pek de konuya yoğunlaşmış görünmeyerek.</p>

  <p>“Norveç,” dedi Arthur, “buzulun içinde Slartibartfast’ın imzası var. Onlara bunun anlamını söyledin mi?”</p>

  <p>“Ne önemi var?” dedi Ford. “Bu onlar için ne anlam ifade edecek ki?”</p>

  <p>“Anlam mı?” dedi Arthur. “Anlam öyle mi? Onun ne anlama geldiğini gayet iyi biliyorsun. Onun anlamı bu gezegenin Yerküre olduğu! Burası benim evim! Burası doğduğum yer!”</p>

  <p>“Doğduğun mu?”</p>

  <p>“Pekâlâ, doğacağım.”</p>

  <p>“Evet, iki milyon yıl sonra. Bunu onlara neden sen söylemiyorsun? Git ve onlara ‘Affedersiniz, yalnızca şuna dikkatinizi çekmeye çalışıyorum ki, iki milyon yıl sonra ben, buradan birkaç kilometre ötede doğmuş olacağım.’ Bak bakalım, ne diyorlar. Seni bir ağacın üzerine kadar kovalayacak ve sonra da ağacı ateşe vereceklerdir.”</p>

  <p>Arthur bu durumu mutsuz bir şekilde içine sindirdi.</p>

  <p>“Gerçeği kabul et,” dedi Ford, “senin ataların oradaki o çatlaklar, buradaki bu zavallı yaratıklar değil.”</p>

  <p>Maymunadam yaratığın taş harfleri huzursuz bir şekilde karıştırdığı yere gitti. Başını salladı.</p>

  <p>“Şu Scrabble’ı ortadan kaldır, Arthur,” dedi, “bu oyun insan ırkını kurtaramayacak, çünkü zaman içinde insan ırkını oluşturacak grup bu değil. İnsan ırkı şu anda bu tepenin öbür tarafında bir kayanın etrafında toplanmış ve kendileri hakkında belgeseller hazırlamakla uğraşıyorlar.”</p>

  <p>Arthur garip bir ürkme hissine kapıldı.</p>

  <p>“Yapabileceğimiz bir şeyler olmalı,” dedi. Vücudunda müthiş bir umutsuzluk hissi gezindi; işte buradaydı, Yerküre’de, geleceğini dehşet verici ve keyfi bir felaketle kaybeden Yerküre, görünüşe bakılırsa şimdi de geçmişini kaybetmek üzereydi.</p>

  <p>“Hayır,” dedi Ford, “yapabileceğimiz hiçbir şey yok. Bu Yerküre’nin tarihini değiştirmez, anlıyor musun, çünkü bu <i>zaten</i> Yerküre’nin tarihi. İster beğen, ister beğenme, ama sen Golgafirinçanların soyundan geliyorsun. İki milyon yıl sonra Vogonlar tarafından mahvedilecekler. Tarih asla değiştirilemez, anlıyor musun, bütün parçalar tıpkı yapboz parçacıkları gibi birbirini tamamlar. Hayat, komik bir şey değil mi?”</p>

  <p>Yerdeki Q harfini aldı ve uzaktaki bir kurtbağrı çalısının dibine doğru attı ve taş orada yavru bir tavşana çarptı. Tavşan dehşet içinde son hızla kaçtı ve bir tilki tarafından yutuluncaya kadar da hiç durmadı; ama tavşanın kemiklerinden biri tilkinin boğazına takılacaktı ve tilki, zaman içinde leşini sürükleyip uzaklara götüren bir derenin kenarında öldü.</p>

  <p>Bunu izleyen haftalarda Ford Prefect gururunu bastırdı ve Golgafrinçan’da personel memurluğu görevinde bulunmuş bir kızla arkadaşlık kurdu ve kız ölü bir tilkinin leşiyle kirlenmiş bir gölcükten içtiği su yüzünden aniden zehirlenip öldüğünde müthiş üzüldü. Bu hikâyeden alınabilecek tek ders Q harfinin kesinlikle bir kurtbağrı çalısının dibine fırlatılmaması gerektiği olabilir; ama ne yazık ki, bazen öyle anlar vardır ki bu işlem kaçınılmaz olur.</p>

  <p>Hayatta gerçekten çok önemli olan bazı şeyler gibi, bu olaylar zinciri de Ford Prefect ve Arthur Dent tarafından tamamen görülmez durumdaydı. O sırada onlar huysuzca diğer harfleri çekiştiren yerliyi kederli gözlerle izlemekteydiler.</p>

  <p>“Zavallı lanet olası mağara adamları,” dedi Arthur.</p>

  <p>“Onlar mağara adamı değil...”</p>

  <p>“Ne?”</p>

  <p>“Neyse, boş ver,” dedi Ford.</p>

  <p>Zavallı yaratık acıklı bir uluma sesi çıkararak kayanın üzerini yumrukladı.</p>

  <p>“Bu onlar için yalnızca biraz zaman kaybı oldu, değil mi?” dedi Arthur.</p>

  <p>“Uh uh urghhhhh,” diye söylendi yerli ve tekrar kayayı yumrukladı.</p>

  <p>“Telefon temizleyicileri evrim geçirme konusunda bunların önüne geçmiş.”</p>

  <p>“Urgh, grr grr, gruh!” diye ısrar etti yerli, kayayı yumruklamaya devam ediyordu.</p>

  <p>“Niçin kayayı yumruklayıp duruyor?” dedi Arthur.</p>

  <p>“Sanırım, kendisiyle tekrar Scrabble oynamanı istiyor,” dedi Ford, “harfleri işaret ediyor.”</p>

  <p>“Herhalde gene crzjgrdwldiwdc kelimesini heceliyor zavallı şey. Ona crzjgrdwldiwdc kelimesinde yalnızca tek bir g olduğunu söyleyip duruyorum."</p>

  <p>Yerli tekrar kayayı yumrukladı.</p>

  <p>Omzunun üzerinden ne yaptığına baktılar.</p>

  <p>Gözleri yuvalarından fırladı.</p>

  <p>Orada karmakarışık harfler arasında yedisi net bir düz çizgi üzerinde sıralanmaktaydı.</p>

  <p>Bir kelime oluşturmuştu.</p>

  <p>Kelime şuydu:</p>

  <p>“KIRKİKİ.”</p>

  <p>“Grrrurgh guh guh,” diye açıkladı yerli. Harfleri öfkeyle savurdu ve yakındaki bir ağacın altına giderek arkadaşıyla birlikte amaçsızca aylak aylak dolanmaya başladı.</p>

  <p>Ford ve Arthur ona bakakaldılar. Sonra da dönüp birbirlerine bakakaldılar.</p>

  <p>“Orada benim düşündüğüm şey mi yazıyordu?” diye her ikisi de birbirlerine sordular.</p>

  <p>“Evet,” dedi her ikisi de.</p>

  <p>“Kırkiki,” dedi Arthur.</p>

  <p>“Kırkiki,” dedi Ford.</p>

  <p>Arthur iki yerliye doğru koştu.</p>

  <p>“Bize ne anlatmaya çalışıyorsunuz?” diye bağırdı. “Bu ne anlama geliyor?”</p>

  <p>İçlerinden biri yerde yuvarlandı, ayaklarını kaldırarak havada salladı, tekrar yuvarlandı ve sonra uyumaya başladı.</p>

  <p>Diğeriyse ağaca tırmandı ve Ford Prefect’e at kestaneleri fırlattı. Söylemek istedikleri her neyse, onu çoktan söylemişlerdi.</p>

  <p>“Bunun ne anlama geldiğini biliyor musun?”</p>

  <p>“Pek değil."</p>

  <p>“Kırkiki, Derin Düşünce’nin Nihai Cevap olarak bildirdiği sayı.”</p>

  <p>“Evet.”</p>

  <p>“Ve Derin Düşünce’nin Nihai Cevabın Sorusunu bulmak için tasarladığı bilgisayar da Yerküre.”</p>

  <p>“Bunlara inanmamız gerekiyor. Doğru.”</p>

  <p>“Organik yaşam da bilgisayar matriksinin bir parçasıydı.”</p>

  <p>“Öyle diyorsan öyledir.”</p>

  <p>“Öyle diyorum. Bu demektir ki bu yerliler, bu maymunadamlar da bilgisayar programının bölünmemiş bir parçası, biz ve Golgafrinçanlarsa <i>değiliz</i>.”</p>

  <p>“Ama mağara adamları ölüyor ve Golgafrinçanların onların yerine geçtikleri açıkça görülüyor.”</p>

  <p>“Kesinlikle. O halde bunun ne demek olduğunu anlıyorsun değil mi?”</p>

  <p>“Ne?”</p>

  <p>“Büyük bir yanlış, bir yüze göze bulaştırma,” dedi Ford Prefect.</p>

  <p>Arthur etrafına bakındı.</p>

  <p>“Bu gezegen işte bu yüzden berbat bir dönemden geçiyor,” dedi.</p>

  <p>Ford bir an için bocaladı.</p>

  <p>“Yine de, bu durumdan ortaya bir şey çıkması gerek,” dedi sonunda, “çünkü Marvin, Sorunun senin beyin dalgalarının örgüsünde basılı olduğunu görebildiğini söylemişti.”</p>

  <p>“Ama ...”</p>

  <p>“Muhtemelen soru da yanlış ya da doğru olanın çarpılmışı. Ama yine de eğer onu bulabilseydik bize bir ipucu verirdi. Ama bunu nasıl yapabileceğimizi bilemiyorum.”</p>

  <p>Bir süre hiçbir şeyle ilgilenmediler. Arthur yere oturdu ve çimenleri çekiştirip yolmaya başladı, ama bunun uzun süre ilgilenebileceği bir uğraş olmadığını kavrayacaktı. İnanabileceği şey çimenler değildi, ağaçlar amaçsız görünüyordu, sıra sıra uzanan tepeler hiçbir yere doğru sıralanmıyorlarmış gibiydiler ve gelecek tıpkı içinde emeklenmesi gereken bir tünele benziyordu.</p>

  <p>Ford, Etha-altı Duyumatiğiyle oynuyordu. Alette hiç ses yoktu. İçini çekip aleti bir kenara bıraktı.</p>

  <p>Arthur elleriyle yaptığı Scrabble takımının taş harflerinden birini alıp baktı. Bu bir B harfiydi. İç çekti ve tekrar yerine koydu. Yanına koyduğu harf O’ydu. İkisi birlikte BO diye okunuyordu. Onların yanına birkaç harf daha attı. Bunlar da yine tesadüfen K, T, A ve N harfleriydi. İlginç bir rastlantıyla Arthur’un o anki his dünyasını mükemmel bir şekilde niteliyorlardı. Bir an için sözcüğe öylece bakakaldı. Bunu bilerek yapmamıştı. Yalnızca rastgele, şans eseri yapmıştı. Beyni yavaşça birinci vitese geçti.</p>

  <p>“Ford,” dedi aniden, “bak, eğer o Soru benim beyin dalgaları örgümde yazılıysa ve ben de bilinçli olarak bunun farkında değilsem, onun benim bilinçdışımda<a href="../Text/DiPNOTLAR.xhtml#a18" id="k18"><sup>[18]</sup></a>&nbsp;bir yerlerde olması gerekiyor.”</p>

  <p>“Evet, sanırım öyle.”</p>

  <p>“Bu bilinçdışı örgüyü yüzeye çıkarmanın bir yolu olmalı.”</p>

  <p>“Olur mu dersin?”</p>

  <p>“Evet, bu örgünün şekillendirilebileceği rastlantısal bir eleman sayesinde.”</p>

  <p>“Ne gibi yani?”</p>

  <p>“Mesela gözlerim bağlıyken bir keseden Scrabble harflerini çekmek gibi."</p>

  <p>Ford ayağa sıçradı.</p>

  <p>“Çok zekice!” dedi. Çantasından havlusunu çıkardı ve bir iki düğümle onu bir kese haline getirdi.</p>

  <p>“Tam anlamıyla çılgınca,” dedi, “uç noktada bir saçmalık. Ama bunu deneyeceğiz, çünkü bu zekice bir saçmalık. Haydi, çabuk ol.”</p>

  <p>Güneş saygılı bir şekilde bir bulutun arkasına geçti. Birkaç küçük kederli yağmur damlacığı düştü.</p>

  <p>Kalan bütün harfleri bir araya getirdiler ve hepsini kesenin içine attılar. Keseyi salladılar.</p>

  <p>“Pekâlâ,” dedi Ford, “kapat gözlerini. Çekmeye başla. Haydi, haydi, haydi.”</p>

  <p>Arthur gözlerini kapattı ve elini bir havlu dolusu taşın arasına daldırdı. Onları karıştırdı ve dört tane çekip Ford’a uzattı. Ford onları aldığı sırayla yere dizdi.</p>

  <p>“A,” dedi Ford, “L, T, I... ALTI!”</p>

  <p>Gözlerini kırpıştırdı.</p>

  <p>“Sanırım işe yarıyor!” dedi.</p>

  <p>Arthur ona üç tane daha verdi.</p>

  <p>“K, E, R ... KER. Şey, belki de yaramıyor,” dedi Ford.</p>

  <p>“İşte bir üçlü daha.”</p>

  <p>“E, D, O ... Keredo... Korkarım bir anlamı yok.”</p>

  <p>Arthur torbadan üç harf daha çekti. Ford yerlerine yerleştirdi.</p>

  <p>“K, U, Z, dokuz ... Altı Kere Dokuz!” diye bağırdı Ford, “işe yarıyor! Hayret verici, gerçekten işe yarıyor!”</p>

  <p>“Burada daha var.” Arthur harfleri ateşli bir şekilde çekebildiğince hızla çekmeye çalışıyordu.</p>

  <p>“K, A, Ç,” dedi Ford, “... Altı kere dokuz kaç ... E, D, E, R .... Altı kere dokuz kaç eder ...” durakladı. “Haydi, gerisi nerde?”</p>

  <p>“Eee, hepsi bu,” dedi Arthur, “olanların hepsi bu.”</p>

  <p>Geriye yaslandı, aklı karışmıştı, ne diyeceğini bilmiyordu.</p>

  <p>Düğümlenmiş havlunun dibini tekrar karıştırdı, ama orada başka hiç harf yoktu.</p>

  <p>“Yani hepsi bu diyorsun, öyle mi?” dedi Ford.</p>

  <p>“Hepsi bu.”</p>

  <p>“Altı kere dokuz. Kırkiki.”</p>

  <p>“Bu kadar. Hepsi bu.”</p>
</body>
</html>
