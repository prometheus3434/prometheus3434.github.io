<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/SM.css" rel="stylesheet" type="text/css" />
</head>

<body>
  <h3>on <img alt="SAG" src="../Images/SAG.jpg" /></h3>

  <p>Eskiden beri ileri sürüldüğü gibi, Evren tedirgin edici büyüklükte bir yerdir ve pek çok kişi sakin bir hayat uğruna bu gerçeği görmezden gelmeye meyillidir.</p>

  <p>Birçokları kendi tasarladıkları daha küçük bir yere memnuniyetle taşınmaktadır, hatta aslında çoğunluğun yaptığı da budur.</p>

  <p>Örneğin, Doğu Galaktik Kolun bir köşesinde, büyük bir orman gezegeni olan Oglaroon’da “zeki” nüfusun tamamı yalnızca çok küçük ve kalabalık bir ceviz ağacında yaşar. Bu ağaçta doğar, yaşar, âşık olur, ağacın kabuğuna yaşamın anlamı, ölümün amaçsızlığı ve doğum kontrolünün önemi hakkında düşündürücü minik makaleler kazır, son derece küçük birkaç savaşa katılıp en sonunda daha zor ulaşılabilen dallardan birinin toprağa bakan tarafına bağlı olarak ölürler.</p>

  <p>Öyle ki, ağaçlarından ayrılan tek Oglaroonlular, başka ağaçların da hayatı destekleyecek kapasitede olup olmadığını merak etmek ya da öbür ağaçların, yalnızca fazla Oglacevizi yemenin yarattığı bir yanılsama olup olmadığını sorgulamak gibi korkunç bir suç işledikleri için sürgüne gönderilenlerdir.</p>

  <p>Bu davranış biçimi ne kadar tuhaf görünürse görünsün, Galaksi üzerinde benzeri davranış biçiminden suçlu olmayan hiçbir canlı türü yoktur. Total Perspektif Girdabı’nın bu kadar dehşet verici olmasının nedeni de işte budur.</p>

  <p>Çünkü Girdap’a girdiğinizde, bir an için tüm yaradılışın akıllara sığmayan sonsuzluğuyla karşı karşıya kalır ve bu sonsuzluğun bir yerlerinde bulunan mikroskobik bir noktanın üzerindeki mikroskobik bir noktaya konulmuş minicik işaret levhasındaki “Buradasınız?” yazısını görürsünüz.</p>

  <div>
    <br />
  </div>

  <p class="p1" style="text-align: center;"><img alt="orta" src="../Images/orta.jpg" /></p>

  <div>
    <br />
  </div>

  <p>Zaphod’un önünde gri renkli bir ova uzanmaktaydı, yıkılıp viran olmuş, çorak bir düzlük. Rüzgâr bu düzlüğü delicesine dövüyordu.</p>

  <p>Düzlüğün ortasında, çıban başına benzeyen çelik kubbe görünüyordu. Bu, diye akıl yürüttü Zaphod, gideceğimiz yer olmalı. Orası gerçekten de Total Perspektif Girdabı’ydı.</p>

  <p>Orada durup korkuyla ve umutsuzca bakarken ansızın kubbeden, birinin ruhu bedeninden yakılarak çıkarılıyormuş gibi insanlık dışı bir dehşet çığlığı yayıldı.</p>

  <p>Zaphod korkuyla bakakaldı, kanı damarlarında sıvı helyuma dönüşür gibi olmuştu.</p>

  <p>“Hey, bu da neydi?” diye zorlukla fısıldadı.</p>

  <p>“Bir bant kaydı” dedi Gargravarr, “Girdap’a sokulan son kişinin sesi. Her zaman bir sonraki kurbana dinlettirilir. Bir tür prelüd olarak.”</p>

  <p>“Hey, bu gerçekten de berbattı ...” diye kekeledi Zaphod, “şöyle bir partiye ya da o cins bir yerlere kaçıp bu işi tekrar düşünemez miyiz?”</p>

  <p>“Bildiğim kadarıyla,” dedi Gargravarr’ın ruhani sesi, “şu an muhtemelen bir partideyim. Yani, bedenim. Bensiz bir sürü partiye gidiyor. Benim ona sadece engel olduğumu söylüyor. Hey gidi.”</p>

  <p>“Bedeninle ne sorunun var senin?” dedi Zaphod, başına gelecek şey her neyse onu bir parçacık geciktirebilmek endişesiyle.</p>

  <p>“Pekâlâ, bedenim ... bedenim meşgul, anlarsın ya,” dedi Gargravarr duraksayarak.</p>

  <p>"Onun kendine ait bir zihni olduğunu mu söylemek istiyorsun?” dedi Zaphod.</p>

  <p>Gargravarr tekrar konuşmaya başlamadan önce uzun ve hafiften dondurucu bir sessizlik oldu.</p>

  <p>“Bu yorumunu,” diye cevapladı sonunda, “oldukça tatsız bulduğumu söylemeliyim.”</p>

  <p>Zaphod oldukça şaşkın ve mahcup bir tavırla özür sözcükleri mırıldandı.</p>

  <p>“Her neyse,” dedi Gargravarr, “sen nereden bileceksin ki?”</p>

  <p>Ses mutsuz bir tonlamayla titreşti.</p>

  <p>“Gerçek şu ki,” diye devam etti, kullandığı tonlara bakılırsa, kontrolünü çok zor koruduğu açıkça belliydi, “gerçek şu ki, son günlerde yasal bir ayrı yaşamayı deneme sürecindeyiz. Sanırım boşanmayla sonuçlanacak.”</p>

  <p>Ses tekrar sakinleşmiş ve Zaphod’u ne söyleyeceğini bilemez bir durumda bırakmıştı. Tereddütlü bir tavırla bir şeyler geveledi.</p>

  <p>“Sanırım birbirimize pek uygun değildik,” dedi bir süre sonra Gargravarr, “aynı şeyleri yapmaktan mutlu olmuyorduk. En büyük kavgalarımız seks ve balık tutmak yüzünden çıkıyordu. Sonunda ikisini birleştirmeye çalıştık, ama tahmin edersin ki, bu sadece felaketle sonuçlandı. Şimdi bedenim beni içine sokmuyor. Hatta beni görmek bile istemiyor ...”</p>

  <p>Trajik bir havayla tekrar duraksadı. Rüzgâr ovayı kamçı gibi dövüyordu.</p>

  <p>“Yaptığım tek şeyin onu kısıtlamak olduğunu söylüyor. Ona gerçekten de onu kısıtlamak üzere yaratıldığımı anlatmaya çalıştım ve o da bunun bir bedeni sol burun deliğine kadar dolduran ukala bir cevap olduğunu söyledi ve işi orada kestik. Sanırım benim ilk ismimin velayetini üzerine alacak.”</p>

  <p>“Ya ...?” dedi Zaphod zayıf bir sesle. “Peki, ilk ismin nedir?”</p>

  <p>“Şenşakrak,” dedi ses. “Benim ismim Şenşakrak Gargravarr. Bu her şeyi açıklıyor değil mi?”</p>

  <p>“Eee ...,” dedi Zaphod anlayışlı bir ses tonuyla.</p>

  <p>“Ve bu nedenle, bedensiz bir zihin olarak bu işe girdim, yani Total Perspektif Girdabının Koruyuculuğuna. Bu gezegenin topraklarına kimse ayak basmaz. Girdap kurbanları dışında - korkarım onlar da pek kimseden sayılmıyor.”</p>

  <p>“Ya ...”</p>

  <p>“Sana hikâyeyi anlatabilirim. Dinlemek ister misin?”</p>

  <p>“Eee ...”</p>

  <p>“Uzun yıllar önce burası refah içinde, mutlu bir gezegendi - halkı, şehirleri, dükkânları olan normal bir dünyaydı. Yalnızca bu şehirlerin caddelerinde gerektiğinden birazcık daha fazla diyebileceğimiz sayıda ayakkabıcı dükkânı bulunuyordu. Bu dükkânların sayısı da yavaş yavaş sinsice artmaktaydı. Bu durum çok bilinen bir ekonomik fenomen olmakla birlikte, gidişatını izlemek hayli trajikti, çünkü ayakkabıcı dükkânlarının sayısı arttıkça daha çok ayakkabı yapılması gerekiyor ve ayakkabılar gittikçe daha kötü ve daha giyilmez oluyordu. Onlar giyilmez oldukça, ayakkabısız kalmamak için insanlar daha çok ayakkabı almak zorunda kalıyor ve dükkânlar çoğalmaya devam ediyordu, ta ki bölgenin bütün ekonomisi Ayakkabı Olayı Sınırı olarak adlandırıldığını sandığım sınırı geçip ekonomik olarak ayakkabıdan başka bir şey üretme imkânının kalmadığı bir duruma gelene kadar. Sonuç - çöküntü, yıkım ve kıtlıktı. Nüfusun büyük bölümü hayatını kaybetti. Uygun genetik kararsızlığa sahip olup mutasyon geçirerek kuşa dönüşen bir azınlık dışında; -onlardan birini sen de gördün- ki onlar da ayaklarını lanetlediler, toprağı lanetlediler ve bu topraklar üzerinde bir daha kimsenin yürümeyeceğine ant içtiler. Mutsuz bir gruptu. Haydi, seni Girdap’a götürmeliyim.”</p>

  <p>Zaphod şaşkınlık içinde başını sağa sola salladı ve ova boyunca tökezleyerek yürümeye devam etti.</p>

  <p>“Ya sen,” dedi, “sen de bu cehennem çukurundan geliyorsun öyle mi?”</p>

  <p>“Hayır, hayır,” dedi Gargravarr, şaşkınlıkla, “ben Kurbağayıldızı C Dünyası’nda yaşıyordum. Çok güzel bir yer. Nefis balıkçılık olanakları var. Geceleri oraya kaçıyorum. Gerçi artık tek yapabildiğim şey balıkçıları seyretmek. Bu gezegen üzerinde işlevi olan tek şey Total Perspektif Girdabı. Burada inşa edildi, çünkü başka hiç kimse onu kendi topraklarında istemedi.”</p>

  <p>Tam da o anda dehşetengiz bir çığlık daha koptu ve Zaphod tir tir titredi.</p>

  <p>“Bir adama bunu yapan şey ne olabilir?” dedi soluk soluğa.</p>

  <p>“Evren,” dedi Gargravarr yanıtı uzatmadan, “bütün o sonsuz Evren. Sonsuz güneşler, aralarındaki sonsuz uzaklıklar ve görünmez bir nokta üzerinde görünmez bir nokta olan, sonsuz küçüklükteki kendin.”</p>

  <p>“Hey, ben Zaphod Beeblebrox’um, bilirsin ya arkadaş?” diye mırıldandı Zaphod, egosunun son kırıntılarını toplamaya çalışarak.</p>

  <p>Gargravarr cevap vermeden ovanın ortasındaki parlak çelik kubbeye ulaşana kadar kederli mırıltısını sürdürmekle yetindi.</p>

  <p>Oraya yaklaştıklarında kubbenin yan tarafında vızıldayarak bir kapı açıldı ve küçük, karanlık bir odacık göründü.</p>

  <p>“Gir,” dedi Gargravarr.</p>

  <p>Zaphod korkuyla irkildi.</p>

  <p>“Hey, ne yani, şimdi mi?” dedi.</p>

  <p>“Şimdi.”</p>

  <p>Zaphod tedirgin bir halde içeriye göz attı. Odacık çok küçüktü. Çelik kaplıydı ve tek kişinin zar zor sığabileceği bir yer gibi görünüyordu.</p>

  <p>“Orası... eee ... bana hiç de Girdap gibi görünmüyor,” dedi Zaphod.</p>

  <p>“Değil,” dedi Gargravarr, “orası yalnızca bir asansör. Gir.”</p>

  <p>Sonsuz bir titreme içindeki Zaphod içeri adımını attı. Gargravarr’ın da kendisiyle birlikte asansörün içinde olduğunun farkındaydı, ama bedensiz adam şimdilik konuşmuyordu.</p>

  <p>Asansör inişe geçti.</p>

  <p>“Kendimi bu iş için uygun zihin durumuna sokmalıyım,” diye mırıldandı Zaphod.</p>

  <p>“Bu iş için uygun zihin durumu yoktur,” dedi sertçe Gargravarr.</p>

  <p>“Bir adamı nasıl yetersiz hissettireceğini gerçekten iyi biliyorsun.”</p>

  <p>“Ben değil. Girdap biliyor.”</p>

  <p>İndikleri tünelin dibine geldiklerinde asansörün arkası açıldı ve Zaphod küçük sayılabilecek, işlevsel ve çelik kaplı bir odaya sendeleyerek girdi.</p>

  <p>Odanın en uzak köşesinde içine sadece tek bir adamın sığabileceği, dikine duran çelik bir kutu vardı.</p>

  <p>Bu kadar basitti.</p>

  <p>Kalın bir kabloyla küçük bir cihaz yığınına bağlanıyordu.</p>

  <p>“Bu mu?” diye şaşkınlıkla sordu Zaphod.</p>

  <p>“Evet bu.”</p>

  <p>Aslında o kadar da kötü görünmüyor, diye düşündü Zaphod.</p>

  <p>“Ben de içine gireceğim, öyle mi?”</p>

  <p>“İçine giriyorsun,” dedi Gargravarr, “ve korkarım bunu hemen yapman gerekiyor.”</p>

  <p>“Tamam, tamam," dedi Zaphod.</p>

  <p>Kutunun kapısını açtı ve içeri girdi.</p>

  <p>Kutunun içinde bekledi.</p>

  <p>Beş saniye sonra bir klik sesi duyuldu ve bu sesle birlikte bütün Evren kutunun içine doldu.</p>
</body>
</html>
