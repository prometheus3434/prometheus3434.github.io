<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/SM.css" rel="stylesheet" type="text/css" />
</head>

<body>
  <h3>otuzüç <img alt="SAG" src="../Images/SAG.jpg" /></h3>

  <p>Ama sonları gelmedi, en azından o anda.</p>

  <p>Yaylım ateşi birden kesildi ve arkasından gelen ani sessizlik birkaç garip uğultu ve gümbürtüyle noktalandı.</p>

  <p>Dördü birbirlerine baktılar.</p>

  <p>“Ne oldu?” dedi Arthur.</p>

  <p>“Durdular,” dedi Zaphod, omuzlarını silkerek.</p>

  <p>“Neden?”</p>

  <p>“Bilmem, gidip sormak ister misin?”</p>

  <p>“Hayır.”</p>

  <p>Beklediler.</p>

  <p>“Kimse yok mu?” diye seslendi Ford.</p>

  <p>Cevap gelmedi.</p>

  <p>“Bu garip.”</p>

  <p>“Belki de bir tuzaktır.”</p>

  <p>“Kafaları o kadar çalışmaz.”</p>

  <p>“O gümbürtüler neydi?”</p>

  <p>“Bilmem.”</p>

  <p>Birkaç saniye daha beklediler.</p>

  <p>“Pekâlâ,” dedi Ford, “gidip bir bakacağım.”</p>

  <p>Diğerlerine bir göz attı.</p>

  <p>“Kimse <i>Hayır gidemezsin, bırak yerine ben gideyim</i>, demeyecek mi?”</p>

  <p>Hepsi hayır anlamında kafa salladı.</p>

  <p>“Pekâlâ,” dedi ve ayağa kalktı.</p>

  <p>Bir an hiçbir şey olmadı.</p>

  <p>Sonra, bir iki saniye daha hiçbir şey olmamaya devam etti. Ford yanmakta olan bilgisayardan büyük dalgalar halinde yükselen yoğun dumanın arasından dikkatle baktı.</p>

  <p>Dikkatli bir şekilde açığa çıktı.</p>

  <p>Hâlâ hiçbir şey olmuyordu.</p>

  <p>Yirmi metre ötede, dumanın ardında uzay giysili polislerden birini belli belirsiz seçebiliyordu. Yerde buruşuk bir yığın halinde yatıyordu. Diğer yöne doğru yirmi metre ötedeyse ikinci adam yatıyordu. Ortalıkta başka hiç kimse görünmüyordu.</p>

  <p>Bu Ford’a çok tuhaf geldi.</p>

  <p>Ağır ve ürkek adımlarla ilkine doğru yürüdü. Yaklaştığında adamın bedeninin güven verici bir hareketsizlik içinde yattığını gördü. Adamın yanına ulaşıp gevşek parmaklarından sallanan Öldürmatik tabancasına ayağını koyduğunda da adam güven verici bir hareketsizlik içinde yatmaya devam etti.</p>

  <p>Eğildi ve hiçbir dirençle karşılaşmadan tabancayı çekip aldı.</p>

  <p>Polis ölmüştü besbelli.</p>

  <p>Hızlı bir inceleme, onun Blagulon Kappa’dan olduğunu ortaya koydu - o metan soluyan bir canlı türüydü ve Magrathea’nın yoğunluğu düşük oksijenli atmosferinde hayatta kalmak için uzay giysisine ihtiyacı vardı.</p>

  <p>Görünüşe bakılırsa, sırt çantasında taşıdığı minik yaşam destek sistemi bilgisayarı beklenmedik bir şekilde havaya uçmuştu.</p>

  <p>Büyük bir şaşkınlık içindeki Ford bilgisayarın sağını solunu dürtükledi. Bu minyatür giysi bilgisayarları genelde gemideki ana bilgisayarın tam bir kopyasıydı ve ana makineye Etha-altı aracılığıyla doğrudan bağlıydılar. Böyle bir sistem, bütün bağlantılarda bir arıza oluşması durumu dışında -ki bu o ana dek hiç duyulmamıştı- her koşulda çalışırdı.</p>

  <p>Aceleyle yüzükoyun yatan diğer adamın yanına gitti ve aynı olanaksız şeyin tahminen aynı anda onun da başına geldiğini gördü.</p>

  <p>Gelip bakmaları için diğerlerini de çağırdı. Geldiler ve onun şaşkınlığını paylaştılar, ama merakını değil.</p>

  <p>“Haydi şu delikten bir an önce çıkalım,” dedi Zaphod. “Aramam gereken şey her neyse, buradaysa bile onu istemiyorum.” İkinci Öldürmatik tabancasını kaptı, kimseye zararı olmayan bir muhasebe bilgisayarını havaya uçurdu ve koşarak koridora daldığında diğerleri de onu izledi. Zaphod az daha onları birkaç metre ötede bekleyen bir havamobili de havaya uçuracaktı.</p>

  <p>Havamobil boştu, ama Arthur onun Slartibartfast’ınki olduğunu anladı.</p>

  <p>Dağınık kontrol paneline bir not iliştirilmişti. Notta kumanda düğmelerinden birine işaret eden bir ok vardı.</p>

  <p><i>Büyük olasılıkla basılacak en iyi düğme bu</i>, yazıyordu notta.</p>
</body>
</html>
