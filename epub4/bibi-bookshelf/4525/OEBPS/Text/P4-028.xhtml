<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/SM.css" rel="stylesheet" type="text/css" />
</head>

<body>
  <h3>yirmisekiz <img alt="SAG" src="../Images/SAG.jpg" /></h3>

  <p>“İnsanlar konuşmaya başladı,” dedi o akşam Fenchurch, çellosunu yemlikten içeri almalarının ardından.</p>

  <p>“Sadece konuşmakla kalmıyorlar,” dedi Arthur, “kocaman iri harflerle, gazetelerde bingo ödüllerinin altında yayınlıyorlar da. Bunları almamın sebebi de bu.”</p>

  <p>Ona uzun ve ince görünümlü uçak biletlerini gösterdi.</p>

  <p>“Arthur!” dedi kız, onu kucaklayarak. “Bu onunla konuşmayı başardığın anlamına mı geliyor?”</p>

  <p>“Aşırı telefonik bir tükenme yaşadım bugün” dedi Arthur. “Fleet Street’teki her gazetenin her bölümüyle konuştum ve sonunda onun numarasına ulaştım.”</p>

  <p>“Çok sıkı çalıştığın belli, terden sırılsıklam olmuşsun, benim zavallı sevgilim.”</p>

  <p>“Terden değil,” dedi Arthur bezgin bir sesle. “Az önce burada bir fotoğrafçı vardı. Vazgeçirmeye çalıştım, ama - her neyse önemli olan, evet başardım.”</p>

  <p>“Onunla konuştun.”</p>

  <p>“Karısıyla konuştum. Kocasının o anda telefona gelemeyecek kadar garip bir durumda olduğunu söyledi ve tekrar arayıp arayamayacağımı sordu.”</p>

  <p>Yorgun bir şekilde oturdu, bir şeylerin eksik olduğunu fark etti ve onu bulmak için buzdolabına gitti.</p>

  <p>“İçecek bir şey ister misin?”</p>

  <p>“Bunun için cinayet bile işleyebilirim. Çello öğretmenim beni yukarıdan aşağı süzüp ‘Ah, evet, tatlım, sanırım bugün biraz Çaykovski çalacağız’ dediğinde bunun zor anlar geçireceğim anlamına geldiğini öğrendim artık.”</p>

  <p>“Sonra onu tekrar aradım,” dedi Arthur, “ve karısı kocasının şu anda 3.2 ışık yılı uzakta olduğunu, sonra tekrar aramam gerektiğini söyledi.”</p>

  <p>“Ya.”</p>

  <p>“Tekrar aradım. Kadın durumun daha iyi olduğunu söyledi. Kocası şimdi sadece 2.6 ışık yılı uzaktaydı, ama telefona çağırmak için bu hâlâ uzun bir mesafe sayılırdı.”</p>

  <p>“Sence,” dedi Fenchurch şüpheli bir tonla, “konuşabileceğimiz başka biri var mıdır?”</p>

  <p>“Sonra durum daha da kötüleşti,” dedi Arthur, “Bir bilim dergisinde onu şahsen tanıyan biriyle konuştum ve o bana John Watson’un o ayın en moda aptalca teorisinin doğru olduğuna inanmakla kalmayıp bunun kendisine altın sakallı, yeşil kanatlı ve Dr Scholl sandaleti giymiş melekler tarafından getirilmiş kanıtına da sahip olduğunu söyledi. Bunun doğruluğunu sorgulayan kişiler için söz konusu saboları zafer kazanmış bir tavırla çıkarıp gösteriyormuş hemen.”</p>

  <p>“İşlerin bu kadar kötü olduğunu bilmiyordum,” dedi Fenchurch yavaşça. Huzursuz bir şekilde elindeki biletlerle oynuyordu.</p>

  <p>“Bayan Watson’ı tekrar aradım,” dedi Arthur. “Bu arada, kadının adını bilmek istersen, Esrarlı Jill.”</p>

  <p>“Anlıyorum.”</p>

  <p>“Anladığına memnun oldum. Bunların hiçbirine inanmayacağını düşündüğüm için bu kez aradığımda konuşmalarımızı telesekretere kaydettim.”</p>

  <p>Telefonun yanına gidip bütün düğmeleriyle bir süre oynadı ve hepsine öfkelendi, çünkü bu telefon <i>Hangisi?</i> adlı dergi tarafından tavsiye edilen bir markaydı ve çıldırmadan kullanılması imkânsız bir nesneydi.</p>

  <p>“İşte burada,” dedi en sonunda, alnındaki teri silerek.</p>

  <p>Jeostatik uydu yüzünden ses ince ve çatlak geliyordu, ama aynı zamanda büyüleyici bir sakinlikteydi.</p>

  <p>“Belki de,” dedi Esrarlı Jill Watson, “telefonun aslında onun asla girmediği bir odada olduğunu açıklamam gerekirdi. Telefon Tımarhanede, anlıyorsunuz ya. Akıllı Wonko Tımarhaneye girmekten hoşlanmaz ve onun için de girmez. Bunu bilmeniz gerektiğini düşündüm, çünkü bu sizi telefon etme derdinden kurtarır. Onunla tanışmayı arzu ediyorsanız bu kolaylıkla ayarlanabilir. Bütün yapmanız gereken içeri girmek. Yalnızca Tımarhane dışındaki insanlarla tanışmayı kabul ediyor.”</p>

  <p>Kafasının son derece karışmış olduğunu belli eden Arthur’un sesi şöyle dedi: “Özür dilerim, anlamadım. Tımarhane neresi?”</p>

  <p>“Tımarhane <i>neresi</i> mi?” Yine Esrarlı Jill Watson konuşuyordu. “Bir kürdan paketi üzerinde yazan kullanma talimatını okudunuz mu hiç?”</p>

  <p>Arthur’un kasetteki sesi okumadığını itiraf etmek zorunda kaldı.</p>

  <p>“Bunu deneyebilirsiniz. Bunun sizin için işleri biraz daha açıklığa kavuşturduğunu göreceksiniz. Size Tımarhanenin nerede olduğunu gösterdiğini de fark edebilirsiniz. Teşekkür ederim.”</p>

  <p>Telefondan gelen ses kesildi. Arthur cihazı kapattı.</p>

  <p>“Şey, sanırım bunu bir davet olarak kabul edebiliriz,” dedi omzunu silkerek. “Aslında bilim dergisindeki adamdan adresi almayı da başarmıştım.”</p>

  <p>Fenchurch düşünceli bir şekilde kaşlarını çatarak önce ona sonra da biletlere baktı.</p>

  <p>“Buna değer mi sence?” dedi.</p>

  <p>“Şey,” dedi Arthur, “konuştuğum herkesin onun üşütüğün teki olduğuna inanması dışında, paylaştıkları tek ortak fikir onun yunuslar hakkında yaşayan insanlar arasında en çok bilgi sahibi kişi olduğu.”</p>
</body>
</html>
