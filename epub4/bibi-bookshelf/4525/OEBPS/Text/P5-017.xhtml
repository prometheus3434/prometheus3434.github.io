<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/SM.css" rel="stylesheet" type="text/css" />
</head>

<body>
  <h3>onyedi <img alt="SAG" src="../Images/SAG.jpg" /></h3>

  <p>Uzun bir süre boyunca Evrenin “kayıp maddesi” denen şeyin nereye gittiği konusunda tahminler yürütülmüş, tartışmalar yapılmıştır. Galaksinin bir ucundan diğerine tüm önemli üniversitelerin bilim bölümleri onu önce uzak galaksilerin merkezlerinde, sonra tüm evrenin merkezinde ve sınırlarında araştırıp soruşturabilmek için gittikçe daha gelişmiş cihazlar kullanmaya başlamışlardı, ama en sonunda aranan şeyin izi bulunduğundaysa bu maddenin aslında bütün cihazların içine sarıldığı malzeme olduğu anlaşılmıştı.</p>

  <p>O kutunun içinden de bol miktarda kayıp madde çıktı. Random gelecek nesil fizikçilerinin, şimdiki fizikçilerin ulaştığı bulgular kaybolup unutulduğunda bile iz sürebilmeleri ve onu baştan keşfedebilmeleri için bu beyaz renkli küçük ve yumuşak topları kutudan çıkarıp attı.</p>

  <p>Kayıp madde topaklarının arasından sıradan görünümlü siyah bir disk çıkarıp yanındaki kayanın üzerine koydu. Kayıp maddeleri iyice karıştırıp başka bir şey, bir kullanma kılavuzu, fiş ya da benzer bir şeyler daha olup olmadığını anlamaya çalıştı, ama başka bir şey bulamadı. Yalnızca siyah bir disk vardı.</p>

  <p>Fenerini onun üzerine tuttu.</p>

  <p>Bunu yaptığındaysa görünüşte hiçbir belirgin özelliği olmayan diskin yüzeyinde çatlaklar belirmeye başladı. Random önce tedirgin olup geri çekildi, ama sonra bu nesne artık her neyse, onun yalnızca kendi kendine açılmakta olduğunu anladı.</p>

  <p>Bu işlem hayran olunacak kadar güzeldi. Olağanüstü bir karmaşıklıktaydı, ama aynı zamanda bir o kadar da basit ve zarifti. Kendi kendine açılan bir origami parçasını ya da sadece birkaç saniye içinde goncadan güle dönüşen bir tomurcuğu andırıyordu.</p>

  <p>Birkaç saniye önce pürüzsüz düzgünlükteki siyah diskin olduğu yerde şimdi bir kuş bulunuyordu. Kanatlarını çırparak havada asılı kalan bir kuş.</p>

  <p>Random dikkatli ve temkinli bir şekilde gerilemeye devam etti.</p>

  <p>Kuş hafiften pikka kuşuna benziyordu, ama ondan azıcık daha küçüktü. Yani aslında pikka kuşundan daha büyüktü veya daha kesin konuşmak gerekirse tamı tamına aynı boyutta ya da pikka kuşunun en azından iki katı kadardı. Üstelik pikka kuşlarından çok daha mavi ve çok daha pembe olmakla birlikte, aynı zamanda simsiyahtı.</p>

  <p>Bu kuşta Random’ın adını hemen koyamayacağı çok daha tuhaf bir şey vardı.</p>

  <p>Pikka kuşlarına kesinlikle benzeyen tarafı, her ikisinin de sizin göremediğiniz bir şeyi gözlüyormuş gibi bakan gözleriydi.</p>

  <p>Ansızın ortadan kayboldu.</p>

  <p>Derken aynı şekilde ansızın her şey kararıverdi. Random gergin bir şekilde olduğu yerde çömeldi ve cebindeki keskin uçlu taşı yeniden yokladı. Sonra karanlık çekildi, kendi üzerine kıvrılıp büzülerek bir top halini aldı, ardından bir kez daha kuş biçimine girdi. Random’ın önündeki boşlukta, kanatlarını yavaş yavaş çırparak ve gözlerini üstüne dikerek öylece asılı kaldı.</p>

  <p>“Özür dilerim,” dedi ansızın, “şimdi de kalibre ayarımı yapmam gerekiyor. Bunu söylediğim zaman beni duyabiliyor musun?”</p>

  <p>“Ne zaman neyi söylerken?” diye sordu Random.</p>

  <p>“Güzel,” dedi kuş. “Peki bunu söylediğim zaman duyabiliyor musun?” Bu kez daha yüksek bir tonda konuşmuştu.</p>

  <p>“Evet, tabii ki duyabiliyorum!” dedi Random.</p>

  <p>“Ya bunu duyabiliyor musun?” diye sordu kuş, bu kez mezardan gelir gibi derin bir sesle.</p>

  <p>“Evet?”</p>

  <p>Sonra bir sessizlik oldu.</p>

  <p>“Hayır, anlaşılan duymuyorsun,” dedi kuş birkaç saniye sonra. “Güzel. Pekâlâ. 20 ila 16 Khz arasındaki sesleri işitebiliyorsun. Peki. Bu senin için yeterince rahat mı?” diye sordu hoş ve hafifçe bir tenor sesle. “Üst sınırlarda kulak tırmalayıcı ve rahatsız edici bir ahenksizlik yok değil mi? Anlaşılan hayır. Güzel. Bunları veri kanalları olarak kullanabilirim. Şimdi. Benden kaç tane görüyorsun?”</p>

  <p>Hava ansızın iç içe geçmiş bir sürü kuşla doldu. Random sanal gerçeklikler arasında vakit geçirmeye alışkındı, ama bu şimdiye kadar karşılaştığı her şeyden daha garipti. Adeta uzamın tüm geometrisi kesintisiz kuş şekilleriyle baştan aşağı yeniden düzenlenmiş gibiydi.</p>

  <p>Random soluğunu tutarak kollarını yüzüne kapattı. Bunu yaparken kolları kuş şekilli boşlukta hareket etmişti.</p>

  <p>“Hımmm, anlaşılan gereğinden fazla oldu,” dedi kuş. “Şimdi nasıl?”</p>

  <p>Şimdi bir tünel dolusu kuş oluşturmuştu, sanki paralel aynalar arasına sıkışmış bir kuşun sonsuzluğa yansıyan görüntüsüymüş gibi görünüyordu.</p>

  <p>“Sen nesin?” diye haykırdı Random.</p>

  <p>“Bu konuya birazdan geleceğiz,” dedi kuş. “Yalnızca kaç tane olduğumu söyle, lütfen.”</p>

  <p>“Yani, sanki...” Random çaresizce uzakları işaret ediyordu.</p>

  <p>“Anlıyorum. Boyut olarak hâlâ sonsuz sayıda, ama en azından doğru boyutsal matriste çalışıyoruz. Güzel. Hayır, yanıt bir <i>portakal</i> ve iki limon olacaktı.”</p>

  <p>“<i>Limon mu?</i>”</p>

  <p>“Eğer üç limonum ve üç portakalım olsaydı, sonra iki portakal ve bir limonu kaybetseydim elimde ne kalırdı?”</p>

  <p>“Hı?”</p>

  <p>“Pekâlâ. Yani zamanın <i>bu</i> yöne aktığını düşünüyorsun demek. İlginç. Ben hâlâ sonsuz mu görünüyorum?” diye sordu, boşlukta bir o yana bir bu yana doğru şişerek. “Şimdi sonsuz muyum? Ne kadar sarıyım?”</p>

  <p>Kuş an be an akılları durduracak şekil ve sayı değişikliklerine uğruyordu.</p>

  <p>“Yapamıyorum ... .” dedi Random, perişan bir şekilde.</p>

  <p>“Yanıtlamak zorunda değilsin. Artık seni izleyerek yanıtları anlayabiliyorum. O halde annen miyim? Yoksa kaya mı? Kocaman, ezilebilir yumuşaklıkta ve bir yılan gibi kıvrım kıvrım mıyım? Hayır mı? Peki ya şimdi? Geriye doğru gidiyor muyum?”</p>

  <p>Bir kez olsun kuş tamamen hareketsiz kaldı.</p>

  <p>“Hayır,” dedi Random.</p>

  <p>“Aslında gidiyordum. Zaman içinde geriye gidiyordum. Hımm. Pekâlâ, sanırım artık bütün bunları hallettik. Eğer merak ediyorsan şu kadarını söyleyebilirim ki, siz, sizin evreninizde, adına uzay dediğiniz her üç boyutta da özgür bir şekilde hareket edebiliyorsunuz. Zaman dediğiniz dördüncü bir boyuttaysa düz bir çizgi üzerindesiniz ve beşinci bir boyutta olduğunuz yere kök salıyorsunuz ki ihtimal hesaplarının ilk temel şartı budur. Bundan sonra işler biraz karışıyor ve onüçüncü ile yirmiikinci boyutlar arasında öğrenmek bile istemeyeceğiniz şeyler oluyor. Aslında şu an için bütün bilmen gereken evrenin sizin düşünebileceğinizden çok daha karmaşık olduğu, hatta düşünme işine başlarken onun kahrolası karmaşıklıkta bir şey olduğunu düşünerek başlamış olsan bile. Eğer “kahrolası” gibi sözcükler sizi rahatsız ediyorsa bunları kullanmaktan kolaylıkla vazgeçebilirim.”</p>

  <p>“Hangi kahrolası sözcükleri kullanmak istiyorsan kullan.”</p>

  <p>“Öyle yapacağım.”</p>

  <p>“Sen nesin peki?”</p>

  <p>“Ben <i>Rehber’</i>im. <i>Senin</i> evreninde <i>senin Rehberinim.</i> Hatta ben, teknik olarak Her Çeşit Genel Karman Çormanlık adıyla bilinen ve şey anlamına gelen ... dur, en iyisi sana göstereyim.”</p>

  <p>Havada döndü ve mağaranın dışına çıktı. Sonra tekrar şiddetlenmeye başlayan yağmurun altında bir çıkıntıya tünedi.</p>

  <p>“Gel,” dedi, “bunu seyret.”</p>

  <p>Bir kuşun kendisine patronluk taslaması Random’ın hoşuna gitmiyordu, ama yine de onu mağaranın ağzına kadar izledi. Bir eli hâlâ cebindeki taşı yokluyordu.</p>

  <p>“Yağmur,” dedi kuş. “Görüyorsun değil mi? Yalnızca yağmur.”</p>

  <p>“Yağmurun ne olduğunu biliyorum.”</p>

  <p>Damlalar gecenin içinden perde perde iniyor ve aralarından ay ışığı süzülüyordu.</p>

  <p>“O halde anlat bakalım, nedir?”</p>

  <p>“O halde anlat bakalım nedir de ne demek? Bana bak, sen kimin neyisin? O kutuda ne işin vardı? Ne yani, sonunda bana yağmurun ne olduğunu soran bir kuş bulmak için mi bütün geceyi ormanda koşmak ve çıldırmış sincapları kovalayarak geçirmek zorunda kaldım? Yağmur denen şey lanet olası gökyüzünden dökülen sudan başka bir şey değil, tamam mı? Öğrenmek istediğin başka bir şey var mı, yoksa artık eve dönebilir miyiz?”</p>

  <p>Kuş yanıtlamadan önce uzun bir sessizlik oldu. “Eve mi gitmek istiyorsun?”</p>

  <p>“Benim evim yok!” Random öyle yüksek sesle haykırmıştı ki neredeyse kendisi bile şok olmuştu.</p>

  <p>“Yağmura iyi bak ...” dedi <i>Rehber</i> kuş.</p>

  <p>“Zaten yağmura bakıyorum! Etrafta bakılacak başka ne var ki?”</p>

  <p>“Ne görüyorsun?”</p>

  <p>“Ne demek istiyorsun, seni salak kuş? Yalnızca tonlarca yağmur görüyorum. Yalnızca dökülen sular."</p>

  <p>“Suda ne tür şekiller görüyorsun?”</p>

  <p>“Şekiller mi? Şekil falan yok. Yalnızca ...”</p>

  <p>“Yalnızca bir karman çormanlık,” dedi <i>Rehber</i> kuş.</p>

  <p>"Evet.”</p>

  <p>“Peki şimdi ne görüyorsun?”</p>

  <p>Kuşun gözlerinden, görülebilme sınırının tam eşiğinde incecik ve soluk bir ışık huzmesi yayıldı. Çıkıntının altındaki kuru havada görülebilecek hiçbir şey yoktu. Ama ışık huzmesinin yağmur damlalarıyla kesiştiği yerde düz bir ışık tabakası oluştu. Öylesine parlak ve canlıydı ki elle tutulabilecek kadar somut görünüyordu.</p>

  <p>“Ah, harika. Bir lazer gösterisi," dedi Random huysuzlanarak. “Daha önce hiç <i>böyle</i> bir şey görmemiştim, yaklaşık beş milyon rock konserinde gördüklerimi saymazsak tabii.”</p>

  <p>“Bana <i>ne gördüğünü söyle</i>!”</p>

  <p>“Yalnızca düz bir yüzey! Salak kuş.”</p>

  <p>“Orada eskiden olana göre yeni bir şey yok. Ben yalnızca dikkatini belirli anlarda belirli damlalara çekmek için ışığı kullanıyorum, o kadar. Şimdi ne görüyorsun?”</p>

  <p>Işık söndü.</p>

  <p>“Hiçbir şey.”</p>

  <p>“Şimdi de az önce yaptığım şeyin aynısını yapıyorum, ama kızılötesi ışınları kullandığım için göremiyorsun.”</p>

  <p>“Peki göremediğim bir şeyi bana göstermenin anlamı ne?”</p>

  <p>“Şunun için: Bir şeyi görmen onun orada olduğu anlamına gelmez. Aynı şekilde bir şeyi görememen de onun orada olmadığı anlamına gelmez. Her şey algılarının senin dikkatini nereye yönelttiğine bağlıdır.”</p>

  <p>“Ben bunlardan sıkıldım,” dedi Random ve sonra birden nefesi kesildi.</p>

  <p>Yağmurun altında bir şeylerden ürkmüş gibi görünen babasının devasa ve çok canlı üç boyutlu bir görüntüsü asılıydı.</p>

  <div>
    <br />
  </div>

  <p class="p1" style="text-align: center;"><img alt="orta" src="../Images/orta.jpg" /></p>

  <div>
    <br />
  </div>

  <p>Random’ın üç kilometre kadar gerisinde, ağaçlar arasında yürümeye çabalayan babası ansızın durdu. Bir şeylerden ürkmüş gibi görünen görüntüsünü yaklaşık üç kilometre ilerisinde, yağmurla dolu gökyüzünde görünce ürkmüştü. Yürüdüğü yönün sağında ve yaklaşık üç kilometre uzağında bir yerde.</p>

  <p>Neredeyse tamamen kaybolmuş durumdaydı; soğuktan, ıslanmaktan ve yorgunluktan öleceğine inanmış, yalnızca ne olacaksa artık bir an önce olmasını dilemeye başlamıştı. Üstelik az önce bir sincap ona bütün sayfaları eksiksiz bir golf dergisi getirmişti ve artık beyni homurdanıp saçmalamaya başlamıştı.</p>

  <p>Gökyüzünde kendisinin kocaman ve pırıl pırıl bir görüntüsünü görmesi, ona beyninin böyle homurdanıp saçmalamakta haklı olduğunu, ama yürümekte olduğu yön konusunda muhtemelen yanıldığını anlatmıştı aslında.</p>

  <p>Derin bir nefes alarak döndü ve yönünü açıklanması güç ışık gösterisine doğru çevirdi.</p>

  <div>
    <br />
  </div>

  <p class="p1" style="text-align: center;"><img alt="orta" src="../Images/orta.jpg" /></p>

  <div>
    <br />
  </div>

  <p>“Pekâlâ, bunun neyi kanıtlaması gerekiyor?” diye ısrarla sordu Random. Onu şaşırtan şey, böyle bir görüntüyle karşılaşmaktan çok, bu görüntünün babasına ait olmasıydı. İlk hologramını iki aylıkken görmüş, hatta oynaması için bu hologramın içine bırakılmıştı. En son hologramınıysa yaklaşık yarım saat önce AnjaQuantin Yıldız Muhafızları Marşı çalınırken izlemişti.</p>

  <p>“Yalnızca onun artık orada olmadığını ya da az önceki ışık tabakasından daha fazla orada olmadığını,” dedi kuş. “Bu, yalnızca bir yönde hareket eden gökyüzünden akan su ile duyu organlarının saptayabileceği frekanslarda başka bir yöne giden ışığın etkileşiminden ibaret. Görünüşe göre bu, zihninde somut bir görüntü yaratıyor, ama her şey Genel Karman Çormanlık içindeki görüntülerden ibaret. İşte sana bir tane daha.”</p>

  <p>“Annem!” dedi Random.</p>

  <p>“Hayır,” dedi kuş.</p>

  <p>“Ben annemi görünce tanırım!”</p>

  <p>Görüntü gri renkli hangar benzeri geniş bir binanın içinde duran uzaygemisinden çıkan bir kadının görüntüsüydü. Ona bir grup uzun, ince yapılı, morumsu yeşil renkli yaratık eşlik etmekteydi. O kesinlikle Random’ın annesiydi. Yani neredeyse kesinlikle. Aslında Trillian düşük yerçekimli bir yerde bu kadar güvensiz yürümezdi ya da eski ve sıkıcı bir yaşam-destek ortamında bulunduğunda yüzünde böylesine inanılmaz bir ifadeyle etrafına bakmaz veya böyle antika görünüşlü eski bir kamera taşımazdı.</p>

  <p>“Kim öyleyse?” diye sordu Random.</p>

  <p>“İhtimal ekseni üzerindeki annenin uzantısının bir parçası,” dedi <i>Rehber</i> kuş.</p>

  <p>“Ne demek istediğini hiçbir şekilde anlamadım.”</p>

  <p>“Uzay, zaman ve ihtimal, ki her birinin birer ekseni vardır ve bu eksenler boyunca hareket edersin.”</p>

  <p>“Hâlâ anlamıyorum. Ama sanırım ... Hayır. Açıkla.”</p>

  <p>“Ben eve gitmek istediğini sanıyordum.”</p>

  <p>“Açıkla!”</p>

  <p>“Evini görmek ister miydin?”</p>

  <p>“<i>Görmek</i> mi? O yıkıldı!”</p>

  <p>“İhtimal ekseni boyunca süreksizlik gösteriyor. Bak!”</p>

  <p>Yağmurun altında şimdi çok garip ve harika bir şey belirmişti. Bu kocaman mavi yeşil bir küreydi. Sislerle, bulutlarla kaplıydı ve siyah, yıldızlı bir fonun önünde görkemli bir yavaşlıkla dönmekteydi.</p>

  <p>“Şimdi orada,” dedi kuş. “Şimdi de yok.”</p>

  <div>
    <br />
  </div>

  <p class="p1" style="text-align: center;"><img alt="orta" src="../Images/orta.jpg" /></p>

  <div>
    <br />
  </div>

  <p>Üç kilometreden biraz daha az bir mesafede olan Arthur Dent öylece kalakalmıştı. Gördüğü şeye inanamıyordu; orada, önünde, yağmurla sarmalanmış bir şekilde, ama gecenin karanlığının ortasında parlak ve capcanlı asılı duruyordu - Yerküre. Görüntüyü görür görmez nefesi kesildi. Nefesinin kesildiği andaysa görüntü yok oluverdi. Derken yeniden ortaya çıktı. Sonra, Arthur’un pes edip saçını başını yolmasına sebep olan da bu bölümdü zaten, görüntü bir sosise dönüştü.</p>

  <div>
    <br />
  </div>

  <p class="p1" style="text-align: center;"><img alt="orta" src="../Images/orta.jpg" /></p>

  <div>
    <br />
  </div>

  <p>Başının üzerinde sallanan bu kocaman mavi yeşil renkli, ıslak ve sisler içindeki sosisin görüntüsü Random’ı da irkilmişti. Şimdi bu görüntü bir sosis dizisine, daha doğrusu içindeki sosislerin çoğunun eksilmiş olduğu bir sosis dizisine dönüşmüştü. Sosisleri birbirine bağlayan parlak ipin tamamı havada baş döndürücü bir dansla kıvrılıp bükülüyordu. Nihayet yavaşladı, belirsizleşti ve gecenin pırıltılı karanlığı içinde kayboldu.</p>

  <p>"Bu da neydi?” diye sordu Random kısık bir sesle.</p>

  <p>“Aralıklı olarak varlığını sürdüren bir nesneye kendi ihtimal ekseni boyunca atılan bir bakış.”</p>

  <p>“Anlıyorum.”</p>

  <p>“Nesnelerin çoğu kendi ihtimal eksenleri boyunca dönüşüme uğrar ve değişirler, ama senin kökenin olan gezegen biraz daha farklı bir şey yapıyor. İhtimal alanı üzerinde fay hattı diyebileceğimiz bir doğru boyunca uzanıyor. Bu da onun çok sayıda ihtimal koordinatında var olmadığı anlamına geliyor. Yerkürenin doğuştan gelen bir dengesizliği var, ki bu daha çok Çoğul bölgeler olarak saptanan alanlarda yer alan nesnelere özgü bir özelliktir. Bunlar sana bir anlam ifade ediyor mu?”</p>

  <p>“Hayır.”</p>

  <p>“Gidip kendi gözünle görmek ister miydin?”</p>

  <p>“Nereye ... Yerküre’ye mi?”</p>

  <p>“Evet.”</p>

  <p>“Bu mümkün mü?”</p>

  <p><i>Rehber</i> kuş yanıtını hemen vermedi. Kanatlarını açtı ve çaba göstermeksizin sergilediği bir zarafet içinde havaya yükselerek dışarıya, şimdi yeniden biraz hafiflemeye başlamış olan yağmura doğru uçtu.</p>

  <p>Karanlık gökyüzüne heyecan verici şekilde yükselirken etrafında ışıklar çakıyor ve boyutlar onu izlerken heyecanla titreşiyordu. Bir dalış yapıp döndü, ardından havada bir daire çizdi ve tekrar döndü, nihayet Random’ın yüzünün yarım metre ötesinde kanatlarını hafif hafif çırparak sessizce durdu.</p>

  <p>Tekrar konuşmaya başladı.</p>

  <p>“Evren senin için uçsuz bucaksız. Zamanda ve uzayda engin bir yer kaplıyor. Bunun nedeniyse onu algıladığınız filtreler. Oysa ben filtresiz olarak yaratıldım, bu da bütün olası evrenleri barındıran, ama aslında kendisi herhangi bir büyüklüğe sahip olmayan Genel Karman Çormanlığı bütünüyle görebildiğim anlamına geliyor. Benim için her şey mümkündür. Ben her şeyi bilirim, her şeyi yaparım ve korkunç bir şekilde kendimi beğenirim, dahası kendi kendimi taşırım ve beni çok kullanışlı bulmanız mümkündür. Bu söylediklerimin ne kadarının doğru olduğunuysa kendin bulacaksın artık.”</p>

  <p>Random’ın yüzünde yavaş yavaş bir gülümseme belirdi.</p>

  <p>“Seni lanet olası küçük şey. Beni dolduruşa getirmeye mi çalışıyorsun?”</p>

  <p>“Söylediğim gibi her şey mümkün.”</p>

  <p>Random bir kahkaha attı. “Pekâlâ,” dedi. “Haydi, Yerküre’ye gitmeye çalışalım. Yerküre’ye, eee, onun ... şeyinde bir noktaya ... eee.”</p>

  <p>“İhtimal ekseninde bir noktaya mı gidelim?”</p>

  <p>“Evet, havaya uçurulmadığı bir noktaya. Pekâlâ. <i>Rehber</i> sensin. Oraya nasıl gideceğiz?”</p>

  <p>“Ters mühendislikle.”</p>

  <p>“Ne?”</p>

  <p>“Ters mühendislik. Zamanın akışı benim için önemsiz. Sen ne istediğine karar ver, ben de onun olmuş olduğuna emin olayım.”</p>

  <p>“Şaka yapıyorsun.”</p>

  <p>“Her şey mümkündür.”</p>

  <p>Random kaşlarını çattı. “Gerçekten <i>şaka</i> yapıyorsun, değil mi?”</p>

  <p>“Şöyle ifade edeyim,” dedi kuş. “Ters mühendislik bize, şu anda bulunduğumuz galaktik bölgeden ancak yılda bir geçen, o son derece az sayıdaki uzaygemilerinden birinin seni alıp almama konusunda karar vermesini bekleme işinden kurtulmanızı sağlayacak. Bir yere gitmek istersen, bir gemi gelir ve seni alır. Pilot durup seni almaya karar vermesinin milyonlarca nedenden biri olduğunu düşünebilir. Gerçek nedense, onun bunu yapmasına benim karar vermiş olmamdır.”</p>

  <p>“Bu senin kendini beğenmiş halin, öyle değil mi, küçük kuş?”</p>

  <p>Kuş sessiz kaldı.</p>

  <p>“Pekâlâ,” dedi Random. “Beni Yerküre’ye götürecek bir gemi istiyorum.”</p>

  <p>“Bu olur mu?”</p>

  <p>Gemi öylesine sessizdi ki neredeyse tepesine inene kadar Random onun alçalmakta olduğunu fark bile edememişti.</p>

  <div>
    <br />
  </div>

  <p class="p1" style="text-align: center;"><img alt="orta" src="../Images/orta.jpg" /></p>

  <div>
    <br />
  </div>

  <p>Arthur da onu görmüştü. Şimdi Random’ın bir buçuk kilometre uzağındaydı ve ona yaklaşıyordu. Tam ışıklı sosis gözden kaybolurken bulutların içinden aşağı süzülen hafif pırıltıları görmüş, bunun başka bir <i>ışık ve ses</i> oyunu olduğunu sanmıştı.</p>

  <p>Gördüğü şeyin gerçek bir uzaygemisi olduğunu anlaması bir iki saniyesini aldı. Geminin, kızının olduğunu tahmin ettiği yere indiğini anlayana kadar bir iki saniye daha geçti. İşte o zaman yağmur yağsın ya da yağmasın, ayağı incinmiş olsun ya da olmasın, karanlık ya da aydınlık olsun hiç düşünmeksizin aniden ve gerçekten koşmaya başladı.</p>

  <p>Neredeyse anında düştü ve dizini bir kayaya çarparak fena halde yaralandı. Hemen ayağa fırlayıp yeniden denedi. İçinde Random’ı tamamen kaybetmekte olduğuna dair dondurucu gibi bir his vardı. Topallayarak ve lanetler yağdırarak koştu. Kutunun içinde ne olduğunu bilmiyordu, ama kutunun üzerindeki isim Ford Prefect idi ve koşarken lanetler yağdırdığı da işte bu isimdi.</p>

  <div>
    <br />
  </div>

  <p class="p1" style="text-align: center;"><img alt="orta" src="../Images/orta.jpg" /></p>

  <div>
    <br />
  </div>

  <p>Gemi Random’ın şimdiye kadar gördüğü en seksi ve en güzel gemilerden biriydi.</p>

  <p>Hayranlık vericiydi. Gümüş renkli, ipek gibi parlak ve dile dökülemez bir şeydi.</p>

  <p>Eğer dikkatli davranmasa bunun bir RW6 olduğunu düşünecekti. Sessizce yakınına indiğinde geminin gerçekten de bir RW6 olduğunu fark etti ve heyecandan neredeyse nefes alamaz hale geldi. RW6 yalnızca toplumsal huzursuzluğu kışkırtmak üzere tasarlanmış dergilerde görebileceğiniz türden bir şeydi.</p>

  <p>Aynı zamanda çok da tedirgindi. Geminin geliş tarzı ve zamanlaması rahatsız ediciydi. Bu ya en acayibinden bir rastlantıydı ya da etrafında çok tuhaf ve endişe verici bir şeyler oluyordu. Biraz gergin bir halde geminin kapısının açılmasını bekledi. <i>Rehber</i>’i -Random artık onu kendisine aitmiş gibi düşünüyordu- sağ omuzunun üzerinde hafifçe yükselmişti ve kanatlarını neredeyse hiç çırpmadan bekliyordu.</p>

  <p>Kapı açıldı. Soluk bir ışık göründü. Bir iki saniye geçti ve dışarı bir siluet çıktı. Gözlerinin karanlığa alışması için bir süre kıpırdamadan beklediği açıkça anlaşılabiliyordu. Sonra orada durmakta olan Random’ı görüp birazcık şaşırdı. Ona doğru yürümeye koyuldu. Sonra aniden şaşkınlık içinde bağırdı ve kızın üzerine koşmaya başladı.</p>

  <p>Random karanlık bir gecenin ortasında ve kendisini biraz gergin hissederken, üzerine doğru koşulabilecek türde biri değildi. Geminin alçalmakta olduğunu fark ettiğinden bu yana cebindeki sivri taşı gayri ihtiyari yoklamaktaydı.</p>

  <div>
    <br />
  </div>

  <p class="p1" style="text-align: center;"><img alt="orta" src="../Images/orta.jpg" /></p>

  <div>
    <br />
  </div>

  <p>Hâlâ koşan, kayan, tökezleyen, ağaçlara çarpan Arthur sonunda çok geç kaldığını gördü. Gemi yerde ancak üç dakika kadar kalmış ve şimdi zarif bir biçimde yeniden ağaçların üzerine yükselmişti. İnce bir yağmura çevirmiş fırtınada düzgün bir şekilde dönerek yükselmiş, yükselmiş, derken burnunu gökyüzüne doğru çevirip birden ve hiçbir çaba göstermeksizin bulutların arasına fırlayıvermişti.</p>

  <p>Gitmişti. Random içindeydi. Arthur’un bunu bilmesi imkânsızdı, ama yine de ilerleyip her şeyi anlayacaktı. Kızı gitmişti. Babalık işinde şansını denemişti ve sonuçta bu kadar başarısız olmasına kendisi bile inanamıyordu. Koşmaya devam etmek istedi, ama ayakları yalnızca sürükleniyor, dizi çılgın gibi acıyor ve zaten artık çok geç olduğunu biliyordu.</p>

  <p>Kendini şu an hissettiğinden daha sefil ve berbat hissedebileceğini sanmıyordu, ama yanılıyordu.</p>

  <p>Topallayarak Random’ın sığındığı ve paketi açtığı mağaraya kadar gelebildi. Zeminde yalnızca dakikalar önce buraya inmiş olan geminin izleri vardı, ama Random’dan hiçbir iz yoktu. Teselli edilemez bir halde mağaranın içinde dolandı, boş kutuyu ve etrafa saçılmış kayıp madde toplarından oluşmuş yığınları buldu. Bu konuda biraz öfkelenir gibi oldu. Ona iş bittikten sonra etrafı temizleyip toparlamayı öğretmişti. Böylesi bir nedenden dolayı ona kızmak, gidişine daha az üzülmesini sağlıyordu, çünkü bir daha onu bulmasına imkân olmadığını biliyordu.</p>

  <p>Ayağı bir şeye çarptı. Eğilip onu eline aldığında ve ne olduğunu gördüğünde son derece şaşırdı. Bu kendisine ait eski <i>Otostopçunun Galaksi Rehberi</i>'ydi. Bu mağaraya nasıl gelmişti? Geminin düştüğü yere dönüp de onu almaya asla niyetlenmemişti. Ne kaza yerini ziyaret etmeyi ne de <i>Rehber</i>’i almayı istemişti. Artık hep burada, Lamuella’da kalıp sonsuza kadar sandviç yapacağını düşünmüştü. Bu şey nasıl mağaraya gelmişti. Hâlâ çalışıyordu. Kapağının üzerindeki harfler ona PANİĞE KAPILMA diyerek yanıp sönüyordu.</p>

  <p>Mağaradan ayrılarak soluk ve ıslak ay ışığına çıktı. Bir kayanın üstüne oturup Rehber’ine bakmak istedi. Sonra üstüne oturduğu şeyin kaya değil, bir insan olduğunu fark etti.</p>
</body>
</html>
