<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/SM.css" rel="stylesheet" type="text/css" />
</head>

<body>
  <h3>iki <img alt="SAG" src="../Images/SAG.jpg" /></h3>

  <p>Bütün Vogon gemileri gibi bu gemi de hiçbir şekilde tasarlanmadan yapılmış ve sadece pıhtılaşıp katılaşmış bir nesne gibi görünüyordu. Aslına bakarsanız, çirkin açılarla gövdesinden fırlayan sevimsiz sarı çıkıntı ve yumrular birçok uzay gemisinin görüntüsünü bozacak türden şeylerdi, ama yine de Vogon gemileri söz konusu olduğunda görüntünün daha fazla bozulabilmesi ne yazık ki imkânsızdı. Göklerde daha çirkin şeylerin de görüldüğü söyleniyordu, ama bunlara tanık olanlar pek de güvenilir kişiler sayılmazdı.</p>

  <p>Aslında bir Vogon gemisinden daha çirkin herhangi bir şey görebilmeniz için o geminin içine girip bir Vogona bakmanız gerekir. Bununla birlikte, eğer akıllı biriyseniz, böyle bir şey tam da yapmaktan kaçınacağınız şey olacaktır, çünkü ortalama bir Vogon, size asla doğmamış olmanızı diletecek -ya da (daha açık görüşlü biriyseniz) size onun hiç doğmamış olmasını diletecek- kadar aşağılık ve iğrenç bir şey yapmadan önce, asla iki kez düşünmeyecektir.</p>

  <p>Aslında, ortalama bir Vogon muhtemelen sadece bir kez bile düşünmeyecektir. Onlar cahil, kalın kafalı, salyangoz beyinli yaratıklardır ve düşünmenin onlar için biçilmiş bir kaftan olduğu söylenemez. Vogonlar üzerinde yapılan anatomik incelemeler, onların beyinlerinin aslında fena halde deforme olmuş, yanlış yere yerleştirilmiş ve hazımsızlık çeken bir karaciğer olduğunu ortaya koymuştur. Vogonlar hakkında söylenebilecek en adil şey, onların neden hoşlandıklarını çok iyi bildikleri ve hoşlandıkları şeyin de genellikle milletin canını yakmak, fırsat buldukça bol bol öfkelenmek olduğudur.</p>

  <p>Hoşlanmadıkları şeyse, başladıkları işi yarım bırakmaktır -özellikle bu Vogon ve özellikle de -çeşitli nedenler yüzünden- bu iş.</p>

  <p>Bahsettiğimiz bu Vogon, Galaktik Hiperuzay Planlama Konseyi’nden Kaptan Prostetnik Vogon Jeltz’di ve Yerküre denilen o sözde “gezegeni” yok etme işini üstlenmiş olan kişiydi.</p>

  <p>Anıtsal bir iğrençliğe sahip gövdesini, bedenine hiç de uygun olmayan daracık koltuğa zorla sığdırdı ve <i>Altın Kalp</i> adlı yıldızgemisini sistematik olarak taramakta olan monitörü izlemeye koyuldu.</p>

  <p>Sonsuz İhtimalsizlik Motoruna sahip olan <i>Altın Kalp</i>’in şimdiye dek inşa edilmiş en güzel ve en gelişmiş gemi olması onun pek umurunda değildi. Estetik ve teknoloji, onun için açılmamış kitaplardı ve ona kalsa zaten bütün kitapları yakıp küllerini de gömerdi.</p>

  <p>Zaphod Beeblebrox’un da o gemide olması daha da az umurundaydı. Zaphod Beeblebrox artık sabık Galaksi Başkanıydı, ki son günlerde Galaksinin bütün polis güçleri onun ve çalmış olduğu bu geminin peşindeydi, ama bu durum da Vogonun hiç ilgisini çekmiyordu.</p>

  <p>Onun daha önemli bir işi vardı.</p>

  <p>Denir ki, deniz ne kadar bulutların üzerindeyse Vogonlar da rüşvet ve ahlaksızlığa o kadar tenezzül etmezler; ki bahsettiğimiz Vogon söz konusu olduğunda bu yargı en ufak bir tereddüte bile asla yer bırakmayacak kesinlikte doğruydu. O, “dürüstlük" veya "ahlaksal doğruluk” gibi sözcükler duyduğu zaman hemen sözlüğünü aramaya başlar, çok büyük miktarda hazır paranın şıngırtısı kulağına geldiğindeyse kurallar kitabını tuttuğu gibi uzaklara fırlatıp atardı.</p>

  <p>Yerküre’nin ve orada bulunan her şeyin yok edilmesi için böylesine acımasızca uğraşırken, profesyonel görevinin yüklediği sorumlulukların hayli üstüne ve dışına taşmıştı. Hatta söz konusu kestirme yolun inşa edilip edilmeyeceğiyle ilgili bazı şüpheler bile vardı, ama mesele örtbas edilmişti.</p>

  <p>İğrenç bir memnuniyet homurtusu çıkardı.</p>

  <p>“Bilgisayar” diye seslendi çatlak bir sesle, “bana beyin-bakımı uzmanımı bağla.”</p>

  <p>Birkaç saniye içinde ekranda Gag Halfrunt’ın yüzü göründü, bakmakta olduğu Vogon suratının kendisinden on ışık yılı uzakta olduğunu bilen bir adamın gülümsemesi vardı yüzünde. Bu gülümsemeye bir şekilde hafiften alaycı bir pırıltı da karışmıştı. Çünkü Vogon her ne kadar onu ısrarla “özel beyin-bakımı uzmanım” diye adlandırıyorsa da ortada bakımdan geçirilecek pek bir beyin yoktu ve işin aslına bakılacak olursa Vogona iş veren kişi Halfrunt’tu. Ona çok kirli bir işini yaptırmak için korkunç miktarlarda para ödüyordu. Galaksinin en tanınmış ve başarılı psikiyatristlerinden biri olarak, o ve meslektaşlarından oluşan bir konsorsiyum, psikiyatrinin tüm geleceğini tehlikede görmüş ve bu konuda korkunç miktarda para harcamaya karar vermişlerdi.</p>

  <p>“Pekâlâ,” dedi, “selam, benim Kaptanım Prostetnik Vogon, bugün kendimizi nasıl hissediyoruz?”</p>

  <p>Vogon Kaptan ona son birkaç saat içinde yaptığı bir disiplin tatbikatı sırasında gemi mürettebatının neredeyse yarısını ortadan kaldırdığını bildirdi.</p>

  <p>Halfrunt’ın gülümsemesi bir an bile titreşmedi.</p>

  <p>“Pekâlâ,” dedi, “sanırım bu, bir Vogon için tamamen normal bir davranış biçimi, değil mi? Yani saldırgan içgüdülerin, anlamsız şiddet hareketlerine doğal ve sağlıklı bir biçimde yönlendirilmesi.”</p>

  <p>“Bu,” diye homurdandı Vogon, “senin her zaman söylediğin şey.”</p>

  <p>“Yine pekâlâ,” dedi Halfrunt, “sanırım bu, bir psikiyatrist için tamamen normal bir davranış biçimi. Güzel. Açıkça görülüyor ki, bugün her ikimiz de zihinsel tavırlarımıza iyi bir şekilde uyum sağlamış durumdayız. Şimdi söyle bana, görevle ilgili haberler nedir?”</p>

  <p>“Gemiyi saptamış bulunuyoruz.”</p>

  <p>“Harika,” dedi Halfrunt, “harika! Ya içindekiler?”</p>

  <p>“Dünyalı orada.”</p>

  <p>“Mükemmel! Ve ...?”</p>

  <p>“Aynı gezegenden bir dişi. Onlar sonuncular.”</p>

  <p>“İyi, iyi” diye ışıldadı Halfrunt, “başka kim var?”</p>

  <p>“Prefect denen adam.”</p>

  <p>“Evet?”</p>

  <p>“Bir de Zaphod Beeblebrox.”</p>

  <p>Halfrunt’ın gülümsemesi bir an için titreşti.</p>

  <p>“Ha, evet,” dedi, “bunu bekliyordum. Bu çok üzücü.”</p>

  <p>“Özel bir arkadaş mı?” diye sıkıştırdı Vogon, bu deyimi bir yerlerde duymuş ve kullanmaya karar vermişti.</p>

  <p>Yok canım, dedi Halfrunt, bilirsin, benim mesleğimde özel arkadaşlıklar kurmayız.”</p>

  <p>“Ya,” diye homurdandı Vogon, “profesyonel tarafsızlık.”</p>

  <p>Hayır, dedi Halfrunt, neşeli bir ses tonuyla, “yalnızca böyle bir yeteneğe sahip değiliz, o kadar.”</p>

  <p>Duraksadı. Ağzı gülümsemeye devam ediyordu, ama kaşları hafifçe çatılmıştı.</p>

  <p>“Fakat, anlarsın ya,” diye devam etti, “Beeblebrox benim en kârlı müşterilerimden biridir. Kendisi, psikanalistlerin rüyalarında bile göremeyeceği kişilik sorunlarına sahiptir.”</p>

  <p>Onu isteksizce aklından uzaklaştırmadan önce bir süre bu düşünceyi evirip çevirdi.</p>

  <p>“Yine de,” dedi, “görevine hazırsın, değil mi?”</p>

  <p>“Evet.”</p>

  <p>“Güzel. Gemiyi derhal imha et.”</p>

  <p>“Ya Beeblebrox ne olacak?”</p>

  <p>“Pekâlâ” dedi Halfrunt, canlı bir ses tonuyla, “Zaphod yalnızca öylesine biri, o kadar, anlarsın ya?”</p>

  <p>Ekrandan kaybolup gitti.</p>

  <p>Vogon kaptan kendisini sağ kalan mürettebatıyla bağlantıya geçirecek bir iletişim düğmesine bastı.</p>

  <p>“Hücum,” dedi.</p>

  <div>
    <br />
  </div>

  <p class="p1" style="text-align: center;"><img alt="orta" src="../Images/orta.jpg" /></p>

  <div>
    <br />
  </div>

  <p>Tam da o anda Zaphod kamarasında avaz avaz küfrediyordu. İki saat önce, Evrenin Sonundaki Restoran’a gidip ayaküstü bir şeyler atıştıracaklarını söylemiş, hemen ardından geminin bilgisayarıyla bu yüzden ateşli bir tartışmaya girişmiş ve İhtimalsizlik faktörlerini bir kurşun kalemle de çözebileceğini haykırarak fırtına gibi kamarasına dönmüştü.</p>

  <p><i>Altın Kalp</i>’in İhtimalsizlik Motoru, onu mevcut gemiler arasında en güçlü ve hareketlerini tahmin etmesi en imkânsız gemi durumuna getirmişti. Yapılmak istenen şeyin tam olarak ne kadar ihtimalsiz olduğu hesaplanabildiği sürece geminin yapamayacağı hiçbir şey yoktu.</p>

  <p>Zaphod, gemiyi, Başkan olarak onu fırlatması beklendiği sırada çalmıştı. Tam olarak neden çaldığı sorulsa, gemiyi beğendiğinden başka bir şey söyleyemezdi.</p>

  <p>Eğlenceli bir iş gibi görünmesi dışında, neden Galaksi Başkanı olduğunu da bilmiyordu.</p>

  <p>Ama bunların dışında aslında daha iyi nedenler de olduğunu ve bu nedenlerin her iki beyninin karanlık ve kilitli köşelerinde gömülü olduğunu da biliyordu. Beyinlerinin bu karanlık ve kilitli köşelerinden kurtulabilmeyi isterdi, çünkü burada saklı olanlar arada sırada bir an için yüzeye çıkıyor, zihninin neşe ve eğlence bölümünü tuhaf düşüncelerle doldurarak, kendisini hayatının temel görevi olarak gördüğü şeyden, yani harika bir şekilde iyi zaman geçirmekten alıkoymaya çalışıyorlardı.</p>

  <p>İşte küfrettiği o anda hiç de harika bir şekilde iyi zaman geçirmiyordu. Sabrı ve kalemleri tükenmiş, karnı çok acıkmıştı.</p>

  <p>“Yıldızfrengisi!” diye haykırdı.</p>

  <p>Tam olarak aynı anda Ford Prefect de havadaydı. Ama havada olmasının nedeni geminin yapay yerçekimi alanındaki bir hata değil, tam da o anda geminin kamaralarına giden merdiven boşluğundan aşağı atlamasıydı. Bu, tek atlayışta aşılması çok zor bir yükseklik olduğu için beceriksizce yere konarken önce tökezledi, sonra toparlandı, birkaç minyatür hizmet robotunu sağa sola savurarak hızla koridora daldı, köşeye gelince kaydı ve Zaphod’un kapısından içeri fırtına gibi girerek zihnini kurcalayan konuyu açıkladı.</p>

  <p>“Vogonlar,” dedi.</p>

  <p>Bundan çok kısa bir süre önceyse Arthur Dent bir fincan çay bulmak amacıyla kamarasından dışarı çıkmıştı. Bu, pek de iyimser bir ruh haliyle giriştiği bir serüven değildi, çünkü koca gemideki tek sıcak su kaynağının Sirius Sibernetik Şirketi tarafından üretilmiş olan bilgisiz bir nesne olduğunu biliyordu. Adına Besinmatik İçecek Sentezleyicisi deniyordu ve Arthur onunla daha önce de karşılaşmıştı.</p>

  <p>Bu makine onu kullanan herkesin kişisel metabolizmasına ve ağız tadına uygun bir şekilde, mümkün olabilecek en geniş içecek yelpazesini üretebileceği iddiasındaydı. Bununla birlikte, onu denediğiniz zaman, hiç istisnasız tüm yaptığı, plastik bir kap üreterek içini neredeyse, ama tam olarak değil, çaya hiç benzemeyen bir sıvıyla doldurmak oluyordu.</p>

  <p>Arthur bu durumu makineyle mantıklı bir şekilde tartışmaya karar verdi.</p>

  <p>“Çay,” dedi.</p>

  <p>“Paylaş ve Keyfini Çıkar” diye yanıtladı makine ve bir bardak daha üretip sundu.</p>

  <p>“Paylaş ve Keyfini Çıkar” alanında son derece başarılı Sirius Sibernetik Şirketi Şikâyet Bölümünün sloganıydı; ki artık orta büyüklükte üç gezegenin ana kara kütlelerini kaplamakta olan bu bölüm, Şirketin son yıllarda sürekli kâr eden tek bölümüydü.</p>

  <p>Bu slogan, Eadraz uzaylimanındaki Şikâyet Bölümünün hemen yanında ve yaklaşık dört buçuk kilometre yüksekliğinde pırıl pırıl ışıklı harfler dizisi olarak dikili durmaktaydı - daha doğrusu bir zamanlar dikiliydi. Maalesef harfler o kadar ağırdı ki dikildikten kısa bir süre sonra altlarındaki zemin göçmüş ve harfler şimdi ölmüş olan birçok yetenekli, genç şikâyet yöneticisinin çalışmakta olduğu ofislerin içinden geçerek neredeyse yarı boylarına dek yere gömülmüşlerdi.</p>

  <p>Harflerin dışarıda kalan görünür bölümleri, yerel dilde “Git kafanı domuza sok” anlamına gelen bir cümlecik oluşturmaktaydı ve özel kutlama günleri dışında artık ışıklandırılmıyorlardı.</p>

  <p>Arthur altıncı bardak sıvıyı da fırlatıp attı.</p>

  <p>“Dinle makine,” dedi, “var olabilecek her türlü içeceği sentezleyebileceğini iddia ediyorsun, öyleyse bana niye durmadan aynı ağza konulamaz berbat sıvıyı verip duruyorsun?”</p>

  <p>“Beslenme ve damak tadıyla ilgili veriler,” diye fıkırdadı makine, “Paylaş ve Keyfini Çıkar.”</p>

  <p>“İğrenç bir tadı var!”</p>

  <p>“Bu içeceği denemekten keyif aldıysanız,” diye devam etti makine, “bu keyfi neden arkadaşlarınızla da paylaşmıyorsunuz?”</p>

  <p>“Çünkü,” dedi Arthur, terslenerek, “onları kaybetmek istemiyorum. Sana ne söylediğimi anlamaya çalışsana? Bu içecek ...”</p>

  <p>“Bu içecek,” dedi makine tatlı bir ses tonuyla, “kişisel beslenme gereksinimlerinizi ve damak zevkinizi karşılamak için özel olarak üretilmiştir.”</p>

  <p>“Ha,” dedi Arthur, “yani ben rejime girmiş bir mazoşistim, öyle mi?”</p>

  <p>“Paylaş ve Keyfini Çıkar.”</p>

  <p>“Öf, kes sesini.”</p>

  <p>“Bütün arzunuz bu mu?”</p>

  <p>Arthur vazgeçmeye karar verdi.</p>

  <p>“Evet,” dedi.</p>

  <p>Sonra kararını eğer bu işten vazgeçersem ne olayım diye değiştirdi.</p>

  <p>“Hayır,” dedi, “bak, bu çok çok basit ... bütün istediğim ... bir fincan çay. Benim için bir fincan çay hazırlayacaksın. Şimdi sessiz ol ve dinle.”</p>

  <p>Böyle deyip oturdu. Besinmatik’e Hindistan’ı anlattı, Çin’i anlattı, Seylan’ı anlattı. Ona güneşte kuruyan geniş yaprakları anlattı. Gümüş çaydanlıkları anlattı. Çimenliklerde geçirilen yaz ikindilerini anlattı. Sütün çaydan önce koyulması gerektiğini, böylece onun çok sıcak olmayacağını anlattı. Hatta (kısaca) Doğu Hindistan Şirketi’nin tarihini bile anlattı.</p>

  <p>“Bu kadar mı, yani?” dedi Besinmatik, o anlatmayı bitirdiğinde.</p>

  <p>“Evet,” dedi Arthur, “istediğim şey işte bu.”</p>

  <p>“Su içinde kaynatılan kurutulmuş yaprak tadı istiyorsunuz, öyle mi?”</p>

  <p>“Eee, evet. Sütlü olsun.”</p>

  <p>“Süt bir inekten fışkırtılan şey mi?”</p>

  <p>“Yani, böyle de ifade edilebilir sanırım...”</p>

  <p>“Bunun için biraz yardıma ihtiyacım olacak” dedi makine kısaca. Sesindeki bütün neşeli fıkırtılar kaybolmuş ve tamamen iş ciddiyetine bürünmüştü.</p>

  <p>“Pekâlâ, bu konuda ne yapabilirim,” dedi Arthur.</p>

  <p>“Sen yapacağını yaptın,” diye onu bilgilendirdi Besinmatik.</p>

  <p>Ve geminin bilgisayarına başvurdu.</p>

  <p>“Selam millet!” dedi geminin bilgisayarı.</p>

  <p>Besinmatik bilgisayara çay hakkında açıklamalarda bulundu. Bilgisayar önce tereddüt etti, sonra mantık devreleriyle Besinmatik’e bağlandı ve ikisi birlikte ciddi bir sessizliğe gömüldüler.</p>

  <p>Arthur bir süre onları izleyip bekledi, ama hiçbir şey olmadı.</p>

  <p>Aleti yumrukladı, ama yine hiçbir şey olmadı.</p>

  <p>En sonunda pes etti ve köprüye doğru yollandı.</p>

  <div>
    <br />
  </div>

  <p class="p1" style="text-align: center;"><img alt="orta" src="../Images/orta.jpg" /></p>

  <div>
    <br />
  </div>

  <p><i>Altın Kalp,</i> uzayın ıssız boşluğunda hareketsiz bir şekilde bekliyordu. Çevresinde Galaksinin milyarlarca minicik ışığı pırıldamaktaydı. Vogon gemisinin çirkin sarı yumrusu sinsice ona doğru süzülüyordu.</p>
</body>
</html>
