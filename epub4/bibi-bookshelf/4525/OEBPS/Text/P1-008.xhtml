<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/SM.css" rel="stylesheet" type="text/css" />
</head>

<body>
  <h3>sekiz <img alt="SAG" src="../Images/SAG.jpg" /></h3>

  <p>Otostopçunun Galaksi Rehberi <i>her şeyiyle dikkate değer bir kitaptır. Yıllar boyunca pek çok farklı kişinin editörlüğü altında tekrar tekrar derlenmiştir. Sayısız gezginin ve araştırmacının katkılarını içermektedir.</i></p>

  <p><i>Giriş bölümü şöyle başlar:</i></p>

  <p>“Uzay,” <i>der,</i> “büyüktür. Gerçekten büyüktür. Ne kadar engin, ne kadar uçsuz bucaksız ve ne kadar akıllara durgunluk verecek büyüklükte olduğuna inanamazsınız. Aşağıdaki eczaneye giden yolun uzun olduğunu düşünebilirsiniz, ama bu uzayın yanında fındık kadar kalır. Bakın ...” <i>diye devam eder.</i></p>

  <p><i>(Bir süre sonra üslup biraz oturur ve size gerçekten bilmeniz gereken şeyleri anlatmaya</i> başlar. <i>Örneğin inanılmaz derecede güzel olan Bethselamin gezegeninde yaşayanların, her yıl ziyarete gelen on milyar turist nedeniyle giderek artan erozyon yüzünden büyük endişe duyduklarından ve bu yüzden gezegen üzerindeyken yediklerinizle vücuttan attıklarınız arasındaki herhangi bir tutarsızlığın ayrılmadan önce ameliyatla beden ağırlığınızdan düşürüldüğünden söz eder; yani tuvalete her gidişinizde makbuz almanız hayati bir önem taşımaktadır.)</i></p>

  <p><i>Yine de dürüst olmak gerekirse, yıldızlararası mesafelerin katıksız enginliğiyle karşılaştırıldığında,</i> Rehber’in <i>giriş kısmını yazanlarınkinden daha iyi çalışan akıllar bile bocalamıştır. Bazıları sizi bir an için Reading’de küçük bir fıstığı ve Johannesburg’da küçük bir cevizi ya da buna benzer baş döndürücü kavramları düşünmeye davet eder.</i></p>

  <p><i>Basit gerçek ise insanların hayal gücünün yıldızlararası uzaklıkları kavrayamayacağıdır.</i></p>

  <p><i>Işık öylesine hızlı hareket eder ki pek çok ırkın onun hareket edebildiğini anlaması binlerce yıl sürmüştür. Ancak ışığın bile yıldızlararası seyahat etmesi zaman alır. Güneş yıldızından eskiden Yerküre’nin bulunduğu yere varması sekiz dakika sürer ve buradan Güneş’in en yakın yıldız komşusu Alfa Proksima’ya gitmek içinse dört yıl daha gerekir.</i></p>

  <p><i>Işığın Galaksinin diğer ucuna, örneğin Damogran’a ulaşması daha uzun sürer: beşyüz bin yıl.</i></p>

  <p><i>Bu mesafeyi otostopla kat etme rekoru beş yılın altındadır, ama yolda pek fazla bir şey görme fırsatınız olmaz.</i></p>

  <p>Otostopçunun Galaksi Rehberi <i>ciğerlerinizi havayla doldurursanız uzay boşluğunda otuz saniye kadar yaşayabileceğinizi söyler. Ama bununla birlikte, akıl almaz boyuttaki uzayda, o otuz saniye içinde bir başka geminin sizi alma olasılığının iki üzeri ikiyüz yetmişaltı bin yediyüz dokuzda bir olduğunu da eklemektedir.</i></p>

  <p><i>Çok şaşırtıcı bir rastlantı eseri, bu sayı aynı zamanda Arthur’un bir zamanlar Islington’da gittiği ve ilişkiye giremediği çok hoş bir kızla tanıştığı -kız evden davetsiz bir misafirle ayrılmıştı- partinin verildiği dairenin telefon numarasıydı.</i></p>

  <p><i>Yerküre gezegeni, Islington’daki daire ve telefon çoktan yok olmuştu, ama yirmidokuz saniye sonra Ford ve Arthur’un kurtarılması vesilesiyle kısaca da olsa anılması küçük bir tesellidir.</i></p>
</body>
</html>
