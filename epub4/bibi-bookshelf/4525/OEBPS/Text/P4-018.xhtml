<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/SM.css" rel="stylesheet" type="text/css" />
</head>

<body>
  <h3>onsekiz <img alt="SAG" src="../Images/SAG.jpg" /></h3>

  <p>Islington’da bir yaz günü, antika mobilya restorasyonu aletlerinin yaslı inleyişleriyle dolu bir gün.</p>

  <p>Fenchurch’ün öğleden sonraki işinden kaçması imkânsızdı ve bu yüzden Arthur tek başına, ama onu sonunda bulduğu için hülyalar içinde mutluluktan uçarak dolaşıp vitrinleri seyretti; eski ahşap oyma aletlerine, Boer Savaş miğferlerine, ofis mobilyasına ya da balığa ihtiyacı olan herkesin de rahatlıkla doğrulayabileceği gibi, Islington’da böylesi faydalı dükkânlardan bir sürü vardı.</p>

  <p>Güneş çatıların ve bahçelerin üzerinde bütün gücüyle parlıyordu. Mimarların ve musluk tamircilerinin üzerinde parlıyordu. Haydutların ve hırsızların üzerinde parlıyordu. Pizzaların üzerinde parlıyordu. Emlakçı ilanlarının üzerinde parlıyordu.</p>

  <p>Restore edilmiş antika mobilya dükkânlarından birine giren Arthur’un üzerinde parlıyordu.</p>

  <p>“İlginç bir bina,” dedi sahibi, neşe içinde. “Bodrumda, yakındaki barlardan birine bağlanan gizli bir geçit var. Bildiğim kadarıyla gerektiğinde kaçabilsin diye Naip Prens tarafından yaptırılmış.”</p>

  <p>“Yani birileri onu çam mobilya alırken yakalamasın diye mi?” dedi Arthur.</p>

  <p>“Hayır,” dedi dükkânın sahibi, “o yüzden değil.”</p>

  <p>“Kusura bakmayın,” dedi Arthur. “Müthiş mutluyum da.”</p>

  <p>“Anlıyorum.”</p>

  <p>Hülyalı bir şekilde dolaşmaya devam etti ve kendini Greenpeace bürolarının olduğu yerde buldu. Üstüne ‘Yapılacak işler - Acil!’ diye yazmış olduğu dosyasının içindekiler aklına geldi, ki şu ana dek geçen zaman boyunca dosyayı bir daha açmamıştı bile. Neşeli bir gülümsemeyle dosdoğru içeri girdi ve yunusların özgürlüğü için onlara biraz para vermeye geldiğini söyledi.</p>

  <p>“Çok komik,” dediler ona, “git buradan.”</p>

  <p>Beklediği karşılık tam olarak bu olmadığı için yeniden denedi. Bu sefer ona epeyce kızdılar, ama yine de biraz para bırakarak oradan ayrıldı ve yeniden dışarı gün ışığına çıktı.</p>

  <p>Saat altıyı biraz geçe, bir şişe şampanyayı kaptığı gibi dar bir sokakta bulunan Fenchurch’ün evine yöneldi.</p>

  <p>“Tut şunu” diyen Fenchurch eline kalın bir ip tutuşturdu ve sonra büyük beyaz ahşap kapıdan içeri girerek kayboldu. Kapının üzerinde siyah bir sürgü ve onun üzerinde de kocaman bir asma kilit sallanıyordu.</p>

  <p>Artık kullanılmadığı için bakımsızlıktan dökülen Islington Ziraat Odası’nın arkasındaki hafif sanayi mahallesindeki ev, ahırdan bozma küçük bir yerdi. Kocaman ahır kapılarının dışında bir de normal görünümlü, şık bir biçimde çift cam takılmış ve siyah yunus balığı şeklinde bir tokmağı bulunan ahşap bir kapısı daha vardı. Bu kapıdaki tek gariplik eşiğin iki buçuk metre yüksekliğinde olmasıydı, bu yüzden ikinci kattaydı ve önceleri muhtemelen aç atlar için içeriye kuru ot taşımada kullanılıyordu.</p>

  <p>Girişin üzerindeki tuğlaların arasından, dışarı doğru eski bir makara uzanıyordu ve Arthur’un tutmakta olduğu ip bunun üzerinden geçiyordu. İpin öbür ucundaysa bir çello asılıydı.</p>

  <p>Kapı başının üzerinde bir yerden açıldı.</p>

  <p>“Tamam,” dedi Fenchurch, “ipi çek ve çelloyu elinle tutup dengele. Yukarı gönder.”</p>

  <p>Arthur ipi çekti, çelloyu tutup dengeledi.</p>

  <p>“Çelloyu bırakmadan,” dedi Arthur, “ipi tekrar çekemiyorum.”</p>

  <p>Fenchurch aşağı sarktı.</p>

  <p>“Çelloyu ben tutuyorum,” dedi. “Sen ipe asıl.”</p>

  <p>Çello hafifçe sallanarak kapı seviyesine yükseldi ve kız da onu ustaca bir hareketle içeri çekti.</p>

  <p>“Sen de yukarı gel,” diye seslendi Fenchurch, aşağı doğru.</p>

  <p>Arthur eşyalarının durduğu torbayı aldı ve heyecandan uyuşmuş bir şekilde ahır kapılarından içeri girdi.</p>

  <p>İlk geldiğinde şöyle bir görmüş olduğu alt kattaki oda epey dağınıktı ve her yer çer çöp doluydu. Dökme demirden yapılmış merdaneli kocaman bir çamaşır makinesi tam orta yerde duruyordu ve bir köşede şaşırtıcı sayıda mutfak evyesi yığılıydı. Eşyaların arasında Arthur’un görünce bir an için paniklediği bir bebek beşiği bile vardı, ama neyse ki çok eski bir şeydi ve içi kitaplarla doluydu.</p>

  <p>Eski ve lekeli beton zemin heyecan verici bir şekilde çatlamıştı. Uzak köşedeki sallanan ahşap merdivenlerden yukarı çıkmaya başladığında Arthur’un ruh hali işte böyleydi. Çatlamış beton zemin bile ona dayanılmaz biçimde haz verici görünüyordu.</p>

  <p>“Bir mimar arkadaşım bana burada harikalar yaratabileceğini söyleyip duruyor,” dedi Fenchurch sohbet eder gibi, Arthur döşemenin arasından göründüğü sırada. “Sürekli buraya geliyor, ortada durup şaşkın bir hayranlıkla kullanabileceği boşluklardan, nesnelerden, ortamdan ve ışığın muhteşem özelliklerinden söz ediyor, sonra bir kaleme ihtiyacı olduğunu söylüyor ve ardından haftalarca ortadan kayboluyor. Bu yüzden o harika şeyleri bugüne kadar gerçekleştiremedi.</p>

  <p>Aslında, diye düşündü Arthur etrafına bakınırken, en azından üstteki oda makûl ölçüde düzenliydi. Dekorasyonu son derece sadeydi; koltuk kanepe yerine minderlerle döşenmişti ve hoparlörleri Stonehenge’in yaratıcılarını bile etkileyebilecek cinsten bir stereo müzik sistemi vardı.</p>

  <p>Her yerde solmuş çiçekler ve ilginç resimler vardı.</p>

  <p>Çatı boşluğunda bir banyonun ve bir yatağın bulunduğu asmakat denilebilecek bir yer vardı; Fenchurch’ün deyişiyle yalnızca bir kedinin yaşayabileceği bir yerdi, “ama” diye ekliyordu Fenchurch, “kedinin epey sabırlı olması ve kafasında açılacak birkaç kötü yarığa aldırmaması gerekiyor. Yani. İşte böyle.”</p>

  <p>“Evet.”</p>

  <p>Bir an için birbirlerine baktılar.</p>

  <p>Bu an daha uzun bir an oldu ve birdenbire çok daha uzun bir an haline geldi, öylesine uzundu ki böyle bir zamanın nereden çıktığının anlaşılması bile çok zordu.</p>

  <p>Bir İsviçre Peyniri Bitkisiyle<a href="../Text/DiPNOTLAR.xhtml#a31" id="k31"><sup>[31]</sup></a>&nbsp;bile yeterince uzun süre yalnız kaldığında kendini rahatsız hissedip utanmayı başarabilen Arthur için bu an, kesintisiz bir aydınlanma anıydı. Birden kendisini hayvanat bahçesinde doğmuş ve bir sabah uyandığında kafesinin kapısını ardına kadar açık bulan, her yeri tutuk bir hayvan gibi hissetti; gri ve pembe renkli savanlar uzakta yükselen güneşe doğru uzanıyor, dört bir yanda yepyeni sesler yükseliyordu.</p>

  <p>Fenchurch’ün apaçık bir ilgiyle aydınlanmış yüzüne ve paylaştıkları bir şaşkınlıkla gülümseyen gözlerine bakarken, bu yeni seslerin ne olduğunu merak etti.</p>

  <p>Hayatın bir sesi olduğunu ve bu sesin ona kesintisiz bir şekilde sorduğunuz sorulara cevap verdiğini hiç fark etmemiş, bu sesi hiç bilinçli olarak hissetmemiş ya da tonlarını tanımamıştı, ta ki o ses şimdi ona, daha önce hiç söylemediği bir şeyi söyleyene, yani “evet” diyene kadar.</p>

  <p>Fenchurch nihayet, minicik bir baş silkişle birlikte gözlerini indirdi.</p>

  <p>“Biliyorum,” dedi. “Her zaman, senin basit bir kâğıt parçasını bir piyango kazanmadan iki dakika elinde tutamayacak biri olduğunu hatırlamam gerekecek.”</p>

  <p>Arkasını dönüp yürümeye başladı.</p>

  <p>“Haydi yürüyüşe çıkalım,” dedi çabuk çabuk. “Hyde Park’a gidelim. Üzerime daha az uygun bir şeyler giyip geliyorum.”</p>

  <p>Üzerinde fazlasıyla ciddi görünüşlü, sade, koyu renk bir giysi vardı; pek endamlı bir giysi olduğu söylenemezdi ve doğrusu ona da pek yakışmamıştı.</p>

  <p>“Bunu özellikle çello öğretmenim için giyiyorum” dedi. “İyi bir çocuk, ama bazen bütün o yay çekme işinin onu biraz heyecanlandırdığını sanıyorum. Bir dakikada hazır olurum.”</p>

  <p>Neşeli adımlarla asma kata çıktı ve aşağı seslendi, “Şişeyi daha sonrası için buzdolabına koy.”</p>

  <p>Arthur, şampanya şişesini buzdolabının kapağındaki rafa yerleştirirken şişenin tek yumurta ikiziyle yan yana oturacağını fark etti.</p>

  <p>Pencereye doğru yürüdü ve dışarı baktı. Sonra döndü ve plaklara bakmaya başladı. Yukarıda elbisesinin yere düşerken çıkardığı hışırtıyı duydu. Kendi kendine ne biçim bir insansın sen diye söylendi. Kendi kendisine, en azından şu an için gözlerini kesinlikle ve hiç ayırmadan plakların sırtları üzerinde tutmasını, plakların isimlerini okumasını, başını beğeniyle sallamasını ve mecbur kalırsa lanet olası şeyleri saymasını da sıkı sıkıya tembihledi. Başını kaldırmayacaktı.</p>

  <p>Bunu yapmakta, tamamen, kesinlikle ve aşağılık bir şekilde başarısız oldu.</p>

  <p>Fenchurch yukarıdan kendisine öyle ısrarlı bir şekilde bakıyordu ki Arthur’un da yukarı kendisine baktığını fark etmemiş gibiydi. Sonra birden kafasını salladı, ince yazlık elbisesini başından aşağı indirdi ve çabucak banyoya girip kayboldu.</p>

  <p>Bir saniye sonra dışarı çıktığında gülücükler saçıyordu, başında bir şapka vardı ve basamakları olağanüstü bir hafiflikle birer ikişer sıçrayarak indi. Yürüyüşü ilginç bir dans figürünü andırıyordu. Arthur’un bunu fark ettiğini gördü ve başını hafifçe bir yana eğerek sordu.</p>

  <p>“Sevdin mi?” dedi.</p>

  <p>“Şahane görünüyorsun,” diyebildi yalnızca Arthur, çünkü öyleydi.</p>

  <p>“Hımmmm,” dedi kız, sanki Arthur sorusunu gerçekten cevaplamamış gibi.</p>

  <p>Bütün bu zaman boyunca açık duran üst kattaki ön kapıyı kapattı ve küçük odaya, bir süre tek başına bırakılabilmesi için her şeyin uygun olup olmadığını anlamak ister gibi şöyle bir baktı. Arthur’un gözleri de onunkileri izledi ve o başka bir tarafa bakarken, kız çekmecelerin birinden aldığı bir şeyi taşıdığı keten çantasına sokuşturdu.</p>

  <p>Arthur tekrar ona baktı.</p>

  <p>“Hazır mıyız?”</p>

  <p>“Benim bir sorunum olduğunu,” dedi kız, hafif kafası karışmış bir gülümsemeyle, “biliyor muydun?”</p>

  <p>Kızın bu açıksözlülüğü Arthur’u hazırlıksız yakalamıştı.</p>

  <p>“Şey,” dedi, “ne olduğu belirsiz birtakım şeyler işitmiştim ...”</p>

  <p>“Benim hakkımda ne kadar şey bildiğini merak ediyorum,” dedi kız. “Eğer duyduklarını tahmin ettiğim yerden duymuşsan, o zaman bahsettiğim o değil. Russell gerçekle başa çıkamadığı için sürekli bir şeyler uyduran tiplerdendir.”</p>

  <p>Arthur’un içinden keskin bir endişe dalgası geçti.</p>

  <p>“O zaman nedir?” dedi. “Bana anlatabilir misin?”</p>

  <p>“Endişe etme,” dedi, “Hiç kötü bir şey değil. Sadece alışılmamış. Hiç, hiç alışılmamış.”</p>

  <p>Arthur’un eline dokundu, sonra öne doğru eğilip ona küçük bir öpücük kondurdu.</p>

  <p>“Bunun ne olduğunu bu akşam çözüp çözemeyeceğini öğrenmek,” dedi kız, “benim çok ilgimi çekerdi.”</p>

  <p>Arthur, eğer biri o sırada kendisine hafifçe dokunsa, çınlayabileceğini hissetti; tıpkı gri balık kavanozuna tırnağıyla vurduğunda onun yaptığı gibi uzun ve derin bir şekilde çınlayabilirdi.</p>
</body>
</html>
