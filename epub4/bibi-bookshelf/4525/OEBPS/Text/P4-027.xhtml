<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/SM.css" rel="stylesheet" type="text/css" />
</head>

<body>
  <h3>yirmiyedi <img alt="SAG" src="../Images/SAG.jpg" /></h3>

  <p>“Her şey ne kadar muhteşem,” dedi Fenchurch birkaç gün sonra. "Ama yine de bana ne olduğunu öğrenmek zorundayım. Anlıyor musun, ikimizin arasındaki fark bu. Sen bir şey kaybettin ve onu yeniden buldun, bense bir şey buldum ve onu kaybettim. Onu tekrar bulmak zorundayım.”</p>

  <p>Fenchurch’ün o gün akşama kadar dışarıda olması gerekiyordu, o yüzden Arthur tüm gününü telefon etmekle geçirdi.</p>

  <p>Murray Bost Henson, sayfaları küçük, ama yazıları büyük şu gazetelerin birinde gazetecilik yapıyordu. Buna rağmen işinde en kötülerinden biri olmadığını söyleyebilmek hoş olurdu, ama ne yazık ki durum böyle değildi. Ama tanıdığı tek gazeteci olduğu için Arthur yine de onu aramıştı.</p>

  <p>“Arthur benim eski çorba kaşığım, gümüş çorba kasem, senin sesini duymak ne kadar da özel bir sürpriz. Birisi bana senin uzaya mı ne gittiğini söylemişti.”</p>

  <p>Murray’ın kendi kullanımına uygun olarak icat ettiği, kendine has bir sohbet dili vardı ve bu dili kendisinden başkası kullanamaz, hatta anlayamazdı bile. Hemen hiçbir sözcüğü bir anlam ifade etmezdi. Herhangi bir anlam ifade edenleri de öylesine mükemmel bir şekilde gizlenmiş olurdu ki o saçmalık heyelanı arasında kimse onları fark edemezdi. Daha sonrasında ne demek istediğini fark ettiğinizdeyse bu ilgili herkes için genellikle kötü bir zaman olurdu.</p>

  <p>“Ne?” dedi Arthur.</p>

  <p>“Yalnızca bir söylenti benim yaşlı fildişim, benim küçük yeşil bezik masam, yalnızca bir söylenti. Büyük olasılıkla hiçbir anlamı olmasa da senden bu konuda bir açıklama isteyebilirim.”</p>

  <p>“Söylenecek hiçbir şey yok. Yalnızca bar dedikodusu bu.”</p>

  <p>“Biz bu küçük dedikodularla yaşıyoruz benim yaşlı protez bacağım, biz onlarla yaşıyoruz. Üstelik haftanın diğer hikâyelerindeki diğer meselelerden birine de cuk oturacağı için bunu inkâr etmen uygun düşebilir. Pardon, az önce kulağımdan bir şey düşürdüm.”</p>

  <p>Bir anlık bir sessizliğin ardından Murray Bost Henson telefona döndüğünde sesinden gerçekten sarsılmış olduğu anlaşılıyordu.</p>

  <p>“Şimdi hatırladım da,” dedi, “dün akşam amma da garip bir gece geçirdiğim. Her neyse, eski dostum, ne olduğunu anlatacak değilim, ama söylesene Halley kuyrukluyıldızıyla dolaşmış olmak nasıl bir his?”</p>

  <p>“Ben,” dedi Arthur bastırılmış bir iç çekişle, “Halley kuyrukluyıldızıyla dolaşmadım.”</p>

  <p>“Pekâlâ. O zaman Halley kuyrukluyıldızıyla dolaşmadığın için ne hissediyorsun?”</p>

  <p>“Çok rahatım, Murray.”</p>

  <p>Murray bunu not alırken bir sessizlik oluştu.</p>

  <p>“Bu benim için yeter de artar bile Arthur, bana, Ethel’e ve piliçlere yeter de artar bile. Haftanın genel garipliğiyle uyum içinde. Bu haftayı Gariplikler Haftası olarak adlandırmayı düşünüyoruz. Nasıl, ama?”</p>

  <p>“Çok iyi.”</p>

  <p>“Kulağa hoş geliyor. Önce üzerine sürekli yağmur yağan şu adam var.”</p>

  <p>“Ne?”</p>

  <p>“Çorap koncu kadar mutlak bir gerçek. Bütün bilgiler küçük siyah defterinde not edilmiş durumda, her düzeyden eğlence sever için biçilmiş kaftan. Meteoroloji Müdürlüğü olaya muzlu kremalı dondurma misali soğuk bakıyor ve beyaz ceketli küçük garip adamlar ellerinde cetvelleri, kutuları ve damlalıklarıyla dünyanın her tarafından buraya uçuyor. Bu adam çok sıkı bir herif, Arthur, bir numara. Şu kadarını söyleyeyim bu adam Batı dünyasının belli başlı her uçan böceğinin erojen bölgelerinin tamamı. Ona Yağmur Tanrısı diyoruz. Nasıl, ha?"</p>

  <p>“Sanırım ben onunla tanıştım.”</p>

  <p>“Kulağa hoş geliyor. Ne dedin?”</p>

  <p>“Onunla tanışmış olabilirim. Durmadan şikâyet ediyor, değil mi ?”</p>

  <p>“İnanılmaz! Yağmur Tanrısıyla tanıştın, ha?”</p>

  <p>“Eğer aynı adamdan bahsediyorsak. Ona sızlanmayı kesip defterini birine göstermesini söyledim.”</p>

  <p>Telefonun öbür ucundaki Murray Bost Henson etkilenerek bir an sessiz kaldı.</p>

  <p>“Müthiş bir şey yapmışsın. Bu kesinlikle senin becerdiğin ve kesinlikle müthiş bir iş. Dinle, bir tur operatörünün bu adama Malaga’ya gitmemesi için kaç para verdiğini biliyor musun? Yani, Sahra Çölünü sulamak falan gibi sıkıcı şeyleri bir tarafa at, bu adamın önünde yepyeni bir <i>kariyer</i> açılmış durumda, para karşılığında birtakım yerlere gitmemek. Adam bir canavara dönüşmek üzere Arthur, onun bingoda kazanmasını sağlamak zorunda bile kalabiliriz.</p>

  <p>“Dinle, senin hakkında da bir yazı yazabiliriz Arthur, Yağmur Tanrısını Yağdırtan Adam. Kulağa hoş geliyor değil mi?”</p>

  <p>“Evet, ama...”</p>

  <p>“Bir bahçe duşu altında fotoğrafını çekmemiz gerekebilir, ama bunu hallederiz. Sen neredesin şimdi?”</p>

  <p>“Eee, Islington’dayım. Dinle, Murray ...”</p>

  <p>“Islington!”</p>

  <p>“Evet...”</p>

  <p>“Peki, haftanın <i>gerçek</i> garipliğinden ne haber, cidden karmakarışık olanından. Şu uçan kişilerle ilgili herhangi bir şey biliyor musun?”</p>

  <p>“Hayır.”</p>

  <p>“Biliyor olmalısın. Esas dumanları tüten çılgın haber bu. Gerçek soslu köfte bu. Çevre halkı durmadan telefon edip geceleri uçan bu çiftten bahsediyor. Fotoğraf stüdyolarımızda bütün gece çalışıp gerçek bir fotoğraf elde etmeye çalışan adamlarımız var. Mutlaka duymuş olmalısın.”</p>

  <p>“Hayır.”</p>

  <p>“Arthur, sen neredeydin? Ha, evet uzayda, notunu aldım. Ama bu aylar önceydi. Dinle, bu hafta boyunca her gece olmuş bu, benim sevgili peynir rendem, hem de tam senin tepende. Bu çift, gökyüzünde uçarak dolaşıyor ve her türlü şeyi de yapıyormuş. Ve bunu söylerken duvarların ardını gözlemekten ya da çemberden geçmekten filan bahsetmiyorum. Bir şey bilmiyorsun öyle mi?”</p>

  <p>“Hayır."</p>

  <p>“Arthur, yavrum, inan bana seninle konuşmak anlatılamaz derecede zevkliydi, ama şimdi gitmem gerekiyor. Sana fotoğraf makineli ve hortumlu birini göndereceğim. Bana adresini ver. Hazırım, yazıyorum.”</p>

  <p>“Dinle, Murray, seni bir şey sormak için aramıştım.”</p>

  <p>“Yapacak çok işim var.”</p>

  <p>“Yalnızca yunuslarla ilgili bir şey öğrenmek istiyordum.”</p>

  <p>“Bayat hikâye. Geçen yılın haberi. Unut onları. Onlar gitti.”</p>

  <p>“Bu önemli.”</p>

  <p>“Dinle, bunu kimse umursamayacaktır. Bir hikâyeyi fazla uzatamazsın. Özellikle de o konudaki tek gelişme, hikâyenin ana konusunun hâlâ ortalarda olmamasıysa, anlıyor musun, daha fazla sürdüremezsin. En azından bizim ilgi alanımız değil. Pazar gazetelerini ara. Belki onlar, birkaç yıl sonra Ağustos ayı civarında ‘Yunuslara Ne Oldu Meselesine Ne Oldu?’ şeklinde bir haber geçebilirler. Ama şimdi bu konuyu kim ne yapsın? ‘Yunuslar Hâlâ Kayıp Mı?’, ‘Devam Eden Yunus Yokluğu’, ‘Yunuslar Hâlâ Kayıp’, ‘Yunuslar -Onlarsız Geçmeye Devam Eden Günler’ mi desinler? Hikâyeler ölür, Arthur. Yere serilir, küçük ayaklarıyla havayı tekmeler ve gökyüzüne uçar benim sevgili meyve sepetim.”</p>

  <p>“Murray, ben bunun bir haber olup olmadığıyla ilgilenmiyorum. Ben yalnızca yunuslarla ilgili bir şeyler bildiğini iddia eden California’daki o adamla nasıl ilişki kurabilirim onu öğrenmek istiyorum. Senin bu konuda bir şeyler bileceğini düşünmüştüm.”</p>
</body>
</html>
