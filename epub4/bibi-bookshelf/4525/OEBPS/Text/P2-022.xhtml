<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/SM.css" rel="stylesheet" type="text/css" />
</head>

<body>
  <h3>yirmiiki <img alt="SAG" src="../Images/SAG.jpg" /></h3>

  <p>Arthur uyandı ve uyanır uyanmaz da buna pişman oldu. Akşamdan kalmanın ne demek olduğunu iyi biliyordu, ama böylesi hiç başına gelmemişti. Bu bambaşka bir şeydi, bu en kötünün de kötüsüydü. Madde nakil ışınları, diye kendi kendine karar verdi, kafana bir tekme yemek kadar bile eğlenceli değil.</p>

  <p>Başındaki tekdüze zonklama yüzünden yerinden kıpırdamak istemediği için bir süre yattığı yerde düşündü. Ulaşım yöntemlerinin bir çoğunun sorunu diye geçirdi aklından, temel olarak hiçbirinin çekilen sıkıntılara değmemesi. Yerküre’deyken -bir Yerküre’nin olduğu zamanlarda, yani orası henüz yeni bir hiperuzay kestirme yolu yapmak uğruna yok edilmeden önce- sorun otomobillerdi. Kimsenin zarar vermeyeceği bir yerlere güvenli bir şekilde gizlenmiş bir yığın yapışkan ve siyah renkli çamuru, toprağı kaplayan katrana ve havayı dolduran dumana çevirip geri kalanı da denize dökmek gibi dezavantajlar, bu araçlarla bir yerden başka bir yere daha çabuk ulaşmanın sağladığı avantajları bastırmıştı - özellikle de vardığınız yer, muhtemelen söz konusu dezavantajın sonucu olarak, ayrıldığınız yere çok benzer bir hale gelmişse, yani katranla sıvanıp dumanla dolmuş ve balıkları tükenmişse.</p>

  <p>Ya madde nakil ışınlarına ne demeli? Sizi önce atomlarınıza ayırıp parçalayan, sonra bu atomları etha-altı yoluyla etrafa savurup ardından da onları, üstelik yıllardan beri ilk kez özgürlüğü tatmışlarken, tekrar bir araya toplamayı öngören herhangi bir nakil yönteminin gerçekten de kötü olması gerekir.</p>

  <p>Arthur Dent’ten önce de birçok kişi aynen böyle düşünmüş ve bunun hakkında şarkılar yazma zahmetine bile girmişlerdi. İşte, eskiden Mutlu-Âlem III’de bulunan Sirius Sibernetik Şirketi İşınlama Sistemleri fabrikasının önünde büyük kalabalıklar tarafından söylenmesi âdet olanlardan bir tanesi:</p>

  <div>
    <br />
  </div>

  <p class="p3">Aldebaran muhteşemdir,</p>

  <p class="p3">Algol de oldukça hoş,</p>

  <p class="p3">Betelgeuse’ün güzel kızları</p>

  <p class="p3">Yerden keserler ayağınızı.</p>

  <p class="p3">Yaparlar ne istersen,</p>

  <p class="p3">Önce hızlı, sonra yavaş.</p>

  <p class="p3">Eğer parçalayacaksan beni götürmek için oraya</p>

  <p class="p3">İstemiyorum o zaman ben, gitmeyi oraya.</p>

  <div>
    <br />
  </div>

  <p class="p3">Hep birlikte söyleyelim:</p>

  <p class="p3">Parçala beni, parçala beni,</p>

  <p class="p3">Gezmek için ne yol ama,</p>

  <p class="p3">Eğer parçalayacaksan beni götürmek için oraya</p>

  <p class="p3">Kullanırım tercihimi ben evde kalmaktan yana.</p>

  <div>
    <br />
  </div>

  <p class="p3">Sirius altın kaldırımlı</p>

  <p class="p3">Diye duyardım hep</p>

  <p class="p3">Bunu söyleyen deliler sonra der ki,</p>

  <p class="p3">“Tau’yu gör ölmeden önce.”</p>

  <p class="p3">Cennete de razıydım</p>

  <p class="p3">Hatta cehenneme de</p>

  <p class="p3">Eğer parçalayacaksan beni götürmek için oraya</p>

  <p class="p3">İstemiyorum kendi adıma ben gitmeyi oraya.</p>

  <div>
    <br />
  </div>

  <p class="p3">Hep birlikte söyleyelim:</p>

  <p class="p3">Parçala beni, parçala beni,</p>

  <p class="p3">Sen kaçırmış olmalısın aklını</p>

  <p class="p3">Eğer parçalayacaksan beni götürmek için oraya</p>

  <p class="p3">Burada kalıyorum ben, yatakta.</p>

  <div>
    <br />
  </div>

  <p>... ve böylece sürüp gidiyordu. Çok daha kısa ve sevilen başka bir şarkı da şöyleydi:</p>

  <div>
    <br />
  </div>

  <p class="p3">Bir akşam ışınlandım eve,</p>

  <p class="p3">Sid, Meg ve Ron’la birlikte,</p>

  <p class="p3">Ron Meggi’nin kalbini çaldı</p>

  <p class="p3">Bana da Sidney’in bacağı kaldı.</p>

  <div>
    <br />
  </div>

  <p>Arthur acı dalgalarının yavaş yavaş durulduğunu hissetti, ama o boğuk zonklamayı hâlâ fark edebiliyordu. Yavaşça ve çok dikkatli bir şekilde yerinden doğruldu.</p>

  <p>“Boğuk bir zonklama duyabiliyor musun?” dedi Ford Prefect.</p>

  <p>Arthur kendi etrafında sallanarak döndü ve anlaşılmaz bir şeyler geveledi. Ford Prefect kızarmış gözler ve soluk bir yüzle kendisine yaklaşmaktaydı.</p>

  <p>“Neredeyiz?” diye yutkundu Arthur.</p>

  <p>Ford etrafına bakındı. Her iki yönde de sonu görünmeyen bir şekilde uzanan, uzun ve kavisli bir koridorda dikiliyorlardı. Okullar, hastaneler ve ruh sağlığı kliniklerinin sakinlerini baskı altında tutabilmek için kullanılan iç karartıcı soluk bir yeşile boyanmış çelik bir dış duvar başlarının üzerinde kıvrılıyor ve koyu kahverengi renkli bir kendir beziyle kaplanmış dikey iç duvarla birleşiyordu. Yer döşemesi koyu yeşil çizgili kauçuktandı.</p>

  <p>Ford dış duvara yerleştirilmiş kalın, koyu renk saydam bir panele yaklaştı. Üst üste birkaç katman halinde olmasına rağmen uzaklardaki yıldızların toplu iğne başı gibi pırıldayan ışıklarını görebiliyordu.</p>

  <p>“Sanırım bir tür uzay gemisindeyiz,” dedi.</p>

  <p>Koridorun sonundan güçlü ayak seslerine benzer boğuk ve düzenli bir gümbürtü sesi geliyordu.</p>

  <p>“Trillian?" diye gergin bir ses tonuyla haykırdı Arthur. “Zaphod?"</p>

  <p>Ford omuzlarını silkti.</p>

  <p>“Burada değiller,” dedi. “Ben baktım. Herhangi bir yerde olabilirler. Programlanmamış bir ışınlama seni herhangi bir yönde ışık yılları boyunca uzaklara fırlatabilir. Kendimi nasıl hissettiğime bakacak olursam, bizim de epeyce yol kat etmiş olduğumuzu tahmin edebiliyorum.”</p>

  <p>“Kendini nasıl hissediyorsun ki?”</p>

  <p>“Kötü.”</p>

  <p>“Sence onlar...”</p>

  <p>“Nerede ya da nasıl olduklarını bilmemize imkân yok ve bu konuda da elimizden hiçbir şey gelmez. Sen de benim yaptığımı yap.”</p>

  <p>“Ne?”</p>

  <p>“Bu konuda artık düşünme.”</p>

  <p>Arthur bu düşünceyi kafasında evirip çevirdi ve isteksizce de olsa mantıklı olduğunu gördü, ardından düşünceyi sarıp sarmalayarak uzak bir köşeye kaldırdı. Derin bir nefes aldı.</p>

  <p>“Ayak sesleri!” diye heyecanla haykırdı Ford birden.</p>

  <p>“Nerede?”</p>

  <p>“O gürültü. O güçlü zonklama. Onlar aslında yere vurulan ayak sesleri. Dinle!”</p>

  <p>Arthur dinledi. Gürültü koridor boyunca ve tahmin edemedikleri bir uzaklıktan yankılanıyordu. Uzaktan gelen ve yere vuran ayakların çıkardığı boğuk bir sesti bu.</p>

  <p>“Hemen buradan uzaklaşalım,” dedi Ford sertçe. Her ikisi de uzaklaştı - ama ters yönlere.</p>

  <p>“O tarafa değil,” dedi Ford, “orası onların geldiği yön.”</p>

  <p>“Hayır değil,” dedi Arthur, “şu taraftan geliyorlar.”</p>

  <p>“Hayır, bu taraftan...”</p>

  <p>Her ikisi de durdu. Her ikisi de döndü. Her ikisi de sesin geldiği yönü dinledi. Her ikisi de birbirine hak verdi. Her ikisi de daha önce gittiklerinin tersine, ama yine aksi yönlere doğru yürüdüler.</p>

  <p>Büyük bir korkuya kapılmışlardı.</p>

  <p>Gürültü her iki yönde de giderek artmaktaydı.</p>

  <p>Birkaç metre ilerde, iç duvara dik açıyla uzanan bir başka koridor vardı. Ona doğru koştular ve koridor boyunca aceleyle yürüdüler. Karanlık bir koridordu, çok uzundu ve ilerledikçe hava giderek daha da soğuyormuş gibi geldi onlara. Bulundukları koridora açılan sağlı sollu başka koridorlar da vardı, hepsi de çok karanlıktı ve onların önlerinden geçerken buz gibi bir havanın keskin rüzgârlarını hissedebiliyorlardı.</p>

  <p>Bir an korkuyla durakladılar. Koridor boyunca ilerledikçe yere çarpan ayak seslerinin daha da güçlendiğini fark etmişlerdi.</p>

  <p>Sırtlarını soğuk duvarlara yapıştırarak can kulağıyla dinlediler. Soğuk ve karanlık bir yandan bedensiz ayak sesleri diğer yandan sinirleri iyice bozulmuştu. Ford titredi, bu titremenin bir kısmı soğuk yüzünden olsa bile bir kısmı da henüz gencecik bir Betelgeuse’liyken, yani boyu Arkturuslu bir Megaçekirgenin ayak bileklerine henüz ulaşmışken, en sevdiği annesinden dinlediği öyküler aklına geldiği içindi: iblisler ya da unutulmuş tayfaların hayaletleriyle dolu, uzayın derinliklerindeki bilinmeyen bölgelerde huzursuz bir şekilde dolaşan ölü gemilerin öyküleri; böyle gemilere rastlayıp içlerine giren tedbirsiz yolcuların öyküleri; öyle öyküler ki ... sonra Ford’un aklına birden kahverengi kendir bezinden yapılmış duvar kaplaması geldi ve kendisini toparladı. Hayaletler ve iblisler ölüm teknelerini nasıl süslerlerse süslesinler, diye düşündü kendi kendine, istediğinize bahse girerdi ki onlar kendir bezinden duvar kaplaması kullanmazlardı. Arthur’un kolunu yakaladı.</p>

  <p>“Hemen geri dönüyoruz,” dedi kararlı bir şekilde ve geldikleri yoldan geri dönmeye başladılar.</p>

  <p>Bir saniye sonra, koridorların en yakın kesişme noktasında şaşırmış kertenkeleler gibi havaya sıçradılar, çünkü etrafta yankılanan sert adımların sahipleri ansızın tam önlerinde belirivermişti.</p>

  <p>Saklandıkları köşeden, koşu eşofmanları giymiş, yirmi yirmibeş şişman kadın ve erkeğin, bir kalp cerrahının yüreğine indirecek bir tempoda koşarak ve zorlukla soluyarak yanlarından geçtiğini gördüler.</p>

  <p>Ford arkalarından bakakaldı.</p>

  <p>“Koşucular!” diye tısladı, ayak sesleri koridor ağında yankılanırken.</p>

  <p>“Koşucular mı?” diye fısıldadı Arthur.</p>

  <p>“Koşucular,” dedi Ford Prefect, omuzlarını silkerek.</p>

  <p>Saklandıkları koridor diğerlerine benzemiyordu. Çok kısaydı ve kocaman çelik bir kapıyla son buluyordu. Ford kapıyı inceledi, açılma mekanizmasını keşfetti ve ardına kadar açtı.</p>

  <p>Gözlerine ilk çarpan tabuta benzeyen bir şeydi.</p>

  <p>Sonrasında gözlerine çarpan dörtbin dokuzyüz doksandokuz şey de tabuttu.</p>
</body>
</html>
