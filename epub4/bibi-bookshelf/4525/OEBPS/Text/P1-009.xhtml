<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/SM.css" rel="stylesheet" type="text/css" />
</head>

<body>
  <h3>dokuz <img alt="SAG" src="../Images/SAG.jpg" /></h3>

  <p>Ortada hiçbir neden yokken hava-kilitlerinden birinin kapağının açılıp kapandığını fark eden bir bilgisayar kendi kendine söylendi.</p>

  <p>Bunun nedeni Mantığın öğle yemeğine çıkmış olmasıydı.</p>

  <p>Biraz önce Galakside bir delik oluşmuştu. Bir saniyenin tam hiçte biri uzunluğunda, bir santimetrenin hiçte biri genişliğinde ve bir ucundan diğerine nice milyonlarca ışık yılı derinliğindeydi.</p>

  <p>Kapanırken içinden bir sürü kâğıt şapka ve parti balonu düşüp evrenin içinde sürüklenmeye başladı. Bir metre boyunda yedi piyasa analistinden oluşan bir ekip dışarı fırlayıp biraz havasızlıktan, biraz da şaşkınlıktan can verdiler.</p>

  <p>İkiyüz otuzdokuz bin hafif kızarmış yumurta da dışarı uçup Pansel sisteminin kıtlık çekmekte olan Poghril bölgesinin üzerinde kocaman ve titrek bir yığın oluşturmuştu.</p>

  <p>Birkaç hafta sonraysa kolesterol zehirlenmesinden ölen tek bir kişi dışında, Poghril kabilesinin tamamı kıtlıktan ölmüştü.</p>

  <p>Deliğin açık kaldığı saniyenin hiçte biri, son derece inanılmaz bir şekilde zaman içinde bir ileri bir geri yankılandı. Uzak geçmişin derinliklerinde bir yerlerde, uzayın steril boşluğunda sürüklenen rastgele toplanmış küçük bir atom grubunu şiddetle sarstı ve onları hiç olmayacak olağandışı bir düzende birbirine bağladı. Bu düzen kendini kopyalamayı çabucak öğrendi (bu düzenin olağandışı yanlarından biri de buydu) ve sürüklendiği her gezegende büyük sorunlara yol açmaya başladı. Evrende yaşam işte böyle başlamıştı.</p>

  <p>Beş vahşi Olay Girdabı tehlikeli mantıksızlık fırtınalarına kapıldılar ve içlerindekini bir kaldırıma kustular.</p>

  <p>Kaldırımda yatan Ford Prefect ve Arthur Dent, yarı ölü balıklar gibi yutkunarak nefes almaya çalışıyorlardı.</p>

  <p>“İşte,” dedi Ford güçlükle soluyarak, Bilinmez’in Üçüncü Katı’nda hızla ilerleyen kaldırımda parmaklarıyla tutunacak yer arıyordu, “sana bir şeyler düşüneceğimi söylemiştim.”</p>

  <p>“Şey, tabii,” dedi Arthur, “tabii.”</p>

  <p>“Yoldan geçen bir uzaygemisi bulma ve onun tarafından kurtarılma fikrim,” dedi Ford, “çok parlak bir düşünceydi.”</p>

  <p>Gerçek Evren insanın midesini alt üst eden kavisler çizerek altlarından akıp gidiyordu. Türlü türlü taklit nesne dağ keçileri gibi sessizce yanlarından geçmekteydi. İlk ışık, uzay-zamanı adeta sütlaç parçacıklarıyla sıvayarak patladı. Zaman çiçeklendi, madde büzülerek yok oldu. En büyük asal sayı bir köşede sessizce tek bir vücut haline geldi ve kendini sonsuza dek gizledi.</p>

  <p>“Şey, bırak bu ayakları,” dedi Arthur, “bunun olma olasılığı çok küçüktü.”</p>

  <p>“Homurdanmayı bırak, işe yaradı işte,” dedi Ford.</p>

  <p>“Nasıl bir geminin içindeyiz?” diye sordu Arthur, sonsuzluk çukuru altlarında esnerken.</p>

  <p>“Bilmiyorum,” dedi Ford, “henüz gözlerimi açmadım.”</p>

  <p>“Evet, ben de açmadım,” dedi Arthur.</p>

  <p>Evren sıçradı, donup kaldı, titredi ve birkaç beklenmedik yöne doğru büküldü.</p>

  <p>Arthur ve Ford gözlerini açıp çevrelerine hatırı sayılır bir şaşkınlık içinde baktılar.</p>

  <p>“Yüce Tanrım,” dedi Arthur, “burası tıpkı Southend’deki deniz kıyısına benziyor.”</p>

  <p>“Vay canına, bunu söylediğini duymak beni rahatlattı,” dedi Ford.</p>

  <p>“Niçin?”</p>

  <p>“Çünkü delirdiğimi düşünmeye başlamıştım.”</p>

  <p>“Belki de deliriyorsundur. Belki de bunları söylediğimi sadece sen uyduruyorsun.”</p>

  <p>Ford bunun üzerine düşündü.</p>

  <p>“Pekâlâ, bunları söyledin mi söylemedin mi?” diye sordu.</p>

  <p>“Sanırım söyledim," dedi Arthur.</p>

  <p>“Şey, belki ikimiz de deliriyoruzdur.”</p>

  <p>“Evet,” dedi Arthur, “bütün olanları düşünürsen, burasının Southend olduğunu düşünmemiz için bizim delirmiş olmamız gerek.”</p>

  <p>“Peki sen burasının Southend olduğunu düşünüyor musun?”</p>

  <p>“Ha, evet.”</p>

  <p>“Ben de.”</p>

  <p>“O zaman ikimiz de delirmiş olmalıyız.”</p>

  <p>“Delirmek için güzel bir gün.”</p>

  <p>“Evet,” dedi yanlarından geçip giden bir manyak.</p>

  <p>“Bu da kimdi?” diye sordu Arthur.</p>

  <p>“Hangisi - beş kafalı ve tütsülenmiş ringa balıklarıyla dolu böğürtlen çalısına sahip bir adam mı?”</p>

  <p>“Evet.”</p>

  <p>“Bilmiyorum. Birisi işte.”</p>

  <p>“Ya.”</p>

  <p>İkisi de kaldırıma oturdular ve devasa çocukların kumda bütün ağırlıklarını vererek zıplayışlarını ve Belirsiz Bölgeler’e takviyeli parmaklık stokları götüren vahşi atların gökyüzü boyunca fırtına gibi koşuşlarını belirgin bir huzursuzlukla izlediler.</p>

  <p>“Biliyor musun,” dedi Arthur hafifçe öksürerek, “eğer burası Southend ise bu işte bir tuhaflık var...”</p>

  <p>“Denizin bir kaya gibi hareketsiz durması ve binaların devamlı yukarı aşağı dalgalanmasını mı kastediyorsun?” diye sordu Ford. “Evet, ben de bunu tuhaf karşıladım. Aslında,” Southend büyük bir patlamayla birbirinin çevresinde müstehcen ve şehvetli biçimlerde uçarı danslar edip fırıl fırıl dönen altı eşit parçaya bölünürken, konuşmaya devam etti, “burada ayrıca hiç de tekin olmayan bir durum var.”</p>

  <p>Boruların ve tellerin vahşice uluyan sesleri rüzgârda kuruyup kavruldu, tanesi on peni olan sıcak çörekler yoldan dışarı fırladı, gökyüzünde iğrenç bir balık fırtınası başladı. Bunun üzerine Arthur ve Ford hemen tabanları yağlayıp oradan tüyme vaktinin geldiğine karar verdiler.</p>

  <p>Kalın ses duvarlarının, kadim düşüncelerin oluşturduğu dağların, duygusal müzik vadilerinin, sezondaki kötü ayakkabıların ve beş para etmez beysbol sopalarının içine daldılar ve birdenbire bir kız sesi duydular.</p>

  <p>Oldukça mantıklı bir sese benziyordu, ama tek söylediği, “iki üzeri yüz bine bir ve daha da düşüyor,” oldu, o kadar.</p>

  <p>Ford bir ışından aşağıya kaydı ve sesin kaynağını bulmaya çalışarak sağa sola bakındı durdu, ama ciddi olarak inanabileceği hiçbir şey göremedi.</p>

  <p>“O ses de neydi?” diye bağırdı Arthur.</p>

  <p>“Bilmiyorum,” diye karşılık verdi Ford bağırarak. “Bilmiyorum. Bana bir ihtimal hesabı gibi geldi.”</p>

  <p>“İhtimal mi? Nasıl yani?”</p>

  <p>“İhtimal. Bilirsin işte, iki üzeri bir, üç üzeri bir, beş üzeri dörtte bir gibi. Ses iki üzeri yüz bine bir dedi. Oldukça düşük bir ihtimal değeri.”</p>

  <p>Bir milyon galonluk bir fıçı dolusu krema, kendisini hiçbir uyarıda bulunmaksızın onların üstüne boca etti.</p>

  <p>“Peki ama bu ne anlama geliyor?” diye haykırdı Arthur.</p>

  <p>“Ne, krema mı?”</p>

  <p>“Hayır, ihtimal hesabı!”</p>

  <p>“Bilmiyorum. Hiç bilmiyorum. Sanırım bir tür uzaygemisindeyiz.”</p>

  <p>“Tek tahmin edebildiğim,” dedi Arthur, “buranın birinci mevki olmadığı.”</p>

  <p>Uzay-zamanın dokusunda kabartılar belirmeye başladı. Kocaman ve çirkin kabartılar.</p>

  <p>“Ahhhhhhggggghh ...” dedi Arthur, bedeninin yumuşadığını ve alışılmadık yönlere doğru büküldüğünü hissettiğinde. “Görünüşe göre Southend eriyip gidiyor ... yıldızlar girdaba kapılmış gibi dönüyor ... kuraklık yüzünden toz fırtınalarının koptuğu bir arazi gibi ... bacaklarım günbatımına dalıyor ... sol kolum da yerinden çıktı.” Aklına ürkütücü bir düşünce geldi: “Lanet olsun,” dedi, “dijital saatimi şimdi nasıl çalıştıracağım?” Gözlerini çaresizlik içinde Ford’un bulunduğu yöne doğru çevirdi.</p>

  <p>“Ford,” dedi, “bir penguene dönüşüyorsun. Kes şunu.”</p>

  <p>Ses yine duyuldu.</p>

  <p>“İki üzeri yetmiş beş bine bir ve düşmeye devam ediyor.”</p>

  <p>Ford göletinin çevresinde öfkeyle badi badi yürüdü.</p>

  <p>“Hey, sen kimsin?” dedi vaklayarak. “Neredesin? Neler oluyor ve bunu durdurmanın bir yolu var mı?”</p>

  <p>“Lütfen sakin olun,” dedi ses tatlı tatlı, insanın aklına yalnızca tek kanadı kalmış ve iki motorundan biri yanmakta olan büyük bir yolcu uçağının hostesi geliyordu. “Tamamen güvendesiniz.”</p>

  <p>“Ama konu bu değil ki!” dedi Ford, öfkeden kudurarak. “Konu şu ki ben artık tamamen güvende olan bir penguenim, meslektaşım ise hızla kol ve bacaklarını kaybediyor!” “Tamam, sorun yok, onları geri aldım,” dedi Arthur.</p>

  <p>“İki üzeri elli bine bir ve düşmeye devam ediyor," dedi ses.</p>

  <p>“Elbette,” dedi Arthur, “bu kadar uzun olmalarını istemezdim gerçi, ama ...”</p>

  <p>“Bize bir şeyler söylemen gerektiğini hissetmiyor musun?” diye sordu Ford, kuşlara özgü bir öfkeyle cıyaklayarak.</p>

  <p>Ses boğazını temizledi. Dev bir <i>pötibör</i> uzaktan beceriksizce koşmaya başladı.</p>

  <p>“Hoş geldiniz,” dedi ses, “Yıldızgemisi <i>Altın Kalp</i>’e hoş geldiniz.”</p>

  <div>
    <br />
  </div>

  <p class="p1" style="text-align: center;"><img alt="orta" src="../Images/orta.jpg" /></p>

  <div>
    <br />
  </div>

  <p>Ses devam etti.</p>

  <p>“Lütfen,” dedi ses, “çevrenizde gördüğünüz ya da duyduğunuz hiçbir şey sizi korkutmasın. İki üzeri iki yüz yetmiş altı bine bir olan bir ihtimalsizlik düzeyinde -ihtimalen çok daha yüksekken- mutlak bir ölümden kurtarıldığınız için başlangıçta bazı kötü etkiler hissedeceksiniz. Şimdi iki üzeri yirmi beş bine bir düzeyinde seyretmekteyiz ve düşüş sürüyor, normalin ne olduğuna emin olur olmaz, normale dönüyor olacağız nasılsa. Teşekkürler. İki üzeri yirmi bine bir ve düşüş devam ediyor.”</p>

  <p>Ses kesildi.</p>

  <p>Ford ve Arthur kendilerini aydınlık, küçük ve pembe bir odacıkta buldular.</p>

  <p>Ford çılgınca heyecanlanmıştı.</p>

  <p>“Arthur!” dedi. “Bu harika! Sonsuz İhtimalsizlik Motoru’yla çalışan bir gemi tarafından kurtarıldık! Bu inanılmaz bir şey! Bununla ilgili söylentileri daha önce duymuştum! Hepsi resmi kaynaklarca yalanlanmıştı, ama şimdi yapmış olmalılar! İhtimalsizlik Motoru’nu yaptılar! Arthur, bu ... Arthur? Neler oluyor?”</p>

  <p>Bedenini küçük odanın kapısına bastırmış olan Arthur onu kapalı tutmaya çalışıyor, ama kapı bir türlü yerine oturmuyordu. Parmaklarında mürekkep lekeleri olan minik, tüylü eller aralıktan içeri uzanıyor, incecik sesler susmamacasına çılgınlar gibi konuşuyordu.</p>

  <p>Arthur başını kaldırıp baktı.</p>

  <p>“Ford,” dedi, “dışarıda, yazdıkları <i>Hamlet</i> metni hakkında bizimle konuşmak isteyen sonsuz sayıda maymun var.”</p>
</body>
</html>
