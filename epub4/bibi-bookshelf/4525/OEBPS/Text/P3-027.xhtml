<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/SM.css" rel="stylesheet" type="text/css" />
</head>

<body>
  <h3>yirmiyedi <img alt="SAG" src="../Images/SAG.jpg" /></h3>

  <p>Burası aynı tepeydi, ama pek de aynı sayılmazdı.</p>

  <p>Çünkü o tepe bu kez bir Bilgilendirici Görüntü değildi. Krikkit’in ta kendisiydi ve şimdi üzerinde durmaktaydılar. Biraz ötelerinde, ağaçların arkasında, onları, gerçek bedenlerini buraya, gerçek ve şimdiki Krikkit’e getiren garip İtalyan restoranı bekliyordu.</p>

  <p>Ayaklarının altındaki güçlü çimenler gerçekti, verimli toprak da öyle. Ağaçtan gelen baş döndürücü kokular da öyle, gerçekti. Gece gerçek geceydi.</p>

  <p>Krikkit.</p>

  <p>Burası Krikkitli olmayan biri için Galakside bulunulabilecek en tehlikeli yerdi muhtemelen. Kendisinden başka herhangi bir yerin varlığına dayanamayan, sevimli, hoş, zeki sakinlerinin kendilerinden olmayan biriyle karşılaştıklarında korku, vahşet ve öldürücü bir nefretle doldukları yerdi.</p>

  <p>Arthur titredi.</p>

  <p>Slartibartfast titredi.</p>

  <p>Şaşırtıcıydı, ama Ford da titredi.</p>

  <p>Şaşırtıcı olan onun titremesi değildi, orada olmasıydı. Ama Zaphod’u gemisine yollamalarının ardından Ford, beklenmedik bir şekilde utanç duyarak kendisini kaçmamaya zorunlu hissetmişti.</p>

  <p>Yanlış, diye düşünüyordu kendi kendine, yanlış yanlış yanlış. Zaphod’un cephaneliğinden aldıkları Öldürmatiklerden birini kendine doğru çekti.</p>

  <p>Trillian gökyüzüne bakarak titredi ve kaşlarını çattı.</p>

  <p>Gökyüzü de aynı değildi. Artık bomboş ve ıssız değildi.</p>

  <p>İkibin yıl süren Krikkit Savaşları ve Krikkit’in on milyar yıl önce Yavaşlatılmış-Zaman zarfına kapatılışından beri burada geçen beş yıl içinde çevredeki pastoral manzara çok az değişirken, gökyüzünde çarpıcı değişiklikler olmuştu.</p>

  <p>Şimdi orada solgun ışıklar ve ağır şekiller asılıydı.</p>

  <p>Bir Krikkitlinin hiçbir zaman bakmadığı gökyüzünün yukarılarında -ki oralar Savaş Bölgeleriydi, Robot Bölgeleri- Krikkit’in pastoral manzaralı topraklarının çok çok yükseklerindeki Sıfır-Yerçekimi alanlarında devasa savaş gemileri ve bina blokları uçuyordu.</p>

  <p>Trillian onlara bakarak düşündü.</p>

  <p>“Trillian,” diye fısıldadı Ford Prefect.</p>

  <p>“Evet?” dedi Trillian.</p>

  <p>“Ne yapıyorsun?"</p>

  <p>“Düşünüyorum.”</p>

  <p>“Düşünürken hep böyle mi nefes alırsın?"</p>

  <p>“Nefes aldığımın farkında değildim.”</p>

  <p>“Beni endişelendiren de bu.”</p>

  <p>“Sanırım, biliyorum ..." dedi Trillian.</p>

  <p>“Şışş!” dedi gergin bir ses tonuyla Slartibartfast ve titreyen sıska eliyle onlara daha geriye, yakındaki ağacın gölgesine çekilmelerini işaret etti.</p>

  <p>Ansızın daha önceki kayıtta olduğu gibi, tepeden inen patika boyunca yaklaşan ışıklar göründü, ama bu kez dans eden ışıklar fenerlerden değil elektrik fenerlerinden gelmekteydi - kendi içinde çarpıcı bir değişiklik sayılmazdı, ama her bir ayrıntı yüreklerini korkuyla hoplatmaya yetiyordu. Bu sefer çiçekler, çiftçilik, ölmüş köpeklerle ilgili kıvrak ve eğlendirici şarkılar yoktu, kısık sesler ateşli bir tartışma içindeydi.</p>

  <p>Gökyüzünde bir ışık ağır ağır hareket etti. Arthur klostrofobik bir korkuya kapıldı, ılık rüzgâr birden boğazına sarılmış gibiydi.</p>

  <p>Birkaç saniye içinde ikinci bir grup göründü, karanlık tepenin diğer tarafından yaklaşmaktaydılar. Hızlı ve kararlı hareket ediyor, el fenerlerini sallayarak çevreyi tarıyorlardı.</p>

  <p>Grupların birleştiği açıkça görülmekteydi, ama önemli olan yalnızca birleşmeleri değildi. Bilinçli bir şekilde tam da o noktada, Arthur ve diğerlerinin bulunduğu noktada birleşmeleriydi.</p>

  <p>Arthur, Ford Prefect’in Öldürmatiğini omzuna kaldırırken çıkardığı hafif hışırtıyı ve Slartibartfast’ın kendi silahını kaldırırken çıkardığı hafif sızlanmaya benzer öksürüğü duydu. Kendi silahının soğuk, yabancı ağırlığını hissetti ve titreyen ellerle onu kaldırdı.</p>

  <p>Ford’un kendisine gösterdiği gibi emniyet kilidini açıp aşırı tehlike kilidine geçirirken parmakları birbirine dolandı. Öyle çok titriyordu ki, eğer o sırada birine ateş edecek olsa muhtemelen üstüne imzasını atabilirdi.</p>

  <p>Yalnızca Trillian silahını kaldırmamıştı. O kaşlarını kaldırdı, sonra onları indirdi ve düşünceli bir şekilde dudağını ısırdı.</p>

  <p>“Hiç düşündünüz mü,” diye başladı, ama o sırada kimse bir şey tartışmak istemiyordu.</p>

  <p>Arkalarından gelen ve karanlığı delip geçen ışığı fark edip hızla o tarafa döndüklerinde, üçüncü bir grup Krikkitlinin el fenerleriyle kendilerini incelediğini gördüler.</p>

  <p>Ford Prefect’in silahı haince takırdadı, ama karşıdan da ateş edildi ve silahına çarpıp elinden düşürdü.</p>

  <p>Katıksız bir korku anı yaşandı, herhangi birinin yeniden ateş etmesinden önce donmuş bir saniye geçti.</p>

  <p>Ve bu saniyenin sonunda da hiç kimse ateş etmedi.</p>

  <p>Soluk yüzlü Krikkitliler tarafından kuşatılmışlardı ve oynaşan el feneri ışıklarıyla yıkanıyorlardı.</p>

  <p>Esir alanlar esirlerine, esirler de kendilerini esir alanlara baktılar.</p>

  <p>“Merhaba?” dedi esir alanlardan biri. “Özür dilerim, ama siz ... başka bir gezegenden gelen yabancılar mısınız?”</p>
</body>
</html>
