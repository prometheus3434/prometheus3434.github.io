<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/SM.css" rel="stylesheet" type="text/css" />
</head>

<body>
  <h3>ondokuz <img alt="SAG" src="../Images/SAG.jpg" /></h3>

  <p>“Bu robotu da mı yanımıza alıyoruz?” dedi Ford, hoşnutsuz bir tavırla Marvin’e bakarak; robot bir köşede, küçük bir palmiyenin altında kamburunu çıkarmış bir halde hantal duruşuyla dikiliyordu.</p>

  <p>Zaphod, bakışlarını <i>Altın Kalp</i>’in inmiş olduğu kavruk toprakların panoramik görüntüsünü yansıtan ayna ekranlardan çevirdi.</p>

  <p>“Ha, şu Paranoyak Android,” dedi. “Evet, onu da alacağız.”</p>

  <p>“Pekâlâ, ama manik depresif bir robotla ne yapmayı düşünüyorsun ki?”</p>

  <p>“Sen de derdin var sanıyorsun,” dedi Marvin, sanki içine daha şimdi bir ceset yerleştirilmiş bir tabutla konuşuyormuş gibi, “sen manik depresif bir robot <i>olsaydın</i> ne yapardın? Yoo, hayır, cevap vermeye zahmet etme, senden elli bin kat daha zekiyim, ama cevabı ben bile bilmiyorum. Sizin seviyenize inerek düşünmeye çalışmaktan başım çatlayacak neredeyse.”</p>

  <p>Trillian aniden kamarasının kapısından fırlayıp içeri daldı.</p>

  <p>“Beyaz farelerim kaçmış!” dedi.</p>

  <p>Zaphod’un iki yüzünde de derin bir endişe ya da ilgi ifadesi okunmadı.</p>

  <p>“Başlatma şimdi beyaz farelerine,” dedi.</p>

  <p>Alt üst olmuş durumdaki Trillian ona öfkeyle bakıp yeniden ortadan kayboldu.</p>

  <p>İnsanoğlunun Yerküre gezegenindeki ikinci değil (bağımsız gözlemcilerin büyük bölümü genel olarak böyle düşünüyordu) üçüncü zeki canlı türü olduğu çoğunluk tarafından fark edilseydi, Trillian’ın sözleri çok daha fazla dikkat çekebilirdi.</p>

  <div>
    <br />
  </div>

  <p class="p1" style="text-align: center;"><img alt="orta" src="../Images/orta.jpg" /></p>

  <div>
    <br />
  </div>

  <p>“Tünaydın, çocuklar.”</p>

  <p>Ses hem tuhaf bir şekilde tanıdık hem de tuhaf bir biçimde yabancıydı. Genizden gelen anaerkil bir tınısı vardı. Mürettebat gezegen yüzeyine inmelerini sağlayacak hava-kilidi çıkış kapısına ulaştığında duyulmuştu.</p>

  <p>Şaşkınlık içinde birbirlerine baktılar.</p>

  <p>“Bu bilgisayar,” diye açıkladı Zaphod. “Acil durumlar için yedek bir kişiliği olduğunu keşfettim ve daha çok işe yarayabileceğini düşündüm.”</p>

  <p>“Bugün tanımadığınız ve tuhaf bir gezegende geçireceğiniz ilk gününüz,” diye devam etti Eddie’nin yeni sesi, “bu yüzden hepinizden sıkı giyinmenizi ve böcek-gözlü yaramaz canavarlarla oynamamanızı istiyorum.”</p>

  <p>Zaphod kapıyı sabırsızca tıkırdattı.</p>

  <p>“Kusura bakmayın,” dedi “dışarıya bir hesap cetveliyle çıkmak bile bundan iyidir bence.”</p>

  <p>“Öyle mi!” diye tersledi bilgisayar. “Hanginiz söyledi bunu?”</p>

  <p>“Lütfen çıkış kapısını açar mısın, bilgisayar?” dedi Zaphod, sinirlenmemeye çalışarak.</p>

  <p>“Deminki sözleri söyleyen kişi suçunu kabul etmedikçe açmam,” diye ısrar etti bilgisayar, birkaç sinapsını kapatarak.</p>

  <p>“Tanrım,” diye homurdandı Ford. Bütün ağırlığını bölme duvarına verip ona kadar saymaya başladı. Akıl sahibi canlı türlerinin bir gün bunu yapmayı unutacaklarını düşününce cidden endişelendi. İnsanların bilgisayarlardan bağımsız olduklarını göstermesinin tek yolu yalnızca sayı saymaktı.</p>

  <p>“Haydi,” dedi Eddie sertçe.</p>

  <p>“Bilgisayar-”diye söze başladı Zaphod.</p>

  <p>“Bekliyorum,” diye sözünü kesti Eddie. “Gerekirse bütün gün bekleyebilirim ...”</p>

  <p>“Bilgisayar ...” dedi Zaphod, bir süredir bilgisayarı alt etmek için kurnazca bir mantık oyunu düşünmeye çalışıyordu ve sonunda onunla kendi sahasında yarışmamaya karar verdi, “eğer o çıkış kapısını şu anda açmazsan, doğrudan ana veri bankalarına gider ve seni koca bir baltayla yeniden programlarım, anladın mı?”</p>

  <p>Eddie şok oldu, durakladı ve bunu iyice düşünüp taşındı.</p>

  <p>Ford sessizce saymaya devam ediyordu. Bu bir bilgisayara yapabileceğiniz neredeyse en saldırganca şeydir; aslında bir insanın yanına gidip sürekli “<i>Kan ... kan</i> ... <i>kan</i> ... <i>kan</i> ...” diye yinelediğiniz zaman da aynı etkiyi yaratırsınız.</p>

  <p>“Hepimiz bu ilişki için emek sarf etmek zorunda kalacağız, anlaşılan,” dedi en sonunda Eddie sakince ve çıkış kapısı açıldı.</p>

  <p>Dondurucu bir rüzgâr içlerine işledi, üşümemek için kollarını göğüslerinin üstünde sıkıca kavuşturup rampadan indiler ve Magrathea’nın çorak, tozlu yüzeyine ayak bastılar.</p>

  <p>“Her şey gözyaşlarıyla sona erecek, bunu biliyorum,” diye arkalarından bağırdı Eddie ve kapıyı tekrar kapattı.</p>

  <p>Birkaç dakika sonra, kendisini tamamen gafil avlayan bir komut yüzünden kapıyı tekrar açıp kapattı.</p>
</body>
</html>
