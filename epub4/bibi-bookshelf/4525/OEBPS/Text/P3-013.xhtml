<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/SM.css" rel="stylesheet" type="text/css" />
</head>

<body>
  <h3>onüç <img alt="SAG" src="../Images/SAG.jpg" /></h3>

  <p>“Nasıl olduğunu gördünüz işte,” diyordu Slartibartfast, yapay bir şekilde yapılmış kahvesini hafifçe karıştırırken aynı zamanda gerçek sayılarla sanal sayılar arasındaki anafor arayüzlerini, zihnin ve Evrenin etkileşimli algılarını da karıştırıyordu. Böylelikle gemisinin zaman ve uzay kavramlarını yeniden şekillendirmesine izin veren tam sarılmış öznelliğin yeniden düzenlenmiş matrikslerini üretiyordu.</p>

  <p>“Evet,” dedi Arthur.</p>

  <p>“Evet,” dedi Ford.</p>

  <p>“Bu tavuk butuyla,” dedi Arthur, “ne yapacağım?”</p>

  <p>Slartibartfast ona ciddi bir bakış attı.</p>

  <p>“Oyna onunla,” dedi, “oyna.”</p>

  <p>Kendi elindeki parça üzerinde ne yapması gerektiğini gösterdi.</p>

  <p>Arthur da öyle yaptı ve tavuk butu, Slartibartfast’ın beş boyutlu olduğu konusunda güvence verdiği uzayda dört boyutlu olarak hareket ederken, elindeki butun üzerinden matematiksel bir fonksiyonun hafif titreşimlerinin geçtiğini hissetti.</p>

  <p>“Bir gece içinde,” dedi Slartibartfast, “Krikkit nüfusunun tamamı sevimli, hoş, zeki...”</p>

  <p>“ ... ve biraz da acayip ...” diyerek araya girdi Arthur.</p>

  <p>“ ... normal kişilerden,” dedi Slartibartfast, “sevimli, hoş, zeki...”</p>

  <p>“ ... acayip ...”</p>

  <p>“ ... manik yabancı düşmanları haline dönüştüler. Evren fikrinin onların kafasındaki dünya tablosuna uymadığını söyleyebiliriz. Kısaca, bununla başa çıkamadılar, anlayacağınız. Sevimli, hoş, zeki ve isterseniz acayip de diyebileceğimiz bir şekilde Evreni yok etmeye karar verdiler. Bu sefer ne oldu?”</p>

  <p>“Ben bu şarabı pek sevmedim” dedi Arthur, kadehini koklarken.</p>

  <p>“Tamam, geri gönder. Bu, onun matematiğinin bir parçası.”</p>

  <p>Arthur da öyle yaptı. Garsonun gülümseyişindeki topografiyi beğenmemişti, ama grafiklerden hiçbir zaman hoşlanmamıştı zaten.</p>

  <p>“Nereye gidiyoruz?” dedi Ford.</p>

  <p>“Bilgilendirici Görüntüler Merkezine dönüyoruz,” dedi Slartibartfast, ayağa kalktı, ağzını bir kâğıt peçetenin matematiksel temsiline sildi ve ekledi, “ikinci yarı için.”</p>
</body>
</html>
