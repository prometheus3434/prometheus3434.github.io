<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/SM.css" rel="stylesheet" type="text/css" />
</head>

<body>
  <h3>yirmiüç <img alt="SAG" src="../Images/SAG.jpg" /></h3>

  <p>“Pekâlâ,” diye bağırdı Arthur’a Ford, “evet, ben bir korkağım, ama önemli olan şu ki hâlâ hayattayım.” <i>Yıldızgemisi Bistromat</i>’a geri dönmüşlerdi. Slartibartfast da öyle. Trillian da öyle. Ama birlik ve beraberlik duygusu başka bir yerdeydi.</p>

  <p>“Tamam, ama ben de hayattayım, değil mi?” diye cevabını yapıştırdı Arthur, macera ve kızgınlıktan yıpranmış bir tavırla. Kaşları birbirini yumruklamak ister gibi aşağı yukarı oynuyordu.</p>

  <p>“Kahrolası, az kalsın olmayacaktın ama,” diye patladı Ford.</p>

  <p>Arthur sert bir hareketle Slartibartfast’a döndü. Yaşlı adam pilot koltuğunda oturuyor ve kendisine ne anlama geldiğini tam olarak kavrayamadığı bir şeyi anlatmaya çalışan bir şişenin dibine düşünceli düşünceli bakıyordu. Arthur ona seslendi.</p>

  <p>“İlk söylediğimi anladı mı sence?” dedi duyguyla titreyerek.</p>

  <p>“Bilmiyorum,” diye yanıtladı Slartibartfast, dalgın bir tavırla. “Ben,” diye ekledi, bir an için başını kaldırarak, “pek anlamadım.” Sonra önündeki aygıtlara tazelenmiş bir canlılık ve şaşkınlıkla baktı. “Bize tekrar açıklaman gerekecek,” dedi.</p>

  <p>“Pekâlâ ...”</p>

  <p>“Ama daha sonra. Şimdi korkunç şeyler olmak üzere.”</p>

  <p>Şişenin yapay cam dibine hafifçe vurdu.</p>

  <p>“Korkarım, partide hiçbir şey yapamadık,” dedi, “şimdi tek umudumuz robotların Anahtarı Kilide sokmalarını önlemek. Bunu nasıl yapacağımızı bilmiyorum,” diye mırıldandı. “Yalnızca oraya gitmek zorundayız, sanırım. Bu fikrin hoşuma gittiğini söyleyemem. Muhtemelen sonumuz ölüm.”</p>

  <p>“Sahi, Trillian nerede?” dedi Arthur ani bir umursamazlık havası içinde. Oradan hemen ayrılabilecekleri halde onlara Şimşek Tanrısıyla zaman kaybettirdiği için Ford’un kendisini azarlamasına kızmıştı. Arthur’un isteyenin kabulüne sunduğu kendi fikriyse olağanüstü bir cesaret ve yaratıcılık sergileyerek davranmış olduğuydu.</p>

  <p>Ama yaygın kabul gören görüşse onun fikrinin leş kokulu bir çift dingo böbreği kadar bile değeri olmadığıydı. Onu asıl incitense Trillian’ın ne bir tarafa ne diğer tarafa herhangi bir tepki göstermeden bir yerlere kaybolmuş olmasıydı.</p>

  <p>“Peki benim patates cipslerim nerede?” dedi Ford.</p>

  <p>“Her ikisi de,” dedi Slartibartfast, başını kaldırıp bakmadan, “Bilgilendirici Görüntüler Merkezinde. Sanırım sizin genç bayan arkadaşınız Galaksi tarihindeki bazı sorunları anlamaya çalışıyor. Cipsler de bu konuda ona yardım ediyor olmalı."</p>
</body>
</html>
