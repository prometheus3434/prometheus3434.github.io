<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/SM.css" rel="stylesheet" type="text/css" />
</head>

<body>
  <h3>otuz <img alt="SAG" src="../Images/SAG.jpg" /></h3>

  <p>Los Angeles’ta diğer insanların kaldırıp attıkları arabaları başkalarına kiralayan yerlerden birinden bir araba kiraladılar.</p>

  <p>“Köşeleri dönerken biraz sorun çıkarıyor,” dedi güneş gözlüklerinin ardındaki adam, anahtarları verirken. “Bazen arabayı terk edip aynı yöne giden başka bir araca binmek daha pratik olabiliyor.”</p>

  <p>Sunset Bulvarı üzerindeki bir otelde bir gece kaldılar, çünkü birisi onlara burada biraz kafalarının karışmasından hoşlanabileceklerini söylemişti.</p>

  <p>“Orada kalan herkes ya İngiliz ya acayip ya da her ikisi birdendir. Ayrıca fotoğrafçılar için <i>Dil, Doğruluk</i> ve <i>Mantık</i>'ı<a href="../Text/DiPNOTLAR.xhtml#a33" id="k33"><sup>[33]</sup></a>&nbsp;okuyan İngiliz rock yıldızlarını izleyebileceğiniz yüzme havuzu da vardır.”</p>

  <p>Bu doğruydu. Gerçekten de bir rock yıldızı vardı ve tastamam söylenen şeyi yapıyordu.</p>

  <p>Garaj görevlisi arabalarını pek umursamamıştı, ama bu bir sorun sayılmazdı, çünkü onlar da umursamıyordu.</p>

  <p>Akşam geç vakitlerde Hollywood tepeleri arasında ve Mullholland Yolu üzerinde arabayla dolaştılar ve önce adı Los Angeles olan göz kamaştırıcı bir yüzen ışık denizine kuşbakışı bakmak, sonra da adı San Fernando Vadisi olan göz kamaştırıcı ışık denizinin karşı kıyısını izlemek için durdular. Her ikisi de göz kamaştırma hissinin, gözlerinin hemen arkasında bir yerde durduğuna ve başka hiçbir taraflarına dokunmadan ve gördüklerinden garip bir tatminsizlik duyarak çekip gittiğine karar verdiler. Heyecan verici ışık denizleri göz önüne alındığında, bunlar iyiydi hoştu, ama ışığın anlamı bir şeyi aydınlatmasındaydı ve bu heyecan verici ışık denizinin aydınlattığı şeyi pek beğenmemişlerdi.</p>

  <p>Geç yatıp huzursuz bir uyku uyudular ve öğleyin havanın aptalca sıcak olduğu bir sırada uyandılar. Akıllı Wonko’nun bütün günlerini ve gecelerinin büyük bölümünü bakarak geçirdiği Pasifik Okyanusu’yla ilk karşılaşma için Santa Monica’ya giden otoban boyunca arabalarıyla ilerlediler.</p>

  <p>“Birisi bana,” dedi Fenchurch, “bir zamanlar bu kumsalda bizim yaptığımız gibi hayatlarında ilk kez Pasifik Okyanusu’nu seyreden iki yaşlı kadının konuşmasına kulak misafiri olduğunu söylemişti. Anlaşılan oldukça uzun bir sessizlikten sonra kadınlardan biri şöyle demiş. ‘Biliyor musun, beklediğim kadar büyük değilmiş.’”</p>

  <p>Mâlibu’da kumsal boyunca yürüyüp şık sahil kulübelerinden birbirlerini dikkatle kollayarak kimin ne kadar zenginleştiğini anlamaya çalışan milyonerleri izlerken neşeleri de yavaş yavaş yerine geldi.</p>

  <p>Güneş gökyüzünün batı yarısından aşağı doğru kaymaya başladığında keyifleri iyice yerine geldi. Her tarafı tangırdayan arabalarına binip aklı başında hiç kimsenin önünde Los Angeles gibi bir şehir inşa etmeye kalkışmayı hayal bile etmeyeceği bir gün batımına doğru ilerlerken kendilerini ansızın şaşırtıcı ve sebepsiz bir mutluluk içinde buldular, öyle ki eski ve korkunç araba radyosunun yalnızca iki istasyon çekmesine, bunları da aynı anda çalmasına bile aldırış etmez olmuşlardı. Ne fark ederdi ki, iki istasyonda sıkı birer rock’n’roll parçası çalıyordu.</p>

  <p>“Onun bize yardımcı olabileceğini biliyorum,” dedi Fenchurch, kararlı bir şekilde. “Biliyorum, olacak. Adı neydi demiştin, nasıl çağırılmak istiyordu?”</p>

  <p>“Akıllı Wonko.”</p>

  <p>“Onun bize yardım edebileceğini biliyorum.”</p>

  <p>Arthur öyle olup olmayacağını merak etti ve Fenchurch’ün kaybettiği şey her neyse onun burada, Yerküre’de bulunması için dua etti, ki şu anda bulundukları Yerküre’nin neyin nesi çıkması bile önemli değildi.</p>

  <p>Serpentine’nin kıyısında Fenchurch’le konuştukları günden beri durmaksızın aynı şeyi umuyordu, kendisini daha fazla kemirmemesi için belleğinin erişilmesi en zor köşesine bile isteye gömdüğü şeyi yeniden hatırlamak zorunda kalmamayı.</p>

  <div>
    <br />
  </div>

  <p class="p1" style="text-align: center;"><img alt="orta" src="../Images/orta.jpg" /></p>

  <div>
    <br />
  </div>

  <p>Santa Barbara’da depodan dönüştürüldüğü anlaşılan bir balıkçı restoranında mola verdiler.</p>

  <p>Fenchurch tekir balığı yedi ve çok lezzetli olduğunu söyledi.</p>

  <p>Arthur ise kılıçbalığı ızgarası yedi ve bunun kendisini kızdırdığını belirtti.</p>

  <p>Yanından geçmekte olan bir garson kızı kolundan yakalayarak azarladı.</p>

  <p>“Bu balık niçin bu kadar güzel olmuş?” diye haykırdı öfkeyle.</p>

  <p>“Lütfen arkadaşımı bağışlayın,” dedi Fenchurch, şaşkın garson kıza. “Sanırım en sonunda günü iyi gitmeye başladı.”</p>
</body>
</html>
