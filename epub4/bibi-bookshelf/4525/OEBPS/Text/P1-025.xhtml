<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/SM.css" rel="stylesheet" type="text/css" />
</head>

<body>
  <h3>yirmibeş <img alt="SAG" src="../Images/SAG.jpg" /></h3>

  <p>Elbette ki hayatla bağlantılı pek çok mesele vardır ve işte size onların en yaygın olanlarından birkaçı: <i>İnsanlar neden doğar? Neden ölürler? Neden bu ikisi arasında geçen zamanın büyük bir bölümünü dijital kol saatleri takarak geçirmek isterler?</i></p>

  <p>Milyonlarca yıl önce, tüm boyutlara hakim hiperzeki varlıklardan oluşan bir ırk (tüm-boyutları kapsayan evrenlerindeki fiziksel görünümleri bizimkinden farklı değildi) en sevdikleri uğraşları olan Brock Tarzı Ultra Kriket oyununu (ortada hiçbir neden yokken birilerine vurup kaçmaktan ibaret, garip bir oyun) bölüp duran “hayatın anlamı” safsatalarından o kadar bıkmışlardı ki oturup sorunlarını tek seferde kökten çözmeye karar verdiler.</p>

  <p>Bunun üzerine, kendilerine muazzam bir süper-bilgisayar yaptılar; bu bilgisayar öylesine zekiydi ki daha veri bankalarının bağlantıları yapılmadan <i>düşünüyorum öyleyse varım</i>’dan başlamış ve birileri onu kapamayı becerene kadar sütlacın ve gelir vergisinin varlığını mantıksal olarak çıkarsama aşamasına dek ilerlemişti.</p>

  <p>Küçük bir kent büyüklüğündeydi.</p>

  <p>Ana kontrol konsolu, özel olarak tasarlanmış bir yönetici bürosuna kurulmuştu ve en kaliteli ultra-maun ağacından üretilip parlak ultra-kırmızı deriyle kaplanmış kocaman bir yönetici masasının üzerine monte edilmişti. Koyu renkli halılar dikkat çekmeyecek bir ihtişama sahipti; egzotik saksı bitkilerinin yanı sıra belli başlı bilgisayar programcılarının ve aile fertlerinin isimlerinin yazılı olduğu çeşitli güzel gofre baskıların her yana serpiştirildiği odanın görkemli pencereleri, ağaçların çevrelediği halka açık bir meydana bakıyordu.</p>

  <p>Büyük Açılış gününde, ciddi giyimli iki programcı ellerinde evrak çantalarıyla geldiler ve ihtiyatlı bir şekilde odaya girdiler. O gün, yaşanan bu çok önemli anda, ırklarını sadece kendilerinin temsil ettiğinin farkındaydılar, ama sessiz ve sakin kalmaya özen göstererek hürmetkâr bir tavırla masaya oturdular, evrak çantalarını açtılar ve deri ciltli defterlerini çıkardılar.</p>

  <p>İsimleri Lunkwill ve Fook’tu.</p>

  <p>Birkaç saniye saygılı bir sessizlik içinde oturdular, sonra Fook’la sessizce bakışan Lunkwill öne doğru eğilip küçük, siyah bir panele dokundu.</p>

  <p>Güçlükle algılanabilen en hafifinden bir uğultu, koca bilgisayarın artık tamamen çalışır duruma geçtiğini gösterdi. Bir sessizliğin ardından bilgisayar canlı, doygun ve tok bir sesle onlarla konuşmaya başladı.</p>

  <p>Şöyle dedi: “Zaman ve Uzay Evreni’ndeki ikinci en büyük bilgisayar olan ben, Derin Düşünce’nin vücuda getirilmesine neden olan bu büyük görev nedir?”</p>

  <p>Lunkwill ve Fook şaşkın şaşkın bakıştılar.</p>

  <p>“Senin görevin, Ey Bilgisayar ...” diye konuşmaya başladı Fook.</p>

  <p>“Bir dakika, bir dakika, bu işte bir yanlışlık var,” dedi Lunkwill endişeyle. “Bu bilgisayarı özellikle gelmiş geçmiş en büyük bilgisayar olması için tasarladık, ikinci en iyiyle idare edemeyiz. Derin Düşünce,” diye seslendi bilgisayara, “sen tasarladığımız gibi değil misin? Sen gelmiş geçmiş en iyi ve en güçlü bilgisayar değil misin?”</p>

  <p>"Kendimi ikinci en büyük olarak tanımladım,” diye konuştu Derin Düşünce, sözcükleri tane tane ve anlaşılır bir biçimde söyleyerek, “ve öyleyim de.”</p>

  <p>Programcılar yine endişeyle bakıştılar. Lunkwill boğazını temizledi.</p>

  <p>“Bir hata olmalı,” dedi, “sen bir mili saniye içinde bir yıldızın bütün atomlarını sayabilen Maksimegalon’daki Milyar Kocaoburbeyin’den<sup><a href="../Text/DiPNOTLAR.xhtml#a9" id="k9">[9]</a>&nbsp;</sup>daha büyük bir bilgisayar değil misin?”</p>

  <p>“Milyar Kocaoburbeyin mi?” dedi Derin Düşünce, küçümsemesini gizlemeden. “O basit bir abaküsün teki - sözünü etmeye bile değmez.”</p>

  <p>“Peki sen,” dedi Fook tedirginlikle öne eğilerek, “Her bir toz zerreciğinin yörünge uzunluğunu, beş hafta süren Dangrabad Beta kum fırtınasının başından sonuna kadar hesaplayabilen Işık ve Hünerin Yedinci Galaksisi’ndeki Onüzeribin Yıldız Düşünürü’nden daha büyük bir çözümleyici değil misin?”</p>

  <p>“Beş hafta süren kum fırtınası mı?” dedi Derin Düşünce, kibirli bir sesle. “Bunu Büyük Patlama’daki atomların vektörlerini düşünen bana mı soruyorsunuz? Beni böyle hesap makinesi işleriyle rahatsız etmeyin.”</p>

  <p>İki programcı bir an rahatsız edici bir sessizlik içinde öylece oturdular. Sonra Lunkwill tekrar öne eğildi.</p>

  <p>“Ama sen,” dedi, “Çiçeronukis Oniki’nin Büyük Hiperlobik Herkesle-Soydaş Nötron Kavgacısı’ndan daha dişli bir tartışmacı değil misin?”</p>

  <p>“Büyük Hiperlobik Herkesle-Soydaş Nötron Kavgacısı,” dedi Derin Düşünce, ‘r’leri titizlikle yuvarlayarak, “bir Arkturus Megaeşeğini konuşarak ayağa kaldırabilir - ama sonra onu yalnızca ben çevrede bir yürüyüşe çıkmaya ikna edebilirim.”</p>

  <p>“O zaman,” dedi Fook, “sorun nedir?”</p>

  <p>“Sorun yok,” dedi Derin Düşünce, muazzam etkili bir tonlamayla. “Yalnızca ben Uzay ve Zaman Evreni’ndeki en iyi ikinci bilgisayarım.”</p>

  <p>“Ama neden <i>ikinci</i>?” diye ısrar etti Lunkwill. “Neden ikinci deyip duruyorsun? Aklından Titan Havanı Çokkabuklu Üstünzekâ’yı geçirmediğine eminsin, değil mi? Ya da Düşündurmatik’i? Ya da ...”</p>

  <p>Bilgisayarın kontrol panelinde küçümseyici ışıklar yanıp söndü.</p>

  <p>“O sibernetik budalalar üzerine bir birim düşünce bile ziyan etmem!” diye gürledi. “Ben kendimden sonra gelecek bilgisayardan söz ediyorum!”</p>

  <p>Fook’un sabrı taşıyordu. Defterini kenara itti ve homurdanarak, “Gereksiz bir mesih bekleyişi içine giriliyor sanırım,” dedi.</p>

  <p>“Gelecek hakkında hiçbir şey bilmiyorsunuz,” dedi Derin Düşünce, “ancak sayısız devremle ben, gelecekte olacakların sonsuz delta akıntıları arasında yol alabiliyorum ve en basit işlem parametrelerini bile hesaplamaya layık olmadığım, ama sonunda kaderin beni tasarlamak zorunda bırakacağı bilgisayarın bir gün mutlaka gelmesi gerektiğini görebiliyorum.”</p>

  <p>Fook derin bir iç çekti ve Lunkwill’e hızlı bir bakış fırlattı.</p>

  <p>“Devam edip soruyu sorabilir miyiz?” dedi.</p>

  <p>Lunkwill ona beklemesini işaret etti.</p>

  <p>“Peki, hangi bilgisayardan bahsediyorsun sen?” diye sordu.</p>

  <p>“Şimdilik bu konuda daha fazla konuşmayacağım,” dedi Derin Düşünce. “Şimdi. Benden ne istediğinizi söyleyin de çalışayım. Konuşun.”</p>

  <p>Birbirlerine bakıp omuzlarını silktiler. Fook kendini sakinleştirdi.</p>

  <p>"Ey Derin Düşünce Bilgisayarı,” dedi, “seni şu görevi yerine getirmen için tasarladık. Bize şeyi söylemeni istiyoruz ...” durakladı “ ... Cevabı!”</p>

  <p>“Cevabı mı?" dedi Derin Düşünce. “Neyin Cevabını?”</p>

  <p>"Hayatın!” dedi Fook ısrarla.</p>

  <p>“Evrenin!” dedi Lunkwill.</p>

  <p>“Her Şeyin!" dediler koro halinde.</p>

  <p>Derin Düşünce bir an derin derin düşünmek için durakladı.</p>

  <p>“Bunu yapmak zor,” dedi sonunda.</p>

  <p>“Ama yapabilirsin, öyle değil mi?”</p>

  <p>Yine anlamlı bir sessizlik oluştu.</p>

  <p>“Evet,” dedi Derin Düşünce, “yapabilirim.”</p>

  <p>“Bir cevap var mı?” dedi Fook, heyecandan soluğu kesilmiş bir haldeydi.</p>

  <p>“Basit bir cevap?” diye ekledi Lunkwill.</p>

  <p>“Evet,” dedi Derin Düşünce. “Hayat, Evren ve Her Şey. Bir cevap var. Ama,” diye ekledi, “bu konuda düşünmek zorunda kalacağım.”</p>

  <p>Ani bir kargaşa bu anı mahvetti: odanın kapısı hızla açıldı ve üzerlerinde Cruxwan Üniversitesi’nin kaba, soluk mavi cüppesi ve kemeri olan iki öfkeli adam, kendilerine engel olmaya çalışan etkisiz uşakları bir kenara iterek odaya daldı.</p>

  <p>“Giriş izni talep ediyoruz!” diye bağırdı adamlardan daha genç olanı, genç ve güzel bir sekreterin boğazına dirsek atarak.</p>

  <p>“Haydi,” diye bağırdı yaşça büyük olanı, “içeri girmemize engel olamazsınız!” Kıdemsiz bir programcıyı kapıdan dışarı itti.</p>

  <p>“İçeri girmemize engel olamayacağınızı talep ediyoruz!” dedi genç olanı bas bas bağırarak, artık tamamen odanın içinde olmasına ve kimsenin onu durdurmaya çalışmamasına rağmen.</p>

  <p>“Kimsiniz siz?” dedi Lunkwill, koltuğundan öfkeyle kalkarak. “Ne istiyorsunuz?”</p>

  <p>“Adım Majikthise!” dedi yüksek sesle, yaşça büyük olanı.</p>

  <p>“Ben de Vroomfondel olmayı talep ediyorum!” diye bağırdı genç olanı.</p>

  <p>Majikthise dönüp Vroomfondel’e ters ters baktı. “Yeter,” dedi öfkeyle, “bunu da talep etmene gerek yok.”</p>

  <p>“Tamam!” diye bağırdı Vroomfondel, yakınındaki bir masaya sertçe vurarak. “Ben Vroomfondel’im ve bu bir talep <i>değil,</i> bu somut bir <i>gerçek!</i> Somut <i>gerçekler</i> talep ediyoruz!"</p>

  <p>“Hayır, etmiyoruz!” diye haykırdı Majikthise sinirle. “Bu kesinlikle talep etmediğimiz bir şey!”</p>

  <p>Soluk almak için güçlükle duraklayan Vroomfondel tekrar bağırdı. “Somut gerçekleri talep <i>etmiyoruz</i>! Bizim talep ettiğimiz şey tek bir somut gerçeğin bile <i>olmamasıdır.</i> Talep ediyorum ki, Vroomfondel olabilirim de olmayabilirim de.”</p>

  <p>“İyi de lanet olası herifler siz kim oluyorsunuz?” diye haykırdı, öfkeden kuduran Fook.</p>

  <p>“Bizler,” dedi Majikthise, “filozofuz.”</p>

  <p>"Olmayabiliriz de,” dedi Vroomfondel, programcılara işaret parmağını sallayarak.</p>

  <p>“Evet, <i>öyleyiz</i>,” diye ısrar etti Majikthise. “Burada, oldukça kesin bir şekilde, Karma Filozoflar Bilgeler Aydınlar ve Diğer Düşünen Kişiler Sendikası’nın temsilcileri olarak bulunuyor ve bu makinenin hemen <i>şimdi</i> kapatılmasını istiyoruz!”</p>

  <p>“Sorun nedir?” dedi Lunkwill.</p>

  <p>“Sana sorunun ne olduğunu söyleyeyim, dostum,” dedi Majikthise, “sorun sınırın çizilmesi!”</p>

  <p>“Talep ediyoruz ki,” diye haykırdı Vroomfondel, “şu sınırın çizilmesi meselesi bir sorun olabilir ya da olmayabilir!”</p>

  <p>“Bırakın makineler toplama çıkarma işlemleri yapmaya devam etsin,” diye uyardı Majikthise, “ebedi gerçeklerle biz ilgileniriz, çok teşekkürler. Yasal durumunu kontrol etsen iyi edersin dostum. Yasalara göre Nihai Gerçeği Araştırma işi, çalışan düşünürlerin devredilemez hakkıdır. Kahrolası makinenin biri gidip <i>gerçekten</i> Nihai Gerçeği bulursa, biz anında işimizden oluruz, değil mi? Demek istediğim, bu makine ertesi sabah size Tanrı’nın kahrolası telefon numarasını verecekse, bizim gece yarılarına kadar oturup Tanrı’nın var olup olmadığını tartışmamız neye yarar?”</p>

  <p>“Doğru,” diye bağırdı Vroomfondel, “kesin sınırlarla belirlenmiş kuşku ve belirsizlik alanları talep ediyoruz!”</p>

  <p>Aniden odanın her yanında güçlü bir ses gürledi.</p>

  <p>“Şu noktada <i>ben</i> bir gözlemimi belirtebilir miyim?” diye sordu Derin Düşünce.</p>

  <p>“Greve gideceğiz!” diye bağırdı Vroomfondel.</p>

  <p>“Evet!” diye onayladı Majikthise. “Ulusal çapta bir Filozoflar grevi düzenleyeceğiz!”</p>

  <p>Sade bir tarzda oyulup cilalanmış kasalardaki hoparlörlerin içine yerleştirilmiş olan birkaç yardımcı bas birimi Derin Düşünce’nin sesine biraz daha kudret eklemek üzere devreye girerken odadaki uğultu düzeyi aniden yükseliyordu.</p>

  <p>“Tek söylemek istediğim,” diye böğürdü bilgisayar, “devrelerimin artık geri dönüşsüz bir şekilde Hayat, Evren ve Her Şey’e Dair Nihai Sorunun cevaplarını hesaplama işlemine başladığıdır- ” durakladı ve herkesin dikkatini çektiğine emin oldu ve daha sonra konuşmasına sessizce devam etti — “ama programı yürütmem biraz zaman alacak.”</p>

  <p>Fook sabırsızlıkla saatine baktı.</p>

  <p>“Ne kadar zaman?” diye sordu.</p>

  <p>“Yedi buçuk milyon yıl,” dedi Derin Düşünce.</p>

  <p>Lunkwill ve Fook gözlerini kırpıştırarak birbirlerine baktılar.</p>

  <p>“Yedi buçuk milyon yıl mı!" diye haykırdılar koro halinde.</p>

  <p>“Evet,” dedi Derin Düşünce, sesini yükselterek, “bu konuda düşünmem gerektiğini size söylemiştim, değil mi? Bana öyle geliyor ki bunun gibi bir programı yürütmek, genel olarak felsefenin bütün alanlarına halkın dikkatini çekecektir. Herkes benim sonunda varacağım cevap konusunda kendi kuramını oluşturacaktır ve zaten medya piyasasından sizden iyi yararlanabilecek kim var ki? Birbirinizle yeterince şiddetli tartışmalara giriştiğiniz ve popüler basın önünde birbirinize çamur atıp uyanık aracılar edindiğiniz sürece, hayat boyu beleşçi kalabilirsiniz. Söylediklerimi nasıl buldunuz?”</p>

  <p>İki filozof ağızları açık ona bakakalmışlardı.</p>

  <p>“Lanet olsun,” dedi Majikthise, “işte ben buna düşünme derim. Hey, Vroomfondel, biz neden hiç böyle şeyler düşünmüyoruz?”</p>

  <p>“Bilmiyom,” dedi Vroomfondel huşu içinde bir fısıltıyla, “herhalde beyinlerimiz çok fazla eğitilmiş olmalı, Majikthise.”</p>

  <p>Bunları söyledikten sonra, hızla topukları üzerinde dönüp kapıdan çıktılar ve en çılgın hayallerinde bile düşünmedikleri bir hayata başladılar.</p>
</body>
</html>
