<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/SM.css" rel="stylesheet" type="text/css" />
</head>

<body>
  <h3>sonsöz <img alt="SAG" src="../Images/SAG.jpg" /></h3>

  <p class="sonsozbaslik">hayat, evren ve her şey</p>

  <p>Ve sonunda tekrar yola koyuldular.</p>

  <p>Arthur Dent bu kez gitmeyecekti. Bistromatik Motoru sayesinde zaman ve uzamın, akıl ve evrenin, algı ve gerçeğin aynı olduğunu, üstelik insanın ne kadar çok seyahat ederse o kadar çok aynı noktada kalacağını öğrendiğini, zaten öyle ya da böyle bir süre için yerinden kıpırdamayıp kafasını toplamak istediğini, eğer akıl ve evren aynı şeyse bunun fazla zaman almaması gerektiğini söylüyordu; sonrasında güzelce dinlenebilir, araya biraz uçuş idmanı sıkıştırabilir ve yemek pişirmeyi öğrenebilirdi, ki bu her zaman yapmak istediği bir şeydi. Yunan zeytinyağı tenekesi artık sahip olduğu en kıymetli maldı ve onun beklenmedik bir anda hayatına girişinin kendisine bir kez daha, eşyaların aynılığı duygusunu yaşattığını söylüyordu, ki hissettiği şey de buydu ...</p>

  <p>Esnedi ve uyuyakaldı.</p>

  <p>Sabah olduğunda, tam da arkadaşları onu alıp böyle şeyler söylemesine kimsenin aldırmayacağı, sessiz, sakin, kır manzaralı bir gezegene götürmeye hazırlandıkları sırada, birden, bilgisayar güdümlü bir tehlikeli durum çağrısı aldılar ve geri dönüp araştırmaya karar verdiler.</p>

  <p>Küçük ve görünüşe bakılırsa hasarsız bir Merida sınıfı uzay gemisi, boşlukta tuhaf bir cig dansına benzeyen hareketler yapıyor gibiydi. Kısa bir bilgisayar taraması sonucunda geminin ve bilgisayarının iyi, ama pilotunun deli olduğu ortaya çıktı.</p>

  <p>“Yarı deli, yarı deli,” diye ısrarla çığlık çığlığa bağırıyordu pilot, onu gemiye alırlarken.</p>

  <p>Pilot, <i>Günlük Yıldızlararası Haberci</i>’de çalışan bir gazeteciydi. Onu sakinleştirdiler ve aklı başında konuşmaya söz verene kadar kendisine arkadaşlık etmek üzere Marvin’i yanına gönderdiler.</p>

  <p>“Bir dava izliyordum,” dedi sonunda, “Argabuthon’da.”</p>

  <p>İnce ve bitkin omuzları üzerinde doğruldu, gözleri deli deli bakıyordu. Beyaz saçları bitişik odadaki tanıdık birine el sallar gibiydi.</p>

  <p>“Sakin ol, sakin ol,” dedi Ford. Trillian yatıştırmak için elini omzuna koydu.</p>

  <p>Adam yeniden yerine çöktü ve gözlerini geminin revir bölmesinin tavanına dikti.</p>

  <p>“Dava,” dedi, “artık önemsiz, ama bir tanık vardı ... bir tanık ... bir adam ... adı ... adı Prak’tı. Tuhaf ve zor bir adam. En sonunda ona doğruyu söyletmek için zorla ilaç içirtmek zorunda kaldılar, bir gerçek ilacı.”</p>

  <p>Gözleri, kafasının içinde çaresizce yuvarlandı.</p>

  <p>“Çok fazla içirmişler,” dedi ağlamaklı bir iniltiyle. “Ona çok çok fazla içirmişler.” Ağlamaya başladı. “Herhalde, robotlar ilacı veren operatörün kolunu sarsmış olmalı.”</p>

  <p>“Robotlar mı?” dedi Zaphod sertçe. “Hangi robotlar?”</p>

  <p>“Birkaç beyaz robot,” diye boğuk bir sesle fısıldadı adam, “Duruşma salonuna zorla girmişler ve yargıcın asasını çalmışlar, Argabuthon Adalet Asası, pleksiglastan iğrenç bir şey. Onu neden almak istediler anlamadım.” Yeniden ağlamaya başladı. “Ve herhalde ilacı veren operatörün kolunu sarsmış olmalılar...”</p>

  <p>Kafasını bir yandan öbür yana gevşek bir şekilde savuruyor ve gözleri acıyla buruluyordu.</p>

  <p>“Ve duruşma yeniden başladığında,” dedi ağlamaklı bir fısıltıyla, “Prak’a sorabilecekleri en talihsiz soruyu sordular. Ondan,” durdu ve titredi, “Gerçeği, Tüm Gerçeği ve Yalnızca Gerçeği söylemesini istediler. Sadece bunu, anlamıyor musunuz?”</p>

  <p>Birden kendini yeniden dirseklerinin üzerinde doğrulttu ve onlara bağırdı.</p>

  <p>“Ona çok çok fazla ilaç vermişlerdi!"</p>

  <p>Yeniden çöktü, yavaş yavaş inliyordu. “Çok fazla çok çok fazla çok çok fazla ...”</p>

  <p>Adamın yatağının başucunda toplanmış olan grup birbirlerine baktı. Hepsinin de tüyleri diken dikendi.</p>

  <p>“Ne oldu?” diye sordu en sonunda Zaphod.</p>

  <p>“Şey, her şeyi söyledi,” dedi adam vahşi bir tavırla, “bildiğim kadarıyla hâlâ da anlatıyor. Tuhaf, korkunç şeyler ... korkunç, korkunç!” diye haykırdı.</p>

  <p>Onu sakinleştirmeye çalıştılar, ama bir kez daha dirseklerinin üzerinde doğruldu.</p>

  <p>“Korkunç şeyler, akıl almaz şeyler,” diye bağırdı, “insanı çılgına çevirecek şeyler!”</p>

  <p>Fırıl fırıl dönen delirmiş gözlerle onlara baktı.</p>

  <p>“Ya da benim durumumda,” dedi, “yarı deli birine. Ben bir gazeteciyim.”</p>

  <p>“Yani demek istediğiniz,” dedi sakin bir sesle Arthur, “gerçeklerle yüzleşmeye alışkınsınız , öyle mi?”</p>

  <p>“Hayır,” dedi adam, şaşırdığını gösteren bir kaş çatışıyla. “Demek istediğim, bir bahane bulup salonu erken terk ettim.”</p>

  <p>Sonra komaya girdi ve bundan yalnızca bir kez, o da kısa süreliğine kurtulabildi.</p>

  <p>İşte ellerine geçen o tek seferlik fırsatta ondan şunları öğrendiler:</p>

  <p>Ne olduğu anlaşılıp Prak’ın durdurulamayacağı, gerçeğin kesin ve son halinin bu olduğu açıklık kazandığında duruşma salonu boşaltılmıştı.</p>

  <p>Sadece boşaltılmakla kalınmayıp Prak da hâlâ içindeyken mühürlenmişti. Çevresine çelik duvarlar örülmüş, daha da güvenli olsun diye dikenli teller, elektrikli örgüler ve timsah dolu bataklıklarla çevrilmiş ve etrafına üç büyük ordu yerleştirilmişti; böylece hiç kimse bir daha Prak’ın söylediklerini duymak zorunda kalmayacaktı.</p>

  <p>“Yazık,” dedi Arthur. “Anlattıklarını duymak isterdim. Nihai Cevabın Sorusunu biliyordu muhtemelen. Onu bulamamış olmamız beni hep rahatsız etmiştir.”</p>

  <p>“Bir sayı düşün,” dedi bilgisayar, “herhangi bir sayı.”</p>

  <p>Arthur, bunun bir işe yaraması gerektiğine inandığı ve yarayacağı işin de bu olabileceğini düşündüğü için bilgisayara King’s Cross tren istasyonunun yolcu danışma hattının numarasını söyledi.</p>

  <p>Bilgisayar numarayı geminin yeniden bir araya getirilmiş olan İhtimalsizlik Motoruna aktardı.</p>

  <p>Görecelik Kuramında, Madde, Uzaya nasıl bir eğri çizeceğini, Uzay da Maddeye nasıl hareket edeceğini söyler.</p>

  <p><i>Altın Kalp</i>, Uzaya düğümlenmesini söyledi ve kendisini Argabuthon Duruşma Salonunun iç çelik duvarının yanına düzgün bir şekilde park etti.</p>

  <div>
    <br />
  </div>

  <p class="p1" style="text-align: center;"><img alt="orta" src="../Images/orta.jpg" /></p>

  <div>
    <br />
  </div>

  <p>Mahkeme salonu ciddi görünüşlü bir yerdi, geniş ve karanlık bir salondu; örneğin Keyif için değil de Adalet için tasarlanmış olduğu açıkça görülebiliyordu. Burada bir akşam yemeği daveti vermezdiniz - verseniz bile başarılı bir davet olmazdı. Dekor misafirlerinizin moralini bozardı.</p>

  <p>Tavanlar yüksek ve kemerliydi, kemerlerin arasında simsiyah Gölgeler korkunç bir azimle direnerek saklanıyorlardı. Duvar kaplamaları ve sıralarda, ağır kolonların üzerinde her yerde insana ürküntü veren Arglebard Ormanının en koyu renkli ve en ağır görünüşlü ağaçları kullanılmıştı. Salonun ortasına hakim bir noktaya yerleştirilmiş siyah renkli kocaman Yargıç Kürsüsü bir ciddiyet canavarıydı. Eğer bir damla gün ışığı, Argabuthon Adalet Sarayına süzülme başarısı gösterebilmişse, etrafta şöyle bir dolanır ve vakit kaybetmeden arkasına dönüp geldiği yere doğru sıvışır giderdi.</p>

  <p>İçeri ilk girenler Arthur ve Trillian olurken, Ford ve Zaphod da kapıda kalıp cesurca onların arkasını kolladılar.</p>

  <p>İlk anda içerisi tamamen karanlık ve terk edilmiş görünüyordu. Ayak sesleri salonda yankılanıyordu. Bu çok tuhaftı. Binanın dış tarafına yerleştirilmiş bütün korumalar hâlâ aktif durumdaydı, konumlarını koruyor ve tarama kontrollerini yapmayı sürdürüyorlardı. Öyleyse içerideki gerçeği söyleme seansı devam ediyor olmalı diye düşünmüşlerdi.</p>

  <p>Ama hiçbir şey yoktu.</p>

  <p>Sonra gözleri karanlığa alıştıkça, bir köşede sönük kırmızı bir ışıltı ve ışıltının arkasında hareketli bir gölge fark ettiler. Oraya doğru bir fener tuttular.</p>

  <p>Prak bir sıraya uzanmış, kayıtsız bir şekilde sigara içiyordu.</p>

  <p>“Selam,” dedi, yarım yamalak bir el sallayışıyla. Sesi salonun her yanında yankılandı. Dağınık saçlı, ufak tefek bir adamdı. Omuzları öne doğru kamburlaşmış bir vaziyette oturuyor, kafası ve dizleri durmadan titriyordu. Sigarasından bir nefes çekti.</p>

  <p>İnceleyen gözlerle ona baktılar.</p>

  <p>“Neler oluyor?” diye sordu Trillian.</p>

  <p>“Hiçbir şey,” dedi adam ve omuzlarını salladı.</p>

  <p>Arthur fenerini doğrudan Prak’ın yüzüne tuttu.</p>

  <p>“Sizin Gerçeği, Tüm Gerçeği ve yalnızca Gerçeği söylemekle yükümlü olduğunuzu sanmıştık,” dedi.</p>

  <p>“Ha, şu mesele,” dedi Prak. “Evet, öyleydi. Bitirdim. İnsanların hayal ettiği kadar çok bir şey yok aslında. Ama bir kısmı oldukça komik.”</p>

  <p>Birden, üç saniye kadar süren manyakça bir gülme krizine tutuldu ve sonra durdu. Orada öylece oturuyor, başını ve dizlerini titretiyordu. Dudaklarında tuhaf ve yarım bir gülümsemeyle sigarasından bir nefes daha çekti.</p>

  <p>Ford ve Zaphod gölgelerin arasından öne çıktılar.</p>

  <p>“Şunu bize de anlatsana,” dedi Ford.</p>

  <p>“Şey, şimdi hiçbir şey hatırlamıyorum,” dedi Prak. “Bir kısmını yazmayı düşünmüştüm, ama önce bir kalem bulamadım ve sonra da niye uğraşayım ki diye düşündüm.”</p>

  <p>Uzun bir sessizlik oldu ve bu sessizlik sırasında Evrenin birazcık olsun yaşlandığını hissettiklerini düşündüler. Prak gözünü dikmiş fenerin ışığına bakıyordu.</p>

  <p>“Hiçbir şey mi?” diye sordu Arthur en sonunda. “Hiçbir şey mi hatırlamıyorsun?”</p>

  <p>“Hayır. En iyi kısmının çoğunlukla kurbağalarla ilgili olduğu dışında hiçbir şey hatırlamıyorum.”</p>

  <p>Birden ayaklarını yere vura vura attığı kahkahalarla yeniden sarsılmaya başladı.</p>

  <p>“Kurbağalar hakkındaki şeylerin bir bölümüne inanamazsınız,” dedi, soluk soluğa kalmış bir şekilde. “Haydi dışarı çıkalım ve kendimize bir kurbağa bulalım. Oğlum, <i>onları</i> yeni bir gözle göreceğim!” Ayağa fırladı ve küçük bir dans gösterisi yaptı. Sonra durdu ve sigarasından uzun bir nefes çekti.</p>

  <p>“Dalga geçebileceğim bir kurbağa bulalım,” dedi. “Bu arada, siz kimsiniz baylar?”</p>

  <p>“Biz, seni bulmaya geldik,” dedi Trillian, sesindeki düş kırıklığını bilerek gizlemiyordu. “Benim adım Trillian.”</p>

  <p>Prak kafasını titretti.</p>

  <p>“Ford Prefect,” dedi Ford Prefect omuzlarını silkerek.</p>

  <p>Prak kafasını titretti.</p>

  <p>“Ve ben de,” dedi Zaphod ve bu ciddiyetteki bir açıklamanın fazla önemsenmeden yapılabilmesi için geçen sessizliğin yeterince derin olduğuna karar verdiğinde devam etti, “Zaphod Beeblebrox.”</p>

  <p>Prak kafasını titretti.</p>

  <p>“Peki, bu adam kim?” dedi Prak, düş kırıklığına uğramış düşüncelerinin içinde kaybolarak bir anlığına suskunluğa gömülmüş Arthur’a doğru omzunu titreterek.</p>

  <p>“Ben mi?” dedi Arthur. “Şey, ben Arthur Dent.”</p>

  <p>Prak’ın gözleri yuvalarından fırladı.</p>

  <p>“Şaka yapmıyorsun, değil mi?” diye haykırdı. “Sen Arthur Dent misin? <i>Şu</i> Arthur Dent?”</p>

  <p>Geriye doğru sendeledi, karnını tutmuş yeni bir kahkaha kriziyle kıvranıyordu.</p>

  <p>“Hey, şu işe bak, <i>seninle</i> tanışmak!” diyebildi soluyarak. “Oğlum,” diye bağırdı, “sen en ... vay be, kurbağalar senin eline su dökemez!”</p>

  <p>Çığlık çığlığa uluyarak kahkahalar atıyordu. Sıranın üstüne doğru sırtüstü yuvarlandı. Histeri krizi içinde haykırıp çığlıklar atıyordu. Gülmekten gözlerinden yaş akıyor, bacakları havaya tekmeler savuruyor, bir yandan da göğsünü yumrukluyordu. Sonra yavaş yavaş sakinleşti, nefes nefese kalmıştı. Onlara baktı. Arthur’a baktı. Bir kez daha kahkahalara boğularak sırtüstü yuvarlandı. Sonunda uyuyakaldı.</p>

  <p>Diğerleri koma halindeki Prak’ı gemiye taşırken, Arthur dudakları seğirerek orada öylece dikildi.</p>

  <div>
    <br />
  </div>

  <p class="p1" style="text-align: center;"><img alt="orta" src="../Images/orta.jpg" /></p>

  <div>
    <br />
  </div>

  <p>“Prak’ı almadan önce,” dedi Arthur, “sizden ayrılacaktım. Bunu hâlâ istiyorum ve bir an önce yapsam iyi olacak.”</p>

  <p>Diğerleri sessizce başlarını sallayarak bunu onaylarken, çevredeki sessizliği yalnızca geminin en ucundaki kamarasından sızan Prak’ın histerik kahkahalarının boğuk ve uzaktan gelen sesi bozuyordu.</p>

  <p>“Onu her konuda sorguladık,” diye devam etti Arthur, “ya da en azından siz sorguladınız -ben, bildiğiniz gibi, yanına gidemiyorum- ve görünüşe göre henüz bize faydası olabilecek bir şey bilmiyor. Sadece birkaç parça şey ve kurbağalarla ilgili duymak istemediğim bir şeyler.”</p>

  <p>Diğerleri sırıtmamaya çalışıyordu.</p>

  <p>"Yani, aslında aranızda en çok şaka kaldıranınız benim,” dedi ve sonra diğerlerinin gülmelerini bitirmelerini beklemek zorunda kaldı.</p>

  <p>“Ben en çok ...” Tekrar sustu. Bu sefer sessizliği dinlemek için susmuştu. Bu kez gerçekten bir sessizlik vardı ve çok ani bastırmıştı.</p>

  <p>Prak susmuştu. Günlerdir, geminin içinde çınlayan ve hiç susmayan manyakça bir kahkaha sesiyle yaşıyorlardı. Bu ses, zaman zaman hafif bir kıkırdamaya dönüşüyor ve kısa süreli uyku halleriyle kesiliyordu yalnızca. Paranoya Arthur’un tüm ruhunu sardı.</p>

  <p>Bu uyku sessizliği değildi. Bir zil sesi duyuldu. Panolardan birindeki ışıltı onlara zilin Prak tarafından çalındığını söylüyordu.</p>

  <p>“O iyi değil,” dedi Trillian yavaşça. “Sürekli olarak gülmek onun bedenini tamamen harap ediyor.”</p>

  <p>Arthur’un dudakları seğirdi, ama bir şey söylemedi.</p>

  <p>“Gidip onu görsek iyi olacak,” dedi Trillian.</p>

  <div>
    <br />
  </div>

  <p class="p1" style="text-align: center;"><img alt="orta" src="../Images/orta.jpg" /></p>

  <div>
    <br />
  </div>

  <p>Trillian Prak’ın kamarasından yüzüne ciddi bir ifade yerleştirmiş olarak çıktı.</p>

  <p>“Seni istiyor,” dedi, yüzünü asıp dudaklarını sımsıkı kapatmış olan Arthur’a. Ellerini robdöşambrının ceplerine daldıran Arthur adice olmayacak bir şeyler düşünmeye çalıştı. Bu büyük bir haksızlık gibi görünüyordu, ama bir şey bulamadı.</p>

  <p>“Lütfen,” dedi Trillian.</p>

  <p>Arthur omuzlarını silkti ve içeri girdi; girerken asık yüzünü ve sımsıkı kapalı dudaklarını da birlikte götürdü, hem de bunun Prak’ın üzerinde yarattığı tepkiyi bilmesine rağmen.</p>

  <p>Sessizce yatağında uzanmakta olan işkencecisine baktı, adam çok solgun ve bitkin görünüyordu. Soluk alıp verişi belli belirsizdi. Ford ve Zaphod yatağın baş ucunda beceriksiz bir şekilde dikiliyorlardı.</p>

  <p>“Bana bir şey sormak istemiştin,” dedi Prak, incecik, kısık bir sesle ve yavaşça öksürdü.</p>

  <p>Sırf bu öksürük bile Arthur’un gerginleşmesi için yetmişti, ama öksürük gelip geçti.</p>

  <p>“Bunu nerden biliyorsun?” diye sordu.</p>

  <p>Prak güçsüz bir tavırla omuzlarını silkti. “Çünkü doğru,” dedi yalnızca.</p>

  <p>Arthur anladı.</p>

  <p>“Evet,” dedi sonunda, gergin bir tavırla, sözcükleri uzatarak. “Bir sorum vardı. Daha doğrusu bildiğim şey Cevap, ama ben Sorunun ne olduğunu öğrenmek istiyordum.”</p>

  <p>Prak başını anlayışla salladı ve Arthur biraz rahatladı.</p>

  <p>“Bu ... yani, bu uzun bir hikâye,” dedi, “ama öğrenmek istediğim şey Hayat, Evren ve Her Şeye Dair Nihai Soru. Bu konuda bildiğimiz tek şey Cevabın Kırkiki olduğu, ki bu da biraz sinir bozucu.”</p>

  <p>Prak yine başını sallayarak onayladı.</p>

  <p>“Kırkiki,” dedi. “Evet, doğru.”</p>

  <p>Durdu. Yüzünden düşünce ve anıların gölgeleri, tarlaların üzerinden geçen bulutların gölgeleri gibi geçti.</p>

  <p>“Korkarım,” dedi en sonunda, “Soru ve Cevap karşılıklı olarak birbirlerini dışlıyor. Birini biliyor olmak, diğerini bilmeyi mantıksal açıdan olanaksız hale getiriyor. Aynı Evrenle ilgili olarak her ikisinin birden bilinmesi hiçbir zaman mümkün değil.”</p>

  <p>Bir kez daha durdu. Arthur’un yüzüne bir hayal kırıklığı ifadesi yavaşça sokuldu ve her zamanki yerini aldı.</p>

  <p>“Ancak,” diye devam etti Prak, düşüncelerini toparlamaya çabalayarak, “eğer bu mümkün olsaydı, anlaşılıyor ki Soru ve Cevap birbirlerini iptal edecek ve giderken Evreni de yanlarında götüreceklerdi, ki o durumda da yerini çok daha garip ve anlaşılmaz bir şey alacaktı. Bunun zaten gerçekleşmiş olması ihtimali de var elbette,” diye ekledi, güçsüz bir gülümsemeyle, “ama bu konuyla ilgili bir miktar Belirsizlik var.”</p>

  <p>Küçük bir kıkırdama krizi adamı yoklayıp geçti.</p>

  <p>Arthur bir tabureye oturdu.</p>

  <p>“Eh, n’apalım,” dedi teslimiyetçi bir tavırla, “ben yalnızca bir tür nedeni olabileceğini ummuştum.”</p>

  <p>“Peki, Nedenin hikâyesini biliyor musun?” diye sordu Prak.</p>

  <p>Arthur bilmediğini söyledi ve Prak da onun bilmediğini bildiğini söyledi.</p>

  <p>Sonra anlattı.</p>

  <p>Bir gece, dedi, daha önce hiç uzay gemisi görülmemiş bir gezegenin semalarında, bir uzay gemisi belirmişti. Bu gezegenin adı Dalforsas’tı, uzay gemisi de bulundukları bu gemiydi. Gökyüzünde sessizce ilerleyen parlak yeni bir yıldıza benziyordu.</p>

  <p>Soğuk Yamaçlar’da birbirine sokulmuş oturan ilkel bir kabile halkı, dumanları tüten gece içeceklerinden başlarını kaldırıp gökyüzüne baktılar ve titreyen parmaklarla yukarıyı gösterip bir işaret gördüklerine yemin ettiler, tanrılarından gelen ve en sonunda ayaklanıp kötü ruhlu Düzlüklerin Prenslerini katletmeleri anlamında bir işaret.</p>

  <p>Saraylarının yüksek kulelerinde gökyüzüne bakan Düzlüklerin Prensleri de parlayan yıldızı gördüler, onu tanrılarından gelen ve gidip lanet olası Soğuk Yamaçlar Kabilesine girişmelerini söyleyen kesin bir işaret olarak kabul etti.</p>

  <p>Ve onların arasında bir yerde, Orman Sakinleri de başlarını kaldırıp gökyüzüne baktılar, yeni yıldıza dair işareti gördüler, korku ve endişe içinde baktılar, çünkü daha önce hiç böyle bir şey görmemiş olmalarına rağmen onun tam olarak neyin işareti olduğunu hemen anlamışlardı ve ümitsizlik içinde başlarını önlerine eğdiler.</p>

  <p>Onlar yağmurların gelişinin bir işaret olduğunu bilirlerdi.</p>

  <p>Yağmurların dinmesi bir işaretti.</p>

  <p>Rüzgârın çıkması bir işaretti.</p>

  <p>Rüzgârın kesilmesi bir işaretti.</p>

  <p>O topraklarda, bir dolunay gece yarısında üç başlı bir keçinin doğuşu bir işaretti.</p>

  <p>O topraklarda, bir öğleden sonra herhangi bir saatte, tamamen normal bir kedinin ya da domuzun hiçbir doğum zorluğu yaşamaksızın doğuşu, hatta kalkık burunlu bir bebeğin dünyaya gelişi bile genellikle birer işaret olarak kabul edilirdi.</p>

  <p>Bu yüzden de gökyüzündeki yeni bir yıldızın, en üst sınıftan muhteşem bir işaret olduğuna hiç kuşkuları yoktu.</p>

  <p>Ve her yeni işaret aynı anlama geliyordu - Düzlüklerin Prensleri ve Soğuk Yamaçlar Kabilesi bir kez daha birbirlerinin canına okumaya girişeceklerdi.</p>

  <p>Bu kendi içinde o kadar da kötü bir şey değildi, ama Düzlüklerin Prensleri ve Soğuk Yamaçlar Kabilesi birbirlerinin canına okuyacakları yer olarak her zaman Ormanı seçerlerdi ve bu değiş tokuştan en zararlı çıkan her zaman Orman Sakinleri olurdu, oysa görebildikleri kadarıyla kendilerinin olan bitenle hiçbir ilgileri yoktu.</p>

  <p>Ve bazen, bu karşılaşmaların en azgınları yaşandıktan sonra, Orman Sakinleri Düzlüklerin Prenslerinin liderine ya da Soğuk Yamaçlar Kabilesinin liderine bir elçi göndererek bu kabul edilemeyecek davranışın Nedenini öğrenmek istediklerini bildirirlerdi.</p>

  <p>Elçinin gönderildiği lider de elçiyi bir kenara çeker ve ona Nedeni açıklardı, yavaş yavaş ve dikkatle, içerdiği bütün ayrıntılara büyük özen göstererek anlatırdı.</p>

  <p>İşin en berbat yanı da bu nedenin çok iyi bir neden olmasıydı. Çok açık, çok mantıklı ve sağlam bir neden. Kafasını önüne eğen elçi, gerçek dünyanın ne kadar zor ve karmaşık bir yer olduğunu, orada yaşamak için karşı konulması gereken ne kadar da çok zorluk ve çelişkinin bulunduğunu daha önce hiç fark etmemiş olması yüzünden kendini aptal ve üzgün hissederdi.</p>

  <p>“Şimdi anladın ama değil mi?” diye sorardı lider.</p>

  <p>Elçi sersemlemiş bir halde başını sallayarak onaylardı.</p>

  <p>“Ve bu savaşların olması gerektiğini de anlıyorsun?”</p>

  <p>Bir sersemce baş sallama daha.</p>

  <p>“Ve bu savaşların neden Ormanda olması gerektiğini ve orada olmasının neden Orman Sakinleri de dahil herkesin çıkarına olduğunu?”</p>

  <p>“Eee ...”</p>

  <p>“Uzun vadede.”</p>

  <p>“Eee, evet”</p>

  <p>Elçi, bu Nedeni gerçekten de anlardı ve Ormandaki halkının yanına dönerdi. Ama onlara yaklaştıkça, Ormandaki ağaçların arasında yürüdükçe Neden hakkında hatırlayabildiği tek şeyin, öne sürülen savın, kulağa nasıl da son derece anlaşılır geldiğinden ibaret olduğunu fark ederdi. Ama tam olarak ne olduğunu hatırlayamazdı.</p>

  <p>Elbette ki bu, Kabile ve Prensler bir kez daha Ormanda etrafı yakıp yıkarak ilerlemeye ve önlerine çıkan her Orman Sakinini öldürmeye başladıklarında büyük bir teselli olurdu.</p>

  <div>
    <br />
  </div>

  <p class="p1" style="text-align: center;"><img alt="orta" src="../Images/orta.jpg" /></p>

  <div>
    <br />
  </div>

  <p>Prak hikâyesini kesti ve içler acısı bir şekilde öksürdü.</p>

  <p>“Elçi bendim,” dedi, “geminizin görünmesiyle birlikte savaşlar hızlandı ve iyice vahşileşti. Halkımızın büyük bölümü öldü. Ben de Nedeni bir daha öğrenebileceğimi sandım. Gittim ve Prenslerin lideri bana anlattı, ama anlattıkları dönüş yolunda aklımdan çıktı ve yok olup gitti, tıpkı güneşte eriyen kar gibi. Bu uzun yıllar önceydi ve o zamandan beri pek çok şey oldu.”</p>

  <p>Kafasını kaldırıp Arthur’a baktı ve yine çok hafifçe kıkırdadı.</p>

  <p>“Gerçek ilacından hatırlayabildiğim bir şey daha var. Kurbağalar dışında ve bu, Tanrının kâinatına son mesajı. Duymak ister misiniz?”</p>

  <p>Onu ciddiye alıp almamaları gerektiğini bir an için bilemediler</p>

  <p>“Bu doğru,” dedi. “Gerçekten, yemin ederim.”</p>

  <p>Yorgun göğsü zayıfça inip kalktı ve nefes almaya çabaladı. Başı hafifçe bir o yana bir bu yana sallanıyordu.</p>

  <p>“Onu ilk öğrendiğimde pek fazla etkilenmemiştim,” dedi, “ama şimdi, geriye dönüp baktığımda aslında Prenslerin Nedeni’nden nasıl da etkilenmiş olduğumu anlıyor ve ne kadar da kısa bir süre sonra onu hatırlayamaz hale geldiğimi düşünüyorum; sanırım çok daha fazla yararlı olması mümkün olabilirdi. Onun ne olduğunu öğrenmek ister misiniz? İster misiniz ?”</p>

  <p>Hepsi sersemlemiş bir halde başlarını sallayarak onayladı.</p>

  <p>“Bahse varım istersiniz. Eğer bu kadar ilgileniyorsanız, size önerim şudur ki gidip onu öğrenin. Galaktik Sektör QQ7 Aktif J Gamma bölgesindeki Zarss güneşinin üçüncü yörüngesindeki Preliumtarn gezegeninin Sevorbeupstry diyarındaki Quentulus Quazkar Dağlarının tepesinde on metre yüksekliğinde ateşten harflerle yazılıymış. Lobun Lajestik Vantrakabukları tarafından korunuyor.”</p>

  <p>Bu sözleri, en sonunda Arthur tarafından bozulan uzun bir sessizlik izledi.</p>

  <p>“Pardon, nerede?” dedi.</p>

  <p>“Preliumtarn gezegeninin Sevorbeupstry diyarındaki Quentulus Quazkar Dağlarının tepesinde on metre yüksekliğindeki ateşten harflerle yazılıymış,” diye tekrarladı Prak.</p>

  <p>“Pardon,” dedi Arthur yine, “ne dağları?”</p>

  <p>“Sevorbeupstry diyarındaki Quentulus Quazkar Dağları.”</p>

  <p>“Ne diyarıydı? Tam anlayamadım.”</p>

  <p>“Sevorsbeupstry...”</p>

  <p>“Sevorbe-ne?”</p>

  <p>“Öf, Tanrı aşkına,” dedi Prak ve hırçın bir şekilde öldü.</p>

  <div>
    <br />
  </div>

  <p class="p1" style="text-align: center;"><img alt="orta" src="../Images/orta.jpg" /></p>

  <div>
    <br />
  </div>

  <p>Bunu izleyen günlerde Arthur bu mesaj hakkında biraz kafa yordu, ama sonunda kendini buna kaptırmamaya karar vererek ilk planını uygulamakta, kendisine yerleşilecek küçük ve güzel bir dünya bulup orada sakin bir emekli yaşamı sürdürmekte ısrar etti. Bir günde iki kez evreni kurtarmış biri olarak, bundan sonra işleri biraz daha oluruna bırakabileceğini düşünüyordu.</p>

  <p>Onu Krikkit gezegeninde bıraktılar. Her ne kadar şarkılar arada sırada sinirine dokunsa da burası yeniden şiirsel güzellikte bir kır dünyası haline gelmişti.</p>

  <p>Genelde zamanını uçarak geçiriyordu.</p>

  <p>Kuşlarla konuşmayı öğrendi ve onların sohbetlerinin fevkalade sıkıcı olduğunu keşfetti. Konuştukları konular hep aynıydı, rüzgârın hızı, kanat genişliği, gücün ağırlığa oranı ve bir parça da böğürtlenler hakkında konuşuyorlardı. Ne yazık ki bir kez kuşdili öğrendiğinizde havanın anlamsız kuş sohbetleriyle dolu olduğunu da çabucak anlayabiliyordunuz. Bundan kaçış yoktu.</p>

  <p>İşte bu yüzden Arthur zamanla sporu bıraktı, toprağın üstünde yaşamayı öğrendi ve sevdi, gerçi kuşların anlamsız sohbetlerini oradan da duyabiliyordu, ama olsun.</p>

  <p>Bir gün gümüş renkli bir uzay gemisi gökyüzünden inip tam önüne park ettiğinde, kısa süre önce duyduğu büyüleyici bir ezgiyi mırıldanarak tarlalar arasında dolaşıyordu.</p>

  <p>Bir kapı açıldı, aşağı doğru bir rampa indi ve uzun boylu gri-yeşil bir uzaylı dışarı çıkıp kendisine yaklaştı.</p>

  <p>“Arthur Phili...” dedi, sonra bir ona ve bir de elindeki not-levhasına dikkatle baktı. Kaşlarını çattı. Ardından başını kaldırıp tekrar ona baktı.</p>

  <p>“Seni daha önce halletmiştim, öyle değil mi?” dedi.</p>
</body>
</html>
