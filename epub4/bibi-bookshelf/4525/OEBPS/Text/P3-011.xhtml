<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/SM.css" rel="stylesheet" type="text/css" />
</head>

<body>
  <h3>onbir <img alt="SAG" src="../Images/SAG.jpg" /></h3>

  <p>Rap rap.</p>

  <p>Tırrrt.</p>

  <p>“Yardımcı olabildiysem ne mutlu bana.”</p>

  <p>“Kapa çeneni.”</p>

  <p>“Teşekkür ederim.”</p>

  <p>Rap rap rap rap rap.</p>

  <p>Tırrt.</p>

  <p>“Teşekkür ederim, basit bir kapıyı bu kadar çok mutlu ettiğiniz için.”</p>

  <p>“Umarım diyotların çürür.”</p>

  <p>“Teşekkür ederim. İyi günler dilerim.”</p>

  <p>Rap rap rap rap rap rap.</p>

  <p>Tırrrt.</p>

  <p>“Sizin için açılmak bir zevk ...”</p>

  <p>“Defol.”</p>

  <p>“ ... ve görevimi başarıyla tamamladığımı bilerek tekrar kapanmak bir memnuniyettir benim için.”</p>

  <p>“Sana defol dedim.”</p>

  <p>“Bu mesajı dinlediğiniz için teşekkür ederim.”</p>

  <p>Rap rap rap rap.</p>

  <p>“Hop.”</p>

  <p>Zaphod ayaklarını vura vura yürümeyi bıraktı. <i>Altın Kalp</i>’in içinde günlerdir rap rap yürüyordu, ama şimdiye kadar hiçbir kapı ona “hop” dememişti. Şimdi de ona “hop” diyenin bir kapı olmadığına kesinlikle emindi. Bir kere bu kapıların söyleyeceği türden bir şey değildi. Onlar için fazla kısa ve özdü. Bunun da ötesinde bu sesi çıkaracak kadar çok kapı da yoktu. Yüzbin kişinin bir ağızdan “hop” demesine benzer bir sesti ve Zaphod’u şaşırtmıştı, çünkü gemide ondan başka kimse yoktu.</p>

  <p>Ortalık karanlıktı. Geminin gerekli olmayan sistemlerinin büyük bölümü kapatılmıştı. Galaksinin uzak bir bölgesinde, uzayın mürekkep karası derinliklerinde tembel tembel dolanmaktaydı. O halde hangi yüzbin kişi bu noktaya toplanıp hiç beklenmedik bir “hop” çekebilirdi?</p>

  <p>Etrafını kolaçan etti, koridorun yukarısına ve aşağısına bakındı. Her yer koyu gölgeler içindeydi. Yalnızca, susturabilmek için her yolu denediği kapıların aşırı soluk pembemsi dış hatları görünüyordu, kapılar karanlıkta pırıldıyor ve konuşurlarken de yanıp sönüyorlardı.</p>

  <p>Işıklar, kafalarının birbirlerine bakmasını engellemek için söndürülmüştü, çünkü son zamanlarda iki kafasının da özellikle göz okşayıcı bir görüntüsü olduğu söylenemezdi ve bu ruhunun derinliklerine bakma hatasını yaptığından beri böyleydi.</p>

  <p>Bunu yapması gerçekten de bir hataydı.</p>

  <p>Gecenin geç bir vaktiydi - kuşkusuz.</p>

  <p>Zor bir gün geçirmişti - kuşkusuz.</p>

  <p>Geminin ses sisteminde içli bir müzik çalmaktaydı - kuşkusuz.</p>

  <p>Ve kuşkusuz, bir parça da sarhoştu.</p>

  <p>Diğer bir deyişle, kişiyi ruhunun derinliklerine bakma nöbetine sokacak bütün şartlar mevcuttu, ama yaptığı yine de kesinlikle hataydı.</p>

  <p>Şimdi karanlık koridorda, yalnız ve sessiz bir halde dikilirken bir kez daha o anı hatırlayarak titredi. Kafalarından biri bir tarafa, diğeri öbür tarafa baktı ve her ikisi de gidilecek yönün diğer taraf olduğuna karar verdi.</p>

  <p>Etrafı dinledi, ama hiçbir şey duyamadı.</p>

  <p>Bütün duymuş olduğu bir “hop”tu.</p>

  <p>Burası, tek bir sözcük söylemek için böylesine çok sayıda insanın getirilemeyeceği kadar uzak bir yermiş gibi geldi ona.</p>

  <p>Huzursuz bir şekilde yönünü köprüye çevirerek adım adım ilerledi. Orada hiç olmazsa kontrolün kendisinde olduğunu hissedebilirdi. Tekrar durdu. Şu anki ruh haliyle kontrolü elinde tutabilecek kadar sağlam biri olduğunu pek düşünmüyordu.</p>

  <p>Geriye dönüp düşündüğünde, o anın ilk şoku gerçekten de bir ruha sahip olduğunu keşfetmesiydi.</p>

  <p>Aslında her zaman bir ruhu olduğunu, aşağı yukarı bilirdi, çünkü o başka her şeye tam takım halinde, hatta bazı şeylerden iki tanesine birden aynı anda sahip olan biriydi, ama yine de içinde bir yerlerde gizlenen bu şeyle karşılaşmak onu cidden sarsmıştı.</p>

  <p>Ve sonra (bu ikinci şoktu) bu nesnenin, onun konumundaki bir erkeğin doğal olarak bekleyeceği kusursuzlukta bir şey olmadığını keşfetmesiyle yeniden sarsılmıştı.</p>

  <p>Ardından aslında konumunun ne olduğunu düşünmüş ve tekrarlanan şokla neredeyse elindeki içkiyi dökmüştü. İçkisinin başına ciddi bir şey gelmeden onu hemen kafasına dikmiş ve sonra birinciyi izleyip halinden memnun olup olmadığını anlayabilmesi için ikinciyi de midesine göndermişti.</p>

  <p>“Özgürlük,” demişti yüksek sesle.</p>

  <p>Tam o anda Trillian da köprüye gelmiş ve özgürlük hakkında heyecan verici birçok şey söylemişti.</p>

  <p>“Başa çıkamıyorum,” demişti Zaphod, içi epey kararmış bir halde ve üçüncü kadehi de ikincinin, birincinin durumunu neden hâlâ rapor etmediğini anlamak amacıyla içmişti. Biraz kararsızca iki Trillian’a da bakıp sağdakini tercih etmişti.</p>

  <p>Öbür gırtlağından aşağı da bir içki yuvarlamıştı, planı bir önceki kadehi geçitte yakalaması, onunla güçlerini birleştirip ikinci kadehi kendine çeki düzen vermesi için zorlamasıydı. Sonra üçü birlikte yaygaranın peşine düşecek ve ona iyi bir nutuk çekecek, belki de biraz şarkı söyleteceklerdi.</p>

  <p>Dördüncü kadehin bütün bunları anlayıp anlamadığına pek emin değildi, o yüzden beşinciyi planı iyice anlatmak, akıncıyı da moral desteği olmak üzere peş peşe aşağı göndermişti.</p>

  <p>“Çok içiyorsun,” demişti Trillian.</p>

  <p>Dört Trillian’ı tek bir vücut olarak görebilmek için uğraşırken kafaları birbirine çarpmıştı. Bunun üzerine uğraşmaktan vazgeçmiş, seyrüsefer ekranına bakmaya başlamış ve bir sürü yıldızı bir arada gördüğü için şaşırmıştı.</p>

  <p>“Heyecan, macera ve gerçekten çılgınca şeyler,” diye mırıldanmıştı.</p>

  <p>“Bak,” demişti, sesinde sempatik bir tonlamayla Trillian ve onun yanına oturup devam etmişti, “bir süre için kendini biraz amaçsız hissetmen tamamen anlaşılabilir bir durum.”</p>

  <p>Zaphod ona hayretle bakmıştı. Daha önce kendi kendisinin kucağında oturabilen birini hiç görmemişti.</p>

  <p>“Vay be,” diyerek bir içki daha aldı.</p>

  <p>“Yıllardır üzerinde çalıştığın görevin sona erdi.”</p>

  <p>“Üzerinde çalışmamıştım. Hep üzerinde çalışmaktan kaçınmıştım.”</p>

  <p>“Yine de onu tamamladın.”</p>

  <p>Zaphod homurdandı. Midesinde müthiş bir parti veriliyordu sanki.</p>

  <p>“Sanırım o beni tamamladı,” demişti. “İşte buradayım, ben Zaphod Beeblebrox, istediğim yere gidebilir, istediğim şeyi yapabilirim. Göklerde mevcut en iyi gemiye sahibim, aramın iyi olduğu bir sevgilim var.”</p>

  <p>“Öyle mi?”</p>

  <p>“Bana göre öyle. Kişisel ilişkilerde uzman değilim ...”</p>

  <p>Trillian kaşlarını kaldırmıştı.</p>

  <p>“Ben,” diye eklemişti Zaphod, “canavar gibi adamım, istediğim her şeyi yapabilirim, ama ne yapacağıma ilişkin en ufak bir fikrim bile yok.”</p>

  <p>Durmuştu.</p>

  <p>“Olaylar,” diye eklemişti, “ansızın birbirini izlemeyi bıraktı,” -bu söylediğinin aksine son içtiği içkiyi takiben bir tane daha yuvarlamış ve ardından göze hiç zarif görünmeyen bir hareketle sandalyesinden aşağı yuvarlanmıştı.</p>

  <p>Zaphod sızdığında Trillian gemideki <i>Otostopçunun Galaksi Rehberi</i>’nde küçük bir araştırma yapmıştı. Kitabın sarhoşlukla ilgili bazı önerileri vardı.</p>

  <p>“Üzerine git,” diyordu, “ve iyi şanslar.”</p>

  <p>Evrenin büyüklüğü ve bununla başa çıkmanın yollarıyla ilgili bölüme bakılması da öneriliyordu.</p>

  <p>Sonra egzotik bir tatil gezegeni ve Galaksinin harikalarından biri olan Han Wavel’la ilgili bir madde bulmuştu.</p>

  <p>Han Wavel baştan aşağıya rüzgârın ve yağmurun doğal aşındırması sonucunda oluşan çok sayıda muhteşem ultralüks otel ve kumarhanenin bulunduğu bir dünyaydı.</p>

  <p>Böyle bir oluşumun gerçekleşme şansı neredeyse sonsuzda birdi. Bunun nasıl olduğuna ilişkin çok az şey bilinmekteydi, çünkü bu oluşumu araştırmaya hevesli olan hiçbir jeofizikçi, olasılık istatistikçisi, meteoroloji analisti ya da tuhaflık bilimcisinin parası orada kalmaya yetmemekteydi.</p>

  <p>Mükemmel, diye düşünmüştü Trillian, kendi kendine. Birkaç saat sonra, sıcak ve parlak bir güneşin kavurduğu gökyüzünden usulca sıyrılarak, canlı renklerle kaplı kumlu bir uzay limanına doğru hız kesen büyük beyaz bir koşu ayakkabısı biçimindeki gemilerinin aşağıda epey bir olay yaratması Trillian’ı keyiflendirmişti. Zaphod’un ortalarda dolaşıp geminin bir yerinde ıslık çaldığını duymuştu.</p>

  <p>"Nasılsın?” diye seslenmişti iç haberleşme aygıtından.</p>

  <p>“İyiyim,” demişti Zaphod, “müthiş iyiyim.”</p>

  <p>“Peki, neredesin?”</p>

  <p>“Banyoda.”</p>

  <p>“Ne yapıyorsun?”</p>

  <p>“Burada kalıyorum.”</p>

  <p>Bir iki saat sonra bu konuda ciddi olduğu ortaya çıkmış ve gemi kapılarını bir kez bile açmadan tekrar gökyüzüne dönmüştü.</p>

  <p>“Vah, vah,” demişti gemi bilgisayarı Eddie.</p>

  <p>Trillian sabırla başını sallayarak onun yorumuna katılmış, bir iki kez parmaklarını tıkırdatmış ve ardından iç haberleşme düğmesine basmıştı.</p>

  <p>“Sanırım bu zorlama eğlence şu anda ihtiyacın olan şey değil ha.”</p>

  <p>“Muhtemelen," diye cevaplamıştı Zaphod, bulunduğu yer neresiyse oradan.</p>

  <p>“Sanırım, fiziksel açıdan biraz zorlanma seni kendine getirecektir.”</p>

  <p>“Sen ne düşünüyorsan, ben de öyle düşünüyorum,” dedi Zaphod.</p>

  <p>“EĞLENCELİ İMKÂNSIZLIKLAR” bir süre sonra, yine oturup <i>Rehber</i>’in sayfalarını karıştırmaya başlamış olan Trillian’ın gözüne ilişen bir başka başlıktı. Altın Kalp ihtimaldışı bir hızla belirsiz bir yöne doğru ilerlerken Besinmatiğin hazırladığı içilemez bir fincan şeyi yudumlayarak nasıl uçulacağını okudu.</p>

  <p><i>Otostopçunun Galaksi Rehberi</i>’nin uçma konusunda söyledikleri şöyleydi.</p>

  <p><i>Denir ki uçmak bir sanatmış ya da daha çok bir marifet.</i></p>

  <p><i>Aslında bütün marifet kendini yere doğru fırlatıp yeri ıskalamakta yatıyor.</i></p>

  <p><i>Bunun için güzel bir gün seçin,</i> diye öneriyordu <i>ve deneyin.</i></p>

  <p>Birinci <i>bölüm kolaydır.</i></p>

  <p><i>Gereken tek şey kendinizi olanca ağırlığınızla öne doğru fırlatabilmeniz ve</i> canınızın <i>yanmasına aldırmamaya istekli olmanızdır.</i></p>

  <p><i>Çünkü yeri ıskalamayı başaramadığınız zaman canınız yanacaktır.</i></p>

  <p><i>Çoğu kişi yeri ıskalamayı başaramayacak ve eğer gerçekten de kuralına uygun bir şekilde deniyorlarsa başarısızlıkları muhtemelen epeyce sert olacaktır.</i></p>

  <p><i>Açıkça bellidir ki, zorlukları doğuran da işte bu ikinci kısım, yani ıskalama kısmıdır.</i></p>

  <p><i>Birinci sorun, yeri kazayla ıskalamanız gerektiğidir. Bile bile ıskalamaya çalışmakta hiç fayda yoktur, çünkü bunu yapamazsınız. Dikkatinizi, yan yoldayken, aniden bir başka şeye çevirmeniz gerekir, böylece düşmeyi, düşeceğiniz yeri ya da ıskalamayı başaramadığınızda canınızın ne kadar yanacağını asla düşünmezsiniz.</i></p>

  <p><i>Size sunulmuş olan saniye kırıntısı içinde dikkatinizi bu üç şeyden sıyırabilmek son derece zordur. Bu nedenle de seyretmesi heyecan verici bu sporda pek çok kişi başarısızlığa ve hayal kırıklığına uğrar.</i></p>

  <p><i>Bununla birlikte, eğer o çok önemli anda ilginiz çekilecek, örneğin bir çift güzel bacakla (duyarga, takma bacak, yani sporu yapanın türüne ve/ya da kişisel eğilimlere göre değişebilecek herhangi bir şey), görüş mesafeniz içinde patlamakta olan bir bombayla ya da hemen yakınınızdaki bir dalda yürüyen son derece ender rastlanan türden bir böcekle dikkatiniz dağılacak kadar şanslıysanız o şaşkınlık içinde yeri ıskalamanız ve yerden üç beş santimetre yukarıda ve bir parça aptalca görünebilecek bir durumda asılı kalmanız mümkün olacaktır.</i></p>

  <p><i>Bu an, muhteşem ve hassas bir konsantrasyon için en uygun andır.</i></p>

  <p><i>Artık suyun üzerinde durmak için yaptığınız gibi, hafif hafif hareket edip süzülmeli, süzülmeli ve hareket etmelisiniz.</i></p>

  <p><i>Kendi ağırlığınıza ilişkin tüm hesaplamalara boş verin ve yalnızca daha yukarılara yükselmenize izin verin.</i></p>

  <p><i>Bu noktada kimsenin söylediklerini dinlemeyin, çünkü size yardımcı olacak herhangi bir şey söylemeleri pek mümkün değildir.</i></p>

  <p>“<i>Aman tanrım, uçuyor olman mümkün değil</i>!” <i>türünde bir şeyler söyleyeceklerdir muhtemelen.</i></p>

  <p><i>Onlara inanmamanız yaşamsal önem taşımaktadır, yoksa birden haklı çıkabilirler.</i></p>

  <p><i>Yükseklere, daha da yukarılara yükselin.</i></p>

  <p><i>Birkaç dalış denemesi yapın, önce yumuşak dalışlar deneyin, sonra düzenli nefes alıp vererek ağaç tepelerinin üzerine yükselin.</i></p>

  <p><i>HİÇ KİMSEYE EL SALLAMAYIN.</i></p>

  <p><i>Bunu birkaç kez yaptıktan sonra dikkat dağılma anını başarmanın giderek kolaylaştığını fark edeceksiniz.</i></p>

  <p><i>Bundan sonra uçuşunuzu, hızınızı, manevra kapasitenizi nasıl kontrol altında tutacağınızı öğreneceksiniz. İşin püf noktası yapmak istediğiniz şeyi pek düşünmemekte ve işi oluruna bırakmanızda yatar.</i></p>

  <p><i>Ayrıca nasıl doğru şekilde konacağınızı da öğreneceksiniz, ki ilk denemenizin berbat, hem de fazlasıyla berbat olması neredeyse kesindir.</i></p>

  <p><i>Üyesi olabileceğiniz özel uçuş kulüpleri mevcuttur ve bunlar çok önemli olan dikkati dağıtma anının inceliklerini öğrenmenizde yardımcı olacaklardır. Kulüpler böylesi anlar için çalıların arkasından fırlayıp bedenlerini sergileyecek</i> / <i>fikirlerini açıklayacak şaşırtıcı bedenlere ya da fikirlere sahip kişileri kiralarlar. Az sayıda gerçek otostopçu bu kulüplere katılabilecek maddi güce sahiptir, ama bir kısmının buralarda geçici işler bulması mümkün olabilir.</i></p>

  <div>
    <br />
  </div>

  <p class="p1" style="text-align: center;"><img alt="orta" src="../Images/orta.jpg" /></p>

  <div>
    <br />
  </div>

  <p>Trillian bunları hevesle okumuş, ama istemeyerek de olsa Zaphod’un “Eğlenceli Olasılıksızlıklar” başlığı altında listelenen uçmak ya da dağlarda yürümek, Brantisvogan Kamu Hizmetlerini arayıp bir adres değişikliği kartı çıkarmaya çalışmak gibi şeyler için pek uygun bir ruh halinde olmadığına karar vermişti.</p>

  <p>Trillian bunun yerine, gemiyi bir kar ve buz ülkesi olan Allosimanius Syneca’ya uçurmuştu, ki orası akılları karıştıracak kadar güzel ve şok edecek kadar soğuktu. Liska’daki karlı düzlüklerden Sastantua’nın Kristal Buz Piramitlerinin zirvesine çıkmak, jet-skiler ve Syneca Kar Köpekleri ekibi eşliğinde bile çok uzun ve zahmetli bir yolculuktu. Bununla birlikte Buzul Tarlalarını, ışıl ışıl titreşen Prizma Dağlarını, ufukta dans eden ve adeta doğaüstü bir şey gibi görünen uzaktaki buzışıklarını kapsayan zirve görüntüsü, zihni önce dondurup sonra yavaşça yaşanmamış güzellik ufuklarına bırakan bir manzaraydı. Trillian kendi adına zihninin bir parça donup sonra yavaşça yaşanmamış güzellik ufuklarına bırakılmasına itiraz etmeyeceğini hissediyordu.</p>

  <p>Alçak bir yörüngeye inmişlerdi.</p>

  <p>Allosimanius Syneca’nın gümüş beyazı güzellikleri altlarında uzanmaktaydı.</p>

  <p>Zaphod ise yataktan çıkmamış, kafalarından birini bir yastığın altına gizlemiş, diğeriyle de gecenin geç saatlerine kadar bulmaca çözmüştü.</p>

  <p>Trillian yine sabırla başını sallamış, içinden yeterince yüksek bir sayıya kadar saymış ve kendi kendine şimdi önemli olanın Zaphod’u konuşturmak olduğunu söylemişti.</p>

  <p>Bütün sentomatik mutfak robotlarını işe koşarak pişirebileceği en muhteşem lezzetteki yemeği hazırlamıştı - titizlikle yağlanmış etler, hoş kokulu meyveler, mis kokulu peynirler, kaliteli Aldebaran şarapları.</p>

  <p>Bunları Zaphod’a götürmüş ve ona olan bitenler hakkında konuşmak isteyip istemediğini sormuştu.</p>

  <p>“Kaybol,” demişti Zaphod.</p>

  <p>Trillian kendi kendine sabırla başını sallamış ve içinden daha da yüksek bir sayıya kadar saymış, tepsiyi yavaşça bir kenara fırlatmış ve doğruca ışınlama odasına giderek kendisini Zaphod’un lanet olası yaşamından dışarı ışınlamıştı.</p>

  <p>Bunun için herhangi bir koordinat bile hesaplamamıştı, nereye gittiğine ilişkin en ufak bir fikri bile yoktu, yalnızca gidiyordu - Evrende rastgele akıp giden bir dizi nokta halinde.</p>

  <p>“Her şey," diye kendi kendine mırıldanmıştı ayrılırken, “bundan daha iyidir.”</p>

  <p>“İyi oldu,” diye mırıldanmıştı Zaphod da kendi kendine. Sonra arkasına dönmüş ve uyumayı yine başaramamıştı.</p>

  <p>Ertesi gün geminin boş koridorlarını huzursuzca arşınlamıştı ve aslında orada olmadığını bildiği halde Trillian’ı aramıyormuş gibi davranıyordu. Bilgisayarın şikâyetçi bir ses tonuyla burada ne bok döndüğüyle ilgili sorularını terminallerinin üzerine küçük elektronik bir tıkaç yerleştirerek susturmuştu.</p>

  <p>Bir süre sonra ışıkları söndürmeye başlamıştı. Görülecek hiçbir şey yoktu. Hiçbir şey olduğu yoktu.</p>

  <p>Bir gece yatağında yatarken -ve artık gerçek zaman ne olursa olsun, gemide kesintisiz bir gece hüküm sürmekteydi- kendini toplamaya ve işleri bir parça düzene koymaya karar vermişti. Kalkıp üzerine bir şeyler giydi. Evrende kendisinden daha sefil, perişan ve terk edilmiş birinin olması gerektiğine karar vermişti ve gidip onu bulacaktı.</p>

  <p>Köprüye giderken yarı yolda, aklına bunun Marvin olabileceği gelince de tekrar yatağına dönmüştü.</p>

  <p>İşte bundan birkaç saat sonra, karanlık koridorlarda kederli bir şekilde rap rap yürüyerek neşeli kapılara küfrederken “hop” sesini duymuş ve çok huzursuz olmuştu.</p>

  <p>Gergin bir halde koridorun duvarına yaslandı ve tirbuşonu beyin gücüyle bükmeye uğraşan bir adam gibi kaşlarını çattı. Parmak uçlarını duvara dayadı ve alışılmadık bir titreşim hissetti. Artık belirsiz sesler duymaya ve bu seslerin nereden geldiğini de anlamaya başlamıştı - sesler köprüden geliyordu.</p>

  <p>Elini duvarda gezdirirken bir şey buldu ve çok sevindi. Sessizce, biraz daha ilerledi.</p>

  <p>“Bilgisayar?” diye fısıldadı.</p>

  <p>“Mmmm?” dedi ona en yakın bilgisayar terminali aynı sessizlik içinde.</p>

  <p>“Bu gemide birileri mi var?”</p>

  <p>“Mmmm,” dedi bilgisayar.</p>

  <p>“Kim bunlar?”</p>

  <p>“Mmmmmm mmm mmmmmm,” dedi bilgisayar.</p>

  <p>“Ne?”</p>

  <p>“Mmmmm mmm mm mmmmmmmm.”</p>

  <p>Zaphod yüzlerinden birini avuçlarının arasına gömdü.</p>

  <p>“Öf, Zarquon,” diye mırıldandı kendi kendine. Sonra koridorun yukarısına, köprünün girişine doğru baktı. Ağzı tıkalı terminallerin bulunduğu bölümden gelen sesler gittikçe artıyor ve anlam kazanıyordu.</p>

  <p>“Bilgisayar,” diye tısladı yeniden.</p>

  <p>"Mmmm?”</p>

  <p>“Ağzındaki tıkacı çıkardığım zaman ...”</p>

  <p>“Mmmm.”</p>

  <p>“Çeneme bir yumruk atmamı hatırlat.”</p>

  <p>“Mmmm mm m?”</p>

  <p>“Hangisine olursa. Şimdi bana şöyle cevap ver. Evet için bir ‘mmmm’, hayır için iki. Durum tehlikeli mi?”</p>

  <p>“Mmmm.”</p>

  <p>“Tehlikeli yani?”</p>

  <p>“Mmmm.”</p>

  <p>“İki kez ‘mmmm’ demedin değil mi?”</p>

  <p>“Mmmmm mmmm.”</p>

  <p>“Hımmm.”</p>

  <p>Koridordan yukarı adım adım ilerledi, ama koşarak oradan kaçmak istermiş gibi bir hali vardı, aslında gerçekten de istediği buydu.</p>

  <p>Köprüye açılan kapıya yarım metre kala birden kapının kendisine nazik davranacağı düşüncesiyle donakaldı. Kapıların nezaket sesi devrelerini kapatmayı bir türlü başaramamıştı.</p>

  <p>Köprüye açılan bu kapı içerden görünmüyordu. Bunun nedeni köprünün heyecan verici bir yuvarlaklıkla kıvrılmasıydı ve Zaphod da bu sayede fark edilmeden içeri girmeyi hesaplamıştı.</p>

  <p>Ümitsizlik içinde tekrar duvara dayandı ve diğer kafasını duyduğunda şok eden bir şeyler söyledi.</p>

  <p>Kapının soluk pembe ışıklı dış hatlarını inceledi ve koridorun karanlığında, ileriye uzanan ve kapıya birinin geldiğini, dolayısıyla da açılıp ona neşeli ve hoş bir şeyler söylemesi gerektiğini haber veren algılayıcı alanı hayal meyal görebildi.</p>

  <p>Duvara iyice yapışarak adım adım ilerledi, algılayıcı alanın çok çok silik sınırlarına değmemek için göğsünü olabildiğince içeri çekti. Nefesini tuttu ve son birkaç gündür geminin jimnastik salonunda göğüs adalelerini genişletecek egzersizler yapmak yerine surat asıp yatakta yattığı için kendini tebrik etti.</p>

  <p>Derken tam bu noktada konuşmak zorunda olduğunu fark etti.</p>

  <p>Bir iki küçük nefes aldı ve sonra elinden geldiğince çabuk ve sessizce fısıldadı. “Kapı, eğer beni duyabiliyorsan, bunu çok çok sessiz bir şekilde söyle.”</p>

  <p>“Sizi duyabiliyorum,” diye çok çok sessiz bir şekilde mırıldandı kapı.</p>

  <p>“Güzel. Şimdi bir saniye sonra, sana açılmanı söyleyeceğim. Açıldığında bunun senin için bir zevk olduğunu söylemeni istemiyorum, anlaşıldı mı?”</p>

  <p>“Anlaşıldı.”</p>

  <p>“Ve bana basit bir kapıyı çok mutlu ettiğimi ya da benim için açılmanın bir zevk ve görevini başarıyla tamamladığını bilerek tekrar kapanmanın bir memnuniyet olduğunu söylemeni de istemiyorum, tamam mı ?”</p>

  <p>“Tamam.”</p>

  <p>“Bana iyi günler dilemeni de istemiyorum, anlıyor musun?”</p>

  <p>“Anlıyorum.”</p>

  <p>“Tamam,” dedi Zaphod, gergin bir ifadeyle, “şimdi açıl.”</p>

  <p>Kapı sessizce kayarak açıldı. Zaphod sessizce içeri süzüldü. Kapı arkasından sessizce kapandı.</p>

  <p>“İstediğiniz gibi oldu mu, Bay Beeblebrox?" dedi kapı yüksek sesle.</p>

  <p>“Bakın,” dedi Zaphod bunun üzerine, kendisine doğru dönen beyaz robotlara, “elimde son derece güçlü bir Öldürmatik tabancası olduğunu hayal etmenizi istiyorum.”</p>

  <p>Son derece soğuk ve vahşi bir sessizlik oldu. Robotlar iğrenç ölü gözleriyle onu süzüyorlardı. Hiç kıpırdamıyorlardı. Görünüşlerinde inanılmaz bir katliamın yaklaştığını çağrıştıran bir şeyler vardı, özellikle de onları daha önce ne görmüş ne de duymuş olan Zaphod için. Krikkit Savaşları Galaksinin kadim geçmişine aitti ve Zaphod tarih derslerinin büyük bölümünü hemen yanındaki siberkabinde oturan kızla nasıl yatacağını planlamakla geçirmiş, tarih dersine giren eğitim bilgisayarı da bu planın bir parçası olduğu için zamanla tarih dersiyle ilgili bütün devreleri silinmiş, yerine tümüyle farklı bir düşünceler kümesi gelmiş, en sonunda da bu devreler hurdaya çıkarılmış ve bilgisayar Yozlaşmış Sibermatlar için kurulmuş olan bir eve gönderilmiş ve durumu bilmeden bu talihsiz makineye âşık olan kız da onun peşinden gitmişti; sonuç olarak (a) Zaphod kızın yanına bile yaklaşamamış ve (b) şu anda kendisi için paha biçilmez kıymette olabilecek bir kadim tarih bilgisinden mahrum kalmıştı.</p>

  <p>Şok içinde robotlara baktı.</p>

  <p>Nedenini açıklamak mümkün değildi, ama robotların pürüzsüz ve beyaz parlak bedenleri onlarla karşılaşanlara soğuk ve saf bir kötülükle yüz yüze oldukları hissini veriyordu. İğrenç ölü gözlerinden güçlü cansız ayaklarına kadar bu robotların, tek amacı öldürmek olan bir beynin incelikle hesaplanmış ürünleri olduğu açıkça belliydi. Zaphod dondurucu bir korkuyla yutkundu.</p>

  <p>Köprünün arka duvarını sökmekteydiler ve geminin bazı yaşamsal iç ünitelerinden geçen bir tünel açmışlardı. Zaphod arap saçına dönmüş yıkıntıların arasından, robotların tüneli geminin kalbine doğru açtığını gördü, o denli gizemli bir şekilde yoktan var edilmiş İhtimalsizlik Motorunun merkezine, yani <i>Altın Kalp</i>’in kalbine gideceklerdi.</p>

  <p>Zaphod’un en yakınındaki robot ona bedeninin, zihninin ve kapasitesinin en küçük zerresini bile hesapladığını ima edercesine bakıyordu. Konuştuğunda söylediği şey de bu imayı doğrular nitelikteydi, ama ne söylediğine geçmeden önce bu noktada, Zaphod’un, on milyar yıldan beri bu yaratıklardan birinin konuştuğunu duyan ilk canlı organik varlık olduğunu belirtmekte yarar var. Eğer kendi organik varlığına daha az, kadim tarih derslerineyse daha çok dikkat etmiş olsaydı, bu onurdan çok daha fazla etkilenecekti.</p>

  <p>Robotun sesi de bedeni gibiydi, soğuk, kaygan ve cansız. Neredeyse kültürlü bir tınısı vardı. Ait olduğu zamanlar kadar kadim görünüyordu.</p>

  <p>“Elinde zaten bir Öldürmatik tabancası var,” dedi.</p>

  <p>Zaphod bir an için robotun ne demek istediğini anlayamadı, ama sonra bakışlarını aşağıya, kendi eline kaydırdı ve duvardaki bir kancada asılı bulduğu şeyin gerçekten de düşündüğü şey olduğunu görerek rahatladı.</p>

  <p>“Öyle,” dedi, alaycı bir küçümsemeyle, ki bu epey ustalık istiyordu, “şey, hayal gücünü fazla zorlamayayım dedim, robot,” diye ekledi. Bir süre kimse hiçbir şey söylemeyince Zaphod robotların burada konuşmak üzere bulunmadığını ve bu işin kendi üzerine düştüğünü gayet açık ve net bir şekilde fark etti.</p>

  <p>"Geminizi,” dedi kafalarından birini uygun yöne doğru eğerek, “benimkinin içine park ettiğinizi fark ettim.”</p>

  <p>Bunun yadsınabilecek bir tarafı yoktu. Robotlar, uygun boyuta göre davranmak konusunda hiçbir tasa duymaksızın gemilerini olmasını istedikleri yere ışınlamışlardı, yani gemileri -sanki iki gemi basit iki tarakmışçasına- <i>Altın Kalp</i>’le iç içe geçmişti.</p>

  <p>Bu cümleye de hiçbir karşılık vermediler. Zaphod konuşmanın kendine düşen kısmını soru biçiminde tamamlayacak olursa sohbetin bir ivme kazanıp kazanmayacağını merak etti.</p>

  <p>"... siz fark etmediniz mi?” diye ekledi.</p>

  <p>"Ettik,” diye yanıtladı robot.</p>

  <p>“Eee, pekâlâ,” dedi Zaphod. “O halde, burada ne arıyorsunuz be adam?”</p>

  <p>Sessizlik.</p>

  <p>"Robot,” dedi Zaphod, “siz robotlar burada ne arıyorsunuz?”</p>

  <p>“Biz buraya,” dedi robot, törpü gibi bir sesle, “Altın Çubuğu almaya geldik.”</p>

  <p>Zaphod anladığını belirterek başını öne doğru salladı. Sonra daha fazla ayrıntı istediğini belirtmek için de silahını hafifçe oynattı. Robot bu dili anlamış gibiydi.</p>

  <p>“Altın Çubuk peşinde olduğumuz Anahtarın bir parçası,” diye devam etti robot, “efendilerimizi Krikkit’den kurtarabilmek için.”</p>

  <p>Zaphod başını tekrar öne doğru salladı. Ardından silahını da tekrar oynattı.</p>

  <p>“Anahtar,” diye devam etti robot, “zaman ve uzay içinde parçalara ayrılıp dağıtılmış durumda. Altın Çubuk gemini çalıştıran sistemin içine gömülü. Anahtarın içinde tekrar eski yerini alacak. Efendilerimiz kurtulacak. Evrensel Yeniden Düzenleme devam edecek.”</p>

  <p>Zaphod bir kez daha başını öne doğru salladı.</p>

  <p>“Sen neden bahsediyorsun?” dedi.</p>

  <p>Robotun aslında tamamen ifadesiz olan yüzünden hafifçe acılı bir ifade geçer gibi oldu. Görünüşe göre bu sohbeti oldukça can sıkıcı buluyordu.</p>

  <p>“Silip yok etme,” dedi. “Anahtarın peşindeyiz,” tekrarladı, “Ahşap, Çelik ve Pleksiglas Sütunları bulduk bile. Bir dakika içinde Altın Çubuğa da sahip olacağız...”</p>

  <p>“Hayır, bunu yapamayacaksınız.”</p>

  <p>“Yapacağız,” diye kararlarını bildirdi robot.</p>

  <p>“Hayır yapamayacaksınız. Çünkü o benim gemimi çalıştırıyor.”</p>

  <p>“Bir dakika sonra,” diye tekrarladı robot sabırla, “Altın Çubuğa sahip olacağız ...”</p>

  <p>“Olmayacaksınız,” dedi Zaphod.</p>

  <p>“Ardından da gitmemiz gerekiyor,” dedi robot, bütün ciddiyetiyle, “bir partiye.”</p>

  <p>“Ya,” dedi Zaphod, şaşırarak. “Ben de gelebilir miyim?”</p>

  <p>“Hayır,” dedi robot. “Çünkü seni vuracağız.”</p>

  <p>“Yok ya?” dedi Zaphod, silahını hafifçe sallayarak.</p>

  <p>“Evet,” dedi robot ve ardından onu vurdular.</p>

  <p>Zaphod öylesine şaşırmıştı ki, yere düşmeden önce onu bir kez daha vurmaları gerekti.</p>
</body>
</html>
