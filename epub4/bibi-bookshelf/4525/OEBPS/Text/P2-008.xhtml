<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/SM.css" rel="stylesheet" type="text/css" />
</head>

<body>
  <h3>sekiz <img alt="SAG" src="../Images/SAG.jpg" /></h3>

  <p>“Öyleyse, burada böylece oturacak mıyız, ne yapacağız yani?” dedi Zaphod öfkeyle. “Dışarıdaki bu adamların derdi ne?"</p>

  <p>“Sensin, Beeblebrox,” dedi Roosta, “Seni alıp Kurbağayıldızı’na -bütün Galaksideki en kötü dünyaya- götürecekler.”</p>

  <p>“Yok ya?” dedi Zaphod. "Önce gelip beni yakalamaları gerekecek.”</p>

  <p>“Geldiler ve seni yakaladılar,” dedi Roosta, “pencereden dışarı bir baksana.”</p>

  <p>Zaphod baktı ve gözleri yuvalarından fırladı.</p>

  <p>“Zemin gidiyor!” diye haykırdı nefes nefese. “Zemini nereye götürüyorlar?”</p>

  <p>“Binayı götürüyorlar,” diye düzeltti Roosta, “artık havada taşınabilen bir binamız var.”</p>

  <p>Bulutlar ofis pencerelerinin önünden hızla geçiyordu.</p>

  <p>Tekrar açık gökyüzüne çıktıklarında Zaphod, binanın kulesi çevresinde koyu yeşil Kurbağayıldızı Savaşçılarının oluşturduğu çemberi görebiliyordu. Üzerlerinden yansıyan güç ışınlarının oluşturduğu bir ağla kuleyi sımsıkı kavramışlardı.</p>

  <p>Zaphod şaşkınlık içinde kafasını salladı.</p>

  <p>“Bunu hak edecek ne yaptım ben?” dedi. “Salına salına bir binaya giriyorum ve onu alıp götürüyorlar.”</p>

  <p>“Onları endişelendiren yaptıkların değil,” dedi Roosta, “yapacakların.”</p>

  <p>“Pekâlâ, bir söz hakkım olmayacak mı ?”</p>

  <p>“Yıllar önce bir söz hakkın vardı. Şimdi sıkı tutunsan iyi olur. Hızlı ve sarsıntılı bir yolculuk olacak.”</p>

  <p>“Eğer kendimle karşılaşacak olursam,” dedi Zaphod, “öyle bir yumruk indireceğim ki, beni yumruklayanın kim olduğunu bile anlamayacağım.”</p>

  <p>Marvin ağır adımlarla kapıdan içeri girdi. Zaphod’a suçlayıcı gözlerle baktı ve bir köşeye çöküp devrelerini kapattı.</p>

  <div>
    <br />
  </div>

  <p class="p1" style="text-align: center;"><img alt="orta" src="../Images/orta.jpg" /></p>

  <div>
    <br />
  </div>

  <p><i>Altın Kalp</i>’in köprüsünde her şey sessizdi. Arthur önünde duran tahtaya baktı ve düşündü. Trillian’ın kendisine meraklı gözlerle baktığını gördü. Tekrar tahtaya döndü.</p>

  <p>Sonunda onu gördü.</p>

  <p>Beş küçük plastik kareyi eline aldı ve kendi tahtasının hemen önünde duran oyun tahtasının üzerine koydu.</p>

  <p>Beş karenin her birinin üzerinde harfler vardı. M, Ü, K, E ve M. Onları E ve L harflerinin önüne dizdi.</p>

  <p>“Mükemmel,” dedi, “üçlü kelime puanı üzerinden. Korkarım oldukça yüksek bir puan olacak.”</p>

  <p>Gemi tekrar sarsıldı ve harflerin bazılarını “n”inci kez dağıttı.</p>

  <p>Trillian içini çekti ve onları tekrar dizdi.</p>

  <p>Suskun cihazları yumruklayarak aşağı yukarı gezinmekte olan Ford Prefect’in ayak sesleri sessiz koridorlar boyunca yankılanıyordu.</p>

  <p>Gemi niçin titreyip duruyor, diye düşünüyordu.</p>

  <p>Niçin sallanıp sarsılıyor?</p>

  <p>Nerede olduklarını niçin saptayamıyor?</p>

  <p>Neredeydiler?</p>

  <div>
    <br />
  </div>

  <p class="p1" style="text-align: center;"><img alt="orta" src="../Images/orta.jpg" /></p>

  <div>
    <br />
  </div>

  <p><i>Otostopçunun Galaksi Rehberi</i> ofislerinin sol kulesi, yıldızlararası uzayda, daha önce Evrendeki hiçbir iş kulesinin erişemediği bir hızla süzülmekteydi.</p>

  <p>Kulenin orta katlarındaki odalardan birinde Zaphod Beeblebrox öfkeyle volta atıyordu.</p>

  <p>Roosta, çalışma masasının ucuna ilişmiş, günlük havlu bakımıyla uğraşıyordu.</p>

  <p>“Baksana, bu binayı nereye götürüyorlar demiştin?” diye sordu Zaphod.</p>

  <p>“Kurbağayıldızı’na,” dedi Roosta. “Evrendeki en kötü yere.”</p>

  <p>“Orada yiyecek var mı?” dedi Zaphod.</p>

  <p>“Yiyecek mi? Kurbağayıldızı’na gidiyorsun ve yiyecek var mı diye endişeleniyorsun öyle mi?”</p>

  <p>“Yiyecek bir şey olmadan Kurbağayıldızı’na bile varamayabilirim.”</p>

  <p>Pencereden baktıklarında yalnızca güç ışınlarının göz kırpan ışıkları ve Kurbağayıldızı Savaşçılarının hız yüzünden yassılaşmış şekilleri olması gereken yeşil çizgilerden başka hiçbir şey göremiyorlardı. Böyle bir hızda uzayın kendisi bile görünmez, hatta gerçekdışı olmuştu.</p>

  <p>“Al, bunu em,” dedi Roosta, Zaphod’a havlusunu önererek.</p>

  <p>Zaphod ona, sanki alnının ortasından küçük bir yaya bağlı bir guguk kuşunun fırlayarak ortaya çıkmasını beklermiş gibi baktı.</p>

  <p>“Bu havluya besleyici maddeler emdirilmiştir,” diye açıkladı Roosta.</p>

  <p>“Nesin sen, her bulduğunu yiyen bir pisboğaz falan mı?” dedi Zaphod.</p>

  <p>“Sarı çizgiler yüksek protein içerir, yeşillerde B ve C vitamini kompleksleri vardır ve küçük pembe çiçeklerdeyse bol vitaminli tahıl özü bulunur.”</p>

  <p>Zaphod havluyu alıp şaşkınlık içinde inceledi.</p>

  <p>“Kahverengi lekeler ne?” diye sordu.</p>

  <p>“Barbekü sosu,” dedi Roosta, “tahıl özünden bıktığım zamanlar için.”</p>

  <p>Zaphod elindeki havluyu şüpheyle kokladı.</p>

  <p>Ardından daha da büyük bir şüpheyle bir ucunu emdi. Sonra da gerisin geri tükürdü.</p>

  <p>“Iıgh,” diyerek belirtti fikrini.</p>

  <p>“Evet,” dedi Roosta, “ben de o ucu emmek zorunda kaldığımda, genellikle öbür uçtan da bir parça emmem gerekiyor.”</p>

  <p>“Niçin,” diye sordu Zaphod hâlâ şüphe içinde, “o uçta ne var?”</p>

  <p>“Anti-depresanlar,” dedi Roosta.</p>

  <p>“Biliyor musun, ben bu havludan hemen vazgeçtim,” dedi Zaphod onu geri verirken.</p>

  <p>Roosta, havluyu aldı ve kendini masadan aşağı bıraktı, çevresini dolaşıp sandalyeye oturdu ve ayaklarını masaya dayadı.</p>

  <p>“Beeblebrox,” dedi, ellerini başının arkasında kenetleyerek, “Kurbağayıldızı’nda sana neler olacağı konusunda herhangi bir fikrin var mı ?”</p>

  <p>“Bana yemek verirler mi?” diye tahmin yürüttü Zaphod umut dolu bir sesle.</p>

  <p>“Seni yemek yapacaklar,” dedi Roosta, “Total Perspektif Girdabı’na!”</p>

  <p>Zaphod bunu daha önce hiç duymamıştı. Galakside bulunan her eğlenceli şeyi bildiğine inanırdı ve bu yüzden diye düşündü, şu Total Perspektif Girdabı pek de eğlenceli bir şey olmasa gerekti. Roosta’ya onun ne olduğunu sordu.</p>

  <p>“Yalnızca,” dedi Roosta, “hissedebilen bir varlığın dayanabileceği en vahşi ruhsal işkence türü.”</p>

  <p>Zaphod kaderini kabullenmiş gibi başını sallayarak duyduklarını onayladı.</p>

  <p>“Yani” dedi, “yemek yok, öyle mi?”</p>

  <p>“Dinle!” dedi Roosta zorlayıcı bir tavırla. “Birini öldürebilir, onun vücuduna zarar verebilir ve umudunu söndürebilirsin, ama Total Perspektif Girdabı adamın ruhunu yok eder! Yalnızca birkaç saniye süren bir işlem, ama etkileri hayatının sonuna kadar devam ediyor!”</p>

  <p>“Sen Pan Galaktik Gargara Bombasını duymuş muydun?” diye sordu Zaphod sertçe.</p>

  <p>“Bu ondan da kötü.”</p>

  <p>“Püüüf!” diye itiraf etti Zaphod, gerçekten çok etkilenmişti.</p>

  <p>“Bu adamların bana bunu niçin yapmak istediklerine dair bir fikrin var mı?” diye ekledi bir saniye sonra.</p>

  <p>“Seni sonsuza kadar ortadan kaldırmanın en iyi yolunun bu olduğuna inanıyorlar. Senin neyin peşinde olduğunu biliyorlar.”</p>

  <p>“Bana bir not yazıp yapacağım bu şeyi benim de öğrenmemi sağlarlar mı acaba?”</p>

  <p>“Sen biliyorsun,” dedi Roosta, “sen biliyorsun Beeblebrox. Sen Evrene hükmeden adamla tanışmak istiyorsun.”</p>

  <p>“O adam yemek yapmasını biliyor mu?” dedi Zaphod. Biraz düşündükten sonra ekledi: “Ama sanmıyorum. Eğer iyi yemek pişirebilseydi, Evrenin kalan kısmı onu ilgilendirmezdi. Benim istediğim bir aşçıyla tanışmak.”</p>

  <p>Roosta derin derin iç çekti.</p>

  <p>“Sahi, senin ne işin var burada?” diye sordu Zaphod. “Senin bütün bunlarla ne ilgin var?”</p>

  <p>“Ben bu işi planlayanlardan biriyim yalnızca; Zarniwoop, Yooden Vranx, büyük büyükbabanla ve seninle birlikte Beeblebrox.”</p>

  <p>“Benimle mi?”</p>

  <p>“Evet seninle. Bana değiştiğini söylemişlerdi, ama bu kadar değiştiğini bilmiyordum.”</p>

  <p>“Ama ...”</p>

  <p>“Burada tek bir işi yapmak üzere bulunuyorum. Bunu da senden ayrılmadan önce yapacağım.”</p>

  <p>“Ne işi be adam, neden söz ediyorsun sen?"</p>

  <p>“Bunu senden ayrılmadan önce yapacağım.”</p>

  <p>Roosta derin bir sessizliğe gömüldü.</p>

  <p>Zaphod buna çok memnun oldu.</p>
</body>
</html>
