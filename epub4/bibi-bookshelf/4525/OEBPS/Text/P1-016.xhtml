<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/SM.css" rel="stylesheet" type="text/css" />
</head>

<body>
  <h3>onaltı <img alt="SAG" src="../Images/SAG.jpg" /></h3>

  <p>Arthur bir tartışma sesiyle uyandı ve köprüye gitti. Ford kollarını sağa sola sallayıp duruyordu.</p>

  <p>“Sen çıldırmışsın, Zaphod,” diyordu, “Magrathea bir efsane, bir peri masalıdır, çocuklarının büyüyünce ekonomist olmasını isteyen anne babalar geceleri onlara bu öyküyü anlatır, o bir...”</p>

  <p>“Ve şu anda biz de bu efsanenin yörüngesine girmek üzereyiz,” diye diretti Zaphod.</p>

  <p>“Dinle beni, kişisel olarak neyin yörüngesinde olduğunu bilemem,” dedi Ford, “ama bu gemi...”</p>

  <p>“Bilgisayar!” diye bağırdı Zaphod.</p>

  <p>“Yo hayır...”</p>

  <p>“Selam millet! Ben gemi bilgisayarınız Eddie ve kendimi gerçekten harika hissediyorum, çocuklar, çalıştırmak istediğiniz bütün programları büyük bir zevkle çalıştıracağıma eminim.”</p>

  <p>Arthur meraklı gözlerle Trillian’a baktı. Kız ona içeri gelmesini, ama ses çıkarmamasını işaret etti.</p>

  <p>“Bilgisayar,” dedi Zaphod, “bize şu anki yörüngemizin adını tekrar söyle.”</p>

  <p>“Büyük bir zevkle, ahbap,” diye mırıldandı bilgisayar, “Şu anda efsanevi gezegen Magrathea’nın yörüngesinde beş yüz kilometre yükseklikte seyrediyoruz.”</p>

  <p>“Bu hiçbir şeyi kanıtlamaz,” dedi Ford. “Kendi adıma konuşayım: O bilgisayarın kilomu bile doğru söyleyeceğine güvenmem ben.”</p>

  <p>“Elbette kilonuzu söyleyebilirim,” dedi bilgisayar hevesli bir sesle ve daha fazla yazılı kâğıt çıkarmaya başladı. “Eğer bir yararı olacaksa, on ondalık basamağa kadar kişilik sorunlarınızı bile çözebilirim.”</p>

  <p>Trillian araya girdi.</p>

  <p>“Zaphod,” dedi, “gezegenin, adı her neyse, gündüz tarafına geçmemiz an meselesi.”</p>

  <p>“Hey, ne demek adı her neyse? Gezegen tahmin ettiğim yerde, öyle değil mi?”</p>

  <p>“Evet, orada bir gezegen olduğunu biliyorum. Kimseyle tartışmıyorum, ben yalnızca Magrathea’yı herhangi başka bir soğuk kaya yığınından ayırt edemeyeceğimi söylüyorum. Eğer merak ediyorsan, gün ağarmak üzere.”</p>

  <p>“Tamam tamam,” diye homurdandı Zaphod. “En azından gözlerimiz bayram etsin. Bilgisayar!”</p>

  <p>“Selam millet! Sizin için ne yapa- ”</p>

  <p>“Çeneni kapa ve bize gezegeni tekrar göster.”</p>

  <p>Ekranları bir kez daha karanlık ve hiçbir özelliği olmayan bir kütlenin görüntüsü kapladı - gezegen aşağılarında dönüyordu.</p>

  <p>Bir süre sessizce izlediler, ama Zaphod’un heyecandan içi içine sığmıyordu.</p>

  <p>“Şu anda gece tarafının üzerinden geçiyoruz ...” dedi kısık bir sesle. Gezegen kendi çevresinde dönmeye devam etti.</p>

  <p>“Gezegenin yüzeyi şu anda beşyüz kilometre altımızda ...” diye devam etti. Çok önemli bir an olması gerektiğini düşündüğü bu anın diğerleri üzerinde de özel bir etki bırakmasını sağlamaya çalışıyordu. Magrathea! Ford’un şüpheli tutumu gururunu kırmış ve onu kışkırtmıştı. Magrathea!</p>

  <p>“Birkaç saniye içinde,” diye devam etti sözlerine, “göreceğiz ... işte!”</p>

  <p>Ve o an gelmişti. En deneyimli yıldız serserisi bile uzaydan izlenen bir gündoğuşu karşısında ürpermeden edemezdi, ama iki güneşli bir sistemdeki gündoğuşu Galaksi’nin harikalarından biriydi.</p>

  <p>Aniden parlayan, kör edici bir ışık noktası zifiri karanlığa bıçak gibi saplandı. Hafif açılarla yavaş yavaş yukarı tırmandı ve yanlamasına yayılarak hilal şeklinde, incecik bir bıçağa dönüştü, saniyeler içinde ışık kazanlarına benzeyen iki güneş göründü ve kapkara ufuk çizgisini beyaz bir ateşle dağladı. Altlarındaki ince atmosferi renkli ışın sütunları delip geçti.</p>

  <p>“Şafak alevleri!” diye fısıldadı Zaphod. “İkiz güneşler Soulianis ve Rahm ... !”</p>

  <p>“Ya da her neyse,” dedi Ford sessizce.</p>

  <p>“Soulianis ve Rahm!” dedi inatla Zaphod.</p>

  <p>Güneşler uzayın zifiri karanlığında alev alev yanarken, köprüde belli belirsiz, ürkütücü bir melodi duyuldu: İnsanlardan fazlasıyla nefret eden Marvin alaycı sesiyle bir şarkı mırıldanıyordu.</p>

  <p>Ford önlerindeki ışık gösterisini gözünü bile kırpmadan izlerken içi heyecanla yanıyordu, ama bu yalnızca yeni ve garip bir gezegen görmenin heyecanıydı. Gördüğü şey tek başına yeterince güzeldi, Zaphod’un etkilenmek için manzaraya saçma fanteziler katmaya çalışması biraz canını sıkmıştı. Bütün bu Magrathea saçmalığı çocukçaydı. İşin içinde periler olduğuna inanmadan da bir bahçenin güzel olduğunu göremez miydi insan?</p>

  <p>Bütün bu Magrathea meselesi Arthur’a hepten anlaşılmaz geliyordu. Trillian’a yaklaşıp ona neler olup bittiğini sordu.</p>

  <p>“Zaphod’un bana anlattığı kadarını biliyorum,” dedi kız fısıldayarak. “Anlaşılan, Magrathea kimsenin ciddiye almadığı çok eski bir efsane. Yerküre’deki Atlantis’e benziyor biraz, ama bu efsaneye göre Magrathealılar gezegen imal ediyormuş."</p>

  <p>Arthur ekranlara bakıp gözlerini kırpıştırdı ve önemli bir şeyi kaçırıyormuş hissine kapıldı. Birden bunun ne olduğunu fark etti.</p>

  <p>“Bu uzaygemisinde çay var mı?” diye sordu.</p>

  <p><i>Altın Kalp</i> yörüngesinde hızla ilerlerken, aşağıdaki gezegen iyice gözler önüne seriliyordu. Güneşler şimdi karanlık göğün tepesinde duruyordu ve şafağın havai fişek gösterisi sona ermişti, gezegenin yüzeyi bildik günışığında soğuk ve kasvetli görünüyordu - gri ve tozlu bir şeydi, üzerinde yalnızca belli belirsiz çizgiler vardı. Bir mezar kadar kıpırtısız ve soğuk görünüyordu. Arada bir uzaktaki ufuk çizgisinde bir şeyler vaat eden hatlar beliriyordu -dar ve derin koyaklar, belki dağlar, hatta belki de kentler olabilirdi bunlar- ama yaklaştıkça çizgiler yumuşuyor, belirsizleşip görünmez oluyor ve ortaya hiçbir şey çıkmıyordu. Gezegenin yüzeyi zamanla ve yüzyıllar boyunca üzerinde sürünmüş cansız ve durgun havanın ağır hareketiyle bulanıklaşmıştı.</p>

  <p>Çok çok yaşlı olduğu açıkça anlaşılmaktaydı.</p>

  <p>Altlarından akan gri manzarayı seyreden Ford’un içine bir şüphe düştü. Zamanın uçsuz bucaksızlığı onu endişelendiriyor, canlı bir varlıkmış gibi hissettiriyordu kendini. Boğazını temizledi.</p>

  <p>“Pekâlâ, varsayalım ki...”</p>

  <p>“Varsaymaya gerek yok, zaten öyle,” dedi Zaphod.</p>

  <p>“Hayır değil,” diye devam etti Ford. “Ama onunla ne yapmayı istiyorsun? Orada hiçbir şey yok.”</p>

  <p>“Yüzeyde yok,” dedi Zaphod.</p>

  <p>“Pekâlâ, diyelim ki gezegende bir şey var. Buraya sırf endüstriyel arkeoloji amacıyla gelmediğini anladım. Neyin peşindesin?”</p>

  <p>Zaphod kafalarından birini diğer tarafa çevirdi. îlkinin neye baktığını görmek için öteki de döndü, ama orada pek bir şey olmadığını gördü.</p>

  <p>“Pekâlâ,” dedi Zaphod havalı havalı, “kısmen merak, kısmen de macera heyecanı, ama sanırım en çok da şöhret ve para peşindeyim ...”</p>

  <p>Ford ona sert bir bakış fırlattı. Zaphod’un niçin burada olduğuna dair en ufak fikri bile olmadığı şeklinde güçlü bir izlenime kapılmıştı.</p>

  <p>“Biliyor musunuz, ben bu gezegenin görüntüsünden hiç hoşlanmadım,” dedi Trillian ürpertiyle.</p>

  <p>“Şey, hiç aldırma,” dedi Zaphod, “eski Galaktik İmparatorluğun servetinin yarısının aşağıda bir yerlerde saklandığını düşünürsek, neden süslü görünmeyi göze alamayacağını anlayabiliriz.”</p>

  <p>Saçmalık, diye düşündü Ford. Burasının çoktan yitip gitmiş kadim bir uygarlığın yurdu olduğunu, hatta buna benzer bir sürü imkânsız şeyi varsaysalar bile, uçsuz bucaksız hâzinelerin hâlâ anlam taşıyan bir şekilde burada saklı olmasının hiç yolu yoktu. Omuzlarını silkti.</p>

  <p>“Bence burası yalnızca ölü bir gezegen,” dedi.</p>

  <p>“Gerilim beni hasta ediyor,” dedi Arthur sabırsız bir ses tonuyla.</p>

  <div>
    <br />
  </div>

  <p class="p1" style="text-align: center;"><img alt="orta" src="../Images/orta.jpg" /></p>

  <div>
    <br />
  </div>

  <p>Günümüzde stres ve gerginlik Galaksinin her yerinde rastlanabilen ciddi ve toplumsal sorunlar arasındadır, ki bu durumun daha da kötüye gitmesini engellemek adına aşağıdaki gerçekler peşinen açıklanacaktır.</p>

  <p>Söz konusu gezegen gerçekten de efsanevi Magrathea’dır.</p>

  <p>Kadim zamanlardan kalma bir otomatik savunma sistemi tarafından yakında gerçekleştirilecek olan ölümcül füze saldırısı yalnızca üç kahve fincanı ve bir fare kafesinin kırılmasına, bir kişinin kolunun üst kısmının çürümesine ve bir saksı petunyayla masum bir ispermeçet balinasının ani ölümüne yol açacaktır.</p>

  <p>Merak unsurunu korumak gerektiği düşüncesiyle, kimin kolunun üst kısmının çürüdüğü konusunda şimdilik bir açıklama yapılmayacak. Bu bilgi hiçbir önem taşımadığı için büyük bir rahatlıkla merak konusu yapılabilir.</p>
</body>
</html>
