<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/SM.css" rel="stylesheet" type="text/css" />
</head>

<body>
  <h3>dokuz <img alt="SAG" src="../Images/SAG.jpg" /></h3>

  <p>Arthur kendini biraz şaşkın hissediyordu. Kendi kendine, bir Galaksi dolusu şeye sahipken iki şeyin eksikliğinden şikâyet etmesinin akılsızlık olup olmadığını soruyordu: üzerinde doğmuş olduğu dünya ve sevdiği kadın.</p>

  <p>Yazıklar olsun, lanetler olsun, diye düşündü; bir öğüde ve rehberliğe ihtiyacı vardı. Bu yüzden <i>Otostopçunun Galaksi Rehberi</i>’ne başvurdu. “Rehberlik” bölümüne baktı ve orada “bakınız ÖĞÜTLER bölümü” yazmaktaydı. Bunun üzerine “öğütler” bölümünü açtı ve orada da “bakınız REHBERLİK" yazısıyla karşılaştı. Son zamanlarda bu tür numaraları çok sık yapmaya başlamıştı ve Arthur <i>Rehber</i>’in aslında söylenildiği gibi faydalı bir şey olduğuna artık pek emin değildi.</p>

  <p>Galaksinin Dış Doğu Kıyısına, bilgelik ve gerçeğin bulunduğu söylenen yerlere yöneldi, özellikle de Hawalius gezegenine doğru. Bu gezegen biliciler, görücüler ve falcılarla, bir de pizzacı dükkânlarıyla doluydu, çünkü mistiklerin büyük bölümü kendileri için yemek pişirmekten aciz kişilerdi.</p>

  <p>Bununla birlikte gezegen bir felakete uğramışa benziyordu. Arthur köyün önemli bilicilerinin yaşadığı sokakta dolanırken havada bir tür ümitsizlik kokusu vardı, işini tasfiye ettiği açıkça belli olan ve bezgin bir tavırla çalışan bir biliciyle karşılaşınca ona burada neler olup bittiğini sordu.</p>

  <p>“Artık kimsenin bize bir ihtiyacı yok," dedi bilici, huysuz bir sesle. Bir taraftan da barakasının penceresini kapamaya çalıştığı bir tahta parçasına çivi çakmaya başlamıştı.</p>

  <p>“Ya, öyle mi? Neden ama?”</p>

  <p>“Şu tahtanın ucunu tut da göstereyim.”</p>

  <p>Arthur tahtanın çivilenmemiş ucunu tutarken yaşlı bilici barakanın içine daldı ve bir iki saniye sonra elinde küçük bir etha-altı radyoyla geri döndü. Açtı, biraz kanallarıyla oynadı ve onu üzerinde oturup kehanetlerde bulunduğu tahta sıranın üzerine bıraktı. Sonra yeniden tahtayı eline aldı ve çivisini çakmaya devam etti.</p>

  <p>Arthur oturup radyoyu dinlemeye başladı.</p>

  <p>“... doğrulanacaktır,” diyordu radyo.</p>

  <p>“Yarın," diye devam ediyordu, “Poffla Vigus Başkan Yardımcısı Roopy Ga Stip, Başkanlık için adaylığını koyacağını açıklayacak. Yarın yapacağı konuşmada ..."</p>

  <p>“Bir başka kanal bul," dedi bilici ve Arthur radyonun ayar düğmesiyle oynadı.</p>

  <p>"... yorum yapmayı reddetti,” diyordu bir ses. “Gelecek hafta Zahush sektöründeki işsizlik oranının,” diye devam etti, "kayıtlar başladığından bu yana elde edilen en yüksek rakam olması bekleniyor. Gelecek ay yayınlanacak bir raporda ..."</p>

  <p>“Bir tane daha bul," diye ters bir sesle hırladı bilici. Arthur düğmeyle tekrar oynadı.</p>

  <p>"... kesinlikle reddedilmektedir,” dedi radyo. “Soofling Hanedanından Prens Gid ile Raui Alpha’dan Prenses Hooli’nin gelecek ay yapılacak düğün törenleri Bjanjy Toprakları içinde şimdiye kadar yaşanan en gösterişli tören olacak. Bölgede bulunan muhabirimiz Trillian Astra bildiriyor.”</p>

  <p>Arthur gözlerini kırpıştırdı.</p>

  <p>Radyodan tezahürat yapan kalabalıkların sesi ve bandonun gürültüsü döküldü. Çok tanıdık bir ses konuşmaya başladı. “Evet Krart, gelecek ayın ortasında burada görülen manzara kelimenin tam anlamıyla inanılmaz. Pırıl pırıl görüntüsüyle Prenses Hooli...”</p>

  <p>Bilici sıranın üzerindeki radyoyu elinin tersiyle itip tozlu toprağa doğru fırlattı. Radyo, bet sesli bir tavuk gibi gıdakladı.</p>

  <p>“Neyle yetinmemiz gerektiğini görüyor musun?” diye homurdandı kahin. “Tut şunu. Hayır onu değil. Öyle değil. Bu tarafı yukarı gelecek. Diğer tarafı, geri zekâlı.”</p>

  <p>“Radyoyu dinliyordum ama,” diye sızlandı Arthur, elindeki çekice çaresizce sarılarak.</p>

  <p>“Herkes dinliyor. Burası niye hayalet kasabaya dönüştü sanıyorsun.” Toprağa tükürdü.</p>

  <p>“Hayır, demek istiyorum ki, o ses tanıdığım birinin sesine benziyordu.”</p>

  <p>“Prenses Hooli mi? Eğer durup da Prenses Hooli’yi tanıyan herkese merhaba demek zorunda olsaydım yeni bir çift ciğere ihtiyacım olurdu.”</p>

  <p>“Prenses değil,” dedi Arthur. “Muhabir. Adı Trillian. Astra soyadını nereden aldığını bilmiyorum. O benim gezegenimden. Nereye gittiğini merak ediyordum”</p>

  <p>“Ha, o bugünlerde sürekliliğin her yerinde. Hastalanmış Büyük Yeşil’e şükürler olsun, buradan üç boyutlu televizyon istasyonlarını alamıyoruz, ama onun sesini radyoda duyabilirsin. Uzay-zaman boşluğunda oradan oraya gezip tozuyor. Bu genç bayan bir yere yerleşip kendisine dengeli, sakin bir çağ bulmaya çalışıyor. Ama sonu hüsran olacak. Belki de olmuştur bile.” Çekicini savurdu ve parmağını oldukça kötü bir şekilde incitti. Bir sürü dilde küfürler yağdırmaya başladı.</p>

  <div>
    <br />
  </div>

  <p class="p1" style="text-align: center;"><img alt="orta" src="../Images/orta.jpg" /></p>

  <div>
    <br />
  </div>

  <p>Kâhinler köyü de bundan iyi durumda değildi.</p>

  <p>Ona, iyi bir kehanet istiyorsa, gitmesi gereken yerin, gaipten haber veren diğer kâhinlerin de başvurduğu kâhin olduğu söylenmişti. Ama o da dükkânını kapatmıştı. Kapıdaki yazıda şöyle diyordu: “Artık bir şey bilmiyorum. Bitişik kapıyı deneyin. Bu yalnızca bir öneri olup resmi bir kehanet değildir.”</p>

  <p>“Bitişik kapı” birkaç yüz metre ötedeki mağaraydı ve Arthur oraya doğru yürüdü. Üzerinde eski teneke bir kabın asılı olduğu küçük bir ateşten dumanlar ve kaptan da buharlar yükselmekteydi. Ayrıca kaptan çok kötü bir koku da geliyordu. En azından Arthur kokunun oradan geldiğini sanıyordu. Ama aslında, az ileride çamaşır direklerine gerilmiş iplere, güneşte kurumaları için yöreye özgü keçi benzeri yaratıkların mesaneleri asılmıştı ve koku oradan da geliyor olabilirdi. Bundan başka endişe verecek kadar yakın bir mesafede yine yöreye özgü keçi benzeri şeylerin leşlerinden oluşan bir yığın vardı ve koku oradan da geliyor olabilirdi.</p>

  <p>Ama kokunun kaynağının bu leş yığınının başında durup sinekleri uzaklaştırmakla meşgul yaşlı kadın olması da çok muhtemeldi. Kadınınki ümitsiz bir işti, çünkü sineklerin her biri kanatlı bir şişe tıpası boyutundaydı ve bunlarla savaşabilmek için kadıncağızın elinde yalnızca bir pinpon raketi vardı. Üstelik yarı kördü. Arada sırada, şans eseri, çılgın sallayışları sineklerden birine isabet ediyor, kulakları dolduran tok bir ses duyuluyor, sinek havada ters taklalar atarak mağarasının girişinden birkaç yüz metre ötedeki kayaya çarpıyordu.</p>

  <p>Kadın bu anların yaşamının tüm anlamı olduğunu her haliyle belli ediyordu.</p>

  <p>Bu egzotik gösteriyi biraz ötede durup kibar kibar seyreden Arthur, en sonunda hafif bir öksürükle kadının dikkatini çekmeye çalıştı. Yumuşak öksürük hamlesi, iyi niyetle düşünülmüştü, ama ne yazık ki gerçekleşebilmesi için önce o ana kadar soluduğundan biraz daha fazla havayı içine çekmesi gerekmişti ve bu durum boğuk bir öksürük krizine yol açıp Arthur’un gözyaşları içinde, boğulurcasına kaya zemine yığılmasına sebep oldu. Nefes alabilmek için çırpınıyor, ama aldığı her nefes işleri daha da kötüleştiriyordu. Kustu, tekrar boğulur gibi oldu, kusmuğunun içinde yuvarlandı, birkaç yüz metre daha yuvarlanmaya devam etti, en sonunda dizleri ve elleri üzerinde durmayı başararak biraz taze havaya ulaşabilmek için nefes nefese emekledi ve biraz daha temiz bir hava soludu.</p>

  <p>“Özür dilerim,” dedi. Nefesi biraz yerine gelir gibi olmuştu. “Ben gerçekten de çok özür dilerim. Kendimi tam bir aptal gibi hissediyorum ve ...” Ümitsizce, mağaranın girişine yayılmış kusmuğunu işaret etti.</p>

  <p>“Ne diyebilirim?” dedi. “Ne söyleyebilirim ki?”</p>

  <p>Bu en azından kadının dikkatini çekmeye yaramıştı. Arthur’a doğru şüpheyle baktı, ama yarı kör olduğu için bulanık ve kayalık arazi içinde onu bulmakta güçlük çekti.</p>

  <p>Arthur yardımcı olmak için elini salladı. “Merhaba!” diye seslendi.</p>

  <p>En sonunda kadın onu gördü, kendi kendine homurdandı ve sinek avcılığına geri döndü.</p>

  <p>Raketi savurdukça yayılan hava akımlarından korkunç bir şekilde anlaşılabileceği gibi pis kokunun ana kaynağı kadındı. Kuruyan mesaneler, çürüyen leşler ve zehirli kap da atmosfere sarsıcı katkılarda bulunuyor olabilirlerdi, ama esas koku kadından geliyordu.</p>

  <p>Kadın sıkı bir vuruş daha yaptı. Sinek kayaya çarptı ve o uzağı görebilseydi kadının gerçekten tatmin edici bulacağı bir şekilde iç organlarını kayanın üzerinden damla damla akıttı.</p>

  <p>Arthur sendeleyerek ayağa kalktı ve bir avuç kuru otla üstünü başını silmeye başladı. Orada olduğunu duyurabilmek için başka ne yapması gerektiğini bilmiyordu. Bir yandan oradan uzaklaşıp gitmek istiyor, ama kadının evinin girişinde kendi kusmuğundan oluşmuş bir yığın bırakmak da içine sinmiyordu. Ne yapacağını düşünüyordu. Orada burada bitmiş fırça gibi sert kuru otlardan toplamaya başladı, ama bir yandan da temizlemek için kusmuğuna yaklaşacak olursa onu temizlemek yerine çoğaltma ihtimalinden endişeleniyordu.</p>

  <p>Tam da yapılması gereken doğru hareketin ne olduğu konusunda kendi kendine tartışırken, kadının nihayet bir şeyler söylediğini fark etti.</p>

  <p>“Affedersiniz, ne dediniz?” diye seslendi.</p>

  <p>“Yardımcı olabilir miyim dedim," dedi kadın incecik, kulak tırmalayan, ama zar zor duyulabilecek bir sesle.</p>

  <p>“Eee, buraya tavsiye almaya geldim,” diye seslendi Arthur. Biraz saçmaladığını hissediyordu. Kadın miyop gözlerini kısıp Arthur’a baktı, sonra tekrar önüne dönüp bir sineğe saldırdı ve kaçırdı.</p>

  <p>“Neyle ilgili olarak?” diye sordu.</p>

  <p>"Affedersiniz, ne dediniz?” dedi Arthur.</p>

  <p>“Neyle ilgili olarak diye sordum,” dedi kadın, adeta çığlık çığlığa.</p>

  <p>“Yani,” dedi Arthur. “Aslında genel tavsiyeler. Broşürde diyordu ki-”</p>

  <p>“Hah! Broşürmüş!” diye tükürür gibi yanıtladı kadın. Artık raketini neredeyse rastgele savuruyormuş görünüyordu.</p>

  <p>Arthur cebinden buruşmuş broşürü çıkardı. Bunu niye yaptığını o da bilmiyordu. Kendisi onu zaten okumuştu, kadınınsa okumayı isteyeceğini pek sanmıyordu. Yine de bir iki saniye için kaş çatıp düşünceli düşünceli bakabileceği bir şeyi olsun diye broşürün kırışıklarını düzeltti. Broşürdeki yazı Hawalius’un kâhin ve falcılarının kadim mistik sanatlarından bahsediyor ve Hawalius’ta bulunabilecek yatak kapasitesini çılgınca abartıyordu. Arthur yanında hâlâ <i>Otostopçunun Galaksi Rehber</i>’ini taşıyordu, ama ona başvurduğunda maddelerin giderek anlaşılması daha güç ve paranoyak bir hal aldığını, içinde bir sürü x’ler, j’ler ve {’1er olduğunu görüyordu. Bir terslik vardı. Bu terslik onun kendi aletinde miydi, yoksa <i>Rehber</i> organizasyonunun merkezinde biri ya da bir şey korkunç bir hata mı yapıyordu, yoksa yalnızca halüsinasyon mu görüyordu, bilmiyordu. Ama öyle ya da böyle <i>Rehber</i>’e eskisi kadar bile güvenmiyordu. Bu da <i>Rehber</i>’e hiç güvenmediği ve onu yalnızca bir kayanın üzerinde oturup sandviçini yerken bir şeylere bakmak için kullandığı anlamına geliyordu.</p>

  <p>Şimdi, kadın dönmüş, yavaşça ona doğru yürüyordu. Arthur fazla belli etmeden rüzgârın yönünü kestirmeye çalıştı ve kadın yaklaşırken hafifçe sağa sola yalpaladı.</p>

  <p>“Tavsiye,” dedi kadın. “Tavsiye, öyle mi?”</p>

  <p>“Eee, evet,” dedi Arthur. “Evet, yani...”</p>

  <p>Tekrar broşüre bakarak kaşlarını çattı. Sanki onu yanlış okumadığına ve yanlış bir gezegene falan gelmiş olma aptallığını yapmadığına emin olmaya çalışıyor gibiydi. Broşürde “Konuksever yöre halkı kadimlerin bilgi ve bilgeliğini sizlerle paylaşmaktan zevk alacaktır. Onlarla birlikte geçmişin ve geleceğin baş döndürücü gizemine bakın!” yazılıydı. Birtakım kuponlar da vardı, ama Arthur onları kesmeyi ya da herhangi birine vermeyi deneyemeyecek kadar utanmıştı.</p>

  <p>“Tavsiye, öyle mi?” dedi yaşlı kadın yeniden. “Yalnızca genel anlamda tavsiyeler diyorsun. Ne hakkında. Hayatta ne yapacağını falan mı soracaksın, öyle şeyler mi?”</p>

  <p>“Evet,” dedi Arthur. “Öyle şeyler. Bazen, açıkça söylemem gerekirse, birtakım sorunlarla karşılaşıyorum.” Ümitsizce, minik zıplama hareketleriyle yaşlı kadına sürtünerek gelen rüzgâra yakalanmamaya çalışıyordu. Kadın keskin bir dönüş yapıp mağarasına doğru yönelince gafil avlandı.</p>

  <p>“O halde bana fotokopi makinesi için yardım etmen gerekecek,” dedi.</p>

  <p>“Ne?” dedi Arthur.</p>

  <p>“Fotokopi makinesi,” diye tekrarladı kadın, sabırla. Onu dışarı çıkarabilmem için yardım etmen gerekecek. Güneş enerjisiyle çalışıyor. Ama kuşlar üzerine pislemesin diye mağaranın içinde tutmak zorundayım."</p>

  <p>“Anlıyorum,” dedi Arthur.</p>

  <p>“Yerinde olsam bir iki derin nefes alırdım,” diye mırıldandı yaşlı kadın ve mağara ağzının karanlığına doğru sert adımlarla ilerledi.</p>

  <p>Arthur onun tavsiyesine uydu. Hatta neredeyse hiper vantilasyon yaptı. Hazır olduğunu hissedince nefesini tuttu ve kadını izledi.</p>

  <p>Fotokopi makinesi hiç de sağlam görünmeyen tekerlekli bir araba üzerinde duran kocaman eski bir şeydi. Hemen orada mağaranın soluk gölgesi içinde duruyordu. Tekerleklerin her biri inatçı bir ifadeyle başka yöne bakıyordu. Zemin sert ve kayalıktı.</p>

  <p>“Git de dışarıda bir nefes al,” dedi yaşlı kadın.</p>

  <p>Bu şeyi itmeye çalışırken Arthur’un yüzü kıpkırmızı kesilmişti.</p>

  <p>Rahatlayarak başını salladı. Kadın kokudan utanmıyorsa o da utanmamaya kararlıydı. Dışarı çıktı ve bir iki nefes alarak, bir iki itip kakma daha yapabilmek için tekrar içeri döndü. Makine sonunda dışarı çıkana kadar aynı şeyi pek çok kez tekrarlamak zorunda kaldı.</p>

  <p>Güneş makinesinin üzerine iniyordu. Yaşlı kadın yeniden mağaranın içinde kayboldu. Döndüğünde güneş enerjisini toplamak için makineye bağlayacağı birtakım metal paneller getirmişti.</p>

  <p>Gözlerini kısarak gökyüzüne baktı. Güneş oldukça parlak, ama gün puslu ve belirsizdi.</p>

  <p>“Biraz zaman alacak,” dedi kadın.</p>

  <p>Arthur memnuniyetle bekleyeceğini söyledi.</p>

  <p>Yaşlı kadın omuzlarını silkti ve ayaklarını sürüyerek ateşe yürüdü. Ateşin üzerinde bulunan teneke kabın içindekiler fokur fokur kaynamaktaydı. Kadın bir sopayla onları dürtükleyip karıştırdı.</p>

  <p>“Öğle yemeği için bir şey istemez misin?” diye sordu Arthur’a.</p>

  <p>“Ben yedim teşekkür ederim,” dedi Arthur. “Yok, gerçekten. Ben yedim.”</p>

  <p>“Yediğinden eminim,” dedi yaşlı kadın. Önündeki kabı karıştırmaya devam etti. Birkaç dakika sonra kabın içinden bir topak yakaladı, soğutmak için üfledikten sonra ağzına attı.</p>

  <p>Bir süre düşünceli bir şekilde ağzındakini çiğnedi.</p>

  <p>Sonra topallayarak, yavaşça keçi benzeri yaratıkların ölü olarak yattığı yığına doğru ilerledi. Ağzındaki lokmayı yığının üzerine tükürdü. Sonra yine topallayarak kabın başına döndü. Onu asılı olduğu üç ayağa benzer şeyden indirmeye çalıştı.</p>

  <p>“Yardım edebilir miyim?” dedi Arthur, kibarca ayağa fırlayıp o tarafa yönelerek.</p>

  <p>Birlikte kabı asılı olduğu üç ayaktan indirdiler ve kadının mağarasına uzanan hafif yokuştan aşağı, epeyi dik, ama sığ bir su birikintisini çevreleyen fırça gibi sert ve budaklı ağaçlara doğru beceriksizce taşıdılar. Birikintiden iç bulandırıcı kokular serisinin bambaşka bir çeşidi yükselmekteydi.</p>

  <p>“Hazır mısın?” diye sordu yaşlı kadın.</p>

  <p>“Evet...” dedi Arthur, ne için olduğunu bilmeden.</p>

  <p>“Bir,” dedi yaşlı kadın.</p>

  <p>“İki,” dedi.</p>

  <p>“Üç" diye ekledi.</p>

  <p>Arthur tam zamanında kadının ne yapmaya niyetlendiğini fark etti. Birlikte çömleğin içindekileri su birikintisine boca ettiler.</p>

  <p>Bir saat kadar süren iletişimsiz bir sessizliğin ardından yaşlı kadın güneş panellerinin artık fotokopi makinesini çalıştıracak yeterlikte güneş ışığı emdiğine karar verdi ve mağarasına girerek bir şeyler aramaya koyuldu. Sonunda elinde birkaç tomar kâğıtla dışarı çıktı ve onları makineye vermeye başladı.</p>

  <p>Çıkan kopyaları Arthur’un eline tutuşturdu.</p>

  <p>“Bunlar, eee, bunlar sizin tavsiyeleriniz öyle mi?” dedi Arthur, tereddüt içinde sayfaları karıştırırken.</p>

  <p>“Hayır,” dedi yaşlı kadın. “Bu benim hayat hikâyem. Anlıyor musun, bir kişinin yapabileceği tavsiyelerin o vakte kadar nasıl bir hayat yaşadığıyla bağlantılı olarak değerlendirilmesi gerekir. Bu kâğıtları incelerken, daha belirgin olmaları için vermiş olduğum tüm kararların altlarını çizdiğimi göreceksin. Hepsi endekslenmiş, aynı konular birbirleriyle çaprazlama olarak ilişkilendirilmiştir. Anlıyorsun değil mi? Sana bütün söyleyebileceğim, eğer benimkilerin tamamen zıddı kararlar alacak olursan, o zaman belki senin sonun ...” durakladı, ciğerlerini iyi bir çığlık için doldurdu “... benimki gibi böyle pis kokulu bir mağarada bitmez!”</p>

  <p>Pinpon raketini kaptı, kollarını sıvadı, keçi benzeri ölü yaratıkların oluşturduğu yığına doğru ayaklarını sürüdü. Eski yerine oturup gayretli ve canlı bir şekilde sinekleri avlamaya başladı.</p>

  <div>
    <br />
  </div>

  <p class="p1" style="text-align: center;"><img alt="orta" src="../Images/orta.jpg" /></p>

  <div>
    <br />
  </div>

  <p>Arthur’un ziyaret ettiği son köyün tamamı son derece yüksek direklerden oluşmaktaydı. Öyle yüksektiler ki, yerden bakıldığında üzerlerinde ne olduğunu anlamak imkânsızdı ve Arthur tepesinde kuş pislikleriyle dolu bir platformdan başka bir şey olanına rastlayana kadar üç tanesine tırmanmak zorunda kalmıştı.</p>

  <p>Kolay iş değildi bu. Direklerin tepesine, gövdelere çakılmış ve spiral şeklinde dönerek yükselen çıkıntılara basarak tırmanıyordunuz. Arthur kadar azimli olmayan turistlerin çoğu birkaç kare resim çekip hemen ardından münzevi keşişlerin önünde yiyebilecekleri bir sürü yapışkan ve tatlı çikolatalı pasta bulabilecekleri en yakındaki Bar&amp;Barbekü’ye giderdi. Ama daha çok bu yüzden keşişlerin çoğu artık burayı terk etmişti. Hatta çoğu Galaksinin Güney Batı kanadındaki parası daha çok olan dünyalarda kârlı terapi merkezleri açmışlardı. Buralarda yaşam onyedi milyon kez daha kolaydı ve çikolatalar tek kelimeyle muhteşemdi. Yapılan bir araştırma çoğu münzevinin münzevi olmadan önce çikolatayı tanımadığını ortaya çıkarmıştı. Terapi merkezlerine gelen müşterilerin çoğuysa onu fazlasıyla iyi tanıyorlardı.</p>

  <p>Üçüncü direğin tepesinde Arthur biraz nefeslenmek için mola verdi. Her direğin on-beş yirmi metre yüksekliğinde olduğu düşünülürse epeyi terlemiş ve soluksuz kalmıştı. Dünyanın etrafında bir anafor gibi dönmesi onu pek endişelendirmiyordu. Biliyordu ki, mantıken Stavromula Beta’ya gitmeden<a href="../Text/DiPNOTLAR.xhtml#a40" id="k40"><sup>[40]</sup></a>&nbsp;ölemezdi. Bu yüzden çok büyük kişisel tehlikelere karşı bile tasasız bir yaklaşım tarzı geliştirmeyi başarmıştı. Havada onbeş metre yükseklikte bir direğin tepesine tünediği için biraz başı dönüyordu, ama bu sorununu da bir sandviç yiyerek halletti. Tam kâhin kadının hayat hikâyesinin yazılı olduğu fotokopiyi okumaya başlıyordu ki arkasından gelen hafif bir öksürük sesiyle irkildi.</p>

  <p>Öylesine ani döndü ki elindeki sandviçini düşürdü. Sandviç havada aşağı doğru çevrildi, yere ulaştığındaysa artık epeyi küçük görünüyordu.</p>

  <p>Arthur’un dokuz on metre kadar arkasında başka bir daha direk vardı ve üç düzine kadar direğin oluşturduğu seyrek ormanın içinde tepesi dolu olan tek direkti. Bu direk, kafası kaşlarını çatmasına neden olan derin düşüncelerle meşgul gibi görünen yaşlı bir adam tarafından işgal edilmişti.</p>

  <p>“Affedersiniz,” dedi Arthur. Adam onu görmezlikten geldi. Belki de onu işitemiyordu. Esinti hafiften yön değiştirmişti. Arthur’un hafif öksürüğü işitebilmesi tamamen şans eseriydi.</p>

  <p>“Heey?” diye seslendi Arthur, “Heey!”</p>

  <p>Adam sonunda bakışlarını onun tarafına çevirdi. Arthur’u görmekten şaşırmış gibiydi. Arthur ise onun kendisini görmekten şaşkın ve mutlu mu yoksa yalnızca şaşkın mı olduğunu bilemiyordu.</p>

  <p>“Açık mısınız?” diye seslendi Arthur.</p>

  <p>Adam anlamayarak kaşlarını çattı. Arthur onun anlayamadığını mı yoksa işitemediğini kestirememişti.</p>

  <p>“Size bir uğrayacağım,” diye seslendi Arthur. “Bir yere gitmeyin.”</p>

  <p>Küçük platformdan aşağı sarktı, çıkıntılara basarak direkten indi, yere ulaştığında başı fena halde dönüyordu. Yaşlı adamın oturduğu direğe doğru yönelmek üzereyken, birden aşağı inerken yönünü tamamen kaybettiğini ve yaşlı adamın hangi direkte oturduğunu kestiremediğini fark etti.</p>

  <p>Bir nirengi bulabilmek için etrafına bakınıp doğru direğin hangisi olduğunu saptadı.</p>

  <p>Ona tırmandı. Ama bu yanlış direkti.</p>

  <p>“Kahretsin,” diye söylendi. “Affedersin!” diye seslendi yaşlı adama. Şimdi tam önünde ve oniki metre kadar ötesindeydi. “Kayboldum. Hemen geliyorum.” Tekrar aşağı indi. Ter içinde ve endişeliydi.</p>

  <p>Terleyerek ve nefes nefese bu kez kesinlikle doğru direk olduğuna emin olduğu direğin tepesine ulaştığında Arthur adamın kendisiyle bir şekilde dalga geçmekte olduğunu fark etti.</p>

  <p>“Ne istiyorsun?” diye ters bir şekilde bağırdı yaşlı adam Arthur’a. Şimdi de Arthur’un sandviçini yerken oturduğu direğin tepesindeydi.</p>

  <p>“Oraya nasıl geçtin?” diye şaşkınlık içinde seslendi Arthur.</p>

  <p>“Kırk baharımı, yazımı ve sonbaharımı bir direğin tepesinde geçirerek bulduğum şeyi sana öylece söyleyivereceğimi mi sanıyorsun yani?”</p>

  <p>“Kışlardan ne haber?”</p>

  <p>“Ne olmuş kışlara?”</p>

  <p>“Kışın direğin tepesinde oturmuyor musun?”</p>

  <p>“Hayatımın çoğunu bir direğin tepesinde geçiriyor olmam salağın biri olduğum anlamına gelmez. Kışın güneye giderim. Orada sahilde evim var. Onun bacasında otururum.”</p>

  <p>“Bir yolcuya verecek tavsiyeleriniz var mı?”</p>

  <p>“Evet. Sahilde bir ev al.”</p>

  <p>“Anlıyorum.”</p>

  <p>Adam sıcak, kuru, bodur bitkilerle kaplı araziye çevirdi gözlerini. Arthur buradan yaşlı kadını uzakta sinekleri vurabilmek için aşağı yukarı sıçrayarak dans eden küçük bir benek olarak görüyordu.</p>

  <p>“Onu görüyor musun?” diye seslendi yaşlı adam, aniden.</p>

  <p>“Evet,” dedi Arthur. “Aslında biraz önce kendisine danıştım.”</p>

  <p>“Hiçbir şey bilmez o. Ben sahildeki evi o geri çevirdiği için aldım. Sana ne tavsiyede bulundu.”</p>

  <p>“O ne yaptıysa tam tersini yapmamı söyledi.”</p>

  <p>“Bir başka deyişle, sahilde bir ev almanı söyledi.”</p>

  <p>“Sanırım,” dedi Arthur. “Eh, belki bir tane alırım.”</p>

  <p>“Hımm.”</p>

  <p>Ufuk kötü kokulu bir sıcaklık dalgası içinde yüzmekteydi.</p>

  <p>“Başka bir tavsiyeniz var mı?” diye sordu Arthur. “Emlak alımı dışında.”</p>

  <p>“Bir yazlık ev almak yalnızca bir emlak işi değildir. O bir ruh halidir,” dedi yaşlı adam.</p>

  <p>Dönüp Arthur’a baktı. Garipti, ama adamın yüzü şimdi yalnızca bir iki metre uzaklıktaydı. Bir yandan tamamen normal bir biçimi varmış gibi görünüyor, ama öte yandan bağdaş kurmuş bedeni oniki metre ötedeki bir direğin üzerinde otururken, yüzü Arthur’unkinden yalnızca bir metre ötede duruyordu. Kafasını hareket ettirmeden ve garip herhangi bir şey yapıyor görünmeden ayağa kalktı ve bir başka direğin tepesine adımını attı. Arthur bu ya sıcaktan olmalı, diye düşündü ya da boşluk yaşlı adam için farklı bir biçim taşıyor.</p>

  <p>“Bir yazlık evin,” dedi yaşlı adam, “sahilde olması bile gerekmez. Ama en iyileri öyledir. Hepimiz, sınırlarda,” diye devam etti, “toplanmaktan hoşlanırız.”</p>

  <p>“Gerçekten mi?”</p>

  <p>“Karın suyla buluştuğu sınırda. Toprağın havayla buluştuğu çizgide. Vücudun beyinle buluştuğu noktada. Uzayın zamanla karşılaştığı yerde. Bir tarafta olup diğer tarafa bakmayı severiz.”</p>

  <p>Arthur müthiş heyecanlanmıştı. Bunlar tam da broşürde vaat edilen türden şeylerdi. İşte bir tür Escher’vari uzamda hareket ediyor gibi görünen ve her şeyle ilgili olarak derin sözler söyleyen bir adam bulmuştu.</p>

  <p>Bununla birlikte sinir bozucu bir şeydi bu. Adam şimdi direğin tepesinden yere, yerden direğin tepesine adım atıyor, direkten direğe, direkten ufka gidip geri dönüyordu. Arthur’un uzay boşluğunun canına okuyordu. “Lütfen durun artık!” dedi Arthur ansızın.</p>

  <p>“Dayanamıyorsun, ha?” dedi yaşlı adam. En küçük bir hareket yapmadan geri dönmüş, Arthur’un önündeki onbeş metrelik direğin tepesinde bağdaş kurmuş oturuyordu. “Tavsiye için bana geliyorsun, ama tanımlayamadığın şeylerle baş edemiyorsun. Hımm. O halde sana yalnızca, aslında zaten bildiğin şeyleri söylemeliyiz, ama bunlara yeni bir haber süsü vermeliyiz, ha? Eh, hep aynı şey.” İçini çekti ve gözlerini kısarak kederli bir ifadeyle uzaklara baktı.</p>

  <p>“Nerelisin evlat?” diye sordu sonra.</p>

  <p>Arthur akıllı olmaya karar vermişti. Karşılaştığı herkesin ona sersemin biri muamelesi yapmasından bıkmıştı. “Sana bir şey söyleyeyim mi,” dedi. “Geleceği bilen sensin. Neden sen söylemiyorsun bunu?”</p>

  <p>Yaşlı adam yeniden içini çekti. “Ben yalnızca,” dedi, eliyle kafasının arkasını sıvazlayarak, “sohbet etmeye çalışıyordum.”</p>

  <p>Elini tekrar öne getirdiğinde yukarı kalkmış işaret parmağının ucunda Yerküre’nin küçük bir modeli dönüyordu. Yanılmış olmaya imkân yoktu. Adam küreyi ortadan kaldırdı. Arthur şaşkına dönmüştü.</p>

  <p>“Sen nasıl-“</p>

  <p>“Sana söyleyemem.”</p>

  <p>“Niçin? Bütün bu yolu bunun için geldim.”</p>

  <p>“Sen benim gördüğümü göremezsin, çünkü kendi gördüğünü görüyorsun. Benim bildiğimi bilemezsin, çünkü kendi bildiklerini biliyorsun. Benim gördüklerim ve bildiklerim senin gördüklerin ve bildiklerine eklenemez, çünkü aynı cinsten şeyler değiller. Ne de senin gördüklerin ve bildiklerinle değiştirilebilir, çünkü bu senin kendini değiştirmen anlamına gelecektir.”</p>

  <p>“Bekle bir dakika, bunu not edebilir miyim?” dedi Arthur heyecanlı bir şekilde cebinde kalem bulmaya çalışarak.</p>

  <p>“Uzaylimanında bir kopyasını bulabilirsin,” dedi yaşlı adam. “Raflar dolusu var bu laflardan.”</p>

  <p>“Ya,” dedi Arthur, hayal kırıklığına uğramış şekilde. “Peki, birazcık bana özel bir şeyiniz yok mu?”</p>

  <p>“Herhangi bir şekilde gördüğün, yaşadığın veya duyduğun bir şey sana özeldir. Kendi algılayış şeklinle kendine bir evren yaratırsın. Bu nedenle Evrende algıladığın her şey sana özeldir.”</p>

  <p>Arthur ona şüpheyle baktı. “Bunu da uzaylimanında bulabilir miyim?” diye sordu.</p>

  <p>“Git ve bak,” dedi yaşlı adam.</p>

  <p>“Broşürde diyor ki,” dedi Arthur, cebinden çıkarıp tekrar ona bakarken, “özel bir duam olabilirmiş özellikle bana ve ihtiyaçlarıma göre biçimlendirilmiş bir duam.”</p>

  <p>“Ha, pekâlâ,” dedi yaşlı adam. “İşte sana bir dua. Kalemin var mı?”</p>

  <p>“Evet,” dedi Arthur.</p>

  <p>“Şöyle başlıyor. Bir bakalım: ‘Tanrım beni bilmem gerekmeyen şeyleri öğrenmekten koru. Hatta beni bilmediğim şeyler olduğunu öğrenmekten de koru. Öğrenmemeye karar verdiğim şeyler olduğunu öğrenmemeye karar verdiğimi bilmekten koru. Amin’ İşte bu kadar. Aslında zaten içinden sessizce böyle dua ettiğine göre bunu dışından da söylemenin hiç zararı yok.”</p>

  <p>“Hımm,” dedi Arthur. “Pekâlâ, teşekkür ederim- ”</p>

  <p>“Bununla birlikte yapılması gereken bir başka dua var, çok önemli,” diye devam etti yaşlı adam, “bunu da yazsan iyi olur.”</p>

  <p>“Tamam.”</p>

  <p>“Şöyle, ‘Tanrım, tanrım, tanrım ...’ Ne olur ne olmaz diye bu kısmı da eklemelisin. Hiçbir zaman çok emin olamazsın. ‘Tanrım, tanrım, tanrım. Beni yukarıdaki duanın sonuçlarından koru. Amin.’ İşte bu kadar. Yaşamda insanların başına sardığı belaların çoğu bu son kısmı kaçırmış olmalarından kaynaklanır.”</p>

  <p>“Stavromula Beta diye bir yerden bahsedildiğini duydunuz mu?” diye sordu Arthur.</p>

  <p>"Hayır.”</p>

  <p>"Pekâlâ, yardımlarınıza çok teşekkür ederim,” dedi Arthur.</p>

  <p>“Bir şey değil,” dedi direğin tepesindeki adam ve kayboldu.</p>
</body>
</html>
