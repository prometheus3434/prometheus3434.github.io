<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/SM.css" rel="stylesheet" type="text/css" />
</head>

<body>
  <h3>onaltı <img alt="SAG" src="../Images/SAG.jpg" /></h3>

  <p>"Hiçbir şey sonsuza kadar kaybolmaz,” dedi Slartibartfast, robot garsonun masadan kaldırmaya çalıştığı mumun ışığında yüzü kırmızı bir ışıkla titreşiyor gibiydi, “Chalesm Katedrali dışında.”</p>

  <p>“Neyin dışında?” dedi Arthur şaşırarak.</p>

  <p>“Chalesm Katedrali” diye tekrarladı Slartibartfast. “Gerçek Zaman Seferberliği hakkındaki araştırmalarım sırasında-”</p>

  <p>“Neyin dışında?” dedi Arthur yeniden.</p>

  <p>Yaşlı adam durdu, düşüncelerini toparladı, çünkü bunun anlattığı öyküye yapılan son saldırı olmasını umuyordu. Robot garson uzay-zaman matriksleri içinde terslik ve işgüzarlığı görülmeye değer bir şekilde birleştirerek hareket ediyordu, son bir hamleyle mumu yakalamaya çalıştı ve başardı. Hesap pusulasını istemişler, kimin canelloni<a href="../Text/DiPNOTLAR.xhtml#a25" id="k25"><sup>[25]</sup></a>&nbsp;yediği ve kaç şişe şarap içildiği hakkında birbirleriyle ikna edici bir şekilde tartışmış ye Arthur’un hayal meyal hatırladığı kadarıyla, böylece gemiyi usta bir manevrayla öznel uzaydan çıkarıp tuhaf bir gezegenin yörüngesinde park etmişlerdi. Garson şimdi sessiz sinema oyununun kendi üzerine düşen bölümünü tamamlamak ve restoranı temizlemek için sabırsızlanıyordu.</p>

  <p>“Her şey açıklığa kavuşacak,” dedi Slartibartfast.</p>

  <p>“Ne zaman?”</p>

  <p>“Bir dakika içinde. Dinle. Zaman nehirleri artık çok kirlendi. İçlerinde bir sürü ıvır zıvır, pislik, gemi enkazı yüzüyor ve bugün nehirlerdekilerin kat kat fazlası fiziksel dünyayı kaplamış durumda. Uzay-zaman sürekliliğindeki anaforlar, anlarsın ya?”</p>

  <p>“Öyleymiş, ben de öyle duymuştum,” dedi Arthur.</p>

  <p>“Baksana, biz nereye gidiyoruz?” dedi Ford, sabırsızlıkla sandalyesini masadan geriye iterken. “Çünkü bir an önce oraya varmak istiyorum.”</p>

  <p>“Biz,” dedi Slartibartfast, yavaş, ölçülü bir sesle, “Krikkit savaş robotlarının, Krikkit gezegenini Yavaşlatılmış-Zaman zarfından çıkarıp ordularının kalan kısmını ve çılgın Efendilerini serbest bırakmaları için gereken o Anahtarın tamamını ele geçirmelerini önlemeye gidiyoruz.”</p>

  <p>“Yalnızca,” dedi Ford, “bir partiden söz etmiştin de?”</p>

  <p>“Ettim,” dedi Slartibartfast ve başını eğdi.</p>

  <p>Bunun bir hata olduğunu fark etmişti, çünkü bu fikir Ford Prefect’in zihnine tuhaf ve sağlıksız bir büyü yapmıştı. Slartibartfast, Krikkit ve Krikkit halkının karanlık ve trajik hikâyesini anlattıkça, Ford Prefect de doya doya içmeyi ve kızlarla dans etmeyi çok daha fazla ister olmuştu.</p>

  <p>Yaşlı adam son dakikaya kadar partiden söz etmemiş olması gerektiğini hissediyordu. Ama bir kere ağzından kaçırmıştı ve Ford Prefect bu fikre, bir Arkturus megasülüğünün kafasını ısırıp uzay gemisiyle kaçmadan önce kurbanına yapıştığı gibi yapışmıştı.</p>

  <p>“Oraya ne zaman ulaşacağız?” diye hevesle sordu Ford.</p>

  <p>“Oraya niçin gitmemiz gerektiğini size anlatmayı bitirdiğim zaman.”</p>

  <p>“Ben kendimin oraya niye gittiğini biliyorum,” dedi Ford, arkasına yaslanıp ellerini kafasının arkasında birleştirdi. Adamı irkilten gülücüklerinden biriyle gülümsedi.</p>

  <p>Oysa Slartibartfast kolay bir emeklilik ummuştu.</p>

  <p>Emekli olunca, sekiz ağızlıklı bir müzik aleti olan hiybiyfon çalmayı öğrenmeyi planlıyordu - bunun hoş, ama boş bir uğraş olacağını biliyordu gerçi, çünkü bunu yapabilecek sayıda ağıza sahip değildi.</p>

  <p>Planladığı bir başka şey de önemli olduğunu düşündüğü bir iki konuyu kayda yanlış geçirmek için ekvatoral fiyordlar hakkında egzantirik ve acımasızca hatalı bir monografi yazmaktı.</p>

  <p>Ama bunun yerine nasıl olduysa Gerçek Zaman Seferberliği için yarım gün çalışacağı bir işi üstlenmeye ikna edilmiş ve yaşamı süresince ilk kez işi çok ciddiye almaya başlamıştı. Sonunda kendisini hızla uçup giden yıllarını kötülüklerle savaşıp Galaksiyi kurtarmaya çalışmakla geçirirken bulmuştu.</p>

  <p>Bunun çok yorucu bir iş olduğunu düşünüyordu ve derin bir nefes aldı.</p>

  <p>“Dinleyin,” dedi “Sef-zam’da ...”</p>

  <p>“Ne?” dedi Arthur.</p>

  <p>“Gerçek Zaman Seferberliği, ne olduğunu size sonra anlatacağım. Göreceli yakın bir zamanda tekrar ortaya çıkan başıboş beş enkazın Anahtarın kaybolmuş beş parçası olduğunu fark ettim. Yalnızca ikisinin tam olarak izini sürebildim - Ahşap Sütun, ki Arthur’un gezegeninde bulundu ve Gümüş Çubuk. Bunun da bir partide olduğu anlaşılıyor. Krikkit robotları onu bulmadan oraya varmak zorundayız, yoksa neler olabileceğini kimse bilemez?”</p>

  <p>“Hayır,” dedi Ford kararlı bir sesle. “Partiye doya doya içmek ve kızlarla dans etmek için gitmeliyiz.”</p>

  <p>“Ama sana anlattıklarımı anlamadın mı...?”</p>

  <p>“Evet,” dedi Ford, beklenmedik bir sertlikle, “her şeyi gayet iyi anladım. Bu yüzden henüz doya doya içilecek içki, dans edilecek bir sürü kız varken bundan faydalanmak istiyorum. Eğer bize gösterdiğin her şey doğruysa ...”</p>

  <p>“Doğru mu? Elbette doğru.”</p>

  <p>“ ... o halde süpernovadaki bir salyangoz kadar bile şansımız yok demektir.”</p>

  <p>“Bir ne?” dedi Arthur yeniden dikkat kesilerek. Bu noktaya kadar konuşmayı inatla takip etmişti ve şimdi ipin ucunu kaçırmaya niyeti yoktu.</p>

  <p>“Süpernovadaki bir salyangoz kadar şans,” diye tekrarladı Ford, temposunu kaybetmeden. “İşin-”</p>

  <p>“Salyangozla süpernovanın ne ilgisi var?” dedi Arthur.</p>

  <p>“Salyangozun,” dedi Ford sıkıcı bir sesle, “orada hiç şansı yok.”</p>

  <p>Meselenin açıklığa kavuşup kavuşmadığını anlamak için durakladı. Arthur’un yüzüne tırmanan ve kafasının yeniden karıştığını gösteren yepyeni bir şaşkın ifade öyle olmadığını gösteriyordu.</p>

  <p>“Bir süpernova,” dedi Ford söyleyebildiği kadar çabuk ve net bir şekilde, “neredeyse ışık hızının yarı hızıyla patlayan ve milyarlarca güneşin verebileceği bir parlaklıkla yandıktan sonra süperağır bir nötron yıldızı gibi çöken bir yıldızdır. O diğer yıldızları yakan bir yıldızdır, çaktın mı? Bir süpernovada hiçbir şeyin hayatta kalma şansı yoktur.”</p>

  <p>“Anlıyorum,” dedi Arthur.</p>

  <p>“İşin-”</p>

  <p>“Peki neden özellikle bir salyangoz?”</p>

  <p>“Neden olmasın? Ne fark eder.”</p>

  <p>Arthur bunu kabullendi ve Ford elinden geldiğince az önceki temposunu yakalamaya çalışarak devam etti.</p>

  <p>“İşin aslı şu Slartibartfast,” dedi, “senin benim ve Arthur gibi adamlar -özellikle de Arthur gibiler- istesen de istemesen de bizler yalnızca yüzeysel merakları olan, aykırı, uyuşuk, hıyar herifleriz.”</p>

  <p>Slartibartfast biraz aklı karıştığı biraz da bozulduğu için kaşlarını çattı. Konuşmaya başladı.</p>

  <p>“ - ...”den ileri gidemedi.</p>

  <p>“Biz hiçbir şeye kafayı takmıyoruz, tamam mı?” diye üsteledi Ford.</p>

  <p>“Ve bu da sonucu belirleyen unsurdur. Biz takıntıya karşı kazanamayız. Onların umrunda, bizimse değil. Kazanan onlar.”</p>

  <p>“Benim umrumda olan birçok şey var,” dedi Slartibartfast, sesi biraz kızgınlık ve biraz da tereddütle titriyordu.</p>

  <p>“Ne gibi?”</p>

  <p>“Eee,” dedi yaşlı adam, “hayat, Evren. Her şey, aslında. Fiyordlar.”</p>

  <p>“Bunlar uğruna ölür müydün?”</p>

  <p>“Fiyordlar uğruna mı?” diye şaşkınlık içinde gözlerini kırpıştırdı Slartibartfast. “Hayır.”</p>

  <p>“Tamam işte.”</p>

  <p>“Doğrusunu istersen bunda bir anlam görmüyorum.”</p>

  <p>“Ve ben de hâlâ,” dedi Arthur, “salyangozlarla olan bağlantıyı hâlâ kuramadım.”</p>

  <p>Ford konuşmanın kontrolünden çıktığını hissedebiliyordu ve bu noktada konunun dağılmasına izin veremezdi.</p>

  <p>“Mesele şu,” diye öfkeyle tısladı, “bizler takıntılı kişiler değiliz ve hiç şansımız ...”</p>

  <p>“Senin şu aniden çıkan salyangoz takıntın dışında,” diye tutturdu Arthur, “bunu hâlâ anlayabilmiş değilim.”</p>

  <p>“Salyangozları bırakır mısın artık?”</p>

  <p>“Sen bırakırsan ben de bırakırım,” dedi Arthur, “konuyu sen açtın.”</p>

  <p>“Bir hataydı,” dedi Ford, “unut onları. Mesele şu.”</p>

  <p>Öne doğru eğildi ve alnını parmak uçlarına dayadı.</p>

  <p>“Ben ne diyordum?” dedi bıkkınlık içinde.</p>

  <p>“Haydi partiye gidelim,” dedi Slartibartfast, “ne sebeple olursa olsun.” Başını iki yana sallayarak ayağa kalktı.</p>

  <p>“Sanırım benim de söylemek istediğim buydu,” dedi Ford.</p>

  <p>Anlaşılmaz bir nedenle ışınlama kabinleri banyodaydı.</p>
</body>
</html>
