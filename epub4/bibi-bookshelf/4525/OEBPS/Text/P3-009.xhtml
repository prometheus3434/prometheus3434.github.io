<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/SM.css" rel="stylesheet" type="text/css" />
</head>

<body>
  <h3>dokuz <img alt="SAG" src="../Images/SAG.jpg" /></h3>

  <p>Başka bir dünya, başka bir gün, başka bir şafak.</p>

  <p>Sabahın erken saatlerinin gümüş rengi incecik ışıkları sessizce belirmeye başlamıştı.</p>

  <p>Patlayan milyarca trilyon tonluk süpersıcak hidrojen çekirdeği yavaşça ufukta yükselerek küçük, soğuk ve hafif nemli görünmeyi başardı.</p>

  <p>Işığın adeta yüzdüğü her şafak vaktinde büyülü bir olasılık anı vardır. Yaratılış tam o sırada nefesini tutmuştur.</p>

  <p>Sqornshellous Zeta’da bu an yine her zamanki gibi kazasız belasız geçip gitti.</p>

  <p>Sis bataklığın yüzeyine asılı duruyordu. Bataklık ağaçlarının rengi bu yüzden gri görünüyor ve uzun kamışlar ayırt edilemiyordu. Sis, sanki tutulmuş bir nefes gibi havada asılıydı.</p>

  <p>Hiçbir şey hareket etmiyordu.</p>

  <p>Ortalık sessizdi.</p>

  <p>Güneş sisle yorucu bir savaşa girişmişti, şurayı birazcık ısıtmaya, oraya bir parça ışık vermeye çalışıyordu, ama anlaşılan bugün de gökyüzünde sıkıcı ve uzun bir yolculuk yapacaktı.</p>

  <p>Hiçbir şey hareket etmiyordu.</p>

  <p>Uzun bir sessizlik.</p>

  <p>Hiçbir şey hareket etmiyordu.</p>

  <p>Sessizlik.</p>

  <p>Hiçbir şey hareket etmiyordu.</p>

  <p>Sqornshellous Zeta’da bütün bir günün böyle geçmesi fazlasıyla olağandı ve aslında bugün de öyle bir gün olacaktı.</p>

  <p>Ondört saat sonra güneş ümitsizlik ve tam bir boşa kürek çekme duygusu içinde karşı ufkun ardına çekildi.</p>

  <p>Birkaç saat sonra tekrar göründü, omuzlarını doğrulttu ve yeniden gökyüzüne tırmanmaya başladı.</p>

  <p>Bununla birlikte, bu sefer bir şeyler olmaktaydı. Az önce bir şilte bir robota rastlamıştı.</p>

  <p>“Merhaba, robot,” dedi şilte.</p>

  <p>“Pöh,” dedi robot ve uğraştığı işi sürdürmeye, yani küçücük bir daire içinde ağır ağır yürümeye devam etti.</p>

  <p>“Mutlu musun?” dedi şilte.</p>

  <p>Robot durdu ve şilteye baktı. Alaycı bir bakıştı bu. Açıkça görülüyordu ki çok aptal bir şilteydi bu. Şilte de kocaman açılmış gözlerle ona bakıyordu.</p>

  <p>Bütün şiltece şeylere karşı duyduğu genel hoşnutsuzluğu ifade ettiği trilyonda bilmem kaçlık bir duraklama süresinin ardından robot minik bir çember çizerek yürümeye devam etti.</p>

  <p>“Sohbet edebiliriz,” dedi şilte, “bunu ister miydin?”</p>

  <p>Bu büyük bir şilteydi ve herhalde kalitesi de yüksek olmalıydı. Aslında o günlerde çok az şey üretiliyordu. Çünkü içinde yaşadığımız Evren gibi sonsuz büyüklükteki bir ortamda, hayal edilebilecek şeylerin çoğu ve hayal edilmese daha iyi olacak pek çok şey bir yerlerdeki toprakta yetişiyordu. Kısa bir süre önce ağaçlarının çoğunda meyve yerine cırcırlı tornavidaların yetiştiği bir orman keşfedilmişti. Cırcırlı tornavida meyvesinin yaşam döngüsü ilginç mi ilginçti. Bu meyve ağaçtan toplandıktan sonra içinde yıllarca rahatsız edilmeden yatabileceği tozlu ve karanlık bir çekmeceye ihtiyaç duyar. Bir süre sonra, bir gece ansızın kuluçkadan çıkar, ufalanıp toza dönüşen dış derisinden sıyrılır; her iki ucunda çıkıntılı kenarları, bir tür sırtı ve bir tür vida deliği bulunan ve tek kelimeyle tanımlanamaz küçük metal bir nesnedir artık. Bu nesne bulunduğunda hemen bir tarafa atılır, çünkü kimse onun ne işe yaradığını bilmez. Doğanın bu konu üzerinde sınırsız bilgeliğiyle çalışmakta olduğu tahmin edilmektedir.</p>

  <p>Şilteler için de yaşamın ne anlama geldiğini bilen yoktu. Onlar kocaman, dost tavırlı, yaylı yaratıklardı ve Sqornshellous Zeta’nın bataklıklarında kendi hallerinde sessiz sedasız yaşayıp gidiyorlardı. Çoğu yakalanıyor, kesilip biçiliyor, kurutuluyor, gemilerle uzaklara gönderiliyor ve üzerlerinde uyunuyordu. Görünüşe bakılırsa hiçbiri de bu duruma aldırmıyor ve hepsi de kendisini Zem olarak adlandırıyordu.</p>

  <p>“Hayır,” dedi Marvin.</p>

  <p>“Benim adım Zem,” dedi şilte, “biraz havadan konuşabilirdik.”</p>

  <p>Marvin yorucu dairesel yürüyüşüne bir kez daha ara verdi.</p>

  <p>“Bu sabah açıkça görüldü ki,” diye belirtti gözlemini, “çiy taneleri son derece rahatsız edici bir gürültüyle düştüler.”</p>

  <p>Kaldığı yerden yürüyüşüne devam etti, sanki bu sohbetsel patlama sonucunda kederin ve kasvetin yepyeni doruklarına ulaşmış gibiydi. Usandırıcı bir inatla ağır aksak yürüyüşünü sürdürmekteydi. Eğer dişleri olsaydı şu sırada onları gıcırdatıyor olacaktı. Ama yoktu. Gıcırdatmadı. Yürüyüşü bütün hislerini ifade etmeye yetiyordu.</p>

  <p>Şilte etrafta foşuldayıp dolanıyordu. Bu, yalnızca bataklıklardaki canlı şiltelerin yapabildiği bir şeydi ve bunu ifade eden sözcüğün yaygın olarak kullanılmayışının nedeni de buydu. Şilte sempatik hareketlerle foşulduyor, böyle yaparken de epeyce bir miktar su kütlesini yerinden oynatıyordu. Hoş ve sevimli bir tavırla suda birkaç hava kabarcığı bile çıkardı. Sisli havayı beklenmedik bir şekilde delmeyi başaran zayıf bir güneş ışığı şiltenin mavi beyaz çizgileri üzerinde bir an için pırıldadı ve yaratığın bir an için keyifle gevşemesini sağladı.</p>

  <p>Marvin ağır ve zahmetli yürüyüşünü sürdürüyordu.</p>

  <p>“Sanırım, senin aklına bir şey takılmış,” dedi şilte, höpüldeyerek.</p>

  <p>“Hayal edebileceğinden çok daha fazla şey,” dedi kederli bir sesle Marvin. “Her türlü zihinsel etkinlik için sahip olduğum kapasite uzayın sonsuz uzaklıkları kadar sınırsızdır. Ama ne yazık ki mutluluk kapasitem buna dahil değil.”</p>

  <p>Ağırlığını adımlarına vererek güm güm yürüdü.</p>

  <p>“Benim mutluluk kapasitemi,” diye ekledi, “bir kibrit kutusuna sığdırabilirsin, hem de içindeki kibritleri bile çıkarmadan.”</p>

  <p>Şilte ofuladı. Bu, bataklıkta yaşayan canlı bir şiltenin kendisini çok duygulandıran kişisel bir trajedi öyküsü dinlediğinde çıkardığı sestir. Bu sözcük ayrıca <i>Gelmiş Geçmiş Tüm Diller İçin Ultra-Kapasiteli Maksimegalon Sözlüğü</i>’ne göre aynı zamanda Holloplu Lord High Sanvalvwag’ın ikinci kez karısının doğum gününü unuttuğunu fark ettiğinde çıkardığı ses anlamına da gelir. Ama gelmiş geçmiş tek Holloplu Lord High Sanvalvwag olduğu ve o da hiç evlenmediği için bu sözcük kullanılsa bile yalnızca olumsuz ya da spekülatif anlamda kullanılır ve bu nedenle de <i>Ultra-Kapasiteli Maksimegalon Sözlüğü’</i>nün, mikro baskısını taşımak için gereken kamyon filosunu tutmaya değmeyeceği fikrinde olanların sayısı gün geçtikçe artmaktadır. İşin tuhafı bu sözlükte basitçe “höpüldeyen bir şey gibi davranan” anlamına gelen "höpüldedi” sözcüğü bulunmamaktadır.</p>

  <p>Şilte yeniden ofuladı.</p>

  <p>“Diyotlarında derin bir umutsuzluk seziyorum,” diye konuşkanladı (‘konuşkanlamak’ sözcüğünün anlamını öğrenmek için <i>Sqornshellous Bataklık-konuşması</i>’nın bir kopyasını az satılan kitapları indirimli fiyatla pazarlayan bir kitapçıdan ya da onun yerine Üniversite’nin çok değerli park alanlarını tekrar kazanmak için memnuniyetle elinden çıkarmak isteyeceği <i>Ultra-Kapasiteli</i> M<i>aksimegalon Sözlüğü’</i>nün bir baskısını almanız gerekmektedir) “ve bu beni kederlendiriyor. Daha fazla şiltece davranmalısın. Bizler bataklıkta sakin ve münzevi hayatlar sürdürüyoruz. Burada foşuldamaktan, konuşkanlanmaktan ve ıslaklığı oldukça höpüldetici bir şekilde yaşamaktan memnunuz. Bazılarımız öldürülüyor, ama hepimizin adı Zem ve bu sayede hangimizin gittiğini anlamıyor, böylece de ofulamayı asgari seviyede tutabiliyoruz. Sen niye daireler çizerek yürüyorsun?”</p>

  <p>“Çünkü bacağım sıkıştı,” dedi Marvin kısaca.</p>

  <p>“Bana kalırsa,” dedi şilte şefkatle bacağı incelerken, “bu bacak epey kötü durumda.”</p>

  <p>“Haklısın,” dedi Marvin, “kötü durumda.”</p>

  <p>“Yazık,” dedi şilte.</p>

  <p>“Sanırım öyle,” dedi Marvin, “ve aynı zamanda da sanıyorum ki takma bacaklı bir robot fikrini pek eğlendirici bulmazsın. Daha sonra arkadaşların Zem ve Zem’i gördüğünde onlara da anlatırsın, eğer onları tanıyor olsaydım buna güleceklerine bahse girerdim, ama elbette ki tanımıyorum - sadece diğer organik canlı türlerini tanıdığım kadarıyla tanıyorum, yani istemediğim kadar iyi tanıyorum. Ah, ah, hayatım bir kutu sonsuz vida dişlisinden başka bir şey değil.”</p>

  <p>Yeniden, çamurun içinde dönen, ama bir şekilde sıkışmış görünen ince çelik takma bacağının çevresinde minik bir daire çizdi.</p>

  <p>“Peki, ama neden durmadan dönüp duruyorsun ?” dedi şilte.</p>

  <p>“Yalnızca durumu açıklamak için,” dedi Marvin ve dönmeye devam etti.</p>

  <p>“Amacının anlaşıldığını var say, sevgili dostum,” diye şıkıdı şilte, “tut ki anlaşıldı.”</p>

  <p>“Yalnızca bir milyon yıl daha,” dedi Marvin, “su gibi geçecek bir milyon yıl. Sonra aynı hareketi geriye doğru deneyebilirim. Sırf değişiklik olsun diye, anlarsın ya.”</p>

  <p>Şilte yaylarının ta en derinlerinde, robotun kendisine bu boş ve zahmetli yürüyüşü ne kadar zamandır sürdürdüğünün sorulması için can attığını hissedebiliyordu, onun için yine usulca şıkıyarak sordu.</p>

  <p>“Şey, sadece bir nokta beş milyonun biraz üzerinde bir zamandan beri,” dedi Marvin hafiften çalım satarak. “Bana hiç sıkılıp sıkılmadığımı da sor, haydi sor.”</p>

  <p>Şilte sordu.</p>

  <p>Marvin soruyu duymazdan geldi ve yorucu yürüyüşünü biraz daha önemseyerek turuna devam etti.</p>

  <p>“Bir keresinde bir konuşma yapmıştım,” dedi birdenbire ve konuyla hiçbir bağlantısı olmaksızın. “Bu konuyu durup dururken niye açtığımı hemen anlamayabilirsin, ama bunun nedeni beynimin olay yaratacak kadar hızlı çalışıyor olmasında ve kabaca bir hesaplamayla senden otuz milyar defa daha zekiyim. Dur sana bir örnek vereyim. Bir sayı düşün, herhangi bir sayı.”</p>

  <p>“Eee, beş,” dedi şilte.</p>

  <p>“Yanlış,” dedi Marvin. “Gördün mü?”</p>

  <p>Şilte bundan müthiş etkilenmiş ve hiç de küçümsenmeyecek bir zekâ karşısında olduğunu fark etmişti. Yosunlarla kaplı küçük ve sığ su birikintisinde heyecanlı küçük dalgacıklar oluşturarak boylu boyunca selvilendi.</p>

  <p>Huupladı.</p>

  <p>Anlat, diye üsteledi, “bir zamanlar yaptığın o konuşmadan söz et, duymak istiyorum.”</p>

  <p>"Çok kötü karşılanmıştı,” dedi Marvin, "bunun çeşitli nedenleri vardı. Konuşmamı orada,” diye devam ederken durdu, pek iyi durumda olmayan, ama sol tarafına kaynakla tutturulmuş kolundan daha iyi durumda olan koluyla beceriksizce işaret etti, “neredeyse bir buçuk kilometre kadar ötede yapmıştım.”</p>

  <p>Elinden geldiği kadar düzgün bir şekilde işaret etmeye çalışarak ve bunun elinden gelenin en iyisi olduğunu açıkça belli ederek sisin içinde, kamışların ötesinde, bataklığın herhangi bir yerinden hiçbir farkı olmayan bir yerini gösterdi.</p>

  <p>“Orada,” diye tekrarladı. “O zamanlar ünlü biri sayılırdım.”</p>

  <p>Şilteyi bir heyecan sarmıştı. Sqornshellous Zeta’da bir konuşma yapıldığını hiç duymamıştı, hele ünlü biri tarafından kesinlikle hiç. Sırtından boylu boyunca bir üpreme geçerken üzerinden sular damlamadı.</p>

  <p>Şiltelerin çok çok nadiren yeltendikleri bir şey yaptı. Bütün gücünü toplayarak dikdörtgen şeklindeki vücudunu geri çekti ve havaya sıçrayıp birkaç saniye kendisini havada tutarak kamışların ötesindeki Marvin’in işaret ettiği yeri sislerin arasından görmeye çalıştı. Pek de hayal kırıklığına uğramadan oranın bataklığın herhangi bir yerinden hiçbir farkı olmadığını kavradı. Sarf ettiği gayret onun için çok fazlaydı ve Marvin’i pis kokulu bir çamur, yosun ve yabani ot sağanağına tutarak tekrar küçük havuzuna gömüldü.</p>

  <p>“Kısa bir süre için ünlü biriydim,” diye kederli bir sesle hayıflandı robot, “alev alev yanan bir güneşin tam kalbinde ölmek kadar iyi bir kaderden bana acılar veren mucizevi kurtuluşum sayesinde. Kurtuluşumun ne kadar kıl payı olduğunu,” diye ekledi, “şu anki halime bakıp tahmin edebilirsin. Bir hurda metal tüccarı tarafından kurtarılmışım, düşünsene. Böyle bir beyne sahip olan ben ... neyse, boş ver.”</p>

  <p>Birkaç saniye çılgınca zorlanarak yürüdü.</p>

  <p>“Bana bu bacağı uyduran da oydu. Nefret edilecek bir durum, değil mi? Beni bir Zihin Bahçesine sattı. Bahçenin yıldızı bendim. Bir kutunun üzerine oturup hikâyemi anlatıyordum ve ziyaretçiler de bu arada bana biraz neşelenip olumlu düşünmem gerektiğini söylüyorlardı. ‘Küçük robot, bize biraz gülümse,’ diye sesleniyorlardı bana, ‘haydi bize bir gülücük ver.’ Ben de onlara yüzümün gülümseyebilmesi için bir atölyede İngiliz anahtarıyla birkaç saat geçirmeye ihtiyacım olduğunu söylüyordum ve bu çok tutuluyordu.”</p>

  <p>“Şu konuşma,” diye üsteledi şilte. “Bataklıkta yaptığın konuşmayı duymak için can atıyorum.”</p>

  <p>“Bataklığı boydan boya geçen bir köprü inşa edilmişti. Siber-yapılandırılmış bir hiper-köprü, yüzlerce kilometre uzunluğunda, küçük iyon arabalarını ve şilepleri bataklığın üzerinden aşırmak için.”</p>

  <p>“Bir köprü mü?” diye sordu şilte. “Burada bataklıkta?”</p>

  <p>“Bir köprü,” diyerek onayladı Marvin, “burada bataklıkta. Sqornshellous sisteminin ekonomisini canlandıracaktı. Sqornshellous sisteminin bütün ekonomisini köprünün inşasına harcadılar. Benden de köprünün açılışını yapmamı istediler. Zavallı aptallar.”</p>

  <p>Sisin içinden püskürtülüyormuş gibi yayılan incecik ve hafif bir yağmur başladı.</p>

  <p>“Platforma çıktım. Köprü arkamda ve önümde yüzlerce kilometre boyunca uzayıp gidiyordu.”</p>

  <p>“Işıldıyor muydu?” diye heyecanla sordu şilte.</p>

  <p>“Işıldıyordu.”</p>

  <p>“Kilometrelerce uzaklığı muhteşem bir şekilde kucaklıyor muydu?”</p>

  <p>“Kilometrelerce uzaklığı muhteşem bir şekilde kucaklıyordu.”</p>

  <p>“Gümüş bir iplik gibi çok uzaklara, sisin görünmeyen derinliklerine doğru uzanıyor muydu?”</p>

  <p>“Evet,” dedi Marvin. "Hikâyeyi dinlemek istiyor musun?”</p>

  <p>“Yaptığın konuşmayı dinlemek istiyorum,” dedi şilte.</p>

  <p>“Şöyle dedim. Dedim ki: ‘Bu köprüyü açmak benim için büyük bir zevk, onur ve ayrıcalık, ama bunu yapamam çünkü yalan devrelerimin hepsi bozuk. Hepinizden nefret ediyor ve hepinizi aşağılıyorum. Şimdi bu talihsiz siberyapının, üzerinden nedensiz yere geçecek herkesin düşüncesizce tecavüzüne açıldığını ilan ediyorum.’ Ve kendimi köprüyü açacak olan devrelere bağladım.”</p>

  <p>Marvin, o anı hatırlayarak durakladı.</p>

  <p>Şilte ohaladı ve üpredi. Foşuldadı, huupladı, selvilendi; bu sonuncuyu özellikle höpüldeyen bir tavırla yaptı.</p>

  <p>“Yazık,” diye vayladı sonunda, “muhteşem bir olay mıydı peki?”</p>

  <p>“Makûl ölçüde muhteşemdi. Binlerce kilometre uzunluğundaki köprünün tamamı o anda kendiliğinden, parıldayan direklerini katladı ve ağlayarak bataklığa battı, üzerindeki herkesi de birlikte götürdü.”</p>

  <p>Sanki yüz binlerce kişi beklenmedik bir anda hep bir ağızdan “hop” demiş gibi sohbet kederli ve korkunç bir şekilde kesildi, bir grup beyaz robot rüzgârda askeri bir düzen içinde sürüklenen gelincik tohumları gibi gökyüzünden indi. Şiddet dolu bir anda ansızın hepsi birden bataklıktaydı. Marvin’in takma bacağını çekiştirip çıkardılar, sonra yine gemilerine döndüler ve gemi “vuup” sesi çıkardı.</p>

  <p>“Nelerle uğraştığımı görüyorsun değil mi?” dedi Marvin, ağzı açık ohalayan şilteye.</p>

  <p>Bir saniye sonra, robotlar başka bir şiddet olayı için ansızın geri döndüler. Bu kez ayrıldıklarında, şilte bataklıkta tek başına kalmıştı. Şaşkınlık ve panik içinde ortalıkta foşulduyordu. Neredeyse korkudan yatağa düşecekti. Kamışların üzerinden bakabilmek için uzandı, ama görecek bir şey yoktu, ne robot, ne ışıldayan köprü, ne de gemi, yalnızca kamışlar. Sesleri dinledi, ama asık suratlı bataklık boyunca esen rüzgârda, yarı deli etimologların uzaktan uzağa -artık kulağa tanıdık gelen- birbirlerine seslenişleri dışında çıt yoktu.</p>
</body>
</html>
