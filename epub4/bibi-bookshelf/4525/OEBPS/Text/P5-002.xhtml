<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/SM.css" rel="stylesheet" type="text/css" />
</head>

<body>
  <h3>iki <img alt="SAG" src="../Images/SAG.jpg" /></h3>

  <p>Hayatın olağanüstü yönlerinden biri de kendini devam ettirebilmek için katlanmaya hazır olduğu mekânların çeşitliliğidir. Onun herhangi bir yere bir şekilde tutunması mümkündür ve bu yer, içindeki balıkların, gittikleri yönü zerre kadar umursamadıkları Santraginus V’in baş döndürücü suları veya yaşamın 40.000 derecede başladığı söylenen Frastra’nın ateş fırtınaları da olabilir; ya da hayat, sırf zevkine, bir sıçanın kalın bağırsaklarını da seçebilir, ki hayat bir yerlere bir şekilde tutunmanın yolunu her zaman bulacaktır.</p>

  <p>Bunu niye yapmak isteyeceğini kestirmek güç olsa bile, hayat New York’ta bile sürecektir. Oysa burada kış mevsiminde ısı minimum yasal derecenin çok çok altına düşer; ya da yeterince sağduyu sahibi biri akıl edip de böyle bir yasal derece saptamış olsaydı böyle yapardı diyelim. Oysa New Yorkluların en belirgin yüz karakter özelliğiyle ilgili yapılan son listede, sağduyu ancak 79’uncu sırayı alabilmiştir.</p>

  <p>New York’ta yazlar cehennem sıcağında yaşanır. Frastralılar gibi, yaşamak için ısıya muhtaç canlılar olup 40.000 derece ile 40.004 derece arasındaki sıcaklıkları ılıman iklim olarak kabul etmek bir şeydir, gezegeninizin yörüngesi çevresinde bir noktada, ısınmak için birçok başka hayvanla örtünme gereksinimi duyarken, yarım yörünge ötede beyninin fokurdadığını fark eden bir hayvan olmak başka bir şeydir.</p>

  <p>New York’ta bahar abartılır. Pek çok New Yorklu baharın güzellikleri konusunda ateşli nutuklar atar durur, ama bu insanların ilkbaharın güzellikleri hakkında en ufak bir fikirleri olsaydı, aynı enlem üzerinde, baharı yaşamak için New York’tan çok daha uygun en az beşbin dokuzyüz seksenüç yer olduğunu da bilmeleri gerekirdi.</p>

  <p>Bununla birlikte, en kötüsü sonbahardır. New York’ta sonbahardan daha kötü çok az şey vardır. Belki sıçanların kalın bağırsaklarında yaşayan yaratıklardan bir kısmı bu fikre itiraz edebilir, ama zaten bu yaratıklar son derece uyumsuz varlıklardır, ki bu nedenle onların fikirleri göz ardı edilebilir ve edilmelidir de. Sonbahar geldiği zaman New York’taki hava sanki içinde birileri keçi kızartıyormuş gibi kokar ve eğer nefes almaya çok hevesliyseniz yapacağınız en iyi şey bir cam açıp kafanızı bir binaya sokmaktır.</p>

  <p>Tricia McMillan New York’a bayılırdı. Kendi kendine durmadan tekrarlıyordu bunu. Yukarı Batı Yakası. Eveet. Şehir merkezi. Heey, bir sürü dükkân. SoHo. Doğu Yakası. Elbiseler. Kitaplar. Suşi. İtalyanlar. Şarküteriler. Yuppiii.</p>

  <p>Sinemalar. Yine yuppiii. Tricia, son olarak Woody Allen’ın New York’ta bir nörotik olmakla ilgili yeni filmini görmüştü. Woody Ailen daha önce de aynı konuyu işleyen bir iki film yapmıştı. Tricia adamın buradan taşınmayı düşünüp düşünmediğini merak ediyordu. Woody’nin buna tamamen karşı olduğunu duymuştu. O halde diye düşündü Tricia, filmlere devam.</p>

  <p>Tricia New York’u seviyordu, çünkü New York’u sevmek mesleki açıdan iyi bir hamleydi. Alışveriş açısından ve yiyecek açısından da iyi bir hamleydi. Ama taksiler konusunda böyle olduğu söylenemezdi ve kaldırımlar konusunda da pek öyle sayılmazdı. Oysa mesleki açıdan en yüksek ve en iyiler arasında sayılabilecek bir hamleydi. Tricia bir televizyon habercisiydi ve New York dünya televizyonunun demir attığı yerdi. Tricia’nın haber sunuculuğu ve yorumculuğu bu noktaya kadar yalnızca İngiltere sınırları içinde kalmıştı: yerel haberler, sonra sabah haberleri, akşam üstü haberleri. Ona hızla yükselen bir haberci denebilirdi deyim yerindeyse ... aslında deyimin yerinde olup olmamasının ne önemi var, televizyondan bahsetmiyor muyuz? Evet, o, hızla yükselen bir haber sunucusuydu. Bunun için gerekli olan her şeyi vardı: güzel saçları, stratejik dudak parlatıcısıyla ilgili derin bilgisi, dünyada ne olup bittiğini kavrayabilecek bir zekâsı ve içinde bir yerlerde, hiçbir şeyin umurunda olmadığı anlamına gelen minik, gizli bir ölü noktası. Herkesin hayatta büyük fırsatı yakaladığı bir an vardır. Eğer gerçekten önem verdiğiniz fırsatı kaçıracak olursanız, hayatınızdaki her şeyin ürkütücü derecede kolaylaştığını görürsünüz.</p>

  <p>Tricia da böyle bir fırsatı yalnızca bir kez kaçırmıştı. Ama artık bunu düşünmek eskisi gibi içini titretmiyordu. İçindeki ölü noktanın da işte bu olduğunu sanıyordu.</p>

  <p>NBS için yeni bir haber sunucusu gerekiyordu. Mo Minetti bir bebek doğuracaktı ve bu yüzden US/AM adlı sabah programını bırakmak üzereydi. Minetti’ye doğumu canlı olarak programda yapması için akılları durduracak miktarda bir para teklif edilmiş, ama o özel hayatını ve zevklerini koruması gerektiğini öne sürerek, beklenmedik bir şekilde bu teklifi reddetmişti. NBS avukatları kontratını didik didik ederek, öne sürdüğü bu noktaların hukuki bir zemini olup olmadığını araştırmışlar ve sonunda isteksizce de olsa gitmesine izin vermek zorunda kalmışlardı. Bu onlar için çıldırtıcı bir durumdu, çünkü normal olarak “birinin gidişine isteksizce izin vermek” demek işler fena halde tersine döndü demekti.</p>

  <p>Bir ihtimal olarak, ama yalnızca bir ihtimal olarak, “İngiliz aksanının” Minetti’nin yerini doldurmak için uygun düşebileceği söylentisi vardı. Saçların, ten renginin ve dişlerdeki protezlerin Amerikan yayın şirketlerinin standartlarına uygun olması şarttı, ama sahnede aldıkları Oscar için annelerine teşekkür eden ya da Broadway’de şarkı söyleyen birçok İngiliz aksanlı görmek mümkündü; radyolarında Klasikler Tiyatrosu’nun, peruklu, İngiliz aksanlı oyuncularını dinleyen olağanüstü sayıda insan vardı. David Letterman ve Jay Leno’nun şovlarında İngiliz aksanlılar fıkra anlatıyordu. Gerçi kimse espriyi anlamıyordu, ama aksana verdikleri tepki gerçekten de olumluydu, o halde zamanlama uygun olabilirdi, belki de. US/AM’de İngiliz aksanı. Eh, ne olacaksa olsundu bakalım.</p>

  <p>Tricia bu yüzden oradaydı. New York’a hayran olmak mesleği açısından bu yüzden iyi bir hamleydi.</p>

  <p>Öne sürdüğü resmi sebep bu değildi elbette. Yoksa İngiltere’deki televizyon şirketi Manhattan’a iş aramaya gitmesi için uçak ve otel masraflarını biraz zor öderdi. Halihazırdaki maaşının on misli gibi bir ücretin peşinde olduğuna göre, kendi masraflarını kendisinin üstlenmesi gerektiğini düşünebilirlerdi, ama Tricia bir hikâye bulmuş, bir mazeret uydurmuş ve niyetiyle ilgili olarak sessizliğini korumuştu. Dolayısıyla yolculuk masraflarını karşıladılar. Bileti işadamı sınıfıydı elbette, ama Tricia’nın tanınmış bir yüzü vardı ve gülümsemesiyle kendisine birinci sınıf itibarı sağlamayı başarmıştı. Doğru hamleler sonucunda kendisine Brentwood’da güzel bir oda da bulmuştu ve şimdi de orada ne yapması gerektiğini düşünüyordu.</p>

  <p>Ortada dolaşan söylentiler başkaydı, ilişki kurmak başka. Elinde bir iki isim, bir iki telefon numarası vardı, ama şimdiye kadar aradığı yerlerde belirsiz bir süre için beklemeye alınmıştı ve şu anda da başladığı yerdeydi. Bir iki yoklama yapmış, bazı yerlere mesajlar göndermişti, ama şimdiye kadar bunların hiçbiri yanıtlanmamıştı. Yapmaya geldiği esas işi sabahtan öğleye kadar bitirmişti; peşinde olduğu hayali iş ise erişilmez bir ufuk çizgisi üzerinde sanki alay edercesine donuk donuk titreşmekle yetiniyordu.</p>

  <p>Kahretsin.</p>

  <p>Sinema dönüşü Brentwood’a gitmek için bir taksiye bindi. Araba kaldırıma yanaşamamıştı, çünkü kocaman, uzun bir limuzin, mevcut her yeri kaplıyordu. Arabadan kalan yerde kendisine yol açarak otele girebilmek için biraz zorlandı. Keçi kızartması kokan pis havanın içinden geçerek lobinin mutlu serinliğine daldı. Giysisinin ince kumaşı cildine makine yağı gibi yapışıyordu. Saçları sokakta satılan pamuk helvalara dönmüştü. Bir şey olmadığını düşündüğü için asık bir suratla, resepsiyona kendisi için bırakılan bir mesaj olup olmadığını sordu. Oysa bir mesaj vardı.</p>

  <p>Oh...</p>

  <p>Güzel.</p>

  <p>İşe yaramıştı. Sinemaya özellikle telefonu çaldırmak için gitmişti. Bir otel odasında oturup beklemeye dayanamıyordu.</p>

  <p>Düşündü. Mesajı burada mı açmalıydı acaba? Üzerindekiler yapış yapıştı ve bir an önce hepsini çıkarıp öylece yatağa uzanmak için can atıyordu. Klimayı en düşük ısı derecesine, fanı da en yüksek dönme hızına ayarlamıştı. Şu anda dünyada her şeyden çok istediği şey tüylerinin ürpermesiydi. Sonra önce sıcak, ardından soğuk bir duş, sonra havlu üzerinde tekrar yatağa serilip klimanın altında kurumak. Sonra mesajı okumak. Belki tekrar tüyleri ürperebilirdi. Belki her şey olabilirdi.</p>

  <p>Hayır. Hayatta her şeyden çok istediği şey kendi maaşının on katı kadar bir ücretle Amerikan televizyonunda bir işti. Dünyada başka her şeyden çok. Dünyada. Aslında eskiden her şeyden daha çok istemiş olduğu şey, artık kapanmış bir konuydu.</p>

  <p>Lobide bir koltuğa, bir palmiyenin altına oturdu ve küçük selofan pencereli zarfı açtı.</p>

  <p>“Lütfen arayın,” diyordu. “Mutsuzluk?” ve bir telefon numarası veriyordu. İmza Gail Andrews.</p>

  <p>Gail Andrews.</p>

  <p>Bu beklediği isimlerden biri değildi. Hazırlıksız yakalanmıştı. Bu ismi bir şekilde tanıyordu, ama kim olduğunu söyleyemiyordu. Andy Martin’in sekreteri olabilir miydi? Hilary Bass’ın yardımcısı? Martin ve Bass, Tricia’nın NBS’deki iki önemli kontağıydı ya da öyle olması için çabaladığı isimlerdi. Peki, “Mutsuzluk?” ne anlama geliyordu?</p>

  <p>“<i>Mutsuzluk</i>?”</p>

  <p>Tam anlamıyla şaşkına dönmüştü. Bu takma bir isimle kendisine ulaşmaya çalışan Woody Allen mıydı yoksa? Bırakılan numara, bölge kodu 212 ile başlayan bir numaraydı, o halde arayan New York’tan biri olmalıydı. Mutlu olmayan biri. Eh, bu bilgiler çerçeveyi biraz daraltıyordu, değil mi?</p>

  <p>Yeniden resepsiyona döndü.</p>

  <p>“Az önce verdiğiniz bu mesajla ilgili bir sorun var,” dedi. “Tanımadığım bir hanım beni aramaya çalışmış ve mutlu olmadığını söylemiş.”</p>

  <p>Resepsiyondaki adam kaşlarını çatarak nota bir göz attı.</p>

  <p>“Bu kişiyi tanıyor musunuz?”</p>

  <p>“Hayır,” dedi Tricia.</p>

  <p>“Hımmm,” dedi resepsiyondaki adam. “Bir şey yüzünden mutsuz olmuş birine benziyor.”</p>

  <p>“Evet,” dedi Tricia.</p>

  <p>“Burada bir isim yazılı sanki,” dedi resepsiyoncu. “Gail Andrews. Böyle birini tanıyor musunuz?”</p>

  <p>“Hayır,” dedi Tricia.</p>

  <p>“Niçin mutsuz olabileceğiyle ilgili herhangi bir fikriniz olabilir mi?”</p>

  <p>“Hayır,” dedi Tricia.</p>

  <p>“Verilen numarayı aradınız mı? Burada bir telefon numarası var.”</p>

  <p>“Hayır," dedi Tricia, “notu bana henüz verdiniz. Aramadan önce biraz daha bilgi toplamaya çalışıyordum. Belki mesajı almış olan kişiyle görüşebilirim.”</p>

  <p>“Hımm,” dedi resepsiyon görevlisi, notu dikkatle inceleyerek. “Burada Gail Andrews isimli birinin olduğunu sanmıyorum.”</p>

  <p>“Hayır, bunun farkındayım,” dedi Tricia. “Ben yalnızca-”</p>

  <p>“Gail Andrews benim.”</p>

  <p>Ses Tricia’nın arkasından geliyordu. Dönüp baktı.</p>

  <p>“Pardon?”</p>

  <p>“Ben Gail Andrews’um. Bu sabah benimle bir görüşme yapmıştınız.”</p>

  <p>“Şey. Hay Allah, evet,” dedi Tricia, biraz canı sıkılarak.</p>

  <p>“Mesajı birkaç saat önce bırakmıştım. Sizden bir haber çıkmayınca kendim geldim. Sizi kaçırmak istemedim.”</p>

  <p>“Şey. Hayır. Tabii,” dedi Tricia, hızlanmak için çaba harcarken.</p>

  <p>Hız sözcüğü kendisi için hiçbir anlam ifade etmeyen resepsiyon görevlisi “Mesajı kimin aldığını bilmiyorum,” dedi. “Sizin için bu numarayı aramamı ister misiniz?”</p>

  <p>“Hayır, bu kadarı yeterli, teşekkür ederim,” dedi Tricia, “bundan sonrasını kendim halledebilirim.”</p>

  <p>“Size yardımcı olacaksa buradaki oda numarasını arayabilirim,” dedi resepsiyon görevlisi, nota bir kez daha göz atarak.</p>

  <p>“Hayır, buna gerek yok, teşekkürler,” dedi Tricia. “O benim kendi oda numaram. Mesajın gönderildiği kişi benim. Sanırım bunu çözdük artık.”</p>

  <p>“O halde, size iyi günler,” dedi resepsiyon görevlisi.</p>

  <p>Tricia özellikle iyi bir gün falan istemiyordu. O meşguldü.</p>

  <p>Üstelik Gail Andrews’la da görüşmek istemiyordu. Hıristiyanlarla arkadaşlık kurma konusunda kafasında katı kuralları vardı. Meslektaşları röportaj yaptığı kişilere Hıristiyanlar der ve bunlardan biri Tricia ile görüşmek üzere masum masum stüdyodan içeri girdiğinde ve özellikle de Tricia dişlerini gösteren sıcak gülümseyişiyle gülümsüyorsa, haç çıkarırlardı.</p>

  <p>Tricia döndü ve soğuk bir gülümseyişle ne yapması gerektiğini düşündü.</p>

  <p>Gail Andrews kırklarında bakımlı bir kadındı. Giysileri pahalı ve zevkli olarak tanımlanabilecek sınırlar içinde bulunuyor, ama bu sınırların daha uçuk giysileri barındıran kısmında toplanmışa benziyordu. O bir astrologdu. Meşhur ve eğer dedikodular doğruysa, etkisi olan bir astrologdu. Söylentilere göre, merhum Başkan Hudson’ın pek çok kararını etkilemişti. Bu kararların içine, haftanın hangi gününde neli dondurma yiyeceğinden, Şam’ı bombalayıp bombalamayacağına kadar her şey dahildi.</p>

  <p>Tricia onu normalde yapacağından daha fazla hırpalamıştı. Başkanla ilgili hikâyelerin doğru olmadığı konusunda değildi eleştirileri, bu konu eskimişti artık. O sıralarda Bayan Andrews anlayışlı bir yaklaşımla Başkan Hudson’ı kişisel, manevi ve diyetsel konular dışında yönlendirdiğini reddetmişti. Şam’ın bombalanması bu konular içine girmiyordu tabii ki (ŞAM, KİŞİSEL BİR ŞEY DEĞİL! diye yuhalamıştı tüm magazin basını).</p>

  <p>Hayır bu, Tricia’nın astroloji meselesinin bütünü içinden seçtiği, küçük ama güncel bir bakış açısıydı. Bayan Andrews buna tam olarak hazırlıklı değildi. Öte yandan, şimdi de Tricia otel lobisinde yeni bir atışmaya pek hazırlıklı değildi. Ne yapmalıydı?</p>

  <p>“Zamana ihtiyacınız varsa, sizi barda bekleyebilirim,” dedi Gail Andrews. “Sizinle konuşmam gerek ve bu akşam şehirden ayrılıyorum.”</p>

  <p>Bir şeye kızmış ya da sinirlenmiş olmaktan çok, hafif endişelenmiş görünüyordu.</p>

  <p>“Pekâlâ,” dedi Tricia. “Bana on dakika izin verin.”</p>

  <p>Odasına çıktı. Her şeyden önce, resepsiyonda mesajları alan tipin, mesaj alma gibi karmaşık bir şeyin üstesinden gelebileceğine güveni öyle azdı ki, kapısının altında bir not olmadığına emin olmak istiyordu. Çünkü varsa bunlar, resepsiyona ve kapı altına bırakılan birbiriyle ilgisiz ilk mesajlar olmayacaktı.</p>

  <p>Ama bırakılan bir şey yoktu.</p>

  <p>Bununla birlikte telefonun mesaj ışığı yanıp sönüyordu.</p>

  <p>Mesaj düğmesine basarak otel santralını aradı.</p>

  <p>“Gary Andress’den bir mesajınız var,” dedi santral memuru.</p>

  <p>“Evet?” dedi Tricia. Tanımadığı bir isim. “Ne diyor?”</p>

  <p>“Butlu değil,” dedi santral memuru.</p>

  <p>“<i>Ne</i> değil?” dedi Tricia.</p>

  <p>“Butlu. Söylediği bu. Adam butlu olmadığını söylüyor. Sanırım bunu bilmenizi istemiş. Numarayı ister misiniz?”</p>

  <p>Santraldeki kız numarayı yazdırırken Tricia birden bunun az önce almış olduğu mesajın bozulmuş hali olduğunu fark etti.</p>

  <p>“Pekâlâ, pekâlâ,” dedi. “Başka bir şey var mı?”</p>

  <p>“Oda numaranızı söyler misiniz?”</p>

  <p>Tricia kızın oda numarasını neden konuşmanın sonlarına doğru istediğini pek anlayamadı, ama yine de söyledi.</p>

  <p>“İsminiz?</p>

  <p>“McMillan, Tricia McMillan.” Tricia sabırla heceledi.</p>

  <p>“Bay McManus değil, öyle mi?”</p>

  <p>“Hayır.”</p>

  <p>“Başka mesajınız yok.” Klik.</p>

  <p>Tricia içini çekti ve yeniden santrali aradı. Bu sefer adını ve oda numarasını en baştan söyledi. Santral görevlisi on saniye önce konuştuklarını hatırladığını gösterecek en ufak bir renk bile vermedi.</p>

  <p>“Barda olacağım,” diye açıkladı Tricia. “Barda. Eğer bana telefon gelecek olursa oraya bağlar mısınız lütfen?”</p>

  <p>“İsminiz?”</p>

  <p>Tricia her şeyin mümkün olabileceği kadar açık olduğuna emin oluncaya kadar, aynı işlemlerin üzerinden birkaç defa geçtiler.</p>

  <p>Tricia bir duş yaptı, temiz giysiler giydi, profesyonel bir hızla makyajını tazeledi ve bir iç çekişle yatağına bakarak odayı yeniden terk etti.</p>

  <p>Aklının bir parçası kaçıp saklanmak istiyordu.</p>

  <p>Hayır. Pek de istemiyordu.</p>

  <p>Asansör lobisinde beklerken aynadaki görüntüsüne bir göz attı. Sakin ve kontrollü görünüyordu ve eğer kendisini kandırabiliyorsa herkesi kandırabilirdi.</p>

  <p>Gail Andrews’la olan sorunu halletmeliydi. Tamam, kadını biraz zorlamıştı. Üzgünüm, ama bu hepimizin içinde olduğu oyunun kuralı - ya da öyle bir şey. Bayan Andrews röportajı yapmaya razı olmuştu, çünkü yeni bir kitabı vardı ve televizyona çıkmak bedava reklam demekti. Ama bedava başlangıç diye bir şey yoktu. Hayır olmamıştı. Bu satın yeniden düzeltti.</p>

  <p>Olay şöyle gelişmişti:</p>

  <p>Geçen hafta, astronomlar Plüton’un yörüngesinin bir hayli dışında onuncu bir gezegen keşfettiklerini ilan etmişlerdi. Dış gezegenlerde saptadıkları bazı yörünge anormalliklerinin ışığında gezegeni yıllarca aramışlardı ve bu yüzden de buldukları için fena halde mutluydular; herkes de onlar adına fena halde mutluydu, vesaire vesaire. Gezegene önce Persephone adı verildi, ama hemen ardından astronomlardan birinin papağanının adı olan Rupert takma adıyla anılmaya başladı -bunun biraz sıkıcı ama sıcak bir öyküsü vardı- ve bütün bunların hepsi çok hoş, çok mükemmeldi.</p>

  <p>Tricia, çeşitli sebeplerden ötürü olayı büyük bir ilgiyle izlemişti.</p>

  <p>Sonra, tam şirket hesabına New York’a gitmek için iyi bir mazeret ararken, Gail Andrews ve yeni kitabı <i>Siz ve Gezegenleriniz</i> hakkında bir basın bülteni görmüştü.</p>

  <p>Gail Andrews çok tanınmış bir isim sayılmazdı, ama Başkan Hudson, dondurma ve Şam’ın amputasyonundan bahsedilince (dünya bu konudan bahsederken ameliyatla ilgili terimleri benimsemişti. Hatta operasyonun resmi adı bile “Şamsektomi”ydi, yani Şam’ın “kesilip çıkarılması”) herkes kimden bahsedildiğini anlıyordu.</p>

  <p>Tricia burada bir açı yakalamış ve hemen yapımcısına satmıştı.</p>

  <p>Uzayda dönüp duran kocaman kaya parçalarının, günlük hayatınızla ilgili ve bilmediğiniz bir şeyi bildiği fikrinin, ansızın o zamana kadar kimsenin duymadığı yeni bir kaya parçasının ortaya çıkmasıyla bir darbe alması beklenirdi elbette.</p>

  <p>Ortaya yeni hesaplamalar çıkmalıydı öyle değil mi?</p>

  <p>Bütün o yıldız haritaları ve gezegen hareketleri bundan nasıl etkilenecekti? Neptün Terazi burcuna girince ne olacağını hepimiz biliyorduk. Peki, ama ya Rupert yükselirken ne olacaktı? Astrolojinin baştan sona yeniden düşünülmesi gerekmeyecek miydi? O halde belki de bütün bunların deli saçması olduğunu kabullenip onun yerine domuz çiftliği işletmeye başlamanın zamanı değil miydi? Hiç olmazsa çiftliğin prensipleri mantıklı bir temele dayanıyordu çünkü. Rupert’ı üç yıl önce öğrenmiş olsaydık, Başkan Hudson böğürtlenli dondurmayı perşembe yerine cumaları mı yiyecekti? Şam hâlâ yerinde duruyor olabilecek miydi? Buna benzer şeylerdi işte.</p>

  <p>Gail Andrews, bütün bunları olabileceği kadar iyi karşılamıştı, ama tam ilk hücumdan sonra kendini toparlamaya başlamışken çok ciddi bir hata yapmıştı. Tricia’yı başından savmak için hiç teklemeden günlük kavisler, sağa doğru yükselişler ve üç boyutlu trigonometrinin zor anlaşılır bir sürü başka kavramlarından söz etmeye başlamıştı.</p>

  <p>Ama sonra son derece büyük bir şaşkınlıkla, Tricia’ya yönelttiği her bilginin, başa çıkabileceğinden daha hızlı bir ivmeyle aynen kendisine geri döndüğünü fark etmişti. Kimse Gail’i, Tricia’nın bir televizyon yıldızı olmanın hayatta bir rol kapmak için yaptığı ikinci girişim olduğu konusunda uyarmamıştı. Chanel dudak boyasının altında, güzel kesimli saçlarının ve kristal mavisi kontakt lenslerinin ardında o, yaşamının terk edilmiş eski bir aşamasında, matematik alanında bir <i>birincilik</i> ve astrofizik alanında bir doktora kazanmış bir beyne sahipti.</p>

  <div>
    <br />
  </div>

  <p class="p1" style="text-align: center;"><img alt="orta" src="../Images/orta.jpg" /></p>

  <div>
    <br />
  </div>

  <p>Tricia, kafası biraz meşgul bir şekilde asansöre binmek üzereyken, çantasını odada bıraktığını fark etti ve bir koşu gidip alsam mı diye düşündü. Hayır. Muhtemelen odada daha emniyette olacaktı, zaten içinde de özellikle ihtiyacı olan bir şey yoktu. Asansör kapısının kapanmasına izin verdi.</p>

  <p>Üstelik, diye düşündü kendi kendine derin bir nefes alırken, eğer hayat ona bir şey öğrettiyse o da şuydu:</p>

  <p><i>Asla</i> çantanı almak için geri dönme.</p>

  <p>Asansör aşağı inerken çok dikkatli bir şekilde tavana bakıyordu. Tricia McMillan’ı tanımayan herhangi biri bu bakışın gözyaşlarını tutmaya çalışan birinin yukarı doğru bakışı olduğunu söylerdi. Oysa Tricia tavandaki köşeye monte edilmiş küçük güvenlik kamerasına bakıyordu.</p>

  <div>
    <br />
  </div>

  <p class="p1" style="text-align: center;"><img alt="orta" src="../Images/orta.jpg" /></p>

  <div>
    <br />
  </div>

  <p>Bir dakika sonra enerjik adımlarla asansörden çıkarak yeniden resepsiyon masasına doğru yürümeye başlamıştı bile.</p>

  <p>“Bunu yazacağım, çünkü bir yanlışlık olmasını istemiyorum.”</p>

  <p>Bir kâğıt parçasının üzerine büyük harflerle ismini, sonra oda numarasını, sonra “BARDA” diye yazarak masaya bıraktı. Resepsiyondaki genç kâğıda baktı.</p>

  <p>“Bu, ben oradayken bir mesaj gelirse diye. Tamam mı?”</p>

  <p>Genç adam kâğıda bakmaya devam ediyordu.</p>

  <p>“Bu hanımın odasında olup olmadığını öğrenmemi istiyorsunuz, değil mi?”</p>

  <div>
    <br />
  </div>

  <p class="p1" style="text-align: center;"><img alt="orta" src="../Images/orta.jpg" /></p>

  <div>
    <br />
  </div>

  <p>İki dakika sonra, Tricia, önünde bir kadeh beyaz şarapla barda oturmakta olan Gail Andrews’un yanındaki tabureye attı kendini.</p>

  <p>“Bana sakin, sessiz sedasız masaya oturmaktan çok barda oturmayı tercih edecek biriymişsiniz gibi gelmişti” dedi Bayan Andrews.</p>

  <p>Bu doğruydu ve Tricia’yı biraz şaşırtmıştı.</p>

  <p>“Votka?” dedi Gail.</p>

  <p>“Evet,” dedi Tricia şüpheyle. “Nasıl bildiniz?” dememek için kendini zor tutmuştu, ama Gail yine de kafasındaki soruyu yanıtladı.</p>

  <p>“Barmene sordum,” dedi, zarif bir gülümseyişle.</p>

  <p>Barmen votkasını hazırlamıştı ve parlak maun tezgâh üzerinden Tricia’ya doğru etkileyici bir şekilde kaydırdı.</p>

  <p>“Teşekkür ederim,” dedi Tricia, içkisini hızla karıştırırken.</p>

  <p>Birden ortaya çıkan bu hoşluklarla ne yapması gerektiğini kestirememişti ve kendisinin bu şekilde yanıltılmasına izin vermemekte kararlıydı. New York’taki insanlar yok yere birbirlerine iyi davranmazlardı çünkü.</p>

  <p>“Bayan Andrews,” dedi kararlı bir şekilde, “mutlu olmadığınıza üzüldüm. Bu sabah size biraz sert davrandığımı düşünebilirsiniz, ama eninde sonunda astroloji popüler bir eğlence aracıdır ve bunda yanlış bir şey yoktur. Şov dünyasının bir parçasıdır ve siz de bu alanda başarılısınız. Şansınız açık olsun. Eğlenceli bir şey, ama bir <i>bilim</i> değil ve öyle olduğu yanılgısına da düşülmemeli. Sanırım böyle olmadığını bu sabah ikimiz de başarılı bir şekilde kanıtladık. Bunu yaparken de, birlikte popüler bir eğlence ortamı oluşturduk, ki sanırım ikimiz de ekmek paramızı böyle kazanıyoruz. Eğer bu sizin için bir sorun yarattıysa üzgünüm.”</p>

  <p>“Ben son derece mutluyum,” dedi Gail Andrews.</p>

  <p>“Ya,” dedi Tricia, bundan ne anlaması gerektiğinden pek emin olamayarak. “Ama mesajınızda mutlu olmadığınızı söylemişsiniz.”</p>

  <p>“Hayır,” dedi Gail Andrews, “ben mesajımda <i>sizin</i> mutlu olmadığınızı düşündüğümü söyledim ve sebebini merak ediyorum.”</p>

  <p>Tricia kendini sırtına bir tekme yemiş biri gibi hissetti. Gözlerini kırpıştırdı.</p>

  <p>“<i>Ne</i>?” dedi usulca.</p>

  <p>“Yıldızlarla ilgili bir şey. Tartışmamız sırasında yıldızlar ve gezegenlerle ilgili bir şey yüzünden çok kızgın ve bu yüzden mutsuz görünüyordunuz. Bu beni rahatsız etti ve iyi olup olmadığınızı anlamak için sizi görmeye geldim.”</p>

  <p>Tricia ona bakakaldı. “Bayan Andrews” diye söze başladı, sonra bunu tam da kadının dediği gibi kızgın ve mutsuz bir tarzda söylediğini fark etti ve itirazını yumuşattı.</p>

  <p>“Sakıncası yoksa, bana Gail deyin, lütfen.”</p>

  <p>Tricia tek kelimeyle şaşkına dönmüştü.</p>

  <p>“Astrolojinin bir bilim olmadığını <i>ben de</i> biliyorum,” dedi Gail. “Tabii ki değil. Astroloji gelişigüzel bir kurallar kümesidir, satranç, tenis ya da siz İngilizlerin oynadığı şu oyun neydi, onun gibi.”</p>

  <p>“Kriket? Kendi kendinden nefret? Hangisi?”</p>

  <p>“Hayır. Parlamenter demokrasi. Kurallar bir şekilde ortaya atılmıştır. Yalnızca kendi içlerinde bir şey ifade ederler. Ama bu kuralları uygulamaya başladığınız zaman, bir dizi süreç ortaya çıkar ve insanlarla ilgili bir yığın şey öğrenirsiniz. Astrolojide kurallar yıldızlar ve gezegenlerle ilgilidir. Ama dişi ve erkek ördeklerle ilgili olsaydı da bir şey fark etmezdi. Bu, yalnızca sorunun biçimlenmesine olanak veren bir düşünme yoludur. Kurallar çoğaldıkça küçülürler. Ne kadar keyfi olurlarsa o kadar iyidir. Bu bir kâğıt üzerindeki ilk bakışta anlaşılmaz izlere ince grafit tozu serpmeye benzer. Böylece bir zamanlar o kâğıdın üzerinde bulunmuş, ama şimdi orada olmayan, kayıp bir kâğıda yazılmış yazıyı görebilirsiniz. Burada önemli olan, grafit tozu değildir. O, izleri görebilmeniz için bir araçtır yalnızca. Görüyorsunuz ya, astrolojinin astronomiyle hiç ilgisi yoktur. Astroloji sadece insanların başka insanları düşünmesiyle ilgilidir.</p>

  <p>“İşte o yüzden, bu sabah, siz, yıldızlar ve gezegenler üzerine öylesine, nasıl diyeyim, öyle duygusal bir şekilde <i>odaklandığınızda,</i> kızgınlığınızın astrolojiyle ilgisi olmadığını düşündüm. Kendi kendime, o, yıldızlar ve gezegenler yüzünden kızgın ve mutsuz dedim. İnsanlar genellikle bir şey kaybettikleri zaman bu denli öfkeli ve üzgün olurlar. Bütün düşünebildiğim bu kadardı, bunun ötesinde bir anlam çıkaramadım. Bu yüzden iyi olup olmadığınızı anlamak üzere buraya geldim.”</p>

  <p>Tricia sersemlemişti.</p>

  <p>Beyninin bir kısmı bir sürü şey üretmeye başlamıştı bile. Gazetelerdeki burç köşesinin ne kadar saçma olduğu, insanlar üzerinde nasıl istatistik hilelere başvurduklarıyla ilgili bir sürü itiraz üretmekle meşguldü. Ama yavaş yavaş bu üretim sona erdi, çünkü beyninin kalan kısmının kendisini dinlemediğini fark etmişti. Tricia tam anlamıyla sersemlemişti.</p>

  <p>Onyedi senedir tam bir sır olarak sakladığı şey, tamamen yabancı biri tarafından şu an kendisine söylenmişti.</p>

  <p>Gail’e bakmak üzere döndü.</p>

  <p>“Ben...”</p>

  <p>Durdu.</p>

  <p>Barın arkasındaki minik bir güvenlik kamerası hareketini izlemek üzere ona doğru dönmüştü. Bu onu darmadağın etti. Birçok kişi onu fark etmezdi bile. Çünkü fark edilmek üzere tasarlanmamıştı. New York’taki pahalı ve şık bir otelin bile, müşterilerinden birinin ansızın silah çekip çekmeyeceğine ya da kravat takıp takmadığına emin olmadığını ima etmek için koyulmamıştı oraya. Ama votkanın arkasına ustaca gizlenmiş de olsa bir televizyon habercisinin bir kameranın ne zaman üzerine çevrildiğini bilmek üzere eğitilmiş olan içgüdüsünü aldatması mümkün değildi.</p>

  <p>“Bir şey mi oldu?” diye sordu Gail.</p>

  <p>“Hayır, ben ... beni oldukça şaşırttığınızı söylemek zorundayım,” dedi Tricia. Güvenlik kamerasını unutmaya karar verdi. Bu, hayal gücünün oynadığı bir oyun olmalıydı. Bütün gün boyunca televizyon beynini öyle çok meşgul etmişti ki. Bu ilk kez başına gelmiyordu. Trafiği izleyen bir kameranın, tam yanından geçerken onu takip etmek üzere kendisine çevrildiğine kesinlikle emindi. Bloomingdales’de bir güvenlik kamerasının, şapkaları denerken onu gözlemeyi özel bir amaç edindiğine inanmıştı. Anlaşılan aklını kaçırıyordu. Central Park’ta bir kuşun kendisine epeyce dikkatli bir şekilde baktığını bile hayal etmişti.</p>

  <p>Votkasından bir yudum alarak bunu kafasından atmaya karar verdi. Birisi barın etrafında dolaşarak herkese Bay McManus olup olmadığını soruyordu.</p>

  <p>“Pekâlâ,” dedi, birden itiraf ederek, “Bu sonuca nasıl vardınız bilmiyorum, ama ...”</p>

  <p>“Sizin deyiminizle, bir sonuca falan varmış değilim. Sadece söylediklerinizi dinledim o kadar.”</p>

  <p>“Sanırım kaybettiğim şey, başka bir hayattı.”</p>

  <p>“Bu herkesin başına geliyor. Her günün her dakikası. Verdiğimiz her kararla, aldığımız her bir nefesle bazı kapılar açılıyor, bazılarıysa kapanıyor. Çoğunu fark etmiyoruz bile. Bazılarını fark ediyoruz. Sanki siz böyle bir şeyi fark etmişe benziyorsunuz.”</p>

  <p>“Şey, evet fark ettim,” dedi Tricia. “Pekâlâ. İşte söylüyorum. Çok basit. Yıllar önce, bir partide bir adamla tanıştım. Bana bir başka gezegenden olduğunu söyleyerek kendisiyle gitmek isteyip istemediğimi sordu. Ben de tamam olur dedim. O türden bir partiydi. Ona, çantamı almamı beklemesini, sonra kendisiyle bir başka gezegene gitmekten mutlu olacağımı söyledim. O, çantama ihtiyacım olmayacağını söyledi. Ona, anlaşılan çok geri kalmış bir gezegenden geldiğini, yoksa bir kadının çantasına her zaman ihtiyacı olacağını bilmesi gerektiğini söyledim. Biraz sabırsızlandı. Ama yalnızca başka bir gezegenden geldiğini söylediği için kolay kız olmaya niyetim yoktu.</p>

  <p>“Yukarı çıktım. Çantamı bulmak biraz vakit aldı, üstelik banyoda da biri vardı, onu beklemek zorunda kaldım. Aşağı indiğimde o gitmişti.”</p>

  <p>Tricia durakladı.</p>

  <p>“Ve ...?” dedi Gail.</p>

  <p>“Bahçe kapısı açıktı. Dışarı çıktım. Işıklar vardı. Ve parıldayan bir şey. Tam da gökyüzüne yükseldiğini görebileceğim sırada yetişmiştim. Sessizce bulutların arasına yükselerek kayboldu. Bu kadar. Hikâye burada bitiyor. Bir yaşam burada bitip bir diğeri başlıyor. Ama şimdiki yaşamımın bir başka beni düşünmeden geçen neredeyse bir dakikası bile olmuyor. Çantasını almaya gitmemiş bir ben. Bana hep o ben, oralarda bir yerdeymiş ve ben onun gölgesinde yürüyormuşum gibi geliyor.”</p>

  <p>Otel personelinden biri şimdi barın çevresinde dolanıyor ve insanlara Bay Miller olup olmadıklarını soruyordu. Kimse değildi.</p>

  <p>“Bu adamın gerçekten de ... başka bir gezegenden olduğunu mu düşünüyorsunuz?” diye sordu Gail.</p>

  <p>“Şey, kesinlikle. Bir kere uzay aracı vardı. Ha, bir de iki kafası vardı.”</p>

  <p>“<i>İki</i>? Başka kimse fark etmedi mi peki?”</p>

  <p>“Parti kıyafet balosu şeklindeydi.”</p>

  <p>“Anlıyorum ...”</p>

  <p>“Üstelik de başının üzerinde bir kuş kafesi vardı ve kafesi de örtüyle örtmüştü. Papağan kılığına girmişti. Kafesi tıklatıyor, bir sürü deli saçması ‘Güzel Polly’ şakası falan yapıp haykırıyordu. Sonra bir an için örtüyü kaldırıyor ve kahkahalar atıyordu. İçeride onunla birlikte gülen bir kafa daha vardı. Onu gördüğüm anın endişe verici olduğunu söyleyebilirim.”</p>

  <p>“Sanırım doğru olanı yapmışsın, değil mi, tatlım?” dedi Gail.</p>

  <p>“Hayır," dedi Tricia. “Hayır, sanmıyorum. Bu yüzden mesleğimi de sürdüremedim. Anlıyorsunuz ya, çünkü ben bir astrofizikçiydim. Eğer gerçekten başka gezegenden gelen biriyle karşılaşmışsanız ve onun papağan taklidi yapan ikinci bir kafası varsa, artık astrofizikçi olamazsınız, öyle değil mi? Yapamazsınız. En azından ben yapamadım.”</p>

  <p>“Bunun zor olacağını anlıyorum. Sanırım kulağınıza saçma sapanmış gibi gelen konuşmalar yapan başka insanlara biraz sert çıkışınızın sebebi de bu olmalı.”</p>

  <p>“Evet,” dedi Tricia. “Sanırım haklısınız. Kusura bakmayın.”</p>

  <p>“Önemli değil.”</p>

  <p>“Bu arada, siz bunu anlattığım ilk insansınız.”</p>

  <p>“Tahmin etmiştim. Evli misiniz?”</p>

  <p>“Eee, hayır. Bugünlerde bunu anlamak çok zor değil mi? Ama sormakta haklısınız, çünkü muhtemelen nedeni buydu. Birkaç kez evlenmeye çok yaklaştım, bir çocuk istediğim için. Ama hepsi de, niçin devamlı omuzunun üzerinden baktığımı sorarak işi bitirdi. Ne diyebilirdim ki? Bir ara bir sperm bankasına gidip şansımı denemeyi bile düşündüm. Rasgele birinin çocuğuna sahip olmayı yani.”</p>

  <p>“Bunu ciddi olarak yapamazsınız değil mi?”</p>

  <p>Tricia güldü. “Muhtemelen hayır. Hiçbir zaman gerçekten gidip de araştırmadım. Hiçbir zaman. Hiçbir zaman tam olarak bir şey yapmadım. Hayat hikâyem. Gerçeğini tam olarak hiç yaşamadım. Sanırım televizyonda olmamın nedeni de bu. Hiçbir şey gerçek değil.”</p>

  <p>“Özür dilerim hanımefendi, isminiz Tricia McMillan mı acaba?”</p>

  <p>Tricia şaşırarak başını kaldırdı. Orada, ayakta duran, şoför şapkalı bir adam vardı.</p>

  <p>“Evet,” dedi, anında kendini toparlayarak.</p>

  <p>“Hanımefendi bir saattir sizi arıyorum. Otel bu isimde birinin burada kalmadığını söyledi, ama ben Bay Martin’in ofisini arayıp kontrol ettim. Onlar kesin olarak kaldığınız yerin burası olduğunu söyledikleri için tekrar sordum. Hâlâ hiç adınızı duymadıklarını söylüyorlardı. Ben buna rağmen isminizi anons ettirdiğim halde, sizi yine de bulamadılar. Bunun üzerine, ofisten arabaya bir fotoğrafınızı fakslamalarını istedim ve sizi kendim aramaya geldim.”</p>

  <p>Saatine baktı.</p>

  <p>“Saat biraz geç oldu, ama gitmek ister miydiniz?”</p>

  <p>Tricia afallamıştı.</p>

  <p>“Bay Martin? Yani NBS’den Andy Martin öyle mi?”</p>

  <p>“Evet, hanımefendi. US/AM için deneme çekimi.”</p>

  <p>Tricia ayağa fırladı. Bay McManus ve Bay Miller ile ilgili duyduğu o çağrıları hatırlamaya bile dayanamıyordu.</p>

  <p>“Yalnız acele etmemiz gerek,” dedi şoför. “Duyduğum kadarıyla Bay Martin İngiliz aksanı kullanmanın denemeye değer olacağını düşünüyordu. Kanaldaki patronuysa bu fikre kesinlikle karşı. Bay Zwingler yani. Bay Zwingler’ın bu akşam deniz kenarına tatile gideceğini de tesadüfen biliyorum, çünkü onu alıp havaalanına götürmesi gereken kişi benim.”</p>

  <p>“Pekâlâ,” dedi Tricia, “ben hazırım. Gidelim.”</p>

  <p>“Tamam, hanımefendi. Araba ön kapıda bekleyen büyük limuzin.”</p>

  <p>Tricia, Gail’e döndü. “Özür dilerim,” dedi.</p>

  <p>“Gidin! Gidin!” dedi Gail. “Ve iyi şanslar. Sizinle birlikte olmak bir zevkti.”</p>

  <p>Tricia para almak üzere çantasına uzandı.</p>

  <p>“Kahretsin,” dedi. Onu yukarda bırakmıştı.</p>

  <p>“İçkiler benden,” diye ısrar etti Gail. “Gerçekten. Benim için çok ilginç bir görüşme oldu bu.”</p>

  <p>Tricia içini çekti.</p>

  <p>“Bakın, bu sabahla ilgili olarak gerçekten özür dilerim...”</p>

  <p>“Tek bir kelime daha etmeyin. Ben iyiyim. Alt tarafı astroloji. Bu zararsız bir şey. Dünyanın sonu sayılmaz.”</p>

  <p>“Teşekkürler.” Birden içinden gelerek Tricia onu kucakladı.</p>

  <p>“Her şeyiniz yanınızda mı?” dedi şoför. “Çantanızı filan almak istemez misiniz?”</p>

  <p>“Eğer hayat bana bir şey öğrettiyse,” dedi Tricia, “bu da asla çantamı almak için geri dönmemem gerektiğidir.”</p>

  <div>
    <br />
  </div>

  <p class="p1" style="text-align: center;"><img alt="orta" src="../Images/orta.jpg" /></p>

  <div>
    <br />
  </div>

  <p>Bir saatten biraz fazla zaman sonra, Tricia, otel odasındaki iki yataktan birinin üzerinde oturmaktaydı. Birkaç dakika için yerinden kıpırdamadı. Öylece durup diğer yatağın üzerinde masum masum oturmakta olan çantasına bakıyordu.</p>

  <p>Bir elinde Gail Andrews’un bıraktığı bir not vardı. Şöyle diyordu, “Fazla hayal kırıklığına uğrama. Konuşmak istersen beni mutlaka ara. Yerinde olsam, yarın akşam evde otururdum. Bir parça dinlen. Ama bana aldırma ve endişelenme. Alt tarafı astroloji. Dünyanın sonu değil ya. Gail.”</p>

  <p>Şoför haklıydı. Aslında şoför NBS’de neler olup bittiğini Tricia’nın kuruluşta karşılaştığı herkesten daha iyi biliyordu. Martin hevesliydi, Zwingler değildi. Martin’i haklı çıkarabilmek için ona tek bir şans verilmişti ve o da bunu kullanamamıştı.</p>

  <p>Öff neyse. Neyse, neyse, neyse.</p>

  <p>Eve dönme zamanı. Hava yolunu arayıp bu akşam Heathrow’a dönme şansının hâlâ olup olmadığını sorma zamanı. Kalın telefon rehberine uzandı.</p>

  <p>Ah. Her şey sırayla.</p>

  <p>Rehberi tekrar yerine bıraktı, çantasını aldı ve banyoya götürdü. Tezgâhın üzerine koydu ve içinde kontakt lenslerinin bulunduğu küçük plastik kutuyu çıkardı. Onlarsız ne okuması için verilen metni ne de karşısındaki ekranda akan yazıları düzgün bir şekilde okuyabilmişti.</p>

  <p>Küçük plastik mercekleri gözlerine yerleştirirken, hayatta öğrendiğim bir şey varsa o da çantamı almak için geri dönmemem gereken zamanlar olduğu gibi, dönmem gereken zamanların da olduğu, diye düşündü. Ama hayat ona bu iki durum arasındaki ayrımı yapabilmeyi o ana dek öğretmemişti.</p>
</body>
</html>
