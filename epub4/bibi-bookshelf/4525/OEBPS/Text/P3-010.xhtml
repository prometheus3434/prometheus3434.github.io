<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/SM.css" rel="stylesheet" type="text/css" />
</head>

<body>
  <h3>on <img alt="SAG" src="../Images/SAG.jpg" /></h3>

  <p>Arthur Dent’in bedeni fırıl fırıl dönüyordu.</p>

  <p>Etrafını çevreleyen Evren milyonlarca pırıltılı parçacığa bölünmüş ve kopan her bir parçacık, gümüş renkli yüzeyinde yakıcı bir alev ve yıkımdan oluşan felaketi yansıtarak boşluk içinde sessizce dönmeye başlamıştı.</p>

  <p>Sonra Evrenin ötesindeki siyahlık patladı, siyahlığın her bir parçacığı cehennemin kızgın dumanlarıydı.</p>

  <p>Derken Evrenin ötesindeki siyahlığın ötesindeki hiçlik patlayıp püskürdü ve parçalanmış Evrenin ötesindeki siyahlığın ötesindeki hiçliğin ötesinde kocaman laflar eden kocaman bir adamın karanlık silueti vardı.</p>

  <p>“İşte, bunlar,” dedi görüntü, oturduğu kocaman koltukta konuşarak, “Krikkit Savaşlarıydı. Yani Galaksimizin yaşadığı gelmiş geçmiş en büyük felaket. Burada yaşadıklarınız...”</p>

  <p>Slartibartfast süzülerek yanlarından geçerken elini salladı.</p>

  <p>“Bu yalnızca bir belgesel,” diye seslendi. “Üstelik iyi bir bölüm de sayılmaz. Çok özür dilerim, geriye sarma düğmesini bulamıyorum ...”</p>

  <p>“ ... milyarlarca ve milyarlarca masum ...”</p>

  <p>“Şu anda sakın,” diye seslendi Slartibartfast, tekrar yanlarından geçerken, bir yandan da Bilgilendirici Görüntüler Merkezinin duvarına taktığı ve aslında hâlâ orada takılı olan şeyi deli gibi kurcalıyordu, “herhangi bir şey satın almayı kabul etmeyin.”</p>

  <p>“ ... halkın, yaratıkların, dost olduğunuz varlıkların ...”</p>

  <p>Müzik iyice yükseldi - her şey gibi müzik ve akorlar da kocamandı. Adamın arkasında girdaplanarak dönüp duran kocaman sisin içinden üç uzun sütun yavaşça yükseldi.</p>

  <p>“ ... yaşadığı, geçirdiği - ya da genellikle geçiremediği şeyler. Bunu bir düşünün, dostlarım. Unutmayalım ki - ve birazdan ben daima hatırlamamızı sağlayacak bir yol önereceğim - Krikkit Savaşlarından önce Galaksimiz zor bulunan ve harika bir şeydi, yani mutlu bir Galaksiydi.”</p>

  <p>Bu noktada uçsuz bucaksız müzik genişledikçe genişliyordu.</p>

  <p>“Mutlu bir Galaksi, dostlarım, tıpkı Wikkit Kapısı<a href="../Text/DiPNOTLAR.xhtml#a24" id="k24"><sup>[24]</sup></a>&nbsp;sembolünün temsil ettiği gibi!”</p>

  <p>Üç sütun artık açıkça görülebiliyordu; üstlerinde iki çapraz parça bulunan üç uzun sütun, Arthur’un aptallaşmış zihnini iyice salaklaştıracak kadar tanıdıktı.</p>

  <p>“Üç sütun,” diye gürledi adam. “Galaksinin Gücünü ve Kudretini simgeleyen Çelik Sütun!”</p>

  <p>Projektörler çelik ya da ona çok benzer bir şeyden yapıldığı açıkça görülebilen soldaki sütun üzerinde bir aşağı bir yukarı gezinerek çılgın danslar yaptı. Müzik zonkladı ve gürledi.</p>

  <p>“Galaksideki Bilim ve Akıl güçlerini simgeleyen,” diye ilan etti adam, "Pleksiglas Sütun!”</p>

  <p>Başka projektörler sağ taraftaki şeffaf sütun üzerinde egzotik bir şekilde aşağı yukarı gezinerek şeffaf sütunun içinde çarpıcı desenler çiziyorlardı ve Arthur Dent’in midesinde açıklanamaz ve ani bir dondurma yeme arzusu oluştu.</p>

  <p>“Ve,” diye devam etti gürleyen ses, “Doğanın ve Maneviyatın güçlerini simgeleyen,” ses burada harikulade duygular yüklenerek belli belirsiz boğuklaştı, “Ahşap Sütun.”</p>

  <p>Işıklar ortadaki sütunu bulmuştu. Müzik sözle anlatılamayan duyguların hüküm sürdüğü alanlara doğru cesurca tırmandı.</p>

  <p>“Aralarında da onları destekleyen,” ses tırmanıyor ve en yüksek noktasına yaklaşıyordu, “Refahın Altın Çubuğu ile Barışın Gümüş Çubuğu!”</p>

  <p>Artık bütün yapı göz kamaştırıcı bir ışık seline boğulmuş ve bereket versin müzik de fark edilebilme sınırlarının çok ötesine geçmişti. Üç sütunun tepesinde pırıl pırıl parlayan iki çubuk oturtulmuştu. Onların da üzerinde kızlar oturuyor gibi görünüyordu ya da belki bunların melek yerine geçmesi istenmişti. Gerçi genelde melekler bu kızlardan daha giyinik olarak temsil edilirdi ya.</p>

  <p>Ansızın, herhalde Kozmos olması gereken yerde, dramatik bir sessizlik oldu ve ışıklar karardı.</p>

  <p>“Galakside tek bir dünya bile,” diye heyecanla titredi adamın uzman sesi, “tek bir uygarlaşmış dünya bile yoktur ki bu sembol orada bugün bile saygı görmesin. Bu sembol ilkel dünyalarda bile ırkların anılarında varlığını korumaktadır. Krikkit güçlerinin yok ettiği şey işte buydu ve şimdi onların dünyasını ebediyetin sonuna kadar kilit altında tutan da odur!”</p>

  <p>Ve gösterişli bir hareketle adam elinde Wikkit Kapısının bir maketini oluşturdu. Baştan sona olağanüstü olan bu gösteride boyutları saptamak son derece zor olmakla birlikte, maketin boyu bir metre kadar olmalıydı.</p>

  <p>“Elbette ki bu, orijinal anahtar değil. Orijinali, herkesin bildiği gibi yok edilmiş ve uzay-zamanın sürekliliğinin sonsuza kadar dönüp duran anaforlarının içinde parçalanıp gitmişti. Bu, onun hayranlık verici bir kopyasıdır ve hünerli ustalarımız tarafından el işçiliğinin kadim sırları kullanılarak elle işlenip sevgiyle bir araya getirilmiştir; ölenlerin anısına ve onların canlarını vererek korudukları Galaksiye -bizim galaksimize- bir övgü olarak sahip olmaktan gurur duyacağınız bir hatıradır ...”</p>

  <p>Tam da o anda Slartibartfast tekrar yanlarından geçti.</p>

  <p>“Buldum,” dedi. “Bu saçmalıkların hepsinden kurtulabiliriz. Yalnızca başınızı eğmeyin, yeter.”</p>

  <p>“Şimdi borcumuzu ödemek için başlarımızı eğelim,” dedi ses tekdüzeleşerek, sonra bunu çok daha hızlı ve tersine doğru tekrarladı.</p>

  <p>Işıklar gelip gitti, sütunlar kayboldu, adam tersine doğru geveleyerek hiçliğe karıştı ve Evren birden tekrar çevrelerini sardı.</p>

  <p>“Ana fikri anladınız mı?” diye sordu Slartibartfast.</p>

  <p>“Ben şaşırdım,” dedi Arthur, “ve sersemledim.”</p>

  <p>"Ben uyuyordum,” dedi tam bu sırada süzülerek görüntüye giren Ford.</p>

  <p>“Bir şey kaçırdım mı?”</p>

  <p>Bir kez daha kendilerini acı verici yükseklikteki bir kayalığın ucunda hafifçe sallanırken buldular. Rüzgâr yüzlerinde ve Galaksinin gelmiş geçmiş en büyük ve en güçlü uzay savaş filolarının kalıntılarının canlı bir ateşle yanarak hayata döndüğü alanın üzerinde kamçı gibi şaklıyordu. Donuk bir pembeliğe sahip olan gökyüzü çok tuhaf bir renkle karışıp maviye dönerek kararıyor ve yukarı doğru siyahlaşıyordu. Dumanlar inanılmaz bir hızla göklerden döne döne aşağı doğru iniyordu.</p>

  <p>Artık olaylar neredeyse birbirinden ayırt edilemeyecek kadar hızlı bir şekilde önlerinden geçerek geriye sarılıyordu ve kısa bir süre sonra, devasa bir yıldız savaş gemisi -sanki ona “böö” deyip korkutmuş gibi- hızla onlardan uzaklaştığında, bunun ilk girdikleri nokta olduğunu zar zor fark edebildiler.</p>

  <p>Ama şimdi işler iyiden iyiye hızlanmış, Galaktik tarihin yüzyılları dönerek, kıvrılıp bükülerek, yanıp sönerek onlara şöyle bir dokunarak, onları hafifçe sallayarak, flu bir video görüntüsü gibi titreşerek geçip gitmekteydi. Yalnızca bir hastanın göğsünü dinlerken duyulana benzeyen iniltili bir ses duyuluyordu.</p>

  <p>Gittikçe yoğunlaşan olay karmaşası arasında periyodik olarak korkunç felaketleri, derin korkuları, büyük afetlerin yarattığı şokları hissediyorlardı ve bunlar daima, yuvarlanan tarih çığında tek net olarak görünen ve yinelenen belirli görüntülerle bağlantılı oluyordu: bir kriket kalesi, küçük kırmızı sert bir top, zorlu beyaz robotlar ve bir de daha az belirgin, karanlık ve bulutlu bir şey.</p>

  <p>Ama zamanın bu titrek geçişinden yükselen ve belirgin başka bir duygu daha vardı.</p>

  <p>Nasıl ki, kısa aralıklarla duyulan bir dizi tıkırtı hızlandığında, her bir tıkırtı bağımsız tanımını yitirip süregiden tek bir tonda yükselirse, burada karşılaşılan tek tek izlenimler de aynı şekilde süregiden bir duygu niteliği kazanmıştı - ama bu yine de bir duygu sayılmazdı. Eğer bunun ille de bir duygu olması gerekiyorsa, bu tamamen duygusuz bir duyguydu o zaman. Bu, nefretti, amansız bir nefret. Soğuktu, buz gibi değil, ama duvar gibi bir soğuk. Kişisel değildi, kalabalıkta rastgele savrulan bir yumruk gibi değil de bilgisayarda yazılmış park cezası gibi kişisel değildi. Ve öldürücüydü - yine bir kurşun ya da bıçak gibi değil, bir otoyolda karşınıza çıkacak bir tuğla duvar gibi öldürücüydü.</p>

  <p>Tıpkı yükselen tonun niteliğini değiştirip yükselirken armoni kazanması gibi, bu duygusuz duygu da aynı şekilde işitilmeyen, ama dayanılmaz bir çığlığa dönüşüyor, ansızın bir suçluluk ve başarısızlık çığlığı haline geliyordu.</p>

  <p>Ve yine ansızın durmuştu.</p>

  <div>
    <br />
  </div>

  <p class="p1" style="text-align: center;"><img alt="orta" src="../Images/orta.jpg" /></p>

  <div>
    <br />
  </div>

  <p>Kendilerini huzurlu bir akşamda sakin bir tepenin üzerinde dikilirken buldular.</p>

  <p>Güneş batmaktaydı.</p>

  <p>Dört bir yanlarında hafif bir engebeyle göz alabildiğine uzanan yemyeşil kırlar vardı. Kuşlar bütün bunlar hakkında ne düşündüklerini şakıyordu ve genel fikir her şeyin yolunda olduğu yönündeydi. Biraz ötede oynayan çocukların sesleri duyuluyor, bu sesin görünen kaynağından biraz ötedeyse solan akşam aydınlığında küçük bir kasabanın dış hatları seçilebiliyordu.</p>

  <p>Kasabanın büyük bölümü beyaz taşlarla inşa edilmiş alçak binalardan meydana gelmiş gibi görünüyordu. Ufuk çizgisi yumuşak ve hoş kavislerden oluşuruyordu.</p>

  <p>Güneş neredeyse batmıştı.</p>

  <p>Hiçlikten çıkıyormuş gibi görünen bir müzik başladı aniden. Slartibartfast bir düğmeye asıldı ve ses kesildi.</p>

  <p>“Bu ...” dedi bir ses. Slartibartfast bir düğmeye asıldı ve ses kesildi.</p>

  <p>“Bunu size açıklayacağım,” dedi usulca.</p>

  <p>Burası huzur dolu bir yerdi. Arthur kendini mutlu hissetti. Hatta Ford bile neşeli görünüyordu. Kasabaya doğru kısa bir süre yürüdüler, ayaklarının altındaki çimenlerin Bilgilendirici Görüntüsü hoş ve taptazeydi, çiçeklerin Bilgilendirici Görüntüsüyse tatlı ve güzel kokular saçıyordu. Yalnızca Slartibartfast endişeli ve aksi görünüyordu.</p>

  <p>Durdu ve başını kaldırıp yukarı baktı.</p>

  <p>Ansızın Arthur’un aklına bir şey geldi, bu en sonda ya da daha doğrusu, bütün o bulanık bir şekilde yaşadıkları dehşetin en başında geldiğine göre pis bir şeyler olacak demekti. Böylesine şiirsel bir yerde kötü şeylerin olabileceğini düşünmek onun da canını sıktı. O da başını kaldırıp yukarı baktı. Gökyüzünde hiçbir şey yoktu.</p>

  <p>“Buraya saldırmak üzere falan değiller, değil mi?” dedi. Bunun yalnızca içinde yürüdüğü bir kayıt olduğunu hatırladı, ama yine de paniklediğini hissetti.</p>

  <p>“Buraya saldırmak üzere olan hiçbir şey yok,” dedi Slartibartfast, sesi beklenmedik şekilde duyguyla titremişti. “Burası her şeyin başladığı yer. Burası o yerin kendisi. Burası Krikkit.”</p>

  <p>Gözlerini dikip gökyüzüne baktı.</p>

  <p>Gökyüzü, bir ufuktan diğerine, doğudan batıya, kuzeyden güneye, tamamen simsiyahtı.</p>
</body>
</html>
