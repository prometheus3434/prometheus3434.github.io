<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/SM.css" rel="stylesheet" type="text/css" />
</head>

<body>
  <h3>otuzdört <img alt="SAG" src="../Images/SAG.jpg" /></h3>

  <p>Güneş çıktı ve onlara neşeyle ışıldadı. Bir kuş şakıdı. Ilık bir meltem ağaçlar arasında gezindi ve çiçeklerin başlarını hafifçe kaldırırken kokularını da ormanın içinde uzaklara doğru taşıdı. Bir böcek vızıldayarak böcekler öğleden sonra ne yapıyorsa işte onu yapmaya gitti. Ağaçların arasından işitilen ahenkli seslerin hemen ardından iki genç kız beliriverdi. Ford Prefect ve Arthur Dent’in, görünüşe göre yerde ıstırap içinde kıvranan, gerçekteyse sessiz bir kahkaha krizi içinde sarsılan vücutlarını görünce şaşırarak durdular.</p>

  <p>“Hayır, gitmeyin,” diye seslendi Ford Prefect, iki nefes alışı arasında, “hemen yanınıza geliyoruz.”</p>

  <p>“Ne oluyor böyle?” diye sordu kızların biri. İkilinin uzun boylu ve narin yapılı olanıydı. Golgafrinçan’da personel memurluğu yapmış, ama bu işten pek hoşlanmamıştı.</p>

  <p>Ford kendini toparladı.</p>

  <p>“Özür dilerim,” dedi, “merhaba. Arkadaşım ve ben tam hayatın anlamı üzerine felsefe yapıyorduk. Eğlenceli bir egzersiz.”</p>

  <p>“Aaa, sizsiniz,” dedi kız, “bu öğleden sonra bize bir gösteri yapmıştınız. Başlangıçta çok komiktiniz, ama sonra biraz fazla üstlerine gittiniz.”</p>

  <p>“Öyle mi? Ya, evet.”</p>

  <p>“Evet, niye öyle yaptınız?” diye sordu ikinci kız, diğerinden daha kısa boylu ve yuvarlak yüzlüydü. Golgafrinçan’da küçük bir reklam şirketinin sanat yöneticiliğini yapmıştı. Şu anda içinde oldukları dünyanın zorlukları ne olursa olsun, ertesi sabah uyandığında karşılaşacağı şeyin neredeyse birbirinin aynısı yüzlerce diş macunu tüpü fotoğrafı olmayacağını bilerek her akşam derin bir şükran hissiyle uyuyordu.</p>

  <p>“Niye mi? Hiçbir nedeni yok. Hiçbir şeyin nedeni yoktur.” dedi Ford Prefect neşeli bir sesle. “Gelin ve bize katılın; benim adım Ford, bu da Arthur. Şu anda bir süre hiçbir şey yapmayacaktık, ama bu biraz ertelenebilir.”</p>

  <p>Kızlar onlara şüpheyle baktı.</p>

  <p>“Benim adım Agda,” dedi uzun boylu olanı, “ve bu da Mella.”</p>

  <p>“Merhaba Agda, merhaba Mella,” dedi Ford.</p>

  <p>“Sen hiç konuşmaz mısın?” dedi Arthur’a, Mella.</p>

  <p>“Şey, eninde sonunda konuşurum,” dedi Arthur gülümseyerek, “ama yine de Ford kadar değil.”</p>

  <p>“İyi.”</p>

  <p>Küçük bir sessizlik oldu.</p>

  <p>“Yalnızca iki milyon yılımız,” diye sordu Agda, “olduğunu söylerken ne demek istedin? Söylediklerinden bir anlam çıkaramadım.”</p>

  <p>“Ha, şu iş,” dedi Ford, “önemli değil.”</p>

  <p>“Bütün mesele gezegenin bir hiperuzay kestirme yolu için yıkılmasında,” dedi Arthur omuzlarını silkerek, “ama bu iki milyon yıl sonra olacak bir şey, üstelik onlar Vogonlar ve sadece Vogonların yapacağı bir şeyi yapıyorlar işte.”</p>

  <p>“Vogonlar mı ?” dedi Mella.</p>

  <p>“Evet, siz onları tanımazsınız.”</p>

  <p>“Bu fikre nasıl kapıldınız?”</p>

  <p>“Gerçekten de önemli değil. Geçmişten ya da gelecekten kalma bir rüya gibi.” Arthur gülümsedi ve uzaklara baktı.</p>

  <p>“Konuştuklarınızın bir anlam ifade etmemesi sizi endişelendiriyor mu?” dedi Agda.</p>

  <p>“Dinleyin, bunları unutun gitsin,” dedi Ford, “her şeyi unut. Hiçbir şeyin önemi yok. Bakın, nefis bir gün, bunun keyfini çıkarın. Güneş, tepelerin yeşilliği, vadinin dibinde akan dere, yanan ağaçlar.”</p>

  <p>“Bu yalnızca bir rüya bile olsa, yine de oldukça ürkütücü bir rüya,” dedi Mella, “sadece kestirme bir yol açmak için bir gezegeni yok etmek.”</p>

  <p>“Şey, ben daha kötülerini de gördüm,” dedi Ford, “yedinci boyuttaki bir gezegenin galaksilerarası bar bilardosunda top olarak kullanıldığını okumuştum. Bir kara deliğe düşürülmüş. On milyar kişi ölmüş.”</p>

  <p>“Bu çılgınca,” dedi Mella.</p>

  <p>“Ama otuz puan da toplamış.”</p>

  <p>Agda ve Mella birbirlerine baktılar.</p>

  <p>“Bak," dedi Agda, “komite toplantısından sonra bu akşam bir parti var. İsterseniz siz de gelebilirsiniz.”</p>

  <p>“Evet, tabii,” dedi Ford.</p>

  <p>“İsterim,” dedi Arthur.</p>

  <div>
    <br />
  </div>

  <p class="p1" style="text-align: center;"><img alt="orta" src="../Images/orta.jpg" /></p>

  <div>
    <br />
  </div>

  <p>Nice saatler sonra, Arthur ve Mella oturmuş, ağaçların monoton kızıl parıltısının üzerinde yükselen ayı seyrediyorlardı.</p>

  <p>“Şu gezegenin yok olmasıyla ilgili öykü ...” diye başladı Mella.</p>

  <p>“İki milyon yıl sonra, evet.”</p>

  <p>“Söyleyişine bakılırsa, bunun gerçek olduğuna inanıyor gibisin.”</p>

  <p>“Evet, sanırım öyle. Aslında o sırada ben de oradaydım.”</p>

  <p>Kız kafasını şaşkınlıkla salladı.</p>

  <p>“Çok tuhaf birisin,” dedi kız.</p>

  <p>“Hayır, ben çok sıradan sayılırım,” dedi Arthur, “ama başıma birtakım çok tuhaf şeyler geldi. Değiştirici olmaktan çok değiştirildiğimi söyleyebilirsin.”</p>

  <p>“Peki ya arkadaşının sözünü ettiği o diğer gezegen, şu kara deliğe düşürülen?”</p>

  <p>“Şey, onu bilmiyorum. Kitaptan okuduğu bir şey gibi galiba.”</p>

  <p>“Ne kitabı?”</p>

  <p>Arthur durakladı.</p>

  <p>“<i>Otostopçunun Galaksi Rehberi</i>,” dedi en sonunda.</p>

  <p>“O da nedir?”</p>

  <p>“Şey, bu akşam ırmağa attığım bir şey, o kadar. Ona artık ihtiyaç duyacağımı sanmıyorum,” dedi Arthur Dent.</p>
</body>
</html>
