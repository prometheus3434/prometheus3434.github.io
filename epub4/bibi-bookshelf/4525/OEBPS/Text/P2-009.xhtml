<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/SM.css" rel="stylesheet" type="text/css" />
</head>

<body>
  <h3>dokuz <img alt="SAG" src="../Images/SAG.jpg" /></h3>

  <p>Kurbağayıldızı yıldız sisteminin ikinci gezegenini sarmalayan hava bayat ve kötülük doluydu.</p>

  <p>Yüzeyinin üzerinde durmaksızın esen nemli ve soğuk rüzgârlar, tuz düzlüklerini, kurumuş çayırları, çürümekte olan arapsaçı gibi bitkileri ve harap olmuş şehirlerin kalıntılarını süpürmekteydi. Yüzeyde hiçbir hayat belirtisi yoktu. Galaksinin bu tarafında bulunan birçok gezegende olduğu gibi, yüzey çoktan terk edilmişti.</p>

  <p>Şehirlerin içinde, çökmekte olan eski evler arasında gezinen rüzgârın uğuldayan sesi yeterince hüzün vericiydi; sağa sola huzursuzca sallanan o kapkara yüksek gökdelenlerin temellerini kırbaçlayan rüzgâr bu hüznü daha da artırıyordu. Bu kulelerin tepelerinde, bir zamanlar orada egemen olan uygarlıktan geriye tek sağ kalan canlılar olan, kocaman, cılız ve kötülük kokan uğursuz kuş kolonileri vardı artık.</p>

  <p>Bununla birlikte rüzgârın uğultusu en çok da bu terk edilmiş şehirlerin en büyüğünün eteklerinde uzanan gri renkli geniş bir ovanın ortasında yükselen ve bir çıban başını andıran yerin üzerinde estiğinde huzursuzluk veriyordu.</p>

  <p>Bu gezegene Galaksideki en kötü yer unvanını kazandıran şey de çıban başını andıran o yerdi. Dışarıdan bakıldığında yaklaşık dokuz metre çapında basit çelik bir kubbeydi. Oysa içeriden bakıldığında orası aklın kavrayabileceğinden çok daha korkunç bir yerdi.</p>

  <p>Buradan yüz metre kadar ötede, kubbeyle arasında yüzeyi çukurlarla dolu, hayal edilebilecek en kurak, verimsiz ve lanet olası bir toprak uzantısı olan ve bir tür iniş pisti demek zorunda kalacağımız bir alan vardı. Bir başka deyişle, o geniş alanda, iniş sırasında hasar görmüş, iki üç düzine kadar çeşit çeşit bina gövdesi dağılmıştı.</p>

  <p>Bu binaların üzerinde ve çevresinde uçarak dolaşmakta olan bir zihin vardı, bir şeyler bekleyen bir zihin.</p>

  <p>Zihin bütün dikkatini gökyüzüne yöneltmişti ve çok geçmeden ufukta, çok daha küçük noktalardan oluşmuş bir çemberin sardığı büyükçe bir noktanın belirdiğini gördü.</p>

  <p>Büyük nokta <i>Otostopçunun Galaksi Rehberi</i> ofislerinin bulunduğu binanın sol kulesiydi ve Kurbağayıldızı B Dünyası’nın stratosferi boyunca inişe geçerek alçalmaya başlamıştı.</p>

  <p>Kule alçalırken, Roosta uzadıkça uzayan huzursuz sessizliği birden bozdu.</p>

  <p>Ayağa kalktı, havlusunu bir çantaya tıkıştırdı. “Beeblebrox, şimdi buraya yapmak üzere gönderildiğim işi yapacağım,” dedi.</p>

  <p>Zaphod, Marvin’le birlikte konuşulmamış düşüncelerini paylaşarak oturduğu köşeden başını kaldırıp adama baktı.</p>

  <p>“Evet?”</p>

  <p>“Bina kısa süre sonra inişini tamamlamış olacak. Binayı terk ederken, sakın kapıdan çıkma,” dedi Roosta, “pencereden çık.”</p>

  <p>“İyi şanslar,” diye ekledi, yürüyerek odadan dışarı çıktı ve girdiği kadar esrarengiz bir şekilde Zaphod’un yaşamından kaybolup gitti.</p>

  <p>Zaphod ayağa fırladı ve kapıyı açmayı denedi, ama Roosta onu çoktan kilitlemişti. Omuzlarını silkti ve köşesine döndü.</p>

  <p>İki dakika sonra, bina kötü iniş yapan diğer enkazların arasına iniş yaptı. Ona eşlik eden Kurbağayıldızı Savaşçıları güç ışınlarını kestiler, tekrar havalanarak, yaşamaya çok daha elverişli bir yer olan Kurbağayıldızı A Dünyası’na doğru uzaklaştılar. Hiçbir zaman Kurbağayıldızı B Dünyası’na inmezlerdi. Kimse inmezdi. Total Perspektif Girdabı kurbanları dışında hiç kimse, onun yüzeyinde yürümemişti.</p>

  <p>İniş çarpması Zaphod’u çok fena sarsmıştı. Bir süre büyük bölümü tozlu bir moloz yığınına dönüşmüş olan odanın sessizliği içinde uzandı. Hayatının en kötü dönemini yaşıyor olmalıydı. Kendini afallamış, yapayalnız ve sevgisiz hissediyordu. En sonunda başına gelecek olan her neyse onunla bir an önce yüzleşmeye karar verdi.</p>

  <p>Kırık dökük odada etrafına bakındı. Kapı çerçevesinin etrafındaki duvar çatlamış ve kapı açılmıştı. Pencereyse kapalıydı ve bir mucize eseri camı bile kırılmamıştı. Bir an için tereddüt etti, sonra eğer az önceki ilginç konuğu bütün başına gelenlere, yalnızca ona söylediğini söyleyebilmek için katlanmışsa, bunun iyi bir nedeni olması gerektiğini düşündü. Marvin’in yardımıyla camı açtı. İniş çarpmasının kaldırdığı toz bulutları ve binalarının çevresindeki diğer binalar Zaphod’un dış dünyayı görmesini engelliyordu.</p>

  <p>Bu onun ciddi olarak pek de umurunda değildi. Asıl ilgilendiği aşağı baktığında gördükleriydi. Zarniwoop’un ofisi onbeşinci kattaydı. Bina kırkbeş derecelik bir açıyla yere konmuştu, ama yine de iniş yürek durduracak zorlukta gözüküyordu.</p>

  <p>Nihayet, Marvin’den gelen bir dizi aşağılayıcı bakışla iğnelenerek, derin bir nefes aldı, dört ayak üzerinde binanın dik eğimli yüzeyine çıktı. Marvin de onu izledi ve birlikte yerle aralarındaki onbeş katı, eziyet içinde ve ağır ağır emekleyerek inmeye başladılar.</p>

  <p>Emekledikçe, rutubetli hava ve toz ciğerlerine doluyor, gözlerini yaşartıyor ve bulunduğu yükseklik başını döndürüyordu.</p>

  <p>Arada sırada Marvin’den gelen ve “Siz organik canlı türleri bu tür şeylerden hoşlanıyorsunuz demek? Sırf bilgi edinmek için soruyorum,” türünden laflar kafasını daha da çok bozuyordu.</p>

  <p>Paramparça olmuş binadan inilecek mesafenin neredeyse yarısına geldiklerinde, dinlenmek için durdular. Korkudan ve bitkinlikten soluk soluğa yatan Zaphod’un gözüne Marvin her zamankinden bir nebze daha neşeliymiş gibi göründü. Daha sonra, bunun öyle olmadığını fark etti. Robot yalnızca kendi ruh haline göre daha neşeli görünüyordu.</p>

  <p>Yavaş yavaş yerleşen toz bulutları arasından büyük, kemikli ve siyah bir kuş çıkageldi, kemikli bacaklarıyla Zaphod’dan birkaç metre öteye, eğik bir pencere kenarına kondu. Biçimsiz kanatlarını toplayarak tüneği üzerinde beceriksiz bir şekilde sallandı.</p>

  <p>Kanatlarının genişliği yaklaşık iki metre olmalıydı, kafası ve boynuysa bir kuş için dikkat çekecek kadar büyüktü. Yüzü düzdü, gagası gelişmemişti, kanatlarının alt tarafının tam ortasında, düpedüz ele benzeyen körelmiş bir organ vardı.</p>

  <p>Aslında bu kuş neredeyse insanı andırıyordu.</p>

  <p>Durgun gözlerini Zaphod’a çevirdi ve gagasını gönülsüz bir tavırla takırdattı.</p>

  <p>“Git buradan,” dedi Zaphod.</p>

  <p>“Tamam,” diye mırıldandı kuş suratsızca ve tekrar toz bulutunun içine doğru kanat çırptı.</p>

  <p>Zaphod kuşun arkasından bakakaldı.</p>

  <p>“O kuş biraz önce benimle konuştu mu?” diye tedirginlikle Marvin’e sordu. Alternatif bir açıklama olarak, kendisine aslında hayal gördüğünü söylese robota inanmaya çoktan hazırdı.</p>

  <p>“Evet,” diye onayladı Marvin.</p>

  <p>Zaphod’un kulaklarını derin ve ruhani bir ses doldurdu. “Zavallı ruhlar.”</p>

  <p>Sesin kaynağını bulmak için zınk diye döndüğünde neredeyse az kalsın aşağı düşecekti Zaphod. Dışarı fırlamış bir pencere çerçevesine çılgınca tutundu ve eli kesildi. Nefesini tutarak bekledi.</p>

  <p>Sesin hiçbir görünür kaynağı yoktu - ortalıkta kimsecikler görünmüyordu. Buna rağmen, ses yine konuştu.</p>

  <p>“Trajik bir geçmişleri var. Korkunç bir felaket.”</p>

  <p>Zaphod çıldırmış gibi etrafına bakındı. Ses derin ve sakindi. Farklı koşullar altında yatıştırıcı bile denebilirdi. Ancak boşluktan gelen ve gövdesi görülemeyen bir sesin size seslenmesinin hiçbir yatıştırıcı tarafı yoktu, özellikle de Zaphod Beeblebrox gibi, iniş yaparken yere çakılmış bir binanın sekizinci katında bir pencere pervazına asılı ve kendini hiç de rahat hissetmezken.</p>

  <p>“Hey, eee ...” diye kekeledi.</p>

  <p>“Onların hikâyesini anlatmamı ister misin?” dedi ses sakin bir tonlamayla.</p>

  <p>“Hey, kimsin sen?” diye soludu Zaphod, “Neredesin?”</p>

  <p>“O zaman, belki daha sonra,” diye mırıldandı ses. “Benim adım Gargravarr. Ben Total Perspektif Girdabının Koruyucusuyum.”</p>

  <p>“Seni niçin göremi...”</p>

  <p>“Eğer soluna doğru iki metre kadar ilerlersen,” dedi ses, biraz yükselerek, “inişinin oldukça kolaylaşacağını göreceksin. Bir denesene?”</p>

  <p>Zaphod baktı ve binanın yanından aşağı kadar inen kısa yatay oluklar gördü. Minnettar bir şekilde onlara doğru yöneldi.</p>

  <p>“Neden aşağıda yine görüşmüyoruz?” dedi ses kulağına ve kayboldu.</p>

  <p>“Hey,” diye seslendi Zaphod, “Neredesin ...?”</p>

  <p>“Yalnızca birkaç dakikanı alacak ...” dedi ses çok zayıf bir şekilde.</p>

  <p>“Marvin,” dedi Zaphod içtenlikle, hemen yanında mutsuz bir halde çömelen robota, “Bir ... bir ses ... biraz önce ...”</p>

  <p>“Evet,” dedi Marvin kısaca.</p>

  <p>Zaphod kafalarını sallayarak onayladı. Tehlikehassasiyetli Güneş Gözlüklerini tekrar cebinden çıkardı. Simsiyahtılar ve bu kadar zamanda cebindeki bilinmeyen metal nesne onları iyice çizmişti. Gözlükleri taktı. Ne yaptığını görmezse aşağı daha kolay inebilirdi.</p>

  <p>Dakikalar sonra, binanın sökülmüş, eğri büğrü temellerine tutundu ve bir kez daha gözlüklerini çıkarıp yere atladı.</p>

  <p>Marvin de bir iki dakika sonra ona katılarak tozların ve moloz yığınlarının üzerine yüz üstü uzandı. Görünüşe bakılırsa kıpırdamaya hiç niyeti yoktu.</p>

  <p>“Ah, işte geldiniz,” diyen sesi aniden kulaklarında duydu Zaphod. “Sizi orada öylece bıraktığım için kusura bakmayın, yükseklik korkum var da. Yani en azından,” diye ekledi şakacı bir edayla, “eskiden yükseklik korkum vardı.”</p>

  <p>Zaphod dikkatle, ağır ağır etrafı inceledi ve sesin kendisinin gözünden kaçmış bir kaynağı olup olmadığını araştırdı. Ama tek görebildiği toz, yıkıntılar ve çevredeki binaların yüksek gövdeleriydi.</p>

  <p>“Hey, eee, seni neden göremiyorum?” dedi. “Neden burada değilsin.”</p>

  <p>“<i>Buradayım</i>,” dedi ses yavaşça. “Bedenim de gelmek istedi, ama şu anda biraz meşgul. Yapılacak işler, görülecek kişiler var.” Bir tür ruhani iç çekişin ardından ekledi, “bedenler nasıldır, bilirsin.”</p>

  <p>Zaphod bundan kuşkuluydu.</p>

  <p>“Bildiğimi sanıyordum,” dedi.</p>

  <p>“Tek umudum bir dinlenme kürüne girmiş olması,” diye devam etti ses, “son zamanlardaki gibi yaşamayı sürdürürse dirseklerini tüketecek.”</p>

  <p>“Dirsekler mi?” dedi Zaphod, “sihri tüketecek demek istiyorsun herhalde.”</p>

  <p>Ses, bir süre sustu. Zaphod huzursuzca etrafına bakındı. Hâlâ orada mıydı, gitmiş miydi, ne yapıyordu, Zaphod hiç bilmiyordu. Sonra ses yine konuştu.</p>

  <p>“Evet, demek Girdaba sokulacaksın, öyle mi?”</p>

  <p>“Eee, yani,” dedi Zaphod, aldırmaz gibi görünmeye çabaladı, ama başaramadı. “Biliyorsun, hiç de acelem yok. Şöyle bir dolanıp çevredeki manzarayı da seyredebilirim, ne dersin?”</p>

  <p>“Çevrenin manzarasına ilişkin bir fikrin var mı?” diye sordu Gargravarr’ın sesi.</p>

  <p>“Eee, hayır.”</p>

  <p>Zaphod yıkıntıların üzerine tırmandı ve görüşünü engelleyen yıkılmış binalardan birinin köşesinden öbür tarafa dolaştı.</p>

  <p>Kurbağayıldızı B Dünyası’nın manzarasına şöyle bir baktı.</p>

  <p>“Şey, tamam,” dedi, “o zaman buralarda biraz tembel tembel dolanırım.”</p>

  <p>“Hayır,” dedi Gargravarr, “Girdap artık hazır ve seni bekliyor. Gelmelisin. Beni izle.”</p>

  <p>“Ya, öyle mi?” dedi Zaphod. “Peki, bunu nasıl yapmam bekleniyor?”</p>

  <p>“Senin için bir şeyler mırıldanacağım,” dedi Gargravarr. “Mırıltımı izle.”</p>

  <p>Havada yumuşak, yaslı bir ses duyuldu, herhangi bir odak noktası yokmuş gibi görünen, donuk ve kederli bir sesti. Zaphod, ancak çok dikkatli dinleyerek sesin geldiği yönü saptayabildi. Bir rüyadaymış gibi, sesin peşinden yavaşça sürüklendi. Başka ne yapabilirdi ki?</p>
</body>
</html>
