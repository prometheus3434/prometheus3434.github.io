<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/SM.css" rel="stylesheet" type="text/css" />
</head>

<body>
  <h3>yirmialtı <img alt="SAG" src="../Images/SAG.jpg" /></h3>

  <p>“Bilmiyorum,” dedi Zaphod, ona sanki otuzyedinci defadır bunu yapıyormuş gibi geliyordu, “beni öldürebilirlerdi, ama öldürmediler. Belki de benim mükemmel bir adam olduğumu falan düşünmüşlerdir. Bunu anlayabilirim.”</p>

  <p>Diğerleri bu kuramla ilgili fikirlerini sessiz kalarak belirttiler.</p>

  <p>Zaphod uçuş güvertesinin soğuk döşemesi üzerinde uzanmıştı. Acı, vücudunda dolaşıp kafalarını dövdükçe sırtı sanki döşemeyle güreşe tutuşuyor gibiydi.</p>

  <p>“Sanırım,” diye fısıldadı, “bu pilli züppelerde yanlış bir şeyler var, gerçekten de garip bir şey var.”</p>

  <p>“Onlar herkesi öldürmek üzere programlanmışlardır,” diye belirtti Slartibartfast.</p>

  <p>“Bu olabilir,” diye sancı krizleri arasında kabullendi Zaphod. Ama tam anlamıyla da ikna olmuş gibi görünmüyordu.</p>

  <p>“Hey, bebeğim,” dedi Trillian’a, bunun daha önceki davranışlarını affettireceğini ümit ederek.</p>

  <p>“Sen iyi misin?” dedi Trillian, yumuşak bir sesle.</p>

  <p>“Evet,” dedi, “iyiyim.”</p>

  <p>“Güzel,” dedi, Trillian ve düşünmek üzere uzaklaştı. Sekiz uçuş koltuğunun üzerinde duran muazzam görüntü ekranını izlemeye başladı, bir düğmeyi çevirdi ve ekranda beliren yerel görüntülere bakmaya başladı, görüntülerden biri toz bulutunun boşluğuydu. Diğer görüntü Krikkit güneşi ve bir diğeri de Krikkit’in kendisiydi. Trillian hırsla bir görüntüden öbürüne atlıyordu.</p>

  <p>“Pekâlâ, bunun anlamı da elveda Galaksi oluyor, o halde,” dedi Arthur, dizlerine vurup ayağa kalkarken.</p>

  <p>“Hayır,” dedi Slartibartfast, ciddi bir sesle. “Ne yapmamız gerektiği çok açık.” Alnını öyle kırıştırdı ki, neredeyse içinde küçük kök sebzeler yetiştirilebilecek bir hale geldi. Ayağa kalktı ve köprüyü adımladı. Tekrar konuşmaya başladığında kendi söylediklerinden o kadar korktu ki tekrar yerine oturmak zorunda kaldı.</p>

  <p>“Krikkit’e inmeliyiz,” dedi. Yaşlı vücudu derin bir iç çekişle sarsıldı ve gözleri neredeyse yuvalarından fırlayacak gibiydi.</p>

  <p>“Bir kez daha,” dedi, “acıklı bir başarısızlığa uğradık. Çok acıklı.”</p>

  <p>“Bu,” dedi Ford sakin sakin, “yeterince önemsemediğimiz için oluyor. Size söylemiştim.”</p>

  <p>Ayaklarını kaldırıp önündeki aygıtların bulunduğu panele dayadı ve tırnaklarından birindeki bir şeyle oynamaya başladı.</p>

  <p>“Ama harekete geçmediğimiz sürece," dedi yaşlı adam sızlanarak, sanki doğasında bulunan derin bir kaygısızlık hissiyle savaşıyor gibiydi, "hepimiz mahvolacağız, hepimiz öleceğiz. Bunu da mı yeterince önemsemiyoruz?”</p>

  <p>“Gidip öldürülecek kadar değil,” dedi Ford. Suratına boş bir gülücük yerleştirdi ve görmek isteyen herkese gönderdi.</p>

  <p>Slartibartfast belli ki bu bakış açısını son derece baştan çıkarıcı buluyor ve buna karşı savaşıyordu. Acı içinde terleyen ve dişlerini gıcırdatan Zaphod’a döndü yeniden.</p>

  <p>“Senin bu konuda mutlaka bir fikrin olmalı,” dedi, “yani neden seni öldürmedikleri konusunda. Son derece garip ve olağandışı görünüyor.”</p>

  <p>“Ben bunun farkında bile olmadıklarını düşünüyorum,” dedi Zaphod omuzlarını silkerek. “Size söyledim. Bana en zayıf silahla vurdular, yalnızca bayılttılar, değil mi? Beni gemilerine tıktılar ve bir köşeye atıp unuttular. Sanki benim orada olmamdan utanıyormuş gibiydiler. Bir şey söylemeye kalkıştığımda tekrar vurarak bayıltıyorlardı beni. Güzel sohbetlerimiz oldu. ‘Hey ... uff!’ ‘Selam millet ... uff!’ ‘Acaba ... uff!’ Beni saatlerce oyaladı, biliyor musunuz.” Tekrar yüzünü buruşturdu.</p>

  <p>Parmakları arasında bir şeyle oynuyordu. Onu yukarı kaldırdı. Altın Çubuktu - Altın Kalp, Sonsuz İhtimalsizlik Motorunun kalbi. Kiliti yok etme harekatından yalnızca bu ve Ahşap Sütun kurtulabilmişti.</p>

  <p>“Geminizin bir parça hareket edebildiğini sanıyorum,” dedi. “Beni gemime yollamaya ne dersiniz, siz...”</p>

  <p>“Bize yardımcı olmayacak mısın?” dedi Slartibartfast.</p>

  <p>“Bize mi?” dedi Ford sertçe. “Biz kimiz?”</p>

  <p>“Kalıp Evreni kurtarmanıza yardım etmeyi çok isterdim,” diye üsteledi Zaphod, kollarının üzerinde doğrularak, “ama bir çift baş ağrısına ebeveynlik yapıyorum, üstelik bir sürü küçük baş ağrısının da gelmekte olduğunu görebiliyorum. Ama bir dahaki sefere iş sizi kurtarmaya gelirse, emrinizdeyim. Hey Trillian, bebeğim?”</p>

  <p>Trillian şöyle bir dönüp baktı.</p>

  <p>“Evet?”</p>

  <p>“Gelmek ister misin? <i>Altın Kalp</i>'e? Heyecan, macera ve gerçekten çılgınca şeyler için?”</p>

  <p>“Ben Krikkit’e iniyorum,” dedi Trillian.</p>
</body>
</html>
