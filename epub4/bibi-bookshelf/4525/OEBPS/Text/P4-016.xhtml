<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/SM.css" rel="stylesheet" type="text/css" />
</head>

<body>
  <h3>onaltı <img alt="SAG" src="../Images/SAG.jpg" /></h3>

  <p>Arthur, Taunton’daki bir barın arkasındaki çöp tenekelerini karıştırarak geçirdiği ve hiçbir şey ne bir piyango bileti ne de telefon numarası bulabildiği iğrenç Pazar gününün ardından, Fenchurch’ü bulabilmek için elinden gelen her şeyi yaptı ve o daha çok şey denedikçe haftalar geçti.</p>

  <p>Kendine, kaderine, dünyaya ve havasına öfkeleniyordu. Bu üzüntüsü ve öfkesi sırasında onunla karşılaşmadan önce oturduğu benzin istasyonun lokantasına bile gidip oturdu.</p>

  <p>“En çok böyle ince ince yağmasına sinir oluyorum.”</p>

  <p>“Lütfen yağmurdan şikâyet etmeyi kes artık,” diye terslendi Arthur.</p>

  <p>“Yağmur kesilseydi ben de şikâyet etmeyi keserdim.”</p>

  <p>“Bak ...”</p>

  <p>“Ama sana yağmur kesildikten sonra ne olacağını anlatayım mı?”</p>

  <p>“Hayır.”</p>

  <p>“Kükreyecek.”</p>

  <p>“Ne?”</p>

  <p>“Gökyüzü kükreyecek.”</p>

  <p>Arthur kahve fincanının üzerinden dışarıdaki berbat havaya baktı. Burasının bulunabileceği en anlamsız yer olduğunu fark etti. Onu buraya mantığından çok, batıl inancı çekmişti. Bununla birlikte, kader böyle rastlantıların gerçekten de mümkün olabileceği düşüncesiyle onu aldatmak istercesine, onu son gelişinde karşılaştığı kamyon şoförüyle yeniden karşılaştırmıştı.</p>

  <p>Onu görmezden gelmeye çalıştıkça kendisini adamın can sıkıcı konuşmasının yarattığı girdabın çekimine daha çok kaptırıyordu.</p>

  <p>“Sanırım,” dedi Arthur belli belirsiz bir sesle, bunu söyleme zahmetine katlandığı için kendi kendisine küfrederek, “yavaşlıyor.”</p>

  <p>“Hah!”</p>

  <p>Arthur omuzlarını silkmekle yetindi. Gitmeliydi. Yapması gereken buydu. Kalkıp gitmeliydi.</p>

  <p>“Yağmur <i>asla</i> durmuyor!” diye yüksek sesle söylendi kamyon şoförü. Masayı yumrukladı, çayını döktü ve bir an için öfkeden tütüyormuş gibi göründü.</p>

  <p>Böyle bir söze karşılık vermeden yürüyüp gidilmezdi.</p>

  <p>“Elbette duruyor,” dedi Arthur. Bu pek de zarif bir karşılık sayılmazdı, ama söylenmesi gerekiyordu.</p>

  <p>“<i>Hiç ... durmadan ... yağıyor</i>,” dedi adam, kendini kaybetmiş bir halde kelimelere tempo tutarak masayı yeniden yumrukladı.</p>

  <p>Arthur başını salladı.</p>

  <p>“Hiç <i>durmadan</i> yağdığını söylemek aptalca ...” dedi.</p>

  <p>Adamın kaşları hayretle yükseldi.</p>

  <p>“<i>Aptalca</i> mı? Neden aptalcaymış? Hiç durmadan yağıyorsa, hiç durmadan yağıyor demenin nesi aptalca?”</p>

  <p>“Dün yağmadı.”</p>

  <p>“Darlington’da yağdı.”</p>

  <p>Arthur uyanık bir şekilde durakladı.</p>

  <p>“Dün bana nerede olduğumu mu soracaktın?” diye sordu adam. “Hı?”</p>

  <p>“Hayır,” dedi Arthur.</p>

  <p>“Ama sanırım tahmin edebilirsin.”</p>

  <p>“Öyle mi sanırsın.”</p>

  <p>“D ile başlıyor.”</p>

  <p>“Öyle mi?”</p>

  <p>“Ve orada bardaktan boşanırcasına yağıyordu.”</p>

  <p>“Orada oturmamalıydın, arkadaş,” dedi neşeyle yanlarından geçen, tulum giymiş bir yabancı. “Orası Fırtınabulutu Köşesi. Bizim Raindrops Keep Falling On My Head için ayrılmış köşemizdir orası. Burasıyla güneşli Danimarka arasındaki her otoyol lokantasında böyle bir köşe ayrılmıştır. Benim sana tavsiyem, uzak dur. Hepimiz öyle yapıyoruz. Nasıl gidiyor, Rob? İşler yoğun mu? Kaygan yol lastiklerini taktın mı? Hah hah ha.”</p>

  <p>Tulumlu adam oradan rüzgâr gibi uzaklaşarak yakındaki masalardan birine, bir Brit Ekland fıkrası anlatmaya gitti.</p>

  <p>“Görüyorsun ya, bu serserilerin hiçbiri beni ciddiye almıyor,” dedi Rob McKenna. “Ama” diye ekledi, karanlık bir ifadeyle öne eğilip gözlerini devirerek, “ama hepsi söylediklerimin doğru olduğunu biliyor!”</p>

  <p>Arthur kaşlarını çattı.</p>

  <p>“Karım gibi,” diye tısladı McKenna Dört Mevsim Nakliyat’ın tek sahibi ve şoförü. “O bunun saçma olduğunu ve benim boş yere abartıp huysuzlaştığımı söylüyor, <i>ama</i>” dramatik bir tavırla durakladı ve gözlerinden etrafa tehlikeli bakışlar fırlattı, “ona ne zaman telefon edip eve gelmekte olduğumu söylesem, hemen çamaşırları topluyor!” Kahvesinin kaşığını iki parmağı arasında çevirdi. “Buna ne diyorsun?”</p>

  <p>“Şey ...”</p>

  <p>“Benim bir defterim var,” diye devam etti, “bir defterim var. Bir günlük. Onbeş yıldır tutuyorum. Şimdiye kadar gittiğim her yeri kapsıyor. Onbeş yılın her gününü. Ve orada havanın nasıl olduğunu. Bütün İngiltere’yi, İskoçya’yı, Galler’i gezdim. Bütün Avrupa’ya, İtalya’ya, Almanya’ya, Danimarka’ya gidip geldim, Yugoslavya’da bulundum. Hepsi orada işaretli ve kayıtlı. Kardeşimi ziyaret ettiğim zaman bile,” diye ekledi, “Seattle’dadır kendisi.”</p>

  <p>“Pekâlâ,” dedi Arthur, nihayet gitmek için ayağa kalkarak, “belki de onu birilerine göstermelisin.”</p>

  <p>“Göstereceğim,” dedi Rob McKenna.</p>

  <p>Gösterdi de.</p>
</body>
</html>
