<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/SM.css" rel="stylesheet" type="text/css" />
</head>

<body>
  <h3>otuzbir <img alt="SAG" src="../Images/SAG.jpg" /></h3>

  <p>Dikkatsizce söylenen sözlerin hayatlara mal olduğu hiç şüphesiz iyi bilinir, ama sorunun gerçek boyutu her zaman tam olarak anlaşılamaz.</p>

  <p>Örneğin, Arthur’un tam “Hayat tarzımla ilgili büyük sorunlarım var görünüyor” dediği anda, uzay-zamanın sürekliliğinde çılgın bir solucan deliği açıldı ve sözcüklerini zaman içinde çok çok gerilere, uzayın sonsuzluğunun neredeyse diğer ucuna, tuhaf ve savaşçı varlıkların korkunç bir yıldızlararası savaşın eşiğinde olduğu uzak bir galaksiye taşıdı.</p>

  <p>İki muhalif lider son kez buluşuyorlardı.</p>

  <p>VI’hurgların siyah taşlı savaş şortu içinde göz kamaştıran komutanı, karşısında tatlı kokulu, yeşil bir sis bulutunun içinde bağdaş kurmuş oturan G’Gugvuntt liderine durgun, değişmez bir ifadeyle bakarken, konferans masasına ürkütücü bir sessizlik çöktü. Bakımı yapılmış ve dehşet verici silahlarla donatılmış bir milyon yıldız kruvazörü, elektrikli ölümü tek bir komutla salıvermeye hazır bekliyordu, çünkü VI’hurg komutanı, G’Gugvuntt’a annesi hakkında söylediklerini geri alması için meydan okumaktaydı.</p>

  <p>Yaratık aşırı sıcak ve iğrenç buharının içinde kıpırdadı ve tam o anda <i>Hayat tarzımla ilgili büyük sorunlarım var görünüyor</i> cümlesi konferans masasının bir ucundan diğerine dek süzüldü.</p>

  <p>Maalesef, bu sözler VI’hurg dilinde akla gelebilecek en ağır hakaretti ve yüzyıllar sürecek bir savaşı başlatmaktan başka çare kalmamıştı.</p>

  <p>Sonunda, birkaç bin yıl sonunda galaksilerinin büyük bir kısmı yok olduğunda, her şeyin korkunç bir yanlış anlamadan ibaret olduğu fark edildi ve birbirine karşı savaşan iki savaş filosu, geriye kalan birkaç sorunu da çözerek, savaşa neden olan hakaretin kaynağı olarak saptanan galaksimize bir saldırı başlatmak için birleşti.</p>

  <p>Kudretli gemiler uzay boşluğunda binlerce yıl yol aldı ve sonunda ilk rastladıkları gezegene haykırarak daldılar -ki bu gezegen Yerküre’ydi- ancak burada, ölçek hesaplamasında yapılan korkunç bir hata yüzünden savaş filosunun tamamı yanlışlıkla küçük bir köpek tarafından yutuldu.</p>

  <p>Evrenin tarihindeki karmaşık neden-sonuç etkileşimini inceleyenler böyle şeylerin her zaman olduğunu, ama bizim onları engelleyecek güce sahip olmadığımızı belirtirler.</p>

  <p>“Hayat böyle,” derler.</p>

  <div>
    <br />
  </div>

  <p class="p1" style="text-align: center;"><img alt="orta" src="../Images/orta.jpg" /></p>

  <div>
    <br />
  </div>

  <p>Kısa bir havamobil yolculuğu Arthur ve yaşlı Magrathealıyı bir kapının önüne getirdi. Havamobil’den indiler, kapıdan geçerek cam masalar ve Perspeks ödüllerle dolu bir bekleme odasına girdiler. Hemen hemen aynı anda, odanın diğer tarafındaki kapının üzerinde bir ışık yanıp söndü ve kapıdan içeri girdiler.</p>

  <p>“Arthur! Güvendesin!” dedi bir ses.</p>

  <p>“Öyle miyim?” dedi Arthur, oldukça şaşkın bir sesle. “Eee, iyi o zaman.”</p>

  <p>Işıklar epey kısılmıştı ve böylece egzotik yemekler, garip şekerlemeler, tuhaf meyvelerle donatılmış, kocaman bir masanın çevresinde oturan Ford, Trillian ve Zaphod’u görmesi bir iki saniye aldı. Tıkınıyorlardı.</p>

  <p>“Sizin başınıza neler geldi?” diye sordu Arthur.</p>

  <p>"Şey,” dedi Zaphod, ızgarada pişmiş etli bir pirzolaya saldırırken, “buradaki ev sahiplerimiz bize gaz verdiler, beyinlerimizin leşini çıkardılar, genel olarak tuhaf davranışlar sergilediler ve şimdi de gönlümüzü almak için bize çok güzel bir yemek verdiler. İşte,” dedi bir kâseden berbat kokulu bir et parçası çıkarırken, “biraz Vegan gergedanı pirzolası almaz mısın? Eğer bu tür şeylerden hoşlanıyorsan çok lezzetli bulacaksın.”</p>

  <p>“Ev sahipleri mi?” dedi Arthur. “Hangi ev sahipleri? Etrafta hiç ...”</p>

  <p>“Öğle yemeğine hoş geldin, Yerküre yaratığı,” dedi incecik bir ses.</p>

  <p>Arthur çevresine bakındı ve aniden çığlığı bastı.</p>

  <p>“Öğğğ!” dedi. “Masada fareler var.”</p>

  <p>Herkes imalı bir şekilde Arthur’a bakarken tedirgin edici bir sessizlik yaşandı.</p>

  <p>Arthur ise masanın üzerinde viski bardaklarına benzeyen şeylerin içinde oturan iki beyaz fareyi incelemekle meşguldü. Sessizliği fark edip herkese şöyle bir baktı.</p>

  <p>“Ha!” dedi, durumu aniden kavrayarak. “Şey, özür dilerim. Ben buna pek hazır değildim ...”</p>

  <p>“Sizi tanıştırayım,” dedi Trillian. “Arthur, bu fare Benjy.”</p>

  <p>“Selam,” dedi farelerden biri. Bıyıkları, viski bardağına benzeyen dalganın iç yüzeyindeki dokunmaya duyarlı panele hafifçe çarptı ve alet öne doğru hafifçe hareket etti.</p>

  <p>“Ve bu da fare Frankie.”</p>

  <p>“Tanıştığımıza memnun oldum,” dedi diğer fare ve aynı hareketi yaptı.</p>

  <p>Arthur’un ağzı şaşkınlıktan bir karış açık kalmıştı.</p>

  <p>“Ama onlar...”</p>

  <p>“Evet,” dedi Trillian, “onlar benim Yerküre’den beraberimde getirdiğim fareler.”</p>

  <p>Trillian, Arthur’un gözlerinin içine baktı ve Arthur kızın gözlerinde boyun eğişin umursamazlığını fark ettiğini düşündü.</p>

  <p>“Bana şu çanaktaki ızgara Arkturus Mega-eşeğinden uzatır mısın lütfen?” dedi Trillian.</p>

  <p>Slartibartfast kibarca öksürdü.</p>

  <p>“Şey, affedersiniz,” dedi.</p>

  <p>“Evet, teşekkürler Slartibartfast,” dedi fare Benjy sertçe, “gidebilirsin.”</p>

  <p>“Ne? Ha ... eee, pekâlâ,” dedi yaşlı adam, gücenmiş gibi biraz geri çekildi. “O zaman gidip fiyortlarıma devam edeyim ben.”</p>

  <p>“Şey, aslında buna pek gerek kalmayacak,” dedi fare Frankie. “Yeni Yerküre’ye pek ihtiyacımız olmayacak gibi görünüyor.” Küçük, pembe gözlerini yuvalarında döndürdü. “Şu anda yok edilmesinden birkaç saniye öncesine kadar gezegende bulunan bir yerli bulduğumuza göre buna gerek yok.”</p>

  <p>“Ne?” diye haykırdı Slartibartfast dehşet içinde. “Ciddi olamazsınız! Elimde tamamlanmış ve Afrika’ya gönderilmeye hazır bin tane buzul var!”</p>

  <p>“Belki de onları sökmeden önce kısa bir kayak tatili yapabilirsin,” dedi Frankie zehir gibi bir ses tonuyla.</p>

  <p>“Kayak tatili mi!” dedi haykırarak yaşlı adam. “O buzulların hepsi birer sanat eseri! Zarifçe yontulmuş dış hatlar, yücelere uzanan buzdan doruklar, görkemli derin koyaklar! Yüce bir sanat eserinin üzerinde kaymak kutsal bir şeye hürmetsizlik etmek olur!”</p>

  <p>“Teşekkürler, Slartibartfast,” dedi Benjy sertçe. “Bu kadarı yeterli.”</p>

  <p>“Evet efendim,” dedi yaşlı adam soğuk bir sesle, “çok teşekkür ederim. Hoşça kal, Dünyalı,” dedi Arthur’a, “umarım hayat tarzınla ilgili sorunları çözersin.”</p>

  <p>Diğerlerini başıyla selamlayıp sırtını döndü ve üzgün üzgün yürüyerek odadan çıktı.</p>

  <p>Arthur ne diyeceğini bilemez bir halde adamın arkasından bakakaldı.</p>

  <p>“Şimdi,” dedi fare Benjy, “işimize bakalım.”</p>

  <p>Ford ve Zaphod kadeh tokuşturdular.</p>

  <p>“İşimize bakalım!” dediler.</p>

  <p>“Pardon?” dedi Benjy.</p>

  <p>Ford etrafına bakındı.</p>

  <p>“Özür dilerim, kadeh kaldırıyoruz sanmıştım,” dedi.</p>

  <p>İki fare cam araçlarının içinde sabırsızca koşturdu. Sonunda kendilerini toparladılar ve Benjy, Arthur’a hitap etmek üzere öne çıktı.</p>

  <p>“Şimdi, Yerküre yaratığı,” dedi, “asıl durum şu ki, bildiğin gibi aşağı yukarı son on milyon yıldır Nihai Soru denen rezil şeyi bulmak adına gezegeninizi yönetiyoruz.”</p>

  <p>“Neden?” dedi Arthur, sert bir şekilde.</p>

  <p>“Hayır - onu çoktan düşündük,” diye araya girdi Frankie, “ama bu cevaba uymuyor. Neden? - <i>Kırkiki</i>... gördün mü, olmuyor.”</p>

  <p>“Hayır,” dedi Arthur, “Ben bunu neden yapıyorsunuz demek istemiştim?”</p>

  <p>“Ha, anladım,” dedi Frankie. “Acı gerçeği söylemem gerekirse, yalnızca alışkanlıktan sanırım. Zaten aşağı yukarı önemli olan da bu - gırtlağımıza kadar bu işe battık ve lanet olası Vogonlar yüzünden her şeye en baştan başlama ihtimalini düşündükçe çıldıracak gibi oluyorum açıkçası, ne demek istediğimi anlıyor musun? Benjy ve benim işimizi bitirip kısa bir tatil için gezegenden erken ayrılmış olmamız sadece şans eseriydi, sonra da dostlarının yardımlarıyla Magrathea’ya kadar gelebildik.”</p>

  <p>“Magrathea bizim boyutumuza açılan bir kapı,” diye ekledi Benjy.</p>

  <p>“O zaman,” diye devam etti sıçangillerden gelen meslektaşı, “Kendi boyutumuzda 5 Boyutlu bir sohbet şovu ve bir konferans dizisi yapmamız için oldukça iyi bir sözleşme teklifi aldık ve bunu kabul etmeye gerçekten de çok yakınız.”</p>

  <p>“Ben de kabul ederdim, sen etmez miydin Ford?” dedi Zaphod, fareleri teşvik ederek.</p>

  <p>“Ya evet,” dedi Ford, “ben olsam hiç durmaz hemen dalardım.”</p>

  <p>Arthur onlara baktı ve bütün bunların nereye varacağını merak etti.</p>

  <p>“Ama bir <i>sonuca</i> ihtiyacımız var, anlıyorsunuz, değil mi?” dedi Frankie, “Yani Nihai Soru’ya hâlâ şu ya da bu şekilde ihtiyacımız var.”</p>

  <p>Zaphod, Arthur’a doğru eğildi.</p>

  <p>“Anlamadın mı” dedi, “eğer stüdyoda öylece rahat rahat oturup Hayat, Evren ve Her Şeyin Cevabı’nı bildiklerini söylerlerse en sonunda cevabın gerçekten kirkiki olduğunu itiraf etmek zorunda kalacaklar ve o zaman da gösteri büyük olasılıkla çok kısa sürecek. İkinci bölüm olmayacak, anlarsın ya.”</p>

  <p>“<i>Kulağa hoş gelecek</i> bir şeyler bulmamız gerekiyor,” dedi Benjy.</p>

  <p>“<i>Kulağa hoş gelecek</i> bir şeyler mi?” diye bağırdı Arthur. “<i>Kulağa hoş gelecek</i> bir Nihai Soru, öyle mi? Birkaç fareden mi?”</p>

  <p>Farelerin tüyleri diken diken oldu.</p>

  <p>“Pekâlâ, yani idealizme <i>evet,</i> saf araştırmanın saygınlığına <i>evet,</i> bütün biçimleriyle gerçeği aramaya <i>evet,</i> ama korkarım ki bir an gelir ve <i>hakikaten</i> bir gerçek varsa bile bunun Evrenin çokboyutlu sonsuzluğunun tamamının neredeyse kesinlikle bir grup manyak tarafından yönetildiği olduğundan şüphelenmeye başlarsın. Bunun doğru olup olmadığını öğrenmek için bir on milyon yıl daha harcamakla parayı alıp kaçmak arasında bir seçim yapmak zorunda kalırsanız, ben kendi adıma biraz hareketi tercih ederim,” dedi Frankie.</p>

  <p>“Ama ...” diye söze başladı Arthur umutsuzca.</p>

  <p>“Hey, anlaşana, Dünyalı?” diye araya girdi Zaphod. “Sen o bilgisayar matriksinin son nesil ürünlerinden birisin, tamam mı? Ve gezegene nah çekildiği ana dek oradaydın, değil mi?”</p>

  <p>“Eee ...”</p>

  <p>“Bu yüzden beynin bilgisayar programının sondan bir önceki halinin organik parçalarından biriydi,” dedi Ford, oldukça anlaşılır bir açıklama yaptığını düşünerek.</p>

  <p>“Anladın mı?” dedi Zaphod.</p>

  <p>“Pekâlâ,” dedi Arthur kuşkuyla. Hiçbir zaman kendini bir şeyin organik parçası olarak hissetmek nedir bilmemiş ve bunu her zaman sorunlarından biri olarak görmüştü.</p>

  <p>“Bir başka deyişle,” dedi Benjy, küçük ve garip aracını Arthur’a yönelterek, “sorunun yapısının beyin yapına kodlanmış olma olasılığı çok yüksek -bu yüzden onu satın almak istiyoruz.”</p>

  <p>“Neyi, soruyu mu?” dedi Arthur.</p>

  <p>“Evet,” dedi Ford ve Trillian.</p>

  <p>“Çok para karşılığında,” dedi Zaphod.</p>

  <p>“Hayır, hayır,” dedi Frankie, “satın almak istediğimiz şey sadece beynin.”</p>

  <p>“Ne!”</p>

  <p>“Bu fırsatı kim kaçırırdı ki?” diye sordu Benjy.</p>

  <p>“Beynini elektronik olarak okuyabileceğinizi söylemiştiniz sanırım,” diye itiraz etti Ford.</p>

  <p>“Şey evet,” dedi Frankie, “ama ilk önce beyni dışarı çıkarmamız gerekiyor. Hazırlanması gerek.”</p>

  <p>“İşleme tabi tutulmalı,” dedi Benjy.</p>

  <p>“Küp küp doğranmalı.”</p>

  <p>“Ben almayayım,” diye bağırdı Arthur, sandalyesini devirip dehşet içinde masadan uzaklaşırken.</p>

  <p>“Eğer bu sizin için önemliyse,” dedi Benjy, makul bir şey söylermiş gibi, “yerine her zaman yenisi koyulabilir.”</p>

  <p>“Evet, elektronik bir beyin,” dedi Frankie, “basit bir tane yeterli olacaktır,” dedi Frankie.</p>

  <p>“Basit bir taneymiş!” diye feryat etti Arthur.</p>

  <p>“Evet,” dedi Zaphod yüzünde aniden beliren şeytani bir sırıtmayla, “onu yalnızca <i>Ne?, Anlamadım</i> ve <i>Çay nerede?</i> demeye programlamanız yeter - kimse farkı anlayamaz.”</p>

  <p>“Ne?” diye haykırdı Arthur, daha da gerileyerek.</p>

  <p>“Bakın, gördünüz mü?” dedi Zaphod ve Trillian’ın o anda yaptığı bir şey yüzünden acıyla uludu.</p>

  <p>“Farkı <i>ben</i> anlarım,” dedi Arthur.</p>

  <p>“Hayır anlamazsın,” dedi fare Frankie, “anlamamaya programlanmış olacaksın.”</p>

  <p>Ford kapıya doğru koştu.</p>

  <p>“Bakın, üzgünüm, fare dostlar,” dedi, “ama anlaşabileceğimizi hiç sanmıyorum.”</p>

  <p>“Anlaşmak zorunda olduğumuzu düşünmeyi tercih ederim,” dedi fareler bir ağızdan ve o anda incecik seslerindeki bütün çekicilik yok oldu. Cam araçları, tiz bir çığlığı andıran hafif bir sesle masadan havalandı ve geri geri yürürken tökezleyerek bir köşeye sıkışmış, hiçbir şey düşünemez haldeki çaresiz Arthur’a doğru ilerlemeye başladı.</p>

  <p>Trillian onu kolundan sıkıca tuttu ve Ford’la Zaphod’un açmaya çalıştıkları kapıya doğru sürüklemeye çalıştı, ama Arthur bir ölü kadar ağırdı - kendisine ani bir hava saldırısı düzenleyen kemirgenler tarafından hipnotize edilmiş gibiydi.</p>

  <p>Trillian ona haykırdı, ama Arthur sadece boş boş baktı.</p>

  <p>Ford ve Zaphod kapıya bir kez daha asılıp açmayı başardılar. Kapının diğer tarafında yalnızca Magrathea’nın iriyarı ayaktakımı olduğunu varsayabildikleri, çirkin adamlardan oluşan küçük bir güruh vardı. Çirkin olan yalnızca kendileri değildi, yanlarında taşıdıkları tıbbi araç gereçler de güzel görünmekten çok uzaktı. Saldırıya geçtiler.</p>

  <p>Yani - Arthur’un kafası kesilip beyni çıkarılacaktı, Trillian ona yardım edemiyordu, onlara göre epey iri ve silah olarak çok daha sağlam donanımlı birkaç haydut Ford ve Zaphod’un üzerine saldırmak üzereydi.</p>

  <p>Sonuçta, tam o anda gezegendeki bütün alarmların sağır edici bir gürültüyle çalmaya başlaması çok büyük bir şanstı.</p>
</body>
</html>
