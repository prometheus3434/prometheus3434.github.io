<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/SM.css" rel="stylesheet" type="text/css" />
</head>

<body>
  <h3>yirmidört <img alt="SAG" src="../Images/SAG.jpg" /></h3>

  <p>Sokakta yukarı doğru yükselen güçlü bir hava akımı olduğu için şanslıydı, çünkü Arthur bu işi bir süredir denememişti, en azından bilerek denememişti ve bu işin bilerek yapılması zaten onun yapılamaması anlamına geliyordu.</p>

  <p>Hızla aşağı savruldu, havada tepetakla yuvarlandı, tam kapının eşiği çenesinde koca bir yarık açıyordu ki birden yaptığı şeyin ne kadar aptalca olduğunun şaşkınlığına kapıldı ve işin yere çarpmakla ilgili kısmını unuttuğu için de yere çarpmadı.</p>

  <p>İyi numara, diye düşündü, becerebilirsen.</p>

  <p>Yer başının üzerinde gözdağı verircesine asılı duruyordu.</p>

  <p>Yeri, onun ne kadar olağanüstü büyük bir şey olduğunu ve orada asılı durmaktan vazgeçip kendi üzerine düşmeye karar verecek olursa canını nasıl da yakacağını düşünmemeye çalıştı. Bunun yerine lemurlarla ilgili hoş şeyler düşünmeye uğraştı, ki bu tam da yapması gereken türden bir şeydi, çünkü o sırada lemurun ne olduğunu tam olarak hatırlayamamıştı; acaba her nerede yaşıyorsa orada muazzam büyüklükteki sürüler halinde gezinen hayvanlardan biri miydi, yoksa vahşi bir hayvan mıydı bilemiyordu, ama sonuçta her şeye olumlu yaklaşmak gibi bir kolaycılığa kaçmadan iyi şeyler düşünmeye çalışmak hiç de kolay bir iş değildi ve bütün bunları düşünerek zihnini iyice meşgul ederken, bedeni de hiçbir yere değmediği gerçeğine uyum sağlamaya çalışıyordu.</p>

  <p>Bir Mars çikolatasının açılmış kâğıdı sokak boyunca sürüklenip gitti.</p>

  <p>Bir an için gözle görülür bir şüphe ve kararsızlık geçirdikten sonra kâğıt rüzgârın kendisini havaya kaldırmasına ve Arthur ile yer arasında oynatmasına izin verdi.</p>

  <p>“Arthur...”</p>

  <p>Yer, hâlâ başının üzerinde aynı tehditkâr tavırla asılı duruyordu ve Arthur bu konuda bir şey yapma zamanının geldiğini düşündü, örneğin ondan uzağa düşmek gibi ve yaptığı şey de bu oldu. Yavaşça. Çok çok yavaşça.</p>

  <p>Yavaşça, çok çok yavaşça düşmekteyken, gözlerini kapattı - hiçbir şeyi sarsmamak için çok dikkat ederek.</p>

  <p>Gözlerini kapatma hissi bütün vücudunu dolaştı. Bu hissin ayaklarına ulaşmasının ardından tüm vücudu gözlerinin artık kapalı olduğu ve bu yüzden paniğe gerek olmadığı düşüncesiyle uyarıldığında gövdesini yavaşça, çok çok yavaşça bir tarafa çevirdi, zihniniyse başka bir tarafa.</p>

  <p>Bu durumun yer sorununu çözmüş olması gerekiyordu.</p>

  <p>Artık etrafındaki temiz havayı hissedebiliyor, çevresinde neşeli bir meltem esiyor ve Arthur’un oradaki varlığından rahatsız olmuyordu; gözlerini yavaşça, çok çok yavaşça, derin ve uzak bir uykudan uyanırcasına açtı.</p>

  <p>Daha önce de uçmuştu elbette. Birçok kereler, ta ki kuşların konuşmalarını dinlemekten bıkkınlık gelene kadar Krikkit üzerinde uçmuştu örneğin, ama bu farklıydı.</p>

  <p>Burada, kendi dünyasındaydı, birkaç farklı nedene bağlanabilecek hafif bir titreme dışında sessizce ve gürültüsüzce havada süzülüyordu.</p>

  <p>Kendisinden üç, üç buçuk metre aşağıda sert bir asfalt vardı ve birkaç metre sağında üst caddenin sarı sokak lambaları bulunuyordu.</p>

  <p>Sokak karanlık olduğu için şanslıydı, çünkü onların gece boyunca yanmalarını sağlayacak zaman ayarı beceriksizce yapılmıştı; öğle yemeği vaktinden hemen önce açılıyor ve karanlık bastırırken de kapanıyordu. İşte bu yüzden Arthur karanlık bir belirsizlik peleriniyle sarmalanmış durumdaydı.</p>

  <p>Başını Fenchurch’e doğru yavaşça, çok çok yavaşça kaldırdı, kız şaşkınlıktan nefesi tutulmuş bir şekilde ve sessizce evinin üst kapı girişinde öylece duruyordu.</p>

  <p>Yüzü Arthur’un beş on santim uzağındaydı.</p>

  <p>“Sana ne yaptığını sormak üzereydim,” dedi, hafifçe titreyen bir sesle, “ama sonra ne yaptığını görebildiğimi fark ettim. Uçuyordun. Onun için,” küçük bir şaşkınlık duraklamasının ardından konuşmaya devam etti, “saçma bir soru olacakmış gibi geldi.”</p>

  <p>“Sen de yapabilir misin bunu?” dedi Arthur.</p>

  <p>“Hayır.”</p>

  <p>“Denemek ister misin?”</p>

  <p>Kız dudağını ısırdı ve başını salladı, hayır demek anlamında değil, yalnızca tam bir şaşkınlık ifadesi olarak. Yaprak gibi titriyordu.</p>

  <p>“Çok kolay bir şey,” diye ısrar etti Arthur, “eğer nasıl olduğunu bilmiyorsan? İşin en önemli kısmı da bu. Bu işi nasıl yaptığına kesinlikle emin olmamak.”</p>

  <p>Sadece ne kadar kolay olduğunu göstermek için sokak boyunca süzülerek uzaklaştı, oldukça çarpıcı bir şekilde yukarı doğru savruldu ve tıpkı rüzgâra kapılmış bir banknot gibi sallanarak kıza doğru alçaldı.</p>

  <p>“Bunu nasıl yaptığımı sor.”</p>

  <p>“Nasıl... yaptın bunu?”</p>

  <p>“Hiç fikrim yok. En ufak bir fikrim bile yok.”</p>

  <p>Kız büyük bir şaşkınlık içinde omuzlarını silkti. “O halde ben nasıl...?”</p>

  <p>Arthur hafifçe salınarak biraz daha aşağı indi ve elini uzattı.</p>

  <p>“Sadece denemeni istiyorum,” dedi, “haydi elime bas. Yalnızca bir ayağınla."</p>

  <p>“Ne?”</p>

  <p>“Haydi dene.”</p>

  <p>Huzursuz bir şekilde, tereddütle ve sanki tam önünde havada yüzen birinin eline basıyormuş gibi yapacaksın diyordu, kendi kendine kız ve ayağının biriyle Arthur’un eline bastı.</p>

  <p>“Şimdi öbürünü.”</p>

  <p>“Ne?”</p>

  <p>“Ağırlığını arkadaki ayağından çek.”</p>

  <p>“Yapamam.”</p>

  <p>“Haydi dene.”</p>

  <p>“Böyle mi?”</p>

  <p>“Aynen.”</p>

  <p>Huzursuz bir şekilde, tereddütle ve sanki diyordu, kendi kendine - sonra yaptığı şeyin neye benzediğini kendisine anlatmaktan vazgeçti, çünkü bunu bilmeyi hiç istemiyormuş gibi bir duyguya kapılmıştı.</p>

  <p>Gözlerini tamamen karşıdaki harap deponun damındaki bacaya sabitledi, ki bu baca onu haftalardır tedirgin ediyordu, çünkü kesinlikle yıkılacaktı ve Fenchurch bu konuda birilerinin bir şey yapıp yapmayacağını ya da birilerine bir şey söylemesinin gerekip gerekmediğini merak ediyordu ve tüm bunları düşünürken hiçbir şeyin üzerinde durmayan birinin elinin üzerinde durduğunu bir an için bile aklına getirmemişti.</p>

  <p>“Şimdi de,” dedi Arthur, “ağırlığını sol ayağından çek.”</p>

  <p>Depo köşeyi döndüğünde bürolarıyla karşılaştığı halı şirketine ait olmalı diye düşündü ve ağırlığını sol ayağından çekti; belki de gidip onlarla baca hakkında konuşmalıydı.</p>

  <p>“Şimdi de,” dedi Arthur, “ağırlığını sağ ayağından çek.”</p>

  <p>“Yapamam.”</p>

  <p>“Dene.”</p>

  <p>Daha önce bacayı bu açıdan hiç görmemişti ve ona sanki orada çamur ve balçıktan yapılmış bir kuş yuvası varmış gibi geldi. Eğer biraz öne doğru eğilecek ve sağ ayağını kaldıracak olursa, belki daha iyi görebilirdi.</p>

  <p>Arthur aşağıda sokakta birinin kızın bisikletini çalmaya çalıştığını görünce birden paniğe kapıldı. Tam da şu sırada bir kavgaya karışmak istemiyordu ve adamın işini sessizce bitirip kafasını yukarı kaldırmaması için dua etti.</p>

  <p>Adamda bisiklet çalmayı alışkanlık haline getirmiş birinin sessiz ve kaypak bakışları vardı, üstelik çaldığı bisikletlerin sahiplerini başının birkaç metre üzerinde havada süzülürken bulmaya da alışık değildi. Sonuç olarak bu iki alışkanlığı sayesinde oldukça rahattı, kararlı ve dikkatli bir şekilde işine yoğunlaşmıştı; bisikletin betona gömülü demir bir çubuğa tungsten karbid halkalarla tartışılmaz biçimde bağlı olduğunu görünce sakin bir şekilde bisikletin her iki tekerleğini de büktü ve yoluna devam etti.</p>

  <p>Arthur uzun süredir tuttuğu nefesini bıraktı.</p>

  <p>“Sana bulduğum yumurta kabuğuna baksana,” dedi Fenchurch, Arthur’un kulağına.</p>
</body>
</html>
