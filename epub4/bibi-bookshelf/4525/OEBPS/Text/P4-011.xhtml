<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/SM.css" rel="stylesheet" type="text/css" />
</head>

<body>
  <h3>onbir <img alt="SAG" src="../Images/SAG.jpg" /></h3>

  <p>“Nisan yağmurlarından özellikle nefret ederim.”</p>

  <p>Arthur’un homurtuları ne kadar kayıtsızlaşırsa adamın onunla konuşma isteği de o kadar artıyordu. Acaba kalkıp başka masaya mı geçsem diye düşündü, ama tüm kafeteryada tek bir boş masa bile yoktu. Öfkeyle kahvesini karıştırdı.</p>

  <p>“Allahın cezası nisan yağmurları. Nefret ediyorum, nefret, nefret.”</p>

  <p>Arthur kaşlarını çatarak pencereden dışarı baktı. Hafif ve güneşli bir yağmur otoyolun üzerinde çiselemekteydi. Geri döneli iki ayı geçmişti. Eski yaşantısına dönmek, aslında kahkahalarla gülünecek kadar kolay olmuştu. İnsanların belleği olağanüstü zayıftı, kendisininki de dahil. Galaksi çevresinde geçen sekiz yıllık çılgın gezgin yaşamı şimdi ona kötü bir rüya gibi değil de televizyondan videoya kaydettiği ve bir dolabın dibinde saklayıp izleme zahmetine girmediği bir film gibi geliyordu.</p>

  <p>Bununla birlikte geri dönmekten duyduğu neşe hâlâ etkisini devam ettiriyordu. Artık başını Yerkürenin atmosferinin altına sokmuştu ya, diye düşünüyordu, ki bu yanlış bir kanıydı, bu atmosferin içinde kalan her şey ona olağanüstü bir zevk veriyordu. Gümüşi ışıltılar saçan yağmur damlacıklarına baktığında içinden adama itiraz etmek geldi.</p>

  <p>“Ben onları seviyorum,” dedi ansızın, “bunun sebebi de çok açık. Bunlar hafif ve canlandırıcı yağmurlar. Pırıl pırıl parlıyor ve insanın kendisini iyi hissetmesini sağlıyorlar.”</p>

  <p>Adam küçümseyen bir tavırla burnundan soludu.</p>

  <p>“Herkes böyle söyler,” dedi ve oturduğu köşeden karanlık gözlerle onu süzdü.</p>

  <p>Adam bir kamyon şoförüydü. Arthur bunu biliyordu, çünkü hiç kimsenin herhangi bir dürtmesi olmadan sarf ettiği açılış cümleleri şunlar olmuştu: “Ben bir kamyon şoförüyüm. Yağmurda direksiyon sallamaktan nefret ederim. Ne tezat bir durum değil mi? Lanet olası ne tezat bir durum.”</p>

  <p>Bu cümlede saklı bir anlam vardıysa da Arthur bunu keşfedememişti ve küçük bir homurtu çıkarmakla yetinmişti, nazik ama cesaretlendirici olmayan küçük bir homurtu.</p>

  <p>Ama adamın cesareti o zaman da kırılmamıştı, şimdi de. “Lanet olası nisan yağmurları hakkında herkes aynı şeyi söylüyor,” dedi. “Öyle lanet olası güzel, öyle lanet olası taze, öyle lanet olası cazip bir hava.”</p>

  <p>Öne doğru eğildi, sanki hükümet hakkında olağanüstü bir şey söyleyecekmiş gibi yüzünü buruşturdu.</p>

  <p>“Benim bilmek istediğim şeyse şu,” dedi, “madem güzel bir hava olacak, niçin,” dedi neredeyse tükürür gibi, “lanet bir yağmur yağmadan güzel olamıyor?”</p>

  <p>Arthur vazgeçti. Kahvesini içmeyip bırakmaya karar verdi. Çünkü kahve çabuk içilmeyecek kadar sıcak ve soğuk içilmeyecek kadar da berbattı.</p>

  <p>“Şey, böyle işte,” dedi ve toparlanarak kalktı. “Hoşça kal.”</p>

  <p>Benzin istasyonunun dükkânına uğradı ve sonra yüzünde oynaşan incecik yağmurdan zevk almayı ihmal etmeyerek tekrar otoparka yürüdü. Devon tepelerinin üzerinde parlayan silik bir gökkuşağı bile çıkmıştı. Bu da hoşuna gitti.</p>

  <p>Tüm yıpranmışlığına rağmen hâlâ çok sevdiği siyah Golf GTI’na bindi, lastikleri bağırtarak benzin pompalarının yanından geçti ve otoyola çıkan bağlantı yoluna doğru ilerledi.</p>

  <p>Başını en sonunda ve temelli olarak Yerküre atmosferinin altına soktuğunu düşünmekle yanılıyordu.</p>

  <p>Galaktik yolculuklarının kendisini içine çektiği karmaşık çözümsüzlükler ağını geride bırakabileceğini düşünmekle yanılıyordu.</p>

  <p>Üzerinde yaşadığı büyük, sert, yağlı, kirli, gökkuşaklı Yerkürenin Evrenin hayallere sığmayan sonsuzluğu içinde kaybolmuş mikroskobik bir nokta üzerindeki başka bir mikroskobik nokta olduğunu artık unutabileceğini düşünmekle yanılıyordu.</p>

  <p>Arabasını sürmeye devam etti, mırıldanarak ve bütün bu şeyler hakkında yanılarak.</p>

  <p>Yanılgısının sebebi, bağlantı yolunda küçük bir şemsiye altında öylece durmaktaydı.</p>

  <p>Arthur’un çenesi sarktı. Fren pedalına çarptığı ayak bileğini incitti ve öyle sert bir fren yaptı ki neredeyse arabaya takla attıracaktı.</p>

  <p>“Fenny!” diye haykırdı.</p>

  <p>Arabanın kıza çarpmasını son anda engellemişti, ama onun yerine eğilip açtığı ön kapıyla çarptı kıza.</p>

  <p>Kapı kızın koluna çarpmış ve şemsiyenin elinden fırlayıp karşı kaldırıma doğru hızla yuvarlanmasına yol açmıştı.</p>

  <p>“Kahretsin!” diye bağıran Arthur, elinden geldiği kadar yardımsever bir tavırla kendi kapısından fırladı, McKenna Dört Mevsim Nakliyat kamyonu tarafından ezilmekten kıl payı kurtuldu ve kamyonun kendisi yerine Fenny’nin şemsiyesini ezmesini dehşet içinde izledi. Kamyon otoyol boyunca uzaklaşıp gitti.</p>

  <p>Şemsiye az önce ezilmiş uzun bacaklı bir örümcek gibi, yerde acıklı bir şekilde uzanmış yatıyor ve hafifçe esen rüzgârda ara sıra titriyordu.</p>

  <p>Arthur onu yerden kaldırdı.</p>

  <p>“Eee,” dedi. Bu şeyi kıza geri vermenin pek bir anlamı yoktu sanki.</p>

  <p>“Adımı nereden biliyorsunuz?” dedi kız.</p>

  <p>“Eee, şey,” dedi. “Bakın, size yeni bir tane alırım.”</p>

  <p>Kıza baktı ve soluğu kesildi.</p>

  <p>Fenny uzun boyluydu, koyu renk saçları soluk ve ciddi bir yüzün etrafına dalgalar halinde dökülüyordu. Orada kıpırdamadan, tek başına öylece dururken neredeyse acıklı denilebilecek bir ifadesi vardı; geometrik şekillere göre düzenlenmiş bir çiçek bahçesine, önemli ama pek rağbet görmeyen bir erdem için dikilmiş bir heykele benziyordu. İnsana, bakıyor gibi göründüğü şeyden başka bir şeye bakıyormuş hissini veriyordu.</p>

  <p>Ama şimdi yaptığı gibi, gülümsediği zaman, bir yerlerden ansızın geri dönmüş gibi oluyordu. Yüzü kızarıp canlanırken vücuduna inanılmaz zariflikte bir hareketlilik yerleşmişti. Bunun etkisi son derece çarpıcıydı ve Arthur’u darmadağın etmişti.</p>

  <p>Kız gülümsedi, çantasını arabanın arkasına attı ve kendisini ön koltuğa yerleştirdi.</p>

  <p>“Şemsiye için üzülmeyin,” demişti Arthur’a, arabaya binerken. “Kardeşimin şemsiyesiydi ve sevdiğini hiç sanmıyorum, çünkü sevseydi bana vermezdi.” Güldü ve kemerini bağladı. “Siz kardeşimin bir arkadaşı değilsiniz, değil mi?”</p>

  <p>“Hayır.”</p>

  <p>Kızın “Buna memnun oldum” demeyen tek parçası sesiydi.</p>

  <p>Onun arabadaki, kendi arabasındaki fiziksel varlığı Arthur için son derece olağanüstüydü. Arabayı yavaşça sürmeye başlarken, düşünemediğini, nefes bile alamadığını fark etti ve bu işlevlerinin hiçbirinin araba kullanmak için hayati önemi olmamasını diledi, yoksa başları derde girmiş demekti.</p>

  <p>O halde sonuç olarak, diğer arabada, yani Fenny’nin kardeşinin arabasında, yıldızlarda geçen kâbus dolu yılların ardından evine döndüğü gece hissettikleri yalnızca o anın yarattığı bir dengesizlik değildi. Eğer öyle olsaydı bile, Arthur şu anda o zamankinden en az iki misli dengesizdi ve dengeli insanların üzerinde durup denge sağlamaları beklenen şey her neyse, Arthur onun üzerinden her an düşebilecek durumdaydı.</p>

  <p>“Sonuçta ...” dedi, konuşmayı heyecanlı bir başlangıca sürükleyebileceğini umarak.</p>

  <p>“Beni alması gerekiyordu -kardeşimin yani- ama telefon etti ve gelemeyeceğini söyledi. Otobüs saatlerini öğrenmek istedim, ama oradaki adam otobüs saatleri yerine takvime bakmaya başlayınca otostop yapmaya karar verdim. İşte böyle.”</p>

  <p>“Demek öyle.”</p>

  <p>“Sonuçta işte buradayım. Ama adımı nereden bildiğinizi öğrenmek isterim.”</p>

  <p>“Belki de ilk önce,” dedi Arthur arabayı otoyol trafiğine sokarken omzunun üzerinden dönüp arkaya baktı, “sizi nereye götüreceğim.”</p>

  <p>Çok yakına olsun diye diledi ya da çok uzağa. Yakına olması kendisine yakın bir yerde yaşadığı anlamına gelecekti, uzakta olması onu oraya kadar götürebileceği anlamına.</p>

  <p>“Taunton’a gitmek istiyordum,” dedi kız, “lütfen, eğer senin için uygunsa. Fazla uzak değil. Beni şeyde bırakabilirsin ...”</p>

  <p>“<i>Taunton</i>’da mı oturuyorsun?” dedi Arthur, sesinin heyecandan ölen biri gibi değil de cevapla ilgili biri gibi çıkmış olmasını dileyerek. Taunton ona çok yakındı. O zaman ...</p>

  <p>“Hayır, Londra’da oturuyorum,” dedi kız. “Bir saat içinde oradan bir tren var.”</p>

  <p>Olabilecek en kötü şeydi bu. Taunton otoyoldan yalnız birkaç dakika uzaklıktaydı. Ne yapması gerektiğini düşündü ve dehşet içinde ne yapacağını düşünürken kendi sesinin, “Şey, seni Londra’ya götürebilirim. Londra’ya götürmeme izin ver,” dediğini duydu.</p>

  <p>Seni acemi sersem. Ne diye “izin” sözcüğünü araya o kadar sersemce sokuşturmuştu sanki? Oniki yaşında bir çocuk gibi davranıyordu.</p>

  <p>“Londra’ya mı gidiyordun?” diye sordu kız.</p>

  <p>“Gitmiyordum,” dedi, “ama ...” Acemi sersem.</p>

  <p>“Çok naziksin,” dedi kız, “ama hayır, gerçekten olmaz. Trenle gitmek istiyorum.” Ve birden uzaklaşıvermişti. Daha doğrusu, onu canlandıran tarafı ortadan kaybolmuştu. Mesafeli bir şekilde pencereden dışarıyı seyretmeye usulca bir melodi mırıldanmaya başlamıştı.</p>

  <p>Buna inanamıyordu.</p>

  <p>Yalnızca otuz saniye konuşmuş ve daha şimdiden her şeyi berbat etmişti.</p>

  <p>Yetişkin bir erkek, diye söylendi kendi kendine, yetişkin bir erkeğin nasıl davranması gerektiğiyle ilgili asırlardır birikmiş kanıtların tamamen aksine, yetişkin bir erkek böyle davranmaz.</p>

  <p>“Taunton 7 kilometre” diye yazıyordu bir işaret levhasında.</p>

  <p>Direksiyonu öyle sıkı sıkıya kavradı ki araba sarsıldı. İlgi çekici bir şeyler yapması gerekiyordu.</p>

  <p>“Fenny,” dedi.</p>

  <p>Kız kafasını çevirip sertçe ona baktı.</p>

  <p>“Hâlâ bana adımı nereden ...”</p>

  <p>“Dinle,” dedi Arthur, “söyleyeceğim, ama hikâye biraz garip. Çok garip.”</p>

  <p>Kız hâlâ ona bakıyordu, ama hiçbir şey söylemedi.</p>

  <p>“Dinle ...”</p>

  <p>“Bunu söylemiştin.”</p>

  <p>“Söyledim mi? Ya. Seninle konuşmam gereken şeyler var ve söylemem gereken şeyler ... sana anlatmam gereken bir hikâye var, ama bu hikâye ...” Bütün vücudu endişe içinde kıvranmaktaydı. “Senin o güzelim saçlarının lülelerini birbirinden ayıracak ve tüylerinin her birini huysuz kirpilerin dikenleri gibi ayağa kaldıracak” şeklinde bir şeyler döktürmek isterdi, ama bunu sürdüremeyeceğini düşündü, üstelik bostan kirpisi çağrışımı yaptırmak da istemiyordu.</p>

  <p>“... yedi kilometreden daha uzun sürer,” demekle yetindi sonunda, üstelik bunu da çok beceriksizce yaptığından korkuyordu.</p>

  <p>“Eee ...”</p>

  <p>“Yalnızca diyelim ki,” dedi, “yalnızca diyelim ki” -arkasından ne geleceğini bilmiyordu ve bu yüzden sadece oturup kendisini dinlemeye karar verdi- “olağandışı bir şekilde senin benim için çok önemli olduğunu, sen bilmesen de benim de senin için çok önemli olduğumu, ama yalnızca yedi kilometrelik yolumuz olduğu ve ben de kamyonların altına girmemeye çalıştığım bir sırada henüz karşılaştığım birine çok önemli bir şeyi nasıl söyleyeceğimi bilemeyecek kadar aptal budalanın biri olduğum için, ne yapmam ...” çaresizce durakladı ve ona baktı, “gerektiğini... söylerdin?”</p>

  <p>“Yola dikkat et!” diye bağırdı kız.</p>

  <p>“Lanet olsun!”</p>

  <p>İçinde yüz tane İtalyan çamaşır makinesi taşıyan bir Alman kamyonuna yan taraftan hızla çarpmaktan kıl payı kurtuldular.</p>

  <p>“Sanırım,” dedi kız, bir an rahatlayarak içini çekerken, “trenim kalkmadan önce bana bir içki ısmarlaman gerekecek.”</p>
</body>
</html>
