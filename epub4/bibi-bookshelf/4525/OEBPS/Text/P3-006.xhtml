<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/SM.css" rel="stylesheet" type="text/css" />
</head>

<body>
  <h3>altı <img alt="SAG" src="../Images/SAG.jpg" /></h3>

  <p>Arthur’a sanki tüm gökyüzü ansızın bir kenara çekilip geçmelerine izin vermiş gibi gelmişti.</p>

  <p>Kendi beyninin atomlarıyla kozmosun atomları birbirleri arasından akıyormuş gibi gelmişti.</p>

  <p>Evrenin rüzgârıyla savruluyormuş ve o rüzgâr kendisiymiş gibi gelmişti.</p>

  <p>Kendisi Evrendeki düşüncelerden biri, Evren ise kendisinin bir düşüncesiymiş gibi gelmişti.</p>

  <p>Lord’s Kriket Sahası’ndaki insanlaraysa sık sık olduğu gibi bir başka Kuzey Londra restoranı açılıp kapanmış ve bu da Başka Birinin Sorunuymuş gibi gelmişti.</p>

  <p>“Ne oldu?” diye fısıldadı Arthur, gözle görülür bir huşuyla.</p>

  <p>“Kalktık,” dedi Slartibartfast.</p>

  <p>Arthur ivmelendirme koltuğunda şaşkın bir hareketsizlik içinde yatmaktaydı. Uzay mı tutmuştu, yoksa aniden dindar biri mi olmuştu emin değildi.</p>

  <p>“İyi hız yapıyor,” dedi Ford, Slartibartfast’ın gemisinin az önceki performansından ne derece etkilendiğini gizlemek için başarısız bir girişimde bulunarak, “ama dekor bir rezalet.”</p>

  <p>Yaşlı adam bir iki saniye için cevap vermedi. Evi alevler içinde yanarken kafasında fahrenhaytı santigrata çevirmeye çalışan bir adam havasıyla aygıtlara bakmaktaydı. Sonra alnındaki çizgiler düzeldi ve gözleri bir an için önündeki geniş panoramik ekranda gümüş iplikler gibi akan yıldız karmaşasına çevrildi.</p>

  <p>Dudakları bir şeyleri hecelemeye çalışıyormuş gibi kıpırdadı. Ansızın panik içinde kalan gözleri, ok gibi tekrar aygıtlara döndü, sonra yüzündeki ifade devamlı bir kaş çatışa dönüştü. Bir kez daha ekrana baktı. Kendi nabzını ölçtü. Alnındaki çizgiler bir an için derinleşti ve ardından gevşedi.</p>

  <p>“Makineleri anlamaya çalışmak gerçekten bir hata,” dedi, “beni endişelendirmekten başka bir işe yaramıyorlar. Ne diyordun?”</p>

  <p>“Dekor,” dedi Ford. “Yazık olmuş.”</p>

  <p>“Aklın ve Evrenin temel özünün derinliklerinde,” dedi Slartibartfast, “bunun da bir nedeni var.”</p>

  <p>Ford çevresine sert bakışlarla göz attı. Bu sözlerin çok iyimser bir bakış açısı olduğunu düşündüğü belliydi.</p>

  <p>Kabinin içi koyu yeşil, koyu kahverengi, koyu kırmızı renklerde sıkış tıkış ve loştu. Küçük bir İtalyan bistrosuyla olan anlatılmaz benzerliği giriş kapısında sona ermiyordu. Küçük ışık havuzları saksılardaki çiçekleri, parlak fayansları ve türlü türlü ne olduğu belirsiz pirinç süsleri aydınlatıyordu.</p>

  <p>Rafya sarılı şişeler karanlıkta insanın üzerine her an atlayacakmış gibi görünüyordu.</p>

  <p>Slartibartfast’ın aklını meşgul eden aygıtlar betona gömülmüş şişelerin dibine monte edilmiş gibi duruyorlardı.</p>

  <p>Ford uzanıp onlara dokundu.</p>

  <p>Sahte beton. Plastik. Sahte betona gömülmüş sahte şişeler.</p>

  <p>Aklın ve Evrenin temel özünün derinliklerinin canı cehenneme diye düşündü kendi kendine, çöpten başka bir şey değildi bu. Diğer taraftan geminin hızının yanında kendi gemileri <i>Altın Kalp</i>’in elektrikli çocuk arabası gibi kaldığı da yadsınamazdı.</p>

  <p>Koltuktan aşağı atladı. Üstünü başını silkeleyerek düzeltti. Kendi kendine bir şarkı mırıldanmakta olan Arthur’a baktı. Ekrana baktı ve bir şey anlayamadı. Slartibartfast’a baktı.</p>

  <p>“Az önce ne kadar yol aldık?” dedi.</p>

  <p>“Kabaca ...” dedi Slartibartfast, “Galaktik diskin neredeyse üçte ikisini aşmış olduğumuzu söyleyebilirim. Evet, sanırım kabaca üçte ikisi.”</p>

  <p>“İlginç bir şey,” dedi Arthur yavaşça, “insan Evrende ne kadar daha hızlı ve ne kadar uzağa giderse Evrendeki yeri de o kadar önemsiz görünüyor, ki bu da insanı bir uçsuz bucaksızlık hissiyle dolduruyor ya da sanki boşaltılmış bir ...”</p>

  <p>“Evet, çok ilginç,” dedi Ford. “Nereye gidiyoruz?”</p>

  <p>“Evrenin,” dedi Slartibartfast, “kadim bir kâbusuyla yüzleşmeye gidiyoruz.”</p>

  <p>“Bizi nerede bırakacaksın?”</p>

  <p>“Bu konuda yardımınıza ihtiyacım olacak.”</p>

  <p>“O biraz zor. Bak, aslında bizi götürebileceğin ve hep birlikte eğlenebileceğimiz bir yer düşünmeye çalışıyorum, orada kafaları çekebilir ve belki de müthiş günahkâr bir müzik bile dinleyebiliriz. Bir dakika, hemen bakayım.” <i>Otostopçunun Galaksi Rehberi</i>'ni çıkardı ve içindekiler bölümünde seks, uyuşturucu ve rock and roll’la ilgili başlıklar arasında gezindi.</p>

  <p>“Zamanın sisleri arasından bir lanet yükseliyor,” dedi Slartibartfast.</p>

  <p>“Evet, öyle sanıyorum,” dedi Ford. “Hey,” dedi, başlıklardan birini rastgele aydınlatırken, “Eccentrica Gallumbits, onunla hiç karşılaştınız mı? Erotikon Altı gezegeninin üç memeli fahişesi. Bazılarının dediğine göre kadının erojen bölgeleri asıl gövdesinden altı kilometre ötede başlıyormuş. Ben buna katılmıyorum, bence yedi kilometre öteden başlıyor.”</p>

  <p>“Öyle bir lanet ki,” dedi Slartibartfast, “Galaksiyi yangınlar ve felaketler içine sürükleyecek ve belki de Evreni vakitsiz bir kıyamete götürecek. Çok ciddiyim,” diye ekledi.</p>

  <p>“Kötü bir zaman olacağa benziyor,” dedi Ford, “Şansım yaver giderse o sırada durumu fark edemeyecek kadar sarhoş olurum. İşte,” dedi, parmağını <i>Rehber</i>’in ekranına bastırarak, “burası gerçek bir batakhane ve ben oraya gitmeliyiz diyorum. Sen ne dersin, Arthur? Mantralar mırıldanmayı bırak da söylediklerime biraz ilgi göster. Çok şey kaçırıyorsun.”</p>

  <p>Arthur koltuğunda doğruldu ve başını sağa sola salladı.</p>

  <p>“Nereye gidiyoruz?” dedi.</p>

  <p>“Kadim bir geceyle yüzleşmeye ...”</p>

  <p>“Bırak o işi,” dedi Ford. “Arthur, Galakside biraz eğlenmeye gidiyoruz. Hoşuna gitti mi bu fikir?”</p>

  <p>“Slartibartfast’ın bu kadar endişeli göründüğü mesele ne?” dedi Arthur.</p>

  <p>“Hiçbir şey,” dedi Ford.</p>

  <p>“Kıyamet,” dedi Slartibartfast. “Gelin,” diye ekledi, birden otoriter bir havaya bürünmüştü, “size göstermem ve anlatmam gereken çok şey var.”</p>

  <p>Dövme demirden yapılıp anlaşılmaz şekilde uçuş güvertesinin tam ortasına kurulmuş yeşil renkli spiral bir merdivene doğru yürüyerek basamakları tırmanmaya başladı. Arthur da kaşlarını çatarak onu izledi.</p>

  <p>Ford ise suratını asarak <i>Rehber</i>’i tekrar sırt çantasına tıkıştırıyordu.</p>

  <p>“Doktorum benim sosyal hizmet bezlerimin pek gelişmediğini, ahlak kaslarımdaysa doğal bir yetersizlik olduğunu söylüyor,” diye söylendi kendi kendine, “ve işte bu yüzden de Evren kurtarma görevlerinin dışında tutulmalıyım.”</p>

  <p>Yine de diğerlerinin peşinden isteksizce merdivenleri tırmandı.</p>

  <p>Yukarıda karşılarına çıkan görüntü aptallıktan başka bir şey değildi ya da öyle görünüyordu. Ford başını sağa sola salladı, yüzünü elleri arasına gömdü ve çiçek saksılarından birine yaslanarak onun duvara çarpıp kırılmasına sebep oldu.</p>

  <p>“Merkezi hesaplama bölgesi,” dedi Slartibartfast ona aldırmadan, “burası gemiyi herhangi bir şekilde etkileyen her türlü hesaplamanın yapıldığı yer. Evet, neye benzediğini biliyorum, ama aslında bu gördüğünüz şey bir dizi yüksek karmaşıklıkta matematiksel fonksiyonun dört boyutlu topografik haritasıdır.”</p>

  <p>“Şakaya benziyor,” dedi Arthur.</p>

  <p>“Neye benzediğini biliyorum,” dedi Slartibartfast ve onun içine girdi. O bunu yaparken Arthur’un kafasında bunun ne anlama gelebileceğine ilişkin ani bir ışık çakar gibi oldu, ama buna inanmayı reddetti. Evrenin böyle işlemesi mümkün değil, diye düşündü, mümkün değil. Bu, diye düşündü içinden, şey kadar saçma, şey kadar saçma ... karşılaştıracak bir şey bulamayıp bu düşünce hattından çıkmaya karar verdi. Çünkü düşünebildiği gerçekten saçma şeylerin çoğu çoktan gerçekleşmişti.</p>

  <p>Bu da onlardan biriydi.</p>

  <p>Kocaman cam bir kafesti ya da bir kutu - aslında bir oda.</p>

  <p>İçinde bir masa vardı, uzun bir masa. Etrafında bir düzine kadar sandalye bulunuyordu, fırınlanarak şekillendirilmiş ahşap sandalyeler. Üzerinde, kusursuzca hesaplanarak matematiksel konumlarına yerleştirilmiş gibi görünen birkaç sigara yanığıyla lekelenmiş kırmızı beyaz kareli bir masa örtüsü vardı.</p>

  <p>Masa örtüsünün üzerinde de bir düzine kadar yarısı yenmiş İtalyan yemeği, yarısı yenmiş ekmek dilimleri ve robotların durmaksızın yerinden oynatarak oynadığı yarı dolu şarap kadehleri bulunuyordu.</p>

  <p>Her şey yapaydı. Bir robot servis garsonu, bir robot şarap garsonu ve bir robot şef garson robot müşterilere hizmet etmekteydi. Mobilyalar yapaydı, masa örtüsü yapaydı, yemeğin her bir parçası, örneğin bir <i>pollo sorpesso,</i> gerçekten o olmadığı halde, gerçeğinin sahip olduğu tüm mekanik özelliklere sahipti.</p>

  <p>Hepsi birlikte küçük bir dans gösterisinin parçasıydılar - sürekli şiddetin kıyısında salınan, ama aslında hiçbir sonuca ulaşmayan menülerin, hesap pusulalarının, cüzdanların, kredi kartlarının, saatlerin, kalemlerin ve kâğıt peçetelerin ustalıkla idare edilmesini içeren karmaşık bir rutindi bu.</p>

  <p>Slartibartfast aceleyle içeri girdi ve şef garsonla tembel tembel konuşmaya başladı. Bu sırada müşteri robotlardan birisi kız meselesi yüzünden başka bir herife neler yapacağını anlatarak yavaş yavaş masanın altına kaydı.</p>

  <p>Böylece boşalan yere oturan Slartibartfast menüye alıcı gözle baktı. Masanın çevresindeki rutinin temposu belli belirsiz hızlandı. Tartışmalar başladı. Müşteriler birbirlerine peçeteler üzerinde bir şeyler ispatlamaya çalışmaktaydı. Birbirlerine öfkeyle el kol hareketleri yapmaya ve birbirlerinin yediği tavuk parçalarını incelemeye başladılar. Garsonun eli hesap pusulası üzerinde bir insan elinin başarabileceğinden ve insan gözünün izleyebileceğinden daha hızlı hareket etmeye başladı. Hızı daha da arttı. Kısa bir süre sonra gruba olağanüstü ve ısrarlı bir kibarlık hâkim oldu, birkaç saniye içinde de aniden bir uzlaşma noktasına ulaşılır gibi olmuştu. Gemi yeni bir titreşimle titredi.</p>

  <p>Slartibartfast camlı odadan dışarı çıktı.</p>

  <p>“Bistromatik,” dedi. “Bilimötesinde kullanılabilecek bilinen en etkili hesaplama gücü. Haydi gelin, Bilgilendirici Görüntüler Merkezine gidelim.”</p>

  <p>Hızla yürüyüp gitti ve onları da şaşkınlık içinde peşinden sürükledi.</p>
</body>
</html>
