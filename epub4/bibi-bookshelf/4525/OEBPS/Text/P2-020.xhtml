<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/SM.css" rel="stylesheet" type="text/css" />
</head>

<body>
  <h3>yirmi <img alt="SAG" src="../Images/SAG.jpg" /></h3>

  <p>Restoran var olmaya devam etti, ama bunun dışında her şey durmuştu. Geçici görece-statik onu bir hiçliğin içinde tutup korumuştu, ki bu hiçlik sadece bir boşluk değildi, basitçe söylemek gerekirse hiçti - içinde bir boşluğun var olduğu söylenebilecek hiçbir şey yoktu.</p>

  <p>Güç kalkanı altındaki kubbe bir kez daha opak hale döndürüldü, parti bitmiş, konuklar ayrılıyordu, Evrenin geri kalan kısmıyla birlikte Zarquon da ortadan kaybolup gitmişti, Zaman Türbinleri öğle seansına yetiştirebilmek için restoranı zamanın kıyısına çekmeye hazırlanıyorlardı ve perdeli, küçük bekleme odasına dönmüş olan Max Quordlepleen tempofonda menajerini uyandırmaya çalışıyordu.</p>

  <p>Siyah gemi, kapısı kapalı ve sessiz bir halde otoparkta duruyordu.</p>

  <p>Korumasının yürüyen köprüde ittiği merhum Bay Hotblack Desiato otoparka girdi.</p>

  <p>Tüplerden biriyle aşağı indiler. Limugemiye yaklaştıklarında geminin yan tarafında bir giriş kapısı açılıp aşağı indi ve tekerlekli sandalyenin tekerleklerine kenetlenip içeri çekti. Koruma da onu izledi ve patronunun ölüm-destek sistemine emniyetli bir şekilde bağlandığına emin olduktan sonra küçük kokpite girdi. Burada limunun bitişiğinde duran siyah geminin otomatik pilotunu harekete geçiren uzaktan kumandayı çalıştırdı ve böylece on dakikadan uzun süredir gemiyi nasıl çalıştıracağını bulmaya uğraşan Zaphod Beeblebrox’un derin bir oh çekmesine yol açtı.</p>

  <p>Siyah gemi park ettiği cepten yağ gibi kayarak çıktı, döndü, hızlı ve sessiz bir şekilde ana çıkış yolunda ilerlemeye başladı. Yolun sonunda, çabucak hızını arttırdı, geçici fırlatma odasına girdi ve uzak geçmişe doğru olan uzun yolculuğuna başladı.</p>

  <div>
    <br />
  </div>

  <p class="p1" style="text-align: center;"><img alt="orta" src="../Images/orta.jpg" /></p>

  <div>
    <br />
  </div>

  <p>Milliways Öğlen Menüsü, editörünün iznini alarak, <i>Otostopçunun Galaksi Rehberi’</i>nden bir pasaj aktarmaktaydı. Pasaj şöyleydi:</p>

  <div>
    <br />
  </div>

  <p class="p2"><i>Belli başlı her galaktik uygarlığın tarihi üç ayrı ve fark edilebilir aşamadan geçme eğilimindedir. Bu aşamalar Hayatta Kalma, Sorgulama ve İncelikli düşünmedir; bir başka deyişle Nasıl, Neden ve Nerede aşamaları olarak da bilinirler.</i></p>

  <p class="p2"><i>Örneğin, ilk aşama Nasıl Yiyebiliriz? sorusuyla, ikinci aşama Neden Yiyoruz? sorusuyla, üçüncü aşamaysa Öğle Yemeğini Nerede Yiyelim? sorusuyla tanımlanmaktadır.</i></p>

  <div>
    <br />
  </div>

  <p>Menü daha sonra Milliways’in, Evrenin Sonundaki Restoran’ın bu üçüncü soruya çok uygun ve seçkin bir cevap olduğunu söylüyordu.</p>

  <p>Söylemediği şeyse genellikle büyük uygarlıkların bu Nasıl, Neden ve Nerede aşamalarını geçirebilmesi binlerce yıl alabilirken, baskı altında yaşayan küçük toplulukların bu dönemleri korkunç bir hızla aşmasının mümkün olabildiğiydi.</p>

  <p>“Nasıl gidiyor?” diye sordu Arthur Dent.</p>

  <p>“Kötü," dedi Ford Prefect.</p>

  <p>“Nereye gidiyoruz?” diye sordu Trillian.</p>

  <p>“Bilmiyorum,” dedi Zaphod Beeblebrox.</p>

  <p>“Neden bilmiyorsun?” diye sıkıştırdı Arthur Dent.</p>

  <p>“Kapa çeneni,” diye uyardı, Zaphod Beeblebrox ve Ford Prefect.</p>

  <p>“Temel olarak söylemeye çalıştığınız şey,” dedi Arthur Dent, bu uyarıyı görmezden gelerek, “işlerin kontrolümüz dışında olduğu.”</p>

  <p>Ford ve Zaphod kontrolü otomatik pilottan alabilmek için boğuşurlarken, gemi mide bulandırıcı bir şekilde sallanıp sarsılıyordu. Motorlar süpermarkette yorulmuş çocuklar gibi sızlanıp inildemekteydi.</p>

  <p>“Beni delirten şey bu çılgın renk düzeni,” dedi Zaphod. Gemiye duyduğu aşk uçuşa geçmelerinden üç dakika sonra bitmişti. “Şu siyah zemin üzerindeki siyah etiketli garip siyah kontrol düğmelerinden birine ne zaman basmaya kalksan küçük siyah bir ışık yanarak sana o düğmeyi kullandığını belirtiyor. Bu nasıl gemi böyle? Bir tür galaktik hipercenaze aracı falan mı?”</p>

  <p>Yalpalayan kabinin duvarları da siyahtı, tavanı da siyahtı, koltukları da -koltuklar çok sadeydi, çünkü geminin yapacağı en önemli yolculuğun yolcusuz olması planlanmıştı- siyahtı, kontrol paneli siyahtı, cihazlar siyahtı, onları yerinde tutan küçük vidalar siyahtı, ince tüylü naylon yer döşemesi siyahtı ve bir köşesini kaldırdıklarında altındaki köpük tabakasının bile siyah olduğunu görmüşlerdi.</p>

  <p>“Belki de bunun tasarımını yapan her kimse gözleri değişik bir dalgaboyuna tepki veriyordu,” diye fikir yürüttü Trillian.</p>

  <p>“Ya da pek fazla hayal gücü yoktu” diye mırıldandı Arthur.</p>

  <p>“Belki de,” dedi Marvin, “kendini çok fazla depresif hissediyordu.”</p>

  <p>Aslında, onlar henüz bilmiyorlardı, ama bu dekor, geminin sahibinin üzücü, yaslı ve vergiden muaf durumu onuruna seçilmişti.</p>

  <p>Gemi daha da mide bulandırıcı bir şekilde sarsıldı.</p>

  <p>“Sakin olun,” diye yalvardı Arthur, “sizin yüzünüzden uzay tutmasına yakalandım, midem bulanıyor.”</p>

  <p>“Yaşadığın şey zaman tutması,” dedi Ford, “zaman içinde geriye doğru dimdik iniyoruz.”</p>

  <p>“Sağ ol,” dedi Arthur, “sanırım şimdi gerçekten kusacağım.”</p>

  <p>“Hiç durma,” dedi Zaphod, “ortalığa biraz renk katmış olursun.”</p>

  <p>“Bunun kibar bir yemek sonrası konuşması olması gerekir, değil mi?” diye tersledi Arthur.</p>

  <p>Zaphod kontrolleri çözmeyi Ford’a bıraktı ve Arthur’a doğru sendeledi.</p>

  <p>“Buraya bak, Dünyalı,” dedi öfkeyle, “senin yapman gereken bir iş var, tamam mı? Nihai Cevabın Sorusunu bulmak, öyle mi?”</p>

  <p>“Ne, o mu?” dedi Arthur. “Ben onu unuttuğumuzu sanıyordum."</p>

  <p>“Ben unutmadım, bebeğim. Farenin söylediğine göre, yerini bulursan bu bilgi çok para ediyormuş. Bu bilgi de senin şu beyninin içinde saklı durumda."</p>

  <p>“Evet, ama-”</p>

  <p>“Aması maması yok! Düşünsene. Hayatın Anlamı! Bu bilgiyi elde edersek Galaksideki bütün psikiyatristleri rehin alabiliriz ve bu da yığınla para anlamına gelir. Ben benimkine bir servet borçluyum.”</p>

  <p>Arthur hevessiz bir ruh haliyle derin bir soluk aldı.</p>

  <p>“Pekâlâ,” dedi, “ama nereden başlayacağız? Nasıl bilebilirim? Nihai Cevap ya da her ne deniyorsa onun kırkiki olduğunu söylüyorlar, ama ben bunun sorusunu nereden bileceğim ki? Bu soru her şey olabilir. Mesela, altı kere yedi ne eder?”</p>

  <p>Zaphod ona bir an öldürecekmiş gibi baktı. Sonra gözleri heyecanla parladı.</p>

  <p>“Kırkiki!” diye haykırdı.</p>

  <p>Arthur alnındaki teri sildi.</p>

  <p>“Evet,” dedi sabırla, “bunu biliyorum.”</p>

  <p>Zaphod’un suratı asıldı.</p>

  <p>“Yalnızca bu soru herhangi bir şey olabilir demek istiyorum,” dedi Arthur, “ve bunu bilmem benden nasıl beklenir anlamıyorum."</p>

  <p>“Çünkü,” diye tısladı Zaphod, “gezegenin koca bir havai fişek gibi patlarken sen oradaydın.”</p>

  <p>“Yerküre’de şöyle bir kavram vardır ...” diye başladı Arthur.</p>

  <p>“Vardı,” diye düzeltti Zaphod.</p>

  <p>“Adına da nezaket denir. Şey, her neyse. Bak, ben bir şey bilmiyorum.”</p>

  <p>Kabinde alçak bir ses yankılandı.</p>

  <p>“Ben biliyorum,” demişti Marvin.</p>

  <p>Ford kontrollerin olduğu köşeden seslendi; kaybetmekte olduğu savaşı hâlâ sürdürüyordu.</p>

  <p>“Sen bu işe karışma, Marvin,” dedi, “bu canlı organizmaların işi.”</p>

  <p>“Dünyalının beyin dalgalarının örgüsünde bu bilgi yazılı durumda,” diye devam etti Marvin, “ama bunu öğrenmeye pek de hevesli olduğunuzu sanmıyorum.”</p>

  <p>“Yani,” dedi Arthur, “zihnimin içini görebileceğini mi söylüyorsun sen?”</p>

  <p>“Evet,” dedi Marvin.</p>

  <p>Arthur şaşkınlık içinde bakakaldı.</p>

  <p>“Ve...?” dedi.</p>

  <p>“Bu kadar küçük bir şeyle yaşayabildiğini görmek beni şaşırtıyor.”</p>

  <p>“Öf,” dedi Arthur, “kabalaşma.”</p>

  <p>“Evet,” diye onayladı Marvin.</p>

  <p>“Şey, sen ona aldırma,” dedi Zaphod, “yalnızca uyduruyor.”</p>

  <p>“Uyduruyor muyum?” dedi Marvin, bir şaşkınlık parodisi içinde başını döndürerek. “Niye bir şey uydurmak isteyeyim ki? Hayat başka bir şey uydurmaya kalkışmadan da yeterince kötü zaten.”</p>

  <p>“Marvin,” dedi Trillian, yalnızca bu can sıkıcı varlıkla konuşurken kullandığı yumuşak ve nazik ses tonuyla, “madem bu kadar zamandır biliyordun, bize neden söylemedin?”</p>

  <p>Marvin başını arkaya, ona doğru çevirdi.</p>

  <p>“Sormadınız ki?” dedi basitçe.</p>

  <p>“Pekâlâ, şimdi soruyoruz, metal adam,” dedi Ford, ona bakmak için dönerek.</p>

  <p>Tam da o anda gemi birden sallanıp sarsılmayı bıraktı ve motorun sesi yumuşak bir mırıltıya dönüştü.</p>

  <p>“Hey, Ford,” dedi Zaphod, “bu hayra alamet. Geminin kontrollerini ele geçirdin galiba?”</p>

  <p>“Hayır,” dedi Ford, “yalnızca onlarla boğuşmayı bıraktım. Sanırım bu gemi nereye gidiyorsa oraya gitmemiz ve gemiden çabucak ayrılmamız gerekiyor.”</p>

  <p>“Evet, doğru” dedi Zaphod.</p>

  <p>“Gerçekten ilgilenmediğinizi anlamıştım,” diye kendi kendine mırıldandı Marvin ve bir köşeye çöküp devrelerini kapattı.</p>

  <p>“Sorun,” dedi Ford, “gemide okunabilecek tek cihazın beni endişelendiriyor olması. Eğer bu cihaz düşündüğüm şeyse ve düşündüğüm şeyi söylüyorsa, o zaman daha şimdiden geçmişte çok derinlere gitmişiz demektir. Belki de kendi zamanımızdan iki milyon yıl öncesine mesela.”</p>

  <p>Zaphod omuzlarını silkti.</p>

  <p>“Zaman boş bir laftır,” dedi.</p>

  <p>“Bu geminin kime ait olduğunu merak ediyorum,” dedi Arthur.</p>

  <p>“Bana,” dedi Zaphod.</p>

  <p>“Hayır. Gerçekte kime ait olduğunu.”</p>

  <p>“Gerçekten bana ait,” diye ısrar etti Zaphod, “bak, mülkiyet hırsızlıktır, öyle mi? O halde hırsızlık da mülkiyettir. O halde bu gemi benim, tamam mı?”</p>

  <p>“Bunu gemiye anlat,” dedi Arthur.</p>

  <p>Zaphod kontrol konsoluna doğru hızlı adımlarla yürüdü.</p>

  <p>“Gemi,” dedi panelleri yumruklayarak, “yeni sahibin konuşuyor ...”</p>

  <p>Daha öteye gidemedi. Çünkü aynı anda birkaç şey birden oldu.</p>

  <p>Gemi zaman yolculuğu konumundan çıktı ve yeniden gerçek uzaya girdi.</p>

  <p>Zaman yolculuğu için kapatılmış bulunan konsolun üstündeki bütün kontroller aydınlanıverdi.</p>

  <p>Konsolun üzerindeki büyük görüntü ekranı canlandı ve geniş bir yıldız ufkuyla birlikte önlerindeki kocaman, tek ve ölü bir güneşi göstermeye başladı.</p>

  <p>Bununla birlikte, bunların hiçbiri Zaphod’un diğerleriyle birlikte aynı anda geriye, kabinin arkasına doğru savrulmasının nedeni değildi.</p>

  <p>Geriye savrulmalarına, görüntü ekranının çevresindeki monitör hoparlörlerinden gelen ve gök gürültüsünü andıran bir gürleme neden olmuştu.</p>
</body>
</html>
