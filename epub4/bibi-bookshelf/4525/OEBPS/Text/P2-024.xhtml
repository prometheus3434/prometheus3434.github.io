<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/SM.css" rel="stylesheet" type="text/css" />
</head>

<body>
  <h3>yirmidört <img alt="SAG" src="../Images/SAG.jpg" /></h3>

  <p>“Eee ... Kaptan ...”</p>

  <p>“Evet, Bir Numara?”</p>

  <p>“Yalnızca İki Numara’dan raporumsu bir şey aldığımı söyleyecektim de.”</p>

  <p>“Ah tanrım.”</p>

  <p>Yukarıda, geminin köprüsünde Kaptan hafif bir huzursuzluk içinde gözlerini dikmiş uzayın sonsuz derinliklerini seyretmekteydi. Geniş kubbeli bir kabarcığın altında yaslandığı yerden bakarak arasından geçtikleri yıldızların önlerinde ve arkalarında oluşturduğu uçsuz bucaksız manzarayı izliyordu - bu yolculuğu süresince fark edilir derecede incelmiş olan manzarayı. Dönüp, geminin üç kilometrelik kocaman cüssesinin üzerinden geriye doğru baktığında arkalarında bıraktığı ve çok daha sık, adeta metal bir şerit gibi görünen yıldız kitlelerini görebiliyordu. İçinde yol aldıkları galaktik merkezden görünen manzara buydu ve aslında senelerdir, şu anda pek hatırlayamadığı, ama korkunç yüksek olduğunu bildiği bir hızda yol almaktaydılar; bir şeyin hızına yaklaşan bir hızdı, yoksa bir başka şeyin hızının üç misli miydi hızları? Her neyse, sonuç olarak epey etkileyici bir hızları vardı. Bir şeyler görmeye çalışarak geminin arkasındaki ışıltılı mesafeleri izledi. Bunu her birkaç dakikada bir yapıyordu, ama aradığını bir türlü bulamıyordu. Yine de bu durumun kendisini telaşlandırmasına izin vermiyordu. Bilim adamları kimse paniklemediği ve herkes kendi üzerine düşeni düzenli bir biçimde yaptığı sürece her şeyin mükemmel gideceğini söylemişti.</p>

  <p>Paniğe kapıldığı falan yoktu. Bildiği kadarıyla her şey yolundaydı. Büyük köpüklü bir süngerle omzunu sildi. Bir şey yüzünden hafif bir huzursuzluk hissettiğini hatırladı. Şimdi bütün bunlar ne demek oluyordu? Yanı başında işittiği kısa bir öksürük geminin birinci subayının hâlâ yanında durduğunu hatırlattı ona.</p>

  <p>İyi bir çocuktu, şu Bir Numara. En zekilerinden değildi, belki ayakkabı bağlarını bağlamakla ilgili garip bir sorunu vardı, ama buna karşılık onda iyi bir subayın kumaşı vardı. Kaptan, eğilip ayakkabısının bağlarını bağlamaya çalışan bir adamı, bu iş ne kadar uzun sürerse sürsün, tekmeleyecek biri değildi. Ortalıkta kendini beğenmiş bir şekilde dolanıp duran, durmadan düğmelerini parlatan ve her saat başı raporlar veren o sevimsiz İki Numara’ya benzemiyordu o: “Gemi hâlâ hareket halinde, Kaptan." "Hâlâ rotamızdayız, Kaptan.” "Oksijen seviyemiz hâlâ yeterli miktarda, Kaptan." Kaptan’ın önerisiyse “Bırak biraz eksilsin” oluyordu. Şey, evet, bu tür şeyler onu tedirgin ediyordu. Başını Bir Numara’ya doğru eğerek baktı.</p>

  <p>“Evet, Kaptan, İki Numara bazı tutuklular bulduğuna ilişkin bir şeyler bağırıyordu ..."</p>

  <p>Kaptan bu konuda düşündü. Ona pek olacak şeymiş gibi gelmedi, ama kendisi emrindeki subayların yolunu kesecek biri değildi.</p>

  <p>“Pekâlâ, belki de bu onu bir süre mutlu eder," dedi, “her zaman böyle bir şey istiyordu.”</p>

  <div>
    <br />
  </div>

  <p class="p1" style="text-align: center;"><img alt="orta" src="../Images/orta.jpg" /></p>

  <div>
    <br />
  </div>

  <p>Ford Prefect ve Arthur Dent geminin sonsuz gibi görünen koridorlarında ayaklarını sürüyerek ağır ağır yürümekteydiler. İki Numara hemen arkalarından uygun adım geliyor ve arada sırada yanlış bir hareket yapmamaları ya da olmayacak bir şeye kalkışmamaları yönünde emirler yağdırıyordu. En azından bir buçuk kilometre boyunca kahverengi kendir bezi kaplı bir duvar boyunca yürümüş gibiydiler. Sonunda, İki Numara’nın bağırmasıyla kendiliğinden kayarak açılan kocaman çelik bir kapının önüne geldiler.</p>

  <p>İçeri girdiler.</p>

  <p>Ford Prefect ile Arthur Dent’e burada en ilgi çekici gelen şey, köprünün üzerini örten onbeş metre çapındaki yarımküreyle onun ötesinde görünen yıldızların göz kamaştırıcı manzarası değildi: Evrenin Sonundaki Restoran’da yemek yemiş kişiler için böyle manzaralar sıradandı. Çevrelerini kuşatan uzun duvar boyunca sıralanan çeşitli cihazların kalabalığı da değildi. Arthur’a göre uzaygemilerinin geleneksel olarak tam da böyle bir görüntüye sahip olması gerekiyordu. Ford için ise bu görüntü epeyce antika kalıyordu: Felaket Bölgesinin dublörgemisinin onları kendi zamanlarından iki milyon yıl değilse bile en azından bir milyon yıl geriye götürdüğüne dair şüphelerini doğrulayan bir görüntüydü bu.</p>

  <p>Hayır, onları gerçekten sarsıp dengelerini bozan şey bir küvetti.</p>

  <p>Yaklaşık iki metre yüksekliğindeki mavi su kristalinden kabaca yontulmuş bir kaide üzerinde durmakta olan küvet Maksimegalon’daki Hastalıklı Hayalgüçleri Müzesi dışında pek rastlanmayan barok tarzı bir ucubeydi. Bağırsak karmaşıklığını andıran tesisat boruları, kazılacak isimsiz bir mezara bir gece yarısı gömüleceğine altın varaklarla belirginleştirilmişti; musluklar ve duş bağlantısıysa çirkin suratlı taş yaratıkları bile yerinden sıçratacak nitelikteydi.</p>

  <p>Bu küvet bir uzaygemisinin köprüsüne hakim bir mobilya olarak son derece uygunsuz bir nesneydi ve İki Numara, bunu bilen bir adamın neşesiz tavrıyla küvete doğru yaklaştı.</p>

  <p>“Kaptan, efendim!” diye haykırdı, sımsıkı kenetlediği dişlerinin arasından -zor bir numaraydı, ama bunu kusursuzlaştırmak için uzun yıllar boyunca çalışmıştı.</p>

  <p>Ucube görünüşlü küvetin bir kenarından dostane ve geniş bir surat ve köpükle kaplı dostane bir kol yükseldi.</p>

  <p>“Hey, n’aber, İki Numara,” dedi Kaptan, elindeki süngeri neşeyle sallayarak, “günün güzel geçiyor mu?”</p>

  <p>İki Numara her zamankinden daha ciddi bir şekilde hazır ol vaziyetine geçti.</p>

  <p>“Size yedi numaralı dondurucu bölümünde bulduğum tutukluları getirdim efendim!” diye bağırarak rapor verdi.</p>

  <p>Ford ve Arthur şaşkınlıkla öksürdüler.</p>

  <p>“Eee ... merhaba,” dediler.</p>

  <p>Kaptan onlara ışıldadı. Demek ki İki Numara gerçekten tutuklayacak birilerini bulmuştu. Eh, kendisi için iyi bir şey diye düşündü Kaptan, bir adamın en iyi yaptığı şeyi yaptığını görmek hoş bir şeydi.</p>

  <p>“Hey, merhaba millet,” dedi onlara. “Ayağa kalkamadığım için kusura bakmayın, çabucak yıkanayım demiştim de. Oralarda cinen toniks olacak. Bir Numara, buzdolabına bakıver.”</p>

  <p>“Tabii, efendim.”</p>

  <p>İster ilkel ister gelişmiş olsun galakside bilinen dünyaların yüzde seksenbeşinin cinen toniks ya da cii-N’N-T’n-iks ya da cinond-o-niks ya da aynı fonetik temada binlerce veya daha da fazla çeşitlemesi yapılabilecek bir içki icat etmiş olmaları çok ilginç bir gerçekti ve bunun ne derece önemli olduğunu kestirmek güçtü. İsimler benzer olmakla birlikte içkilerin kendileri aynı değildi ve sıradan suyun oda ısısının biraz üzerinde servis edilmesi olan Sivilvo usulü “şinanto/Mings” ile bir sığırı yüz adım atmadan öldürebilecek güçteki Gagrakack usulü “cin-anthony-ks”e kadar bir sürü farklı çeşidi vardı. İsimlerinin birbirine benzer seslerde olmaları dışında, hepsinin ortak bir noktası daha bulunuyordu ki o da her bir içkinin icat edildiği kendi dünyasının, henüz diğer dünyaların hiçbiriyle temas kurmadan <i>önce</i> bu içkiyi icat etmiş ve ismini koymuş olmasıydı.</p>

  <p>Bu gerçek nasıl yorumlanabilirdi? Benzersiz bir durumdu bu, başka örneği yoktu. Bütün yapısal dilbilim kuramlarına göre çizgi dışındaydı, ama yine de varolagelen bir gerçekti. Yaşlı yapısal dilbilimciler, genç yapısal dilbilimcilere bu konuyu incelemeye devam ettikleri için kızıyorlardı. Genç dilbilimcilerse bu konuyu heyecanla ele alıyor, derin bir öneme sahip bir noktaya çok yaklaştıklarına inanarak gece geç vakitlere kadar oturup konuyu tartışıyor ve sonunda vaktinden önce yaşlı yapısal dilbilimcilere dönüşüp genç yapısal dilbilimcilere kızıyorlardı. Yapısal dilbilim asla uzlaşmayacak iki gruba bölünmüş, mutsuz bir disiplindi ve içlerinden birçoğu sorunlarını Ouisghian Zodahs içine gömerek uzun geceler geçiriyorlardı.</p>

  <p>İki Numara Kaptanın banyo küveti önünde boşu boşuna uğraşma hissi içinde tir tir titriyordu.</p>

  <p>“Tutukluları sorgulamak istemiyor musunuz, efendim?” diye cıyakladı.</p>

  <p>Kaptan komik bir şey işitmiş gibi gülümseyerek baktı ona.</p>

  <p>“Golgafrinçan aşkına, bunu niye yapmak isteyeyim?” diye sordu.</p>

  <p>“Bildiklerini öğrenmek için, efendim! Buraya neden geldiklerini anlamak için!”</p>

  <p>“Şey, hayır, hayır, hayır,” dedi Kaptan, “herhalde yalnızca bir kadeh cinen toniks içmeye uğramışlardır, sen de öyle düşünmüyor musun?”</p>

  <p>“Ama efendim, onlar benim tutuklularım. Onları sorgulamalıyım!"</p>

  <p>Kaptan onlara şüpheyle baktı.</p>

  <p>"Pekâlâ, tamam o zaman,” dedi “madem öyle onlara ne içmek istediklerini sor."</p>

  <p>İki Numara’nın gözlerinde sert ve soğuk bir pırıltı belirdi. Yavaşça Ford Prefect ve Arthur Dent’e yaklaştı.</p>

  <p>“Pekâlâ pislikler,” diye hırıldadı, “sizi sıçan kılıklı..." Ford’u öldürmatiğiyle dürttü.</p>

  <p>“Sakin ol, İki Numara," diye nazikçe uyardı Kaptan.</p>

  <p>“<i>Ne içmek istiyorsunuz</i>!!!” diye haykırdı İki Numara.</p>

  <p>“Cinen toniks kulağa hoş geliyor,” dedi Ford. “Sen ne dersin Arthur?”</p>

  <p>Arthur gözlerini kırpıştırdı.</p>

  <p>“Ne? Ha, evet," dedi.</p>

  <p>“<i>Buzlu mu, buzsuz</i> mu?” diye kükredi İki Numara.</p>

  <p>“Şey, buzlu lütfen,” dedi Ford.</p>

  <p>“Limon??!!”</p>

  <p>“Evet, lütfen,” dedi Ford, “ve bir de şu küçük krakerlerden var mıydı acaba? Hani şu peynirli olanlardan?”</p>

  <p>“<i>Soruları ben sorarım</i>!!!” diye uludu İki Numara, bedeni bir sinir krizi içinde sarsılıyordu.</p>

  <p>“Eee, İki Numara ...” dedi Kaptan yumuşak bir sesle.</p>

  <p>“Buyrun efendim!”</p>

  <p>“Şu işten vazgeçer misin lütfen, o iyi bir adam. Rahatlatıcı bir banyo yapmaya çalışıyorum burada.”</p>

  <p>İki Numara’nın gözleri kısıldı, Bağırma ve Öldürme dünyasında soğuk birer çizgi olarak adlandırılabilecek hale geldi. Burada ana fikir, rakibin üzerinde gözlüklerinizi kaybettiğiniz ya da uyanık kalma güçlüğü çektiğiniz izlenimini yaratabilmekti. Bunun niye ürkütücü olduğunuysa şu ana dek çözen kimse olmamıştır.</p>

  <p>Kaptan’a yaklaştı, ağzı (İki Numara’nın) ince ve sert bir çizgi halindeydi. Böyle bir ağzın neden bir kavga tavrı olduğunu anlamak da başka bir zorluktur. Traal ormanlarında dolaşırken, birdenbire meşhur Kurt-gibi-acıkmış Cırtlak Canavarla karşılaşsanız ve eğer ağzını genelde olduğu gibi keskin dişlerle dolu, salyalar akıtan, kocaman açılmış olarak değil de, ince ve sert bir çizgi halinde görseniz bunun için yalnızca şükran duyardınız.</p>

  <p>“Size hatırlatabilir miyim efendim,” diye tısladı İki Numara, “bu küvetten çıkmayalı <i>üç yılı</i> geçti?!” Bu son atışı da yaptıktan sonra İki Numara topuklarının üzerinde döndü ve aynaya karşı hızlı bakışlar fırlatma alıştırmaları yapmak üzere kızgınlık içinde bir köşeye doğru yürüdü.</p>

  <p>Kaptan küvetinin içinde kıpırdandı. Ford Prefect’e acemice bir gülücük attı.</p>

  <p>“Şey, benimki gibi bir işiniz olunca, rahatlamaya çok ihtiyacınız oluyor,” dedi.</p>

  <p>Ford yavaşça ellerini indirdi. Bu herhangi bir tepki uyandırmadı. Arthur da kendininkileri indirdi.</p>

  <p>Çok yavaş ve dikkatli bir şekilde ilerleyen Ford küvetin kaidesinin yanına yaklaştı. Onu okşadı.</p>

  <p>“Çok hoş” diye yalan söyledi.</p>

  <p>Önce sırıtmasının bir sorun yaratıp yaratmayacağını düşündü, bir sorun çıkmayacağına emin olduğundaysa çok yavaş ve dikkatli bir şekilde sırıtmaya başladı. Sorun yoktu.</p>

  <p>“Eee ...” dedi Kaptana.</p>

  <p>“Evet?” dedi Kaptan.</p>

  <p>“Merak ediyordum da,” dedi Ford, “işinizin aslında ne olduğunu sorabilir miyim acaba?”</p>

  <p>Omzuna bir el dokundu. Hemen arkasına döndü.</p>

  <p>Bu birinci subaydı.</p>

  <p>“İçkileriniz,” dedi.</p>

  <p>“Şey, teşekkür ederim,” dedi Ford. O ve Arthur, cinen tonikslerini aldılar. Kendininkinden bir yudum içen Arthur, tadının aynı viski soda gibi olduğunu anladığında çok şaşırdı.</p>

  <p>“Yani, fark etmemem mümkün değildi,” dedi Ford, o da içkisinden bir yudum alırken, “o cesetler. Depodakiler yani.”</p>

  <p>“Cesetler mi?” dedi Kaptan şaşkınlıkla.</p>

  <p>Ford durakladı ve kendi kendine düşündü. Hiçbir şeyi öylece kabullenme, diye geçirdi içinden. Kaptan, gemisinde onbeş milyon ölü taşıdığını bilmiyor olabilir miydi?</p>

  <p>Kaptan onu neşeyle onaylayarak başını sallıyordu, galiba aynı anda da lastik bir ördekle oynuyor gibiydi.</p>

  <p>Ford etrafına bakındı. İki Numara da aynadan kendisine bakıyordu, ama yalnızca bir an için. Gözleri kıpır kıpırdı. Birinci subaysa orada öylece duruyor ve kibarca gülümseyerek içki tepsisini tutuyordu.</p>

  <p>“Cesetler mi?” dedi kaptan yeniden.</p>

  <p>Ford dudaklarını yaladı.</p>

  <p>“Evet,” dedi. “Bütün o ölü telefon temizleyicileri ve muhasebe müdürleri, biliyorsunuz aşağıda, bölmede.”</p>

  <p>Kaptan onu inceledi. Birden başını geriye doğru atarak kahkahalarla güldü.</p>

  <p>“Ha, onlar ölü değil ki,” dedi, “ah Tanrım, hayır, hayır, onlar dondurulmuş. Onlar sonradan canlandırılacaklar.”</p>

  <p>Ford çok çok nadiren yaptığı bir şey yaptı. Gözlerini kırpıştırdı.</p>

  <p>Arthur ise bir transtan çıkmış gibiydi.</p>

  <p>“Yani bir depo dolusu dondurulmuş kuaförünüz olduğunu mu söylüyorsunuz?” dedi.</p>

  <p>“Şey, elbette,” dedi Kaptan, “onlardan milyonlarcası var. Kuaförler, yorgun tv yapımcıları, sigorta satıcıları, personel memurları, emniyet görevlileri, halkla ilişkiler uzmanları, idari danışmanlar, aklınıza ne gelirse. Başka bir gezegende koloni kuracağız.”</p>

  <p>Ford çok hafif bir şekilde yalpaladı.</p>

  <p>“Çok heyecanlı değil mi?” dedi Kaptan.</p>

  <p>“Ne, elinizdeki o tiplerle mi?”</p>

  <p>“Şey, beni yanlış anlamayın,” dedi Kaptan, “biz Ark Filosundaki gemilerden yalnızca bir tanesiyiz. Biz Ark ‘B’yiz, anlıyor musunuz. Pardon, benim için sıcak suyu biraz açabilir misiniz lütfen?”</p>

  <p>Arthur itaat etti ve pembe köpüklü bir su küvetin içine doldu. Kaptan zevkle iç çekip nefesini bıraktı.</p>

  <p>“Çok teşekkürler, değerli dostum. Çekinmeyin, kendinize birer içki daha alın.”</p>

  <p>Ford içkisini bitirdi. Bir Numara’dan içki şişesini aldı ve bardağını tekrar ağzına kadar doldurdu.</p>

  <p>“Ark B,” dedi, “nedir?”</p>

  <p>“Bu,” dedi Kaptan, elindeki plastik ördekle neşeyle oynayarak köpüklü sular saçtı etrafa.</p>

  <p>“Evet,” dedi Ford, “ama ...”</p>

  <p>“Bakın, şöyle oldu,” dedi Kaptan, “bizim gezegen, yani geldiğimiz dünya, nasıl diyeyim, yok olmaya mahkûmdu.”</p>

  <p>“Yok olmaya mı?”</p>

  <p>"Şey, evet. Bu yüzden bütün nüfusu birkaç devasa uzay gemisine koyup başka bir gezegene yerleşmeyi düşündük.”</p>

  <p>Öyküsünün bu kadarını anlattıktan sonra, halinden memnun bir homurtuyla arkasına yaslandı.</p>

  <p>“Yani yok olmaya daha az mahkûm bir gezegene mi?” diye cesaretlendirdi Arthur.</p>

  <p>“Ne demiştiniz değerli dostum?”</p>

  <p>“Yok olmaya daha az mahkûm bir gezegen diyordum. Gidip yerleşecektiniz.”</p>

  <p>“Gidip yerleşeceğiz, evet. Bu yüzden üç gemi inşa edilmesine karar verildi, anlıyor musunuz, uzayda üç Ark ... sizi sıkmıyorum değil mi?”</p>

  <p>“Hayır, hayır,” dedi Ford kesin bir dille, “çok ilginç.”</p>

  <p>“Biliyor musunuz, arada sırada,” dedi Kaptan, “başka birileriyle konuşmak çok hoş oluyor doğrusu.”</p>

  <p>İki Numara’nın alev alev yanan gözleri odayı çabucak taradı ve bir aylık etinin en sevdiği kısmından kısa bir süre ayrılmak zorunda kalmış bir çift karasinek gibi tekrar aynanın üzerine yerleşti.</p>

  <p>“Böyle uzun yolculukların sorunu,” diyerek devam etti Kaptan, “sonunda kişinin kendi kendine konuşmak zorunda kalması, ki bu da korkunç sıkıcı olabiliyor, çünkü bu konuşmaların yarısında bir sonraki lafın ne olduğunu biliyorsunuz.”</p>

  <p>“Sadece yarısında mı?” diye sordu Arthur.</p>

  <p>Kaptan bir an için bu konuyu düşündü.</p>

  <p>“Evet, hemen hemen yarısında demeliydim. Her neyse - sabun nerede?” Etrafta arandı ve buldu.</p>

  <p>“Evet, her neyse,” diye özetledi, “amaç, birinci gemiye yani ‘A’ gemisine bütün parlak liderlerin, bilim adamlarının, büyük sanatçıların, anlarsınız işte, başarılı kişilerin binmesiydi; üçüncüsüne, yani ‘C’ gemisine de esas işleri yapanlar, iş sahibi olanlar ve iş görenler yerleştirilecekti; ‘B’ gemisineyse -bu bizim gemi- kalan herkes binecekti, anlıyor musunuz, sıradan kişiler yani..”</p>

  <p>Mutlu mutlu gülümsedi.</p>

  <p>“İlk olarak da biz gönderildik,” diye bitirdi öyküsünü. Ardından küçük bir banyo şarkısı tutturdu.</p>

  <p>Geldiği dünyanın en heyecan verici ve üretken şarkı sözü yazarlarından biri (ki şu sırada, bulundukları yerden dokuzyüz metre kadar gerideki otuzaltıncı ambarda uyumaktaydı) tarafından kendisi için bestelenmiş olan bu banyo şarkısı kısacık bir süre için bile olsa yaşanacak can sıkıcı sessizlik anını engelledi. Ford ve Arthur ağırlıklarını bir ayaklardan diğerine geçirip göz göze gelmemeye çalıştılar.</p>

  <p>“Eee...” dedi Arthur bir müddet sonra, “o halde sizin gezegeninizde tam olarak yolunda gitmeyen şey neydi?”</p>

  <p>“Şey, dediğim gibi orası yok olmaya mahkûmdu,” dedi Kaptan. “Anlaşılan güneşe çarpacaktı, yani öyle bir şey. Ya da belki de ay bize çarpacaktı. Bu tür bir şey. Her neyse kesinlikle çok ürkütücü bir olaydı.”</p>

  <p>“Şey,” dedi aniden birinci subay, “ben gezegenin üç metrelik kocaman piranha arıları istilasına uğrayacağını sanıyordum. Öyle değil miydi?”</p>

  <p>İki Numara topukları üzerinde döndü, gözleri soğuk ve sert bir ateşle yanıyordu, böyle bir ateşe yalnızca onun yaptığı miktarda antrenmanla ulaşılabilirdi.</p>

  <p>“Bana söylenen bu değildi!” diye tısladı. “Komutanım bana bütün gezegenin dev bir mutant yıldız keçisi tarafından yenme tehlikesi içinde olduğunu söylemişti!”</p>

  <p>“Ya, sahi mi...” dedi Ford.</p>

  <p>“Evet! Cehennem çukurlarından gelen, onaltı bin kilometre uzunluğunda keskin dişleri olan, nefesiyle okyanusları kaynatıp pençeleriyle kıtaları kökünden sökebilecek, güneş gibi yanan binlerce gözü, birbirinden bir milyon yıl öteye açılıp salyalar akıtan çenesiyle korkunç bir canavar ... hayatınızda ... hiç ama ... hiç görmediğiniz bir yaratık...”</p>

  <p>“İlk olarak da sizi gönderdiklerinden emin olmak istediler, öyle mi?” diye sordu Arthur.</p>

  <p>“Şey, evet,” dedi Kaptan, “yani herkes, bence çok da hoş bir yaklaşımla, saçını güzelce kestirebilecekleri ya da telefonlarının bakımından emin oldukları bir gezegene inmenin moral açısından çok önemli bir şey olduğunu söyledi.”</p>

  <p>“Ya, evet,” diye aynı fikirde olduğunu belirtti Ford, “bunun çok önemli olduğunu görebiliyorum. Diğer gemiler de, eee ... onlar da sizi takip ettiler değil mi?”</p>

  <p>Kaptan bir an için cevap vermedi. Küvetinde kıvrılarak geriye, geminin parlak galaktik merkeze doğru uzanan muazzam gövdesine doğru bir bakış fırlattı. Akıl almaz uzaklığa kısık gözlerle baktı.</p>

  <p>“Bunu sorman tuhaf,” dedi Ford’a hafifçe kaşlarını çatarak. “Bu konu bizim de merakımızı çekmiyor değil hani ... onlardan ayrılalı beş yıl oluyor ve o günden bu yana hiçbir haber alamadık ... ama arkamızda bir yerlerde olmalılar.”</p>

  <p>Tekrar gözlerini dikip uzakları izlemeye devam etti.</p>

  <p>Ford da onunla birlikte izledi ve kaşları düşünceli bir şekilde çatıldı.</p>

  <p>“Kuşkusuz öyledir, ama,” dedi yumuşak bir sesle, “keçi onları yememişse ...”</p>

  <p>“Ya, evet ...” dedi kaptan sesine hafif bir tereddüt sızarken, “keçi, ...” gözleri köprüyü çevreleyen cihazların ve bilgisayarların üzerinde dolaştı. Hepsi uzaktan masum bir şekilde kendisine göz kırpıyorlardı. Dışarıdaki yıldızlara baktı, ama hiçbiri tek kelime etmiyordu. Birinci ve ikinci subaylarına baktı, ama o an için ikisi de kendi düşüncelerinde kaybolmuş gibiydiler. Kendisine kaşlarını kaldırarak bakmakta olan Ford Prefect’e baktı.</p>

  <p>“Bu çok tuhaf, biliyor musunuz,” dedi sonunda Kaptan, “şimdi öyküyü bir başkasına anlatırken ... yani sana da tuhaf geldi mi, Bir Numara.”</p>

  <p>“Eeeeeeee ...,” dedi Bir Numara.</p>

  <p>“Evet,” dedi Ford, “konuşacağınız çok şey olduğunu görebiliyorum. İçkiler için teşekkürler, acaba bizi uygun bir gezegende bırakabilir miydiniz diye ...”</p>

  <p>“Şey, işte bu biraz güç, anlarsınız ya,” dedi Kaptan, “çünkü kalkış ve iniş programımız biz Golgafrinçan’dan ayrılmadan önce otomatik olarak ayarlandı, sanırım bunun bir nedeni de rakamlarla aramın pek de iyi olmamasıydı..."</p>

  <p>“Yani bu gemide kısılıp kaldığımızı mı söylemek istiyorsunuz?” diye haykırdı Ford, bütün sabrını ve yapmacık nezaketini aniden kaybederek. “Koloni kurmanız beklenen bu gezegene ne zaman varacaksınız peki?”</p>

  <p>“Eee, neredeyse geldik sayılır,” dedi Kaptan, “her an varabiliriz. Benim de artık banyodan çıkmam gerekiyor aslında. Yine de kararsızım, tam zevkini çıkarmaya başlamışken niye çıkayım ki?”</p>

  <p>“Yani bir dakika içinde inişe geçiyoruz öyle mi?” dedi Arthur.</p>

  <p>“Yani, pek <i>iniyoruz</i> sayılmaz, aslında inmek değil, hayır ... eee ..”</p>

  <p>“Ne demek istiyorsun?” diye sertçe sordu Ford.</p>

  <p>“Yani,” dedi Kaptan, kullanacağı kelimeleri dikkatle seçerek, “sanırım, hatırlayabildiğim kadarıyla, gemi oraya çarpmak üzere programlanmıştı."</p>

  <p>“Çarpmak mı?” diye bağırdı Ford ve Arthur.</p>

  <p>“Eee, evet,” dedi Kaptan, “evet, bu da planın bir parçasıydı. Bu durumun şu anda tam olarak hatırlayamadığım çok iyi bir nedeni vardı. Şeyle ilgiliydi... eee ...”</p>

  <p>Ford patladı.</p>

  <p>“Siz bir yığın işe yaramaz lanet olası sersemlersiniz!” diye bağırdı.</p>

  <p>“Hah, evet, işte bu yüzden,” diye gülümsedi Kaptan, “neden buydu.”</p>
</body>
</html>
