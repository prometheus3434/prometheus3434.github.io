<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/SM.css" rel="stylesheet" type="text/css" />
</head>

<body>
  <h3>yirmibeş <img alt="SAG" src="../Images/SAG.jpg" /></h3>

  <p>“İşte orada, kırkiki numara,” diye bağırdı taksi şoförüne Ford Prefect. “Hemen şurada!”</p>

  <p>Taksi sarsılarak durduğunda Ford ve Arthur dışarı fırladılar. Yolda bir sürü otomatik para makinesi önünde durdukları için Ford inerken, pencereden şoförün eline avuç dolusu para sıkıştırdı.</p>

  <p>Kulübün girişi karanlık, şık ve sert görünüşlüydü. Adını yalnızca olabilecek en küçüğünden bir levhanın üzerinde görebilmek mümkündü. Üyeleri kulübün nerede olduğunu biliyordu ve eğer üye değilseniz nerede olduğunu bilmenizin zaten bir yararı olmuyordu.</p>

  <p>Ford Prefect, Stavro’nun Yerine üye değildi, ama bir kez New York’taki diğer Stavro kulübüne gitmişti. Üye olmadığı kuruluşlarla ilişki kurma konusunda son derece basit bir yöntemi vardı. Kapı açılır açılmaz içeri dalıyor ve arkasındaki Arthur’u işaret ederek “Tamam, bu bey benimle birlikte,” diyordu, o kadar.</p>

  <p>Karanlık, cilalı merdivenlerden aşağı yöneldi, yeni ayakkabıları içinde kendini çok havalı hissediyordu. Bunlar mavi renkli süet ayakkabılardı ve olup biten her şeye rağmen onları hızla giden bir taksinin arka camından saptayabilecek kadar keskin gözlü olmaktan son derece mutluydu.</p>

  <p>“Sana buraya gelmemeni söylediğimi sanıyordum.”</p>

  <p>“Ne?” dedi Ford.</p>

  <p>İnce, hastalıklı görünüşlü, İtalyan tipi giyinmiş bir adam yanlarından geçerek merdivenleri tırmandı, bir sigara yaktı ve aniden durdu.</p>

  <p>“Sen değil,” dedi, “o.”</p>

  <p>Dosdoğru Arthur’a bakıyordu. Sonra biraz kafası karışır gibi oldu.</p>

  <p>“Affedersiniz,” dedi. “Sanırım sizi birine benzetmiş olmalıyım.” Yeniden merdivenleri tırmanmaya başladı, ama hemen geri döndü, bu kez daha da şaşırmış gibiydi. Arthur’a bakıyordu.</p>

  <p>“Yine ne var?” dedi Ford.</p>

  <p>“Ne dediniz?”</p>

  <p>“Yine ne var, dedim?” diye tekrarladı Ford sinirli bir sesle.</p>

  <p>“Evet, sanırım öyle,” dedi adam ve hafifçe sallanarak. Elinde tuttuğu kibrit kutusunu düşürdü. Ağzı zayıf hareketlerle oynadı. Sonra elini alnına koydu.</p>

  <p>“Affedersiniz,” dedi, “az önce aldığım uyuşturucunun adını hatırlamaya çalışıyorum. Şu hatırlayamayacağınız anlamına gelen isimlerden biri olmalı herhalde.”</p>

  <p>Kafasını salladı, yeniden arkasına döndü ve erkekler tuvaletine gitmek üzere yukarı çıktı.</p>

  <p>“Haydi” dedi Ford. Merdivenleri aceleyle indi. Arthur huzursuzca onun peşinden gidiyordu. Karşılaşma onu fena halde sarsmıştı ve nedenini bilmiyordu.</p>

  <p>Böyle yerleri sevmezdi. Yıllardır kurduğu Yerküre ve ev hayallerinin sonunda şimdi fena halde Lamuella’daki kulübesini, bıçaklarını ve sandviçlerini özlemişti. Hatta Yaşlı Thrashbarg’i bile.</p>

  <p>“Arthur!”</p>

  <p>Bu duyduğu en şaşırtıcı sesti. Birisi adını stereo olarak haykırıyordu.</p>

  <p>Başını kaldırıp yukarı bakmak üzere döndü. Merdivenlerin üstünde Trillian’ın kendisine doğru aceleyle aşağı indiğini gördü. Üzerinde harika bir şekilde buruşmuş bir Rymplon™ giysisi vardı. Birden dehşet içinde kalmış göründü.</p>

  <p>Arthur başını çevirip diğer yana bakarak bunun nedenini anlamaya çalıştı.</p>

  <p>Merdivenlerin en alt basamağında Trillian duruyordu, üzerinde ... Hayır - bu Tricia’ydı. Az önce televizyonda gördüğü, kafası karmakarışık ve histerik durumdaki Tricia. Onun arkasında da Random duruyordu ve her zamankinden daha vahşi bir görünüşü vardı. Onun arkasındaysa loş ışıklı şık kulübün derinliklerinde gecenin diğer müşterileri donmuş bir tablo halinde endişeyle yukarı bakıyor ve merdivenlerdeki bu yüzleşmeyi izliyorlardı.</p>

  <p>Bir iki saniye için herkes hareketsiz kaldı. Yalnızca barın arkasındaki müzik durması gerektiğini bilmiyordu.</p>

  <p>“Elindeki silah,” dedi Ford yavaşça, başıyla Random’ı işaret ederek, “bir Wabanatta 3. Benden çaldığı gemide duruyordu. Aslında çok tehlikeli bir silah. Sakın bir an bile kıpırdama. Hepimiz biraz sakinleşelim ve onu kızdıran şeyin ne olduğunu anlayalım.”</p>

  <p>“Ben nereye <i>aitim</i>?” diye haykırdı Random aniden. Silahı tutan eli öfkeyle titriyordu. Diğer elini cebine soktu ve Arthur’un saatinin kalıntılarını çıkardı. Onlara doğru salladı.</p>

  <p>“Ben buraya ait olduğumu sanıyordum,” diye ağladı, “beni yaratmış olan dünyaya! Ama anlaşılan öz <i>annem</i> bile benim kim olduğumu bilmiyor!” Saati öfkeyle fırlattı. Saat barın arkasındaki bardaklara çarpıp içindekileri yere saçtı.</p>

  <p>Herkes bir iki saniye son derece sessiz kaldı.</p>

  <p>“Random,” dedi merdivenin tepesindeki Trillian sakin bir sesle.</p>

  <p>“<i>Kapa çeneni!</i>” diye haykırdı Random. “Sen beni terk ettin!”</p>

  <p>“Random, beni dinlemen ve anlaman çok önemli,” diye ısrar etti Trillian aynı sakin sesle. “Fazla zamanımız yok. Buradan gitmemiz gerekiyor. Hepimiz gitmeliyiz.”</p>

  <p>“Sen neden bahsediyorsun? Biz hiç durmasızın bir yerlerden gidiyoruz!” Şimdi iki eli de silahın üzerindeydi. Her ikisi de titriyordu. Silahı özellikle doğrulttuğu kimse yoktu. Onu genel olarak, bütün dünyaya doğrultmuştu.</p>

  <p>“Dinle,” dedi Trillian yeniden. “Seni bıraktım çünkü bir televizyon kanalı için bir savaşı izlemeye gitmiştim. Son derece tehlikeli bir görevdi. En azından ben öyle olacağını düşünmüştüm. Oraya vardığımda savaş olmadı. Bir zaman anomalisi vardı ve ... dinle! Lütfen dinle! Gelmesi beklenen bir keşif gemisi gelmemişti ve filonun gerisi son derece saçma sapan bir düzensizlik içinde dağılmıştı. Böyle şeyler şimdi hep oluyor."</p>

  <p>“Umurumda değil! Senin lanet olası <i>işin</i> hakkında bir şey duymak istemiyorum,” diye bağırdı Random. “Ben bir ev istiyorum! Bir yere ait olmak istiyorum.”</p>

  <p>“Burası senin evin değil,” dedi Trillian, hâlâ sesini sakin tutmayı başararak. “Senin evin yok. Hiçbirimizin evi yok. Artık kimsenin evi kalmadı. Biraz önce bahsettiğim o kayıp gemi. O gemidekilerin hiçbirinin bir evi yok. Onlar nereden geldiklerini bile bilmiyorlar. Onların kim olduklarıyla veya neden yaşadıklarıyla ilgili tek bir anıları bile yok. Kaybolmuş bir haldeler, kafaları karışmış ve çok korkmuşlar. Bu güneş sistemindeler ve çok ... yanlış yönlendirilmiş ... bir şey yapmak üzereler. Burayı... hemen terk etmemiz gerekiyor ... şimdi. Nereye gidebileceğimizi söyleyemem sana. Belki gidilecek bir yer kalmamıştır. Ama burada olmamalıyız. Lütfen. Son bir kez daha. Gidebilir miyiz?”</p>

  <p>Random’ın kafası karmakarışıktı. Panik içinde ve tereddütlüydü.</p>

  <p>“Her şey yolunda,” dedi Arthur yumuşak bir sesle. Kendisini çok sakin hissediyordu. “Ben burada olduğuma göre güvendeyiz demektir. Bunu açıklamamı istemeyin benden ama bana bir şey olmuyorsa size de olmayacak demektir. Tamam mı?”</p>

  <p>“Ne demek istiyorsun?” diye sordu Trillian.</p>

  <p>“Hepimiz gevşeyebiliriz,” dedi Arthur. Kendisini çok sakin hissediyordu. Tılsımlı bir hayat sürüyor ve bunların hiçbiri gözüne gerçek gibi gelmiyordu.</p>

  <p>Yavaş yavaş Random gevşemeye başlamış ve silahını indirmeye başlamıştı.</p>

  <p>Sonra aynı anda iki şey oldu.</p>

  <p>Merdivenlerin tepesindeki erkekler tuvaletinin kapısı açıldı ve Arthur’u tanımış olan adam etrafı koklayarak dışarı çıktı.</p>

  <p>Bu ani hareketle irkilen Random silahını yeniden doğrulturken, aynı anda arkasında duran bir adam silahı elinden almak için atıldı.</p>

  <p>Arthur kendini öne doğru attı. Sağır edici bir patlama oldu. Trillian üzerine kapaklanırken Arthur dengesizce yere düştü. Ortalık sessizleşince başını kaldırdığında, merdivenlerin tepesindeki adamın tam anlamıyla afallamış bir halde kendisine bakmakta olduğunu gördü.</p>

  <p>“Sen ...” dedi adam. Sonra yavaşça ve korkunç bir şekilde yere yığıldı.</p>

  <p>Random silahı elinden attı ve hıçkırarak dizleri üzerine çöktü.</p>

  <p>“Affedersiniz!” diyordu. “Affedersiniz! Öyle, öyle çok üzgünüm ki..”</p>

  <p>Tricia ona doğru gitti. Trillian ona doğru gitti.</p>

  <p>Arthur merdivenlerin üzerine oturup ellerini başının arasına almıştı. Ne yapması gerektiği hakkında en ufak bir fikri yoktu. Ford da hemen altındaki basamakta oturmaktaydı. Yerden bir şey aldı, ilgiyle inceledi ve Arthur’a verdi.</p>

  <p>“Bu sana için bir şey ifade ediyor mu?” diye sordu.</p>

  <p>Arthur uzatılan şeyi aldı. Bu ölen adamın düşürdüğü kibrit kutusuydu. Üzerinde kulübün adı yazılıydı. Kulübün sahibinin adı da yazılıydı. Şöyle yazıyordu:</p>

  <div>
    <br />
  </div>

  <p class="p1" style="text-align: center;">STAVRO MUELLER</p>

  <p style="font-size:2em;text-align:center;text-indent:0em;">BETA</p>

  <div>
    <br />
  </div>

  <p>Olaylar kafasında yavaş yavaş oturmaya başlarken o da bir süre için bu yazıya bakakaldı. Ne yapması gerektiğini düşündü, ama bunu öylesine tembel tembel yaptı. Etrafında insanlar sağa sola koşturmaya ve bağrışmaya başlamışlardı. Ama Arthur için her şey birden berraklaşmıştı. Yapılabilecek hiçbir şey yoktu, ne şimdi ne de başka bir zaman. Gürültü ve ışığın yeni garipliği içinde yalnızca arkasına yaslanıp çılgınca gülen Ford Prefect’i görebiliyordu.</p>

  <p>Son derece güçlü bir huzur hissi kapladı içini. İlk ve son kez olarak artık her şeyin nihayet sona erdiğini biliyordu.</p>

  <div>
    <br />
  </div>

  <p class="p1" style="text-align: center;"><img alt="orta" src="../Images/orta.jpg" /></p>

  <div>
    <br />
  </div>

  <p>Vogon gemisinin ortasındaki kaptan köprüsünün karanlığı içinde Prostetnik Vogon Jeltz tek başına oturmaktaydı. Bir duvara dizili dış görüntü ekranlarında üzerinde bir an için ışıklar patladı. Başının üzerindeki gökyüzünde ıslak mavi-yeşil sosis biçimindeki boşluklar çözüldü. Seçenekler çarpıştı, ihtimaller birbiri üstüne katlandı ve bütünün kendisi çözülerek ortadan kayboldu.</p>

  <p>Ortalığa çok koyu bir karanlık çöktü. Vogon Kaptanı bu karanlığa gömülmüş olarak bir süre oturdu.</p>

  <p>“Işık,” dedi.</p>

  <p>Hiçbir tepki gelmedi. Kuşun kendisi de bütün ihtimallerin dışına çıkarak kaybolup gitmişti.</p>

  <p>Vogon ışık düğmesini kendisi çevirdi. Kâğıt parçasını yeniden eline alarak küçük karenin içine bir tamamdır işareti koydu.</p>

  <p>Evet, görev tamamlanmıştı. Gemisi mürekkep karası boşluğun içine dalabilirdi...</p>

  <div>
    <br />
  </div>

  <p class="p1" style="text-align: center;"><img alt="orta" src="../Images/orta.jpg" /></p>

  <div>
    <br />
  </div>

  <p>Grebulon Lideri kendisine göre son derece olumlu adımlar atmış olmasına rağmen, yine de kötü bir ay geçiriyordu. Az çok bütün diğer aylar gibiydi aslında, yalnızca artık televizyonda seyredilebilecek hiçbir şey kalmamıştı. Onun yerine teybe hafif müzik koydu.</p>
</body>
</html>
