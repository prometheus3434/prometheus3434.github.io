<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/SM.css" rel="stylesheet" type="text/css" />
</head>

<body>
  <h3>otuzbir <img alt="SAG" src="../Images/SAG.jpg" /></h3>

  <p>Eğer bir çift David Bowie alır, David Bowielerden birini öbür David Bowie’nin tepesine koyar, sonra üstteki David Bowie’nin kollarının her iki ucuna da birer David Bowie daha iliştirir ve bütün bu yaptıklarınızı kirli bir kumsal giysisine saracak olursanız, elde ettiğiniz şey tam olarak John Watson’a benzemese de onu tanıyanlar aralarında akılda kalıcı bir benzerlik olduğunu söyleyebilirdi.</p>

  <p>Watson uzun boylu ve leylek gibiydi.</p>

  <p>O kumsaldaki şezlonguna oturup artık içinde çılgın bir şüpheden çok, huzurlu ve derin bir elem duyarak Pasifik’e bakarken, şezlongunun tam olarak nerede bittiğini ve nerede onun başladığını söyleyebilmeniz kolay olmazdı; üstelik bütün yapının bir anda çökmesi ve bu arada sizin başparmağınızı da birlikte götürmesi olasılığı karşısında elinizi, örneğin onun koluna bile dokundurmaktan çekinirdiniz.</p>

  <p>Ama size çevirdiği gülümsemesi hayli etkileyiciydi. Bu gülümseme hayatın size yapabileceği en kötü şeylerden oluşmuş gibiydi, ama o bütün bunları yüzünde o özel sırayla özetleyerek bir araya getirdiğinde, ona bakar ve birden “Ha. Peki, tamam o zaman,” diye düşünürdünüz.</p>

  <p>Konuştuğundaysa, kendinizi böyle hissetmenize yol açan bu gülümsemeyi sık sık kullandığı için memnun olurdunuz.</p>

  <p>“Ha, evet,” dedi, “gelip beni görürler. Hemen şurada otururlar. Tam sizin oturduğunuz yerde.” Altın sakallı, yeşil kanatlı, Dr Scholl sandaletli meleklerden bahsediyordu.</p>

  <p>“Geldikleri yerde bulamadıklarını söyleyerek nachos<a href="../Text/DiPNOTLAR.xhtml#a34" id="k34"><sup>[34]</sup></a>&nbsp;yerler. Bol bol kola içerler ve bir dizi şeyde mükemmeldirler.”</p>

  <p>“Öyle mi?” dedi Arthur. “Öyle mi? Peki, eee ... bu ne zaman olur? Ne zaman gelirler?”</p>

  <p>Bir taraftan da Pasifik’i gözlüyordu. Kıyıyla okyanus arasındaki sınırda küçük kum çullukları koşuşturuyordu ve görünüşe bakılırsa şöyle bir sorunları vardı: Yiyeceklerini az önce bir dalganın ıslattığı kumun içinde aramaları gerekiyordu, ama onlar ayaklarının ıslanmasına dayanamıyorlardı. Bu sorunla baş edebilmek için, sanki İsviçre’de yaşayan çok akıllı biri tarafından yapılmış kuklalar gibi tuhaf hareketler yaparak koşuyorlardı.</p>

  <p>Fenchurch kumda oturuyor ve dalgın bir şekilde parmaklarıyla birtakım şekiller çiziyordu.</p>

  <p>“Daha çok hafta sonlarında geliyorlar,” dedi Akıllı Wonko, “küçük mobiletleriyle gelirler. Müthiş aletler,” diyerek gülümsedi.</p>

  <p>“Anlıyorum,” dedi Arthur. “Anlıyorum.”</p>

  <p>Fenchurch’ten gelen küçük bir öksürük dikkatini çekti ve dönüp kıza baktı. Kumların üzerine ikisinin bulutların üzerindeki halini çizmişti. Bir an için kendisini heyecanlandırmaya çalıştığını düşündü, ama sonra kendisini azarladığını anladı. “Biz kim oluyoruz da,” diyordu, “ona deli diyoruz?”</p>

  <p>Adamın evi gerçekten de tuhaftı. Arthur ve Fenchurch’ün ilk karşılaştıkları şey bu olduğu için evin neye benzediğini anlatmakta fayda var.</p>

  <p>Şöyle bir şeydi:</p>

  <p>Tersyüz edilmişti.</p>

  <p>Yani sözcüğün tam anlamıyla içi dışına çıkarılmıştı, o kadar ki arabalarını halının üzerine park etmek zorunda kalmışlardı.</p>

  <p>Normalde dış duvar olarak adlandırılabilecek, iç mekâna uygun ve hoş bir pembeye boyanmış duvar boyunca kitap rafları sıralıydı, ayrıca üst kısımları yarım daire biçiminde üç bacaklı tuhaf sehpalardan vardı ve bunlar sanki bakanda biri üzerlerine duvarı düşürmüş hissini uyandıracak şekilde duruyordu; bir de insana dinginlik verme amacı taşıdığı açıkça belli olan tablolar asılıydı.</p>

  <p>Evin iyice tuhaflaştığı kısmı çatışıydı.</p>

  <p>Çatı Maurits C. Escher’in resimlerinden biriymiş gibi kendi üzerine katlanmış bir şekilde duruyordu. Eğer Maurits C. Escher’in şehirde hızlı geceler geçirme alışkanlığı olsaydı, ki böyle bir şeyi ima etmeye kalkışmak gibi bir amacımız yok, ama yine de onun resimlerine, örneğin şu her tarafı acayip merdivenlere dolu resmine bakıp da böyle bir alışkanlığı olmadığını düşünmemek de güçtür doğrusu ve bu evin onun böyle bir gecenin ardından hayal ettiği bir şey olduğu gelebilirdi insanın aklına, çünkü içeride asılı olması gereken küçük avizeler, dışarıda ve uçları yukarı bakar bir şekilde duruyorlardı.</p>

  <p>Kafa karıştırıcı bir durumdu.</p>

  <p>Ön kapının üzerindeki tabelada “Dışarı gelin” diye yazıyordu ve onlar da huzursuz bir şekilde söyleneni yapmışlardı.</p>

  <p>İçerisi, elbette ki aslında Dışarı’sıydı. Kaba bir tuğla işi, özenle yapılmış sıva, sıkı bir tamirden geçirilmiş su olukları, bir bahçe yolu, birkaç küçük ağaç ve dışarı açılan odalar.</p>

  <p>İç duvarlar aşağı doğru esniyor, tuhaf bir şekilde katlanıyor, en uçta Maurits C. Escher’e bile kaş çattırıp nasıl yapıldığını merak ettirecek optik bir yanılsamayla Pasifik Okyanusu’nu içine alıyordu.</p>

  <p>“Merhaba,” dedi John Watson, namı diğer Akıllı Wonko.</p>

  <p>İyi, diye düşündüler kendi kendilerine, “Merhaba” başa çıkabilecekleri türden bir şeydi.</p>

  <p>Onlar da “Merhaba” dediler ve ardından şaşırtıcı gülümsemeler geldi.</p>

  <p>Watson epey bir süre ilginç bir isteksizlik göstererek yunuslardan bahsetmek istemedi, tuhaf bir şekilde dalgın görünüyor ve ne zaman yunusların adı geçecek olsa “Unuttum ...” diyerek onlara evinin ilginçliklerini gururla göstermeye başlıyordu.</p>

  <p>“Burası bana tuhaf bir zevk veriyor,” demiş, “üstelik hiç kimseye becerikli bir göz doktorunun düzeltemeyeceği,” diye devam etmişti, “herhangi bir zarar da vermiyor.”</p>

  <p>Onu sevmişlerdi. Çekici ve dürüst bir yapısı vardı, üstelik başkası bunu yapmadan kendi kendisiyle dalga geçebilme yeteneğine sahipti.</p>

  <p>“Karınız,” dedi Arthur, etrafına bakınarak, “bazı kürdanlardan bahsetmişti.” Bu sözleri endişeli bir bakışla, sanki karısı kapının ardından fırlayıp yine kürdanlardan bahsedecekmiş gibi söylemişti.</p>

  <p>Akıllı Wonko güldü. Bu hafif ve rahat bir kahkahaydı, kulağa daha önce sık sık kullanıp memnun kaldığı bir kahkaha gibi geliyordu.</p>

  <p>“Ha, evet,” dedi, “bunun dünyanın tamamen çıldırdığını fark edip o zavallıyı içine koymak için Tımarhaneyi inşa ettiğim ve iyileşmesini umduğum günle ilgisi var.”</p>

  <p>Bu noktada Arthur içinde yine bir parça tedirginlik hissetmeye başladı.</p>

  <p>“Bakın," dedi Akıllı Wonko, “biz Tımarhanenin dışındayız.” Yine tuğla duvarı, sıvasını ve olukları işaret etti. “Şu kapıdan geçince,” diyerek ilk girdikleri kapıyı gösterdi. “Tımarhaneye girmiş olursunuz. İçeridekilerin mutlu olması için orayı hoş bir şekilde dekore etmeye çalıştım, ama yapılabilecek çok fazla şey yok. Ben oraya artık hiç gitmiyorum. Arada bir bunu yapma isteği duysam bile, ki bugünlerde çok az böyle hissediyorum, kapının üzerinde yazılı olan tabelaya bakmam bu istekten vazgeçmeme yetiyor.”</p>

  <p>“Şuna mı?” dedi Fenchurch, biraz da şaşkın bir şekilde üzerinde birtakım talimatlar yazılı mavi bir plakayı işaret ederek.</p>

  <p>“Evet. Bunlar bana en sonunda her şeyden el ayak çektirten sözcükler. Bu oldukça ani oldu. O sözcükleri gördüğümde ne yapmam gerektiğini biliyordum.”</p>

  <p>Levhada şunlar yazılıydı:</p>

  <div>
    <br />
  </div>

  <p><i>Çubuğu ortasına yakın bir yerinden tutun. Sivri ucu ağzınızda ıslatın. İki diş arasındaki boşluğa sokun ve diş etine kadar ittirin. Nazik bir şekilde ileri geri oynatın.</i></p>

  <div>
    <br />
  </div>

  <p>“Bana sanki,” dedi Akıllı Wonko, “bir kürdan kutusuna ayrıntılı bir kullanma kılavuzu koyabilecek ölçüde aklını kaybetmiş herhangi bir uygarlığın içinde daha fazla yaşayıp da akıl sağlığımın yerinde kalması mümkün değilmiş gibi geldi.”</p>

  <p>Yeniden Pasifik’e bir göz attı, sanki ona kendisine bağırıp çağırması ve anlaşılmaz sözler söylemesi için meydan okuyor gibiydi; ama okyanus, orada öylece huzur içinde uzanıyor ve kum çulluklarıyla oynuyordu.</p>

  <p>“Aklınızdan benim akıl sağlığımın yerinde olup olmadığını geçiriyorsanız şunu söyleyeyim ki aklım başımda. Kendime Akıllı Wonko dememin nedeni de bu zaten, insanlara bu konuda bir güvence vermek. Annem küçük ve sakar bir çocuk olduğum, her şeyi devirdiğim zamanlarda beni Wonko diye çağırırdı ve Akıllı da şimdiki halim,” diye ekledi, insana ‘Ha. Peki, tamam o zaman’ dedirten o gülümsemelerden birini sergileyerek, “ve böyle kalmak niyetindeyim. Şimdi kumsala gidip neler hakkında konuşmamız gerektiğine bir bakalım mı?”</p>

  <p>Wonko’nun orada altın sakallı, yeşil kanatlı ve Dr Scholl sandaletli melekler hakkında konuşmaya başladığı kumsala doğru yürüdüler.</p>

  <p>“Yunuslarla ilgili olarak ...” dedi Fenchurch yavaşça, ümit dolu bir sesle.</p>

  <p>“Size sandaletleri gösterebilirim,” dedi Akıllı Wonko.</p>

  <p>“Acaba, biliyor musunuz ...”</p>

  <p>“Göstermemi ister miydiniz?” dedi Akıllı Wonko, “sandaletleri? Bendeler. Gidip getireyim. Dr Scholl şirketi tarafından yapılmışlar ve melekler bunların çalışmaları gereken araziye özellikle uygun olduğunu söylüyorlar. Bir mesaj aracılığıyla uzlaşma servisi işlettiklerini söylüyorlar. Onlara bunun ne anlama geldiğini anlamadığımı söyleyince, ‘elbette ki anlamazsın,’ diyerek gülüyorlar. Her neyse, gidip onları getireyim.”</p>

  <p>O geri dönüp içeri ya da bakış açınıza bağlı olarak dışarı doğru yürürken, Arthur ve Fenchurch birbirlerine şaşkınlık dolu ve biraz da ümitsiz gözlerle baktılar, sonra ikisi de omuzlarını silkip kumda tembel tembel resimler çizmeye başladılar.</p>

  <p>“Bugün ayaklarımız nasıl?” dedi Arthur yavaşça.</p>

  <p>“İdare ediyor. Kumun üzerinde o kadar garip olmuyor. Ya da suyun içinde. Su çok rahat şekilde ayaklarıma erişebiliyor. Yalnızca, buranın bizim dünyamız olmadığını düşünüyorum.”</p>

  <p>Yeniden omuzlarını silkti.</p>

  <p>“Mesajla,” dedi, “neyi kastettiğini düşünüyorsun?”</p>

  <p>“Bilmiyorum,” dedi Arthur, ama durmadan kendisine gülen Prak isimli bir adamın anısı zihnini kurcalayıp duruyordu.</p>

  <p>Wonko döndüğünde elinde Arthur’u şaşırtan bir şey taşıyordu. Şaşırtıcı olan sandaletler değildi, onlar tamamen sıradan, tahta tabanlı sandaletlerdi.</p>

  <p>“Meleklerin ayaklarına,” dedi, “ne giydiklerini görmek isteyeceğinizi düşündüm. Sırf merakınızı gidermek için. Yoksa hiçbir şey kanıtlamaya çalışmıyorum. Ben bir bilim adamıyım ve neye kanıt denir bilirim. Kendimi çocukluk lakabımı kullanarak adlandırmamın bir sebebi de kendime bir bilim adamının aynı zamanda tam bir çocuk gibi olması gerektiğini hatırlatmak. Eğer bir şey görürse onu gördüğünü söylemeli, bu şey göreceğini sandığı şey olsa da olmasa da. Önce görmeli, sonra düşünmeli, denemeli. Ama her zaman önce görmeli. Aksi takdirde yalnızca beklediğiniz şeyleri görürsünüz. Birçok bilim adamı bunu unutur. Daha sonra size bunu daha iyi anlatabileceğim bir şey göstereceğim. Kendime Akıllı Wonko dememin bir başka sebebi de insanların bu yüzden benim bir aptal olduğumu düşünmeleri. Bu bana gördüğüm şeyi gördüğümü söyleme olanağı yaratıyor. İnsanların aptalın biri olduğunuzu düşünmelerine aldırırsanız bilim adamı olamazsınız. Her neyse, bunu da görmek isteyeceğinizi düşündüm.”</p>

  <p>Wonko’nun taşıdığını gördüğünde Arthur’u şaşırtan şey işte buydu, çünkü bu, gümüş grisi camdan yapılmış çok güzel bir balık kavanozuydu ve Arthur’un odasındakinin aynısıydı.</p>

  <p>“Bunu nereden buldunuz?” diye son otuz saniyedir başarısız bir şekilde sormaya çalışıyordu Arthur, yutkunuyordu ve merak içindeydi.</p>

  <p>Sonunda sorabilme vakti geldi, ama bir mili saniye farkla bu fırsatı kaçırdı.</p>

  <p>“Bunu nereden buldunuz?” diye yutkunarak ve merak içinde sordu Fenchurch.</p>

  <p>Arthur Fenchurch’e baktı, ardından yutkunarak ve merak içinde sordu, “Ne? Sen daha önce bunlardan görmüş müydün?”</p>

  <p>“Evet,” dedi kız, “ben de var bir tane, daha doğrusu vardı. Russell içine golf toplarını koyabilmek için onu benden yürüttü. Nereden geldiğini bilmiyorum, yalnızca Russell’a onu yürüttüğü için kızdığımı hatırlıyorum. Niçin sordun, sende de mi var aynısından?”</p>

  <p>“Evet, o ...”</p>

  <p>İkisi de Akıllı Wonko’nun sert bakışlarının ikisi arasında merakla gidip geldiğini ve araya da bir yutkunma sıkıştırmaya çalıştığını fark etmişlerdi.</p>

  <p>“<i>Sizin</i> de mi bunlardan var?” diye ikisine birden sordu.</p>

  <p>“Evet,” diye cevap verdi ikisi birden.</p>

  <p>Her birine uzun uzun ve sakin bir şekilde baktı, sonra kavanozu havaya kaldırarak California güneşinin ışığına tuttu.</p>

  <p>Kavanoz güneşle birlikte adeta şarkı söylüyor, ışığın yoğunluğuyla çınlıyor, kumların çevresinde ve üzerinde koyu, ama parlak gökkuşakları oluşturuyordu. Wonko onu elinde evirip çevirdi. Üzerine itinayla kazınmış incecik çizgilerde şu sözcükler açıkça seçilebiliyordu “Elveda Ve Bütün O Balıklar İçin Teşekkürler.”</p>

  <p>“Bunun ne olduğunu,” diye yavaşça sordu Wonko, “biliyor musunuz?”</p>

  <p>Her ikisi de merak içinde ve yavaşça başlarını sallayarak bilmediklerini belirttiler, gri camın içindeki şimşek gölgelerinin ışıltısıyla neredeyse büyülenmişlerdi.</p>

  <p>“Bu yunuslardan bir ayrılık armağanı,” dedi Wonko kısık ve sakin bir sesle, “sevdiğim, incelediğim, birlikte yüzdüğüm, balıkla beslediğim, hatta dillerini öğrenmeye çalıştığım yunuslardan. Dillerini öğrenmeyi imkânsız zorlukta bir iş haline getirmişlerdi, hele şimdi fark ettiğim gibi istedikleri takdirde bizim dilimizde hiç zorlanmadan iletişim kurabileceklerini de göz önüne alırsanız.”</p>

  <p>Dudaklarında bir gülümsemeyle başını hafif hafif salladı ve önce Fenchurch’e, sonra da Arthur’a baktı.</p>

  <p>“Siz sizinkini ...” dedi Arthur’a, “sizinkini ne yaptınız? Bunu sormamda bir sakınca var mı?”</p>

  <p>“Eee, benimkinin içinde bir balık var,” dedi Arthur, hafif mahcup bir şekilde. “Rastlantıya bakın ki, o sırada kulağımda ne yapacağımı bilmediğim bir balık vardı ve eee ... bu kavanoz da oradaydı işte.” Sesi iyice kısılmıştı.</p>

  <p>“Başka hiçbir şey yapmadınız mı? Hayır,” dedi, “yapmış olsaydınız bilirdiniz.” Tekrar başını salladı.</p>

  <p>“Karım bizimkini buğdaylarımızı saklamak için kullanıyordu,” diye devam etti Wonko, sesinde yeni bir tonla, “dün geceye kadar ...”</p>

  <p>“Dün gece?” dedi Arthur yavaş ve kısık bir sesle, “ne oldu?”</p>

  <p>“Buğdayımız bitti,” dedi Wonko, tepkisiz bir sesle. “Karım,” diye ekledi, “biraz daha almaya gitti.” Bir an için kendi düşünceleri içinde kaybolmuş gibiydi.</p>

  <p>“Peki sonra ne oldu?” dedi Fenchurch, aynı nefes nefese kalmış tonla.</p>

  <p>“Ben kavanozu yıkadım,” dedi Wonko. “Onu çok dikkatli bir şekilde yıkadım, çok çok dikkatli, buğdayları son tanesine kadar temizledim, sonra yavaşça, dikkatle ve havsız bir kumaş parçasıyla döndüre döndüre kuruladım. Sonra kulağıma tuttum. Siz ... siz kendinizinkini kulağınıza yaklaştırdınız mı?”</p>

  <p>Her ikisi de başlarını hayır anlamında salladılar, yine yavaşça, yine aptal aptal.</p>

  <p>“Belki de,” dedi Wonko, “bunu yapmalısınız.”</p>
</body>
</html>
