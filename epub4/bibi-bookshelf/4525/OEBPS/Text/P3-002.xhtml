<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/SM.css" rel="stylesheet" type="text/css" />
</head>

<body>
  <h3>iki <img alt="SAG" src="../Images/SAG.jpg" /></h3>

  <p>Bu sabah, bahsettiğimiz olaydan iki yıl sonra, daha iyi bir isim bulana kadar ev olarak adlandırmış olduğu ve daha iyisini bulana kadar yaşamaya devam edeceği mağarasından dışarı çıktığında Arthur Dent’i mis gibi kokan nefis bir hava karşıladı.</p>

  <p>Gerçi her sabah uyandığında attığı dehşet dolu şafak çığlığı yüzünden yine boğazı acıyordu, ama kendini birdenbire son derece iyi hissetti. Eski püskü ropdöşambrını sıkıca vücuduna sardı ve pırıl pırıl sabah havasına karşı gülümsedi.</p>

  <p>Hava berrak ve hoş kokuluydu, hafif bir rüzgâr mağaranın çevresindeki uzun otların arasında dolanıyor, kuşlar birbirleriyle cıvıldaşıyor, kelebekler bütün güzellikleriyle ortalıkta uçuşuyor ve sanki doğadaki her şey olabildiğince sevimli olabilmek için elinden gelen her şeyi yapmaya çalışıyordu.</p>

  <p>Bununla birlikte Arthur’u böylesine neşeli yapan şey kır yaşamının bütün bu güzelliği değildi. Az önce aklına, bu tarih öncesi Yerküre’de çektiği korkunç yalnız kalmışlık duygusunun, kâbusların, tüm çabalarına rağmen bahçıvanlıkta uğradığı başarısızlıkların yanı sıra buradaki hayatının geleceksizliğinin ve boşluğunun üstesinden gelmesine yardımcı olabilecek muhteşem bir fikir gelmişti, ki bu da artık aklını oynatacağıydı.</p>

  <p>Yeniden gülümsedi ve akşam yemeğinden arta kalan tavşan butundan bir ısırık aldı. Birkaç dakika, mutlu bir şekilde lokmasını çiğnedikten sonra kararını resmen açıklamaya karar verdi.</p>

  <p>Dimdik dikilerek, kırlara ve tepelere korkusuz gözlerle baktı. Sözcüklerine güç kazandırmak için elindeki tavşan kemiğini saçına sıkıştırdı. Kollarını ardına kadar iki yana açtı.</p>

  <p>“Aklımı oynatacağım!” diye ilan etti.</p>

  <p>“İyi fikir,” dedi Ford Prefect, oturmakta olduğu kayadan aşağı inerken.</p>

  <p>Arthur’un beyni taklalar atarken, çenesi şınav çekiyordu.</p>

  <p>“Ben de bir süre için oynatmıştım,” diye devam etti Ford, “ve çok faydasını gördüm.”</p>

  <p>Arthur’un yuvalarından fırlayan gözleri yan parendeler atmaktaydı.</p>

  <p>“Anlarsın ya?” dedi Ford, “- ...”</p>

  <p>“Sen nerelerdeydin?” diye sözünü kesti Arthur, kafası jimnastik çalışmasını tamamladıktan sonra.</p>

  <p>“Etrafta takılıyordum,” dedi Ford, “orada, burada.” Çıldırtıcılığından kesinlikle emin olduğu bir tavırla sırıttı. “Bir süre için kendimi çok sıkmamaya karar verdim. Dünyanın bana ihtiyacı olduğunda çağıracağını biliyordum. Çağırdı da.”</p>

  <p>İyice yıpranıp lime lime olmuş sırt çantasından Etha-altı Duyumatiğini çıkardı.</p>

  <p>“En azından,” dedi, “ben çağırdığını sanıyorum. Bu aletten birtakım sesler gelip duruyor.” Aygıtı salladı. “Eğer bunlar yanlış uyarılarsa aklımı oynatacağım,” dedi, “bir kez daha.”</p>

  <p>Arthur başını iki yana salladı ve oturdu. Sonra başını kaldırıp yukarı baktı.</p>

  <p>“Kesin ölmüşsündür diye düşünmüştüm ...” dedi kısaca.</p>

  <p>“Bir süre ben de öyle düşünmüştüm,” dedi Ford, “sonra birkaç hafta boyunca bir limon olduğuma karar verdim. Bu zaman içinde bir cin toniğe dalıp çıkarak kendimi oyalayıp eğlendirdim.”</p>

  <p>Arthur gırtlağını temizledi, ardından bir kez daha temizledi.</p>

  <p>“Yani sen,” dedi, “nerede ...?”</p>

  <p>“Cin tonik buldum?” diye Arthur’un sözünü zekice kesti Ford, "kendini cin tonik sanan ufak bir göl buldum ve ona dalıp çıktım. Yani en azından ben onun kendisini cin tonik sandığını düşünüyordum.”</p>

  <p>“Belki de,” diye ekledi, yüzünde aklı başında bir adamı arkasına bile bakmadan ağaçların arasına kaçırtacak bir sırıtışla, “öyle olduğunu hayal ediyordum.”</p>

  <p>Arthur’dan bir tepki gelmesini bekledi, ama Arthur işini biliyordu.</p>

  <p>“Devam et,” dedi sakin sakin.</p>

  <p>“İşin ana fikri, anlıyor musun?” dedi Ford, “aklımı oynatmayayım diye aklını oynatmanın hiçbir anlamı yok. Bundan vazgeçip ruh sağlığını daha sonrası için saklamakta fayda var.”</p>

  <p>“Bu da senin tekrar aklı başında halin, öyle mi?” dedi Arthur, “sırf öğrenmek için soruyorum.”</p>

  <p>“Afrika’ya gittim,” dedi Ford.</p>

  <p>“Öyle mi?”</p>

  <p>“Öyle.”</p>

  <p>“Nasıldı?”</p>

  <p>“Bu da senin mağaran öyle mi?” dedi Ford.</p>

  <p>“Eee, evet,” dedi Arthur. Kendisini çok tuhaf hissediyordu. Neredeyse dört yıl süren mutlak bir yalnızlığın ardından Ford’u görmekten öyle memnun olmuş ve rahatlamıştı ki ağlayabilirdi bile. Öte yandan Ford, insanı anında çileden çıkartabilecek bir tipti.</p>

  <p>“Çok hoş,” dedi Ford, Arthur’un mağarasını kastederek. “Ondan nefret ediyor olmalısın.”</p>

  <p>Arthur cevap vermeye zahmet etmedi.</p>

  <p>“Afrika çok ilginçti,” dedi Ford, “orada çok garip davrandım.”</p>

  <p>Düşünceli bir tavırla gözlerini dikip uzaklara baktı.</p>

  <p>“Hayvanlara kötü davranır olmuştum,” dedi dalgın ve hülyalı bir şekilde. “Ama yalnızca,” diye ekledi, “bir hobiydi.”</p>

  <p>“Ya, tabii?” dedi Arthur kuşkuyla.</p>

  <p>“Evet,” diye yatıştırdı Ford. “Ayrıntılarla seni sıkmayacağım, çünkü bunlar-”</p>

  <p>“Ne?”</p>

  <p>“Seni rahatsız edebilir. Ama gelecekte zürafa olarak tanımlanacak hayvanın biçimsel evriminde tek başıma rol oynadığımı bilmekle ilgilenirsin belki. Ayrıca uçmayı öğrenmeye çalıştım. Bana inanıyor musun?”</p>

  <p>“Anlatsana,” dedi Arthur.</p>

  <p>“Sonra anlatırım. Şu anda söylemek istiyorum da <i>Rehber</i>’de yazılana bakılırsa ...”</p>

  <p>“Nerede ...?”</p>

  <p>“<i>Rehber’</i>de. <i>Otostopçunun Galaksi Rehberi.</i> Hatırlıyor musun?”</p>

  <p>“Evet. Onu ırmağa attığımı hatırlıyorum.”</p>

  <p>“Evet,” dedi Ford, “ama oradan çıkardım.”</p>

  <p>“Bana söylememiştin.”</p>

  <p>“Çünkü onu tekrar atmanı istemiyordum.”</p>

  <p>“Mantıklı,” diye itiraf etti Arthur. "Ne yazıyor?”</p>

  <p>“Ne?”</p>

  <p>“<i>Rehber</i>, ne yazıyor?”</p>

  <p>“<i>Rehber</i>’de deniyor ki uçmak bir sanatmış,” dedi Ford, “ya da daha çok bir marifet. Aslında bütün marifet kendini yere doğru fırlatıp yeri ıskalamakta yatıyor.” Tereddütle gülümsedi. Pantolonunun dizlerini işaret etti ve dirseklerini göstermek için kollarını kaldırdı. Yıpranıp parçalanmışlardı.</p>

  <p>“Şimdiye kadar pek başarılı olamadım,” dedi. Elini uzattı. “Seni tekrar gördüğüme çok sevindim Arthur,” diye ekledi.</p>

  <p>Arthur aniden bastıran bir duygusallık ve şaşkınlık içinde başını sağa sola salladı.</p>

  <p>“Yıllardır hiç kimseyi görmedim,” dedi, “tek bir kişi bile. Nasıl konuşulduğunu bile zorlukla hatırlayabildim. Sözcükleri unutup duruyorum. Pratik yapıyorum, anlıyor musun. Şeylerle ... konuşarak pratik yapıyorum ... şeylerle ... onlarla konuşursan seni deli sandıkları şu şeyler nedir? Hani Üçüncü George gibi.”</p>

  <p>“Krallar mı?” diye önerdi Ford.</p>

  <p>“Hayır, hayır,” dedi Arthur. “Üçüncü George’un konuştuğu şeyler demek istiyorum. Allah aşkına, her yanımız onlarla dolu. Yüzlercesini kendim ektim. Hepsi öldüler. Ağaçlar! Ağaçlarla konuşarak pratik yapıyorum. Bu ne için?”</p>

  <p>Ford hâlâ elini uzatmış bekliyordu. Arthur hiçbir şey anlamadan bu ele baktı.</p>

  <p>“Elimi sık ve salla,” diye hatırlattı Ford.</p>

  <p>Arthur ilk önce tedirgin bir şekilde, sanki sıktığı el bir balığa dönüşecekmiş gibi davranarak bu isteği yerine getirdi. Sonrasında, taşkın bir rahatlama seli içinde Ford’un elini iki eliyle birden çılgınca kavradı. Salladı, salladı, salladı.</p>

  <p>Bir süre sonra Ford artık ellerini ayırmalarının şart olduğuna karar verdi. Sonra birlikte yakınlardaki bir kayalığın tepesine tırmandılar ve çevrelerindeki manzarayı incelediler.</p>

  <p>“Golgafrinçanlılara ne oldu?” diye sordu Ford.</p>

  <p>Arthur omuzlarını silkti.</p>

  <p>“Çoğu üç sene önceki kışı atlatamadı,” dedi, “ve bahara sağ çıkmayı başaran birkaçı da bir tatile ihtiyaçları olduğunu söyleyerek bir salla uzaklaştı. Tarihe göre kurtulmuş olmaları gerekiyor...”</p>

  <p>“Hıh,” dedi Ford, “vah vah.” Ellerini kalçalarına dayayarak etrafındaki bomboş dünyayı bir kez daha seyretti. Birdenbire içi enerji ve bir şeyler yapma duygusuyla dolmuş gibiydi.</p>

  <p>“Gidiyoruz,” dedi, heyecan ve enerjiyle titreyerek.</p>

  <p>“Nereye? Nasıl?” dedi Arthur.</p>

  <p>“Bilmiyorum,” dedi Ford, “ama artık zamanın geldiğini hissediyorum. Bir şeyler olacak. Yola çıkmak üzereyiz.”</p>

  <p>Sesini alçaltarak bir fısıltıya dönüştürdü.</p>

  <p>"Yıkamada,” dedi, “bir kargaşa saptadım.”</p>

  <p>Gözlerini keskin bir bakışla uzaklara dikmişti. Rüzgârın saçlarını çarpıcı bir biçimde geriye doğru üfürmesinden mutlu olacakmış gibi görünüyordu, ama ne yazık ki bu sırada rüzgâr az ötedeki birkaç yaprak parçasıyla oyalanmakla meşguldü.</p>

  <p>Arthur ondan söylediğini tekrarlamasını istedi, çünkü ne demek istediğini pek anlayamamıştı. Ford da tekrarladı.</p>

  <p>“Yıkamada mı?” dedi Arthur.</p>

  <p>“Uzay-zaman yıkaması,” dedi Ford, o sırada birazcık da olsa esen rüzgâra dişlerini göstererek.</p>

  <p>Arthur başını sallayarak duyduklarını onayladı ve ardından gırtlağını temizledi.</p>

  <p>“Bir Vogon gemisinin otomatik çamaşırhanesinden mi söz ediyoruz yani,” diye sordu dikkatli bir şekilde, “ne hakkında konuşuyoruz?”</p>

  <p>“Uzay-zaman sürekliliği içindeki,” dedi Ford, “anaforlar.”<a href="../Text/DiPNOTLAR.xhtml#a19" id="k19"><sup>[19]</sup></a></p>

  <p>“Ha,” diye tekrar başını sallayarak onayladı Arthur, “o mu? O ha?” Ellerini ropdöşambrının ceplerine gömdü ve bilgiç bir edayla uzaklara baktı.</p>

  <p>“Ne?” dedi Ford.</p>

  <p>“Eee, yani kim,” dedi Arthur, “bu Eddy dediğin herif, tam olarak kim?”</p>

  <p>Ford huysuz huysuz baktı ona.</p>

  <p>“Dinleyecek misin?” diye terslendi.</p>

  <p>“Başından beri dinliyorum,” dedi Arthur, “ama bunun bir faydası olduğuna pek emin değilim.”</p>

  <p>Ford onu ropdöşambrının yakalarından yakaladı ve sanki Arthur bir telefon şirketinin muhasebe bölümünde çalışan biriymiş gibi yavaşça, tane tane ve sabırla tekrar anlattı.</p>

  <p>“Görünüşe göre ...” dedi, “dokuda ...” dedi, “birtakım kararsızlık havuzları...” dedi, “oluşmuş gibi...” dedi.</p>

  <p>Arthur başını eğmiş ve robdöşambrın Ford’un tuttuğu yerdeki kumaşına sersem sersem bakıyordu ve bu sersem bakışı, sersemce bir soruya çevirmeyi başaramadan önce Ford atılıp ekledi.</p>

  <p>“ ... uzay-zamanın dokusunda,” dedi.</p>

  <p>“Ha, şu,” dedi Arthur.</p>

  <p>“Evet, o,” diye onayladı Ford.</p>

  <p>Orada, tarih öncesi Yerküre’nin bir tepesinde öylece dikilip inatla birbirlerinin yüzüne baktılar.</p>

  <p>“Ve o ne yapmış?” dedi Arthur.</p>

  <p>“Kararsızlık havuzları oluşturmuş,” dedi Ford.</p>

  <p>“Öyle mi yapmış?” dedi Arthur, gözlerini bir an bile kaçırmadan.</p>

  <p>“Öyle yapmış,” dedi Ford benzer bir hareketsizlik içinde.</p>

  <p>“İyi,” dedi Arthur.</p>

  <p>“Anladın mı?” dedi Ford.</p>

  <p>“Hayır,” dedi Arthur.</p>

  <p>Sessiz bir duraklama oldu.</p>

  <p>“Bu sohbetin bana zor gelen tarafı,” dedi Arthur, yüzünü sarp bir kaya karşısında beklenmedik güçlükleri zihninde tartan bir dağcının ifadesi kaplamaktaydı yavaş yavaş, “son zamanlarda yaptığım konuşmalardan çok farklı olması. Söylediğim gibi, daha öncekileri çoğunlukla ağaçlarla yapıyordum. Onlar böyle olmuyordu. Belki de yalnızca kara ağaçlarla yaptığım konuşmalar bunun dışında tutulabilir, çünkü o konuşmalarda da bazen tıkandığım oluyordu.”</p>

  <p>“Arthur,” dedi Ford.</p>

  <p>“Evet? Buyrun?” dedi Arthur.</p>

  <p>“Yapacağın tek şey sana söylediğim her şeye inanman, göreceksin çok çok basit olacak.”</p>

  <p>“Şey, buna inanabileceğime pek emin değilim.”</p>

  <p>Oturup düşüncelerini düzenlediler.</p>

  <p>Ford Etha-altı Duyumatiğini çıkardı. Aygıttan birtakım zayıf vızıltılar gelmekteydi ve üzerindeki minicik bir ışık belli belirsiz kırpışıyordu.</p>

  <p>“Pili mi zayıflamış?” dedi Arthur.</p>

  <p>“Hayır,” dedi Ford, “uzay-zaman dokusunda hareket eden bir kargaşa var, bir anafor, bir kararsızlık havuzu ve bu havuz da bizim görüş mesafemiz içinde bir yerde.”</p>

  <p>“Nerede?”</p>

  <p>Ford aygıtı yavaşça, yukarı doğru hafif bir yarım daire çizerek oynattı. Minik ışık birden parladı.</p>

  <p>“Orada!” dedi Ford, kolunu öne doğru uzatarak. “Orada, şu kanepenin arkasında!”</p>

  <p>Arthur baktı. Önlerindeki düzlükte üzeri şal deseni kadife kaplı bir Chesterfield kanepenin durduğunu gördüğünde öylesine şaşırdı ki bu duruma hemen mantığını kullanarak karşı çıkmaya uğraştı. Aklına bir sürü yerinde soru hücum etmişti.</p>

  <p>“Neden,” dedi, “arazinin ortasında bir kanepe olsun ki?”</p>

  <p>“Sana söyledim ya!” diye haykırdı Ford, ayağa fırlayarak. “Uzay-zaman sürekliliği içindeki anaforlar!”</p>

  <p>“Ve bu da onun kanepesi<a href="../Text/DiPNOTLAR.xhtml#a20" id="k20"><sup>[20]</sup></a>&nbsp;öyle mi?” diye sordu Arthur, ayağa kalkmaya ve bu konuda pek iyimser olmasa da, aklına tekrar sahip çıkmaya çalıştı.</p>

  <p>“Arthur!” diye seslendi Ford. “Bu kanepe, senin ölümcül bir şekilde pelteleşmiş beyninin kavrayabilmesi için bir süredir uğraşıp durduğum uzay-zaman kararsızlığı yüzünden duruyor orada. Bütünlükten sıyrılmış bir dalganın kıyıya fırlattığı bir uzay-zaman enkazı o, ne olduğu önemli değil, onu yakalamamız gerekiyor, buradan tek çıkış yolumuz o!"</p>

  <p>Aceleyle kayalıklardan aşağı inerek mümkün olduğu kadar hızlı bir şekilde düzlüğe ulaştı.</p>

  <p>“Yakalamak mı?” diye söylendi Arthur, sonra Chesterfield’in rüzgârın önüne katılmış gibi çimenlerin arasında bir aşağı bir yukarı dalgalanarak tembel tembel uzaklaştığını görünce şaşkınlık içinde kaşlarını çattı.</p>

  <p>Hiç beklenmedik bir neşe çığlığı atarak kayadan aşağı atlayıp telaşla koşturan Ford Prefect’i ve mantıksız mobilya parçasını yakalamak için dalışa geçti.</p>

  <p>Çimenler arasında sıçrayıp kahkahalar atarak ve kanepenin yolunu kesmek için birbirlerine talimatlar yağdırarak çılgınca koşuştular. Güneş bir o yana bir bu yana salınan çimenlerin arasında hülyalı hülyalı parıldıyor, geçtikleri yerlerdeki minik tarla fareleri deliler gibi etrafa kaçışıyordu.</p>

  <p>Arthur kendini mutlu hissediyordu. Bir kerecik olsun gününün planladığı gibi gitmesinden çok memnundu. Daha yirmi dakika önce aklını oynatmaya karar vermişti ve şimdi burada, tarih öncesi Yerküre’nin kırlarında bir Chesterfield kanepeyi kovalamakla meşguldü.</p>

  <p>Bir o yana bir bu yana salınarak ilerleyen kanepe hem yanından geçip gittiği ağaçlar kadar somut hem de ağaçların arasında dolaşan bir hayalet gibi uçucu bir düş gibi görünüyordu.</p>

  <p>Ford ve Arthur düşe kalka kanepeyi kovalıyor; ama o, sanki kendi bildiği karmaşık bir matematiksel topografyayı izliyormuş gibi, ki öyleydi, ellerinden kurtulup zigzaglar çiziyordu. Onlar gene de izliyorlar, kanepeyse dans edip fırıl fırıl dönüyordu. Birden geri döndü ve bir felaket grafiğinin başlangıcına atlamak istercesine daldı. Arthur ve Ford bir anda üstüne çıkıvermişlerdi ve çığlık çığlığa, bir itiş kakış içinde tutunmaya çalıştılar. Güneş bir an için karardı, sonra mide bulandırıcı bir hızla hiçliğin derinliklerine düşüp beklenmedik bir şekilde, Londra’da, St John’s Wood’daki Lord’s Kriket Sahasında ortaya çıktılar. 198- yılında yapılan Avustralya Serisinin Son Test Maçının<a href="../Text/DiPNOTLAR.xhtml#a21" id="k21"><sup>[21]</sup></a>&nbsp;bitimine az bir süre vardı ve İngiltere’nin kazanması için yalnızca yirmisekiz sayı daha yapması gerekiyordu.</p>
</body>
</html>
