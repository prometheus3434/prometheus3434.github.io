<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/SM.css" rel="stylesheet" type="text/css" />
</head>

<body>
  <h3>otuzbeş <img alt="SAG" src="../Images/SAG.jpg" /></h3>

  <p>Arthur’un West Country’deki evine gittiler, çantaya bir iki havlu ve gerekli şeyleri doldurdular, ardından her Galaksi otostopçusunun eninde sonunda zamanının çoğunu alan şeyi yaptılar.</p>

  <p>Bir uçan dairenin geçmesini beklemeye başladılar.</p>

  <p>“Bir arkadaşım bu işi onbeş yıl boyunca yapmış,” dedi Arthur bir gece boyunları bükük bir halde gökyüzünü seyrederlerken.</p>

  <p>“Kimdi o?”</p>

  <p>“Adı Ford Prefect.”</p>

  <p>Ansızın kendisini bir daha hiçbir zaman yapmayacağını sandığı bir şeyi yaparken bulmuştu.</p>

  <p>Ford Prefect’in nerede olduğunu merak ederken yani.</p>

  <p>Olağanüstü bir rastlantı sonucu, ertesi gün gazetede iki haber vardı. Birincisi bir uçan daire hakkında son derece hayret verici bir olayla ve diğeri de barlarda çıkan bir dizi uygunsuz karmaşayla ilgiliydi.</p>

  <p>Ford Prefect ertesi gün akşamdan kalma bir halde ortaya çıkıp Arthur’un telefonlara hiç cevap vermediğinden yakındı.</p>

  <p>Gerçekten de son derece hasta görünüyordu. Yalnızca bir çitin üzerinden geri geri sürüklenmiş gibi değil, sanki aynı anda söz konusu o çit de harman makinesinin içinden geçirilmiş gibi görünüyordu. Arthur’un oturma odasına bütün o dur yardım edeyim tekliflerini eliyle uzaklaştırma suretiyle reddederek ve sendeleyerek girdi, ki bu bir hataydı, çünkü sunulan yardımı reddetmek için elini sallaması onun dengesini tamamen kaybetmesine yol açtı ve sonunda da Arthur onu yerde sürükleyerek kanepeye götürmek zorunda kaldı.</p>

  <p>“Teşekkür ederim,” dedi Ford, “Çok teşekkür ederim. Senin ...” dedi ve üç saatlik bir uykuya daldı.</p>

  <p>“... en ufak bir fikrin var mı,” diye devam etti uyandığında, “Ülker<a href="../Text/DiPNOTLAR.xhtml#a35" id="k35"><sup>[35]</sup></a> yıldız grubundan İngiliz telefon sistemine ulaşmanın ne kadar zor olduğu hakkında? Olmadığını görebiliyorum, onun için sana anlatayım,” dedi, “ama elbette ki bana yapacağın kocaman bir kupa sade ve sütsüz kahveyi içerken.”</p>

  <p>Arthur mutfağa giderken Ford’da sallanarak onun peşi sıra gitti.</p>

  <p>“Salak santral memureleri insana durmadan nereden aradığını soruyor ve Letchworth’den aradığını söyleyince de eğer o hattan arıyorsanız bunu yapıyor olamayacağınızı söylüyorlar. Ne yapıyorsun sen?”</p>

  <p>“Sana sade ve sütsüz kahve yapıyorum.”</p>

  <p>“Ha.” Ford tuhaf bir şekilde düş kırıklığına uğramış görünüyordu. Perişan bir halde çevresine göz attı.</p>

  <p>“Bu nedir?” diye sordu.</p>

  <p>“Pirinç gevreği."</p>

  <p>"Ya bu?”</p>

  <p>“Kırmızı biber.”</p>

  <p>“Anladım,” dedi Ford ciddi bir ses tonuyla ve biri öbürünün üzerinde duracak şekilde ikisini de tekrar tezgâha bıraktı, ama pek dengeli duruyorlarmış gibi görünmedikleri için de bu kez alttakini üste geçirdi ve bu işe yaramış gibiydi.</p>

  <p>“Biraz uzay tutmasına uğradım da,” dedi. “Ne diyordum?”</p>

  <p>“Letchworth’den telefon edememek hakkında konuşuyordun.”</p>

  <p>“Edemiyordum. Bunu kadına açıkladım, ‘Eğer böyle davranacaksanız dedim, “Letchworth’ü boş verin. Ben aslında Sirius Sibernetik Şirketi’nin bir ticari araştırma gemisinden arıyorum, şu anda dünyanızda bilinen, ama sayın bayan, sizin tarafınızdan bilinmediği anlaşılan yıldızların arasındaki bir yolculuğun ışık-hızı-altı ayağındayım - ‘sayın bayan’ dedim” diye açıkladı Ford Prefect, “çünkü cahil bir salak olduğunu ima ettiğim için alınmasını istemiyordum...”</p>

  <p>“İnce bir düşünce,” dedi Arthur Dent.</p>

  <p>“Tam anlamıyla,” dedi Ford, “ince bir düşünce.”</p>

  <p>Kaşlarını çattı.</p>

  <p>“Şu uzay tutması,” dedi, “yardımcı cümlelerde çok kötü etkiliyor. Bana yine yardım etmen gerekecek,” diye devam etti, “ne hakkında konuşuyordum, bir hatırlatsana.”</p>

  <p>“Dünyanızda bilinen,” dedi Arthur, “ama sayın bayan, sizin tarafınızdan bilinmediği anlaşılan yıldızların ...”</p>

  <p>“Ülker Epsilon ve Ülker Zeta,” diye zafer kazanmış bir tavırla cümlenin sonunu getirdi Ford. “Bu konuşma cümbüşü oldukça eğlenceli, ha?”</p>

  <p>“Biraz kahve al.”</p>

  <p>“Sağ ol, istemiyorum. ‘Ve burada Ülker’de epey ileri telekomünikasyon aletlerimiz olduğu halde, doğrudan aramak yerine,’ dedim, ‘neden sizi rahatsız ediyorum, biliyor musunuz? Çünkü bu gemiyi kullanan pilot olacak yıldız hayvanı, üç kuruşun hesabını yapan cimri herif, ödemeli aramam gerektiğinde ısrar ediyor. Buna inanabiliyor musunuz?’ ”</p>

  <p>“Peki inanabildi mi?”</p>

  <p>“Bilmiyorum. Ben cümlemi bitirene kadar o telefonu kapatmıştı bile,” dedi Ford, “Peki! Sonra ne yaptım dersin?” diye sordu öfkeyle.</p>

  <p>“Hiçbir fikrim yok Ford,” dedi Arthur.</p>

  <p>“Yazık,” dedi Ford, “bana hatırlatabileceğini umuyordum. Bu heriflerden gerçekten nefret ediyorum, biliyor musun. Bunlar gerçekten de kozmosun sürüngenleri, hiçbir zaman doğru dürüst çalışmayan ve çalıştığı zaman aklı başında hiç kimsenin onlardan istemeyeceği şeyleri yapan ve bu yaptığını bipleyerek haber veren,” diye ekledi çıldırmış gibi, “o işe yaramaz küçük makineleriyle, semavi sonsuzluğun içinde vızıldanarak dolaşıp duruyorlar!”</p>

  <p>Bu, kesinlikle doğruydu ve sırf bu görüşü benimsedikleri için doğru düşündüğü kabul edilen insanların paylaştığı saygın bir görüştü.</p>

  <p><i>Otostopçunun Galaksi Rehberi,</i> halihazırdaki neredeyse beşmilyon dokuzyüz yetmişbeş bin beşyüz ellidokuz adet sayfası içinde rastlanması oldukça güç sağduyulu bir yaklaşımla Sirius Sibernetik Şirketi ürünleri hakkında şöyle der: “Onları çalıştırabildiğiniz takdirde hissedeceğiniz başarı duygusu, bu ürünlerin temelde ne kadar gereksiz olduklarını görmenizi engelleyebilir.</p>

  <p>“Bir başka deyişle -ki bu, Sirius Sibernetik Şirketinin Galaksi çapındaki başarısının altında yatan somut prensiptir- bu ürünlerin temel tasarım hataları yüzeysel tasarım hatalarıyla gizlenmiştir.”</p>

  <p>“Ve bu adam da” diye söylendi Ford, “bu şirketin ürünlerinden daha bir sürüsünü satmaya azimliydi! Beş yıl sürecek görevi tuhaf yeni dünyalar keşfetmek, oralardaki restoranlara, asansörlere ve şarap evlerine Gelişmiş İdare Eder Müzik Sistemleri satmaya uğraşmaktı! Ya da eğer o dünyalarda henüz restoranlar, asansörler ve şarap evleri yoksa, oralardaki uygarlığın gelişimini yapay olarak hızlandırıp böyle yerlere sahip olmalarını sağlamaktı! Şu kahve nerede kaldı!”</p>

  <p>“Döktüm.”</p>

  <p>“Biraz daha yap o zaman. Sonra ne yaptığımı hatırladım şimdi. Bildiğimiz şekliyle uygarlığı kurtardım. Eminim buna benzer bir şeydi.”</p>

  <p>Kararlı bir şekilde tökezleye tökezleye oturma odasına döndü, anlaşıldığı kadarıyla orada da kendi kendine konuşmaya devam ediyor, bir yandan da mobilyalara tosluyor ve bip bip sesleri çıkarıyordu.</p>

  <p>Birkaç dakika sonra, en sakin yüz ifadesini takınmış olan Arthur onun peşinden içeri girdi.</p>

  <p>Ford şaşırmış görünüyordu.</p>

  <p>“Nerelerdeydin?”</p>

  <p>“Kahve yapıyordum,” dedi Arthur hâlâ en sakin yüz ifadesini takınmış olarak. Çok çok önceleri, Ford’la birlikte olmanın tek yolunun yanında bir sürü sakin yüz ifadesi bulundurmak ve sürekli olarak bu ifadeleri takınmak olduğunu keşfetmişti.</p>

  <p>“En heyecanlı bölümü kaçırdın!” diye öfkelendi Ford. “Herifin üzerine atladığım kısmı kaçırdın! Şimdi,” dedi, “bir kez daha atlamak zorunda kalacağım.”</p>

  <p>Kendisini bir sandalyenin üzerine hızla, dikkatsizce attı ve sandalyeyi kırdı.</p>

  <p>“Geçen sefer,” dedi suratını asarak, “daha iyiydi” ve eliyle, bağlayıp yemek masasının üzerine yerleştirdiği bir başka kırık sandalyeyi işaret etti.</p>

  <p>“Anlıyorum,” dedi Arthur, bağlanmış enkaza sakin bir göz atarak, “peki eee ... ya o buz kalıpları ne işe yarıyordu?”</p>

  <p>“Ne?” diye haykırdı Ford. “Ne? O kısmı da mı kaçırdın? Ertelenmiş yaşam tesisatını! Adamı ertelenmiş yaşam tesisatına bağladım. Şey, bağlamak zorundaydım, öyle değil mi?”</p>

  <p>“Öyle görünüyor,” dedi Arthur, sakin sesiyle.</p>

  <p>“Ona dokunma!!!” diye haykırdı Ford.</p>

  <p>Gizemli bir sebep yüzünden masanın üzerinde açık bırakılmış ahizeyi yerine koymak üzere olan Arthur, sakin bir şekilde durakladı.</p>

  <p>“Pekâlâ,” dedi Ford, sakinleşerek, “şimdi onu kulağına götür ve dinle.”</p>

  <p>Arthur telefonu kulağına yaklaştırdı.</p>

  <p>“Sesli saat,” dedi.</p>

  <p>“Biip, biip, biip” dedi Ford, “o herif buzların içinde uyuyarak Sesefras Magna’nın az bilinen bir ayının çevresinde yavaş yavaş dolanırken, gemisinin her yanında duyulan ses aynen böyle. Sesli Londra Saati!”</p>

  <p>“Anlıyorum,” dedi yeniden Arthur, artık büyük soruyu sormanın tam zamanı olduğuna karar vermişti.</p>

  <p>“Niçin?” dedi sakince.</p>

  <p>“Şansım iyi giderse,” dedi Ford, “telefon faturası o düzenbazları iflas ettirecek.”</p>

  <p>Ter içinde, kendisini kanepenin üzerine attı.</p>

  <p>“Neyse,” dedi, “geri dönüşüm çarpıcı oldu ha, ne dersin?”</p>
</body>
</html>
