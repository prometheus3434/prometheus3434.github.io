<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/SM.css" rel="stylesheet" type="text/css" />
</head>

<body>
  <h3>beş <img alt="SAG" src="../Images/SAG.jpg" /></h3>

  <p>Henley yönünden gelişini başlangıçta hafif bir merakla ve bu ışıkların neye ait olduklarını anlamaya çalışarak izlemişti. Aslında, oturduğu yer Heathrow’dan milyonlarca kilometre ötede olmadığı için gökyüzünde birtakım ışıklar görmeye alışıktı. Ama o ışıklar genellikle gecenin bu saatinde görünmez ve bu kadar alçakta olmazdı. Biraz merak etmesinin sebebi de buydu işte.</p>

  <p>Gelen her neyse, yakınlaştıkça bu merakı şaşkınlığa dönüştü.</p>

  <p>“Hımm,” diye düşündü, tüm düşünebildiği de bu kadarla kaldı. Hâlâ uçak tutmasının yarattığı sersemlikten kurtulamamıştı ve kendini uykulu hissediyordu. Beyninin bir tarafının diğer tarafa gönderdiği mesajlar doğru yere ve zamanında ulaşamıyordu. Kendisine kahve hazırlamakta olduğu mutfaktan çıktı ve bahçeye bakan arka kapıyı açmaya gitti. Serin akşam havasını derin derin içine çekti, dışarı çıktı ve yukarı baktı.</p>

  <p>Çimlerinin yaklaşık otuz metre yukarısında, aşağı yukarı kocaman bir karavan boyutlarında bir şey park etmişti.</p>

  <p>Gerçekten de oradaydı. Orada asılı duruyordu. Sessiz sedasız.</p>

  <p>Taa içinde, bir yerlerde bir şeyler kımıldadı.</p>

  <p>Elleri yavaşça iki yanına düştü. Sıcak kahvenin ayaklarına döküldüğünü fark etmedi bile. Uzay aracı santim santim, metre metre alçalırken Tricia zorlukla nefes alabiliyordu. Aracın ışıkları toprağın üzerinde yumuşak hareketlerle oynuyor, adeta toprağı kontrol edip yokluyor ve aynı ışıklar Tricia’nın üzerinde de oynaşıyordu.</p>

  <p>Ona ele geçirip kaybettiği şansının geri verilmesi ümidi çok uzak bir ihtimaldi. Yoksa onu bulmuş muydu? Yoksa geri mi gelmişti?</p>

  <p>Araç yavaş yavaş irtifa kaybetti ve nihayet çimenlerin üzerine hafifçe kondu. Bunun yıllar önce havalanırken gördüğü gemiye tıpatıp benzemediğini düşündü, ama karanlık gecenin içinde yanıp sönen ışıkları net şekiller olarak görebilmek de çok güçtü zaten.</p>

  <p>Sessizlik.</p>

  <p>Sonra bir klik ve mımm sesi.</p>

  <p>Sonra bir başka klik ve bir başka mımm. Klik mımm, klik, mımm.</p>

  <p>Bir kapı kayarak açıldı, çimenlerin üzerinde Tricia’ya doğru bir ışık boşaldı.</p>

  <p>Tricia titreyerek bekledi.</p>

  <p>Işıkta yalnızca siluet olarak seçilebilen bir şekil kapıda belirdi; sonra bir başkası, sonra bir tane daha.</p>

  <p>Kocaman gözler ona bakarak yavaşça kırpıştı. Eller selamlamak üzere yavaşça yükseldi.</p>

  <p>“McMillan?” dedi sonunda tuhaf, ince bir ses, hecelerle zorlukla başa çıkarak. “Tricia McMillan. <i>Bayan</i> Tricia McMillan?”</p>

  <p>“Evet,” dedi Tricia, neredeyse hiç sesi çıkmadan.</p>

  <p>“Bir süredir sizi gözlüyorduk.”</p>

  <p>“G ... gözlüyor muydunuz? <i>Beni?</i>”</p>

  <p>“Evet.”</p>

  <p>Bir süre ona baktılar, kocaman gözleri Tricia’nın üzerinde çok yavaş bir şekilde bir aşağı bir yukarı dolaştı.</p>

  <p>“Gerçek yaşamda daha ufak tefek görünüyorsunuz,” dedi sonunda birisi.</p>

  <p>“Ne?” dedi Tricia.</p>

  <p>“Evet.”</p>

  <p>“Ben ... ben anlamıyorum,” dedi Tricia. Bunların hiçbirini beklemiyordu tabii ki, ama beklemediği bir şey için bile bekleyeceği şekilde gitmiyordu hiçbir şey. Sonunda “Siz ... siz ... Zaphod’dan mı geliyorsunuz?” diye sorabildi.</p>

  <p>Bu soru üç siluet arasında ufak çapta bir şaşkınlık yarattı. Kendi aralarında, su üstünde kayar gibi inişli çıkışlı bir dilde tartıştıktan sonra tekrar Tricia’ya döndüler.</p>

  <p>“Sanmıyoruz. En azından bildiğimiz kadarıyla öyle değil,” dedi içlerinden biri.</p>

  <p>“Zaphod nerede?” diye sordu, bir diğeri, yukarıya, karanlık gökyüzüne bakarak.</p>

  <p>“Ben ... ben bilmiyorum,” dedi Tricia çaresiz bir ifadeyle.</p>

  <p>“Buradan çok uzak mı? Hangi yönde? Biz bilmiyoruz.”</p>

  <p>Tricia kimden söz ettiğini bile bilmediklerini üzüntüyle fark etti. Hatta neden söz ettiğini bile bilmiyorlardı. Tricia’nın da onların neden söz ettiği hakkında hiçbir fikri yoktu. Ümitlerini sıkıca sarıp sarmalayıp ortalıktan kaldırdı ve ardından beynini tekrar vitese takıp çalışma konumuna getirdi. Hayal kırıklığına uğramanın hiç anlamı yoktu. Burada yüzyılın gazetecilik olayını yaşadığını fark etmek için bir an önce kendine gelmek zorundaydı. Ne yapmalıydı? Eve dönüp video kamerasını alsa mıydı? Geri döndüğünde gitmiş olmazlar mıydı? Nasıl bir strateji izlemesi gerektiği sorusuyla kafası karmakarışık olmuştu. Onları konuşturmaya devam et, diye düşündü. Gerisini sonra çözersin.</p>

  <p>“Siz <i>beni</i> mi ... gözetliyordunuz?”</p>

  <p>“Hepinizi. Gezegeninizdeki her şeyi. Televizyonu. Radyoyu. Telekomünikasyon araçlarını. Bilgisayarları. Video devrelerini. Depoları.”</p>

  <p>“Ne?”</p>

  <p>“Otoparkları. Her şeyi. Biz her şeyi gözetleriz.”</p>

  <p>Tricia onlara bakakaldı.</p>

  <p>“Bu çok sıkıcı olmalı, öyle değil mi?” diye kekeledi.</p>

  <p>“Evet.”</p>

  <p>“O halde niçin ...”</p>

  <p>“Yalnızca...”</p>

  <p>“Evet. Yalnızca ne?”</p>

  <p>“Yarışmalar dışında. Biz yarışmalara bayılırız.”</p>

  <p>Tricia uzaylılara, uzaylılar da Tricia’ya bakarken korkunç derecede uzun bir sessizlik oldu.</p>

  <p>“İçeriden almak istediğim bir şey var,” dedi Tricia, kasten. “Bakın ne diyeceğim. İçinizden biri ya da hepiniz benimle gelip içeriye bir göz atmak ister mi?”</p>

  <p>“Çok isteriz,” dedi hepsi birden hevesle.</p>

  <div>
    <br />
  </div>

  <p class="p1" style="text-align: center;"><img alt="orta" src="../Images/orta.jpg" /></p>

  <div>
    <br />
  </div>

  <p>Tricia 35 mm’lik video kamerasını ve teybini, yani bulabildiği her türlü kayıt cihazını kapıp gelene kadar üçü de biraz beceriksiz bir edayla oturma odasının ortasında ayakta beklemişlerdi. Evin ışıkları altında hepsi de çok zayıf ve morumsu yeşil bir renkteydi.</p>

  <p>“Beyler, hemen geliyorum,” dedi Tricia, çekmecelerini deşip yedek kaset ve film ararken.</p>

  <p>Uzaylılar Tricia’nın CD’lerinin, kasetlerinin ve eski plaklarının bulunduğu raflara bakıyorlardı. İçlerinden biri diğerini hafifçe dürttü.</p>

  <p>“Bak,” dedi “Elvis.”</p>

  <p>Tricia durdu ve yeniden onları baştan aşağı süzdü.</p>

  <p>“Elvis’i sever misiniz?”</p>

  <p>“Evet,” dediler.</p>

  <p>“Elvis <i>Presley</i>?”</p>

  <p>“Evet.”</p>

  <p>Tricia video kamerasına yeni bir kaset sokmaya uğraşırken şaşkınlık içinde başını salladı.</p>

  <p>“Sizin insanlarınızdan bir bölümü,” dedi tereddütlü bir ses tonuyla, ziyaretçilerden birisi, “Elvis’i uzaylıların kaçırdığına inanıyor.”</p>

  <p>“<i>Ne</i>?” dedi Tricia. “Bu doğru olabilir mi?”</p>

  <p>“Mümkündür.”</p>

  <p>“Bana Elvis’i kaçıranların <i>siz</i> olduğunu mu söylemek istiyorsunuz?” Cihazlarını boşa çalıştırmış olmamak için soğukkanlılığını elinden geldiğince korumaya çalışıyordu, ama bu kadarı onun için bile fazlaydı.</p>

  <p>“Hayır, hayır biz değil,” dedi misafirler. “Uzaylılar yapmış olabilir. Bu ilginç bir ihtimal. Sık sık bunun bahsini ederiz.”</p>

  <p>“Bunu aşağı indirmeliyim,” diye mırıldandı Tricia kendi kendine. Video kasetinin doğru takılıp takılmadığına baktı ve çalışıp çalışmadığını kontrol etti. Kamerayı onlara doğru çevirdi. Ürkütmemek için gözüne yaklaştırmamıştı. Zaten kalça hizasında çekim yapmakta yeteri kadar tecrübe sahibi sayılırdı.</p>

  <p>“Pekâlâ,” dedi. “Şimdi bana yavaşça ve dikkatlice kim olduğunuzu söyleyin. Önce sen,” dedi sol tarafta durana dönerek.</p>

  <p>“Bilmiyorum.”</p>

  <p>“Bilmiyorsun öyle mi?”</p>

  <p>“Hayır.”</p>

  <p>“Anlıyorum,” dedi Tricia. “Ya siz ikiniz?”</p>

  <p>“Biz de bilmiyoruz.”</p>

  <p>“Güzel. Pekâlâ. O halde belki nereden geldiğinizi bana söyleyebilirsiniz.”</p>

  <p>Kafalarını salladılar.</p>

  <p>“Nereden geldiğinizi bilmiyor musunuz?”</p>

  <p>Yine kafalarını salladılar.</p>

  <p>“O halde,” dedi Tricia. “Siz ... eee ...”</p>

  <p>Bocaladı, ama bir profesyonel olarak bu arada kamerayı da sabit tutmaya çalıştı.</p>

  <p>“Biz görevdeyiz,” dedi uzaylılardan biri.</p>

  <p>“<i>Görevde</i> mi? Ne görevi?”</p>

  <p>“Bilmiyoruz.”</p>

  <p>Kamerayı titremeden tutabiliyordu hâlâ.</p>

  <p>“Sizi almaya geldik.”</p>

  <p>Hareket etme. Hareket etme. Kamera bir tripoda takılmış bile olabilirdi. Yoksa bir tripod mu kullanmalıydı. Böyle düşünüyordu, çünkü şu anda duyduklarını sindirebilmek için bir iki dakikaya ihtiyacı vardı. Hayır, diye karar verdi, şimdilik kamerayı elinde tutmak ona daha fazla hareket özgürlüğü sağlıyordu. <i>İmdat,</i> diye bağırdı içinden, ne yapacağım şimdi?</p>

  <p>“Niye,” diye sordu sakin bir ses tonuyla, “beni almaya geldiniz?”</p>

  <p>“Çünkü biz aklımızı kaybettik.”</p>

  <p>“Affedersiniz,” dedi Tricia, “içeri gidip bir tripod almam gerekiyor.”</p>

  <p>Tricia gidip çabucak bir tripod bulup kamerayı üzerine takarken uzaylılar, bir şey yapmadan öylece beklemekten hoşnut görünüyorlardı. Tricia’nın yüzü tamamen hareketsizdi, ama ne olup bittiği ya da ne düşünmesi gerektiği konusunda en ufak bir fikri bile yoktu.</p>

  <p>“Pekâlâ,” dedi, hazır olduğunda. “Niçin ...”</p>

  <p>“Astrologla olan röportajınızı beğendik.”</p>

  <p>“Onu <i>seyrettiniz</i> yani?”</p>

  <p>“Biz her şeyi seyrederiz. Astrolojiyle de çok ilgiliyiz. Astrolojiyi severiz. Çok ilginçtir. Her şey o kadar ilginç değil. Yıldızlar bize ne anlatır. Yıldızlar bize gelecekle ilgili ne söyler. Buna benzer bilgiler işimize yarar.”</p>

  <p>“Ama ...”</p>

  <p>Tricia nereden başlayacağını bilmiyordu.</p>

  <p>İtiraf et, diye düşündü. Bunları faka bastırmama imkân yok.</p>

  <p>Bu yüzden şöyle dedi: “Ama ben astrolojiyle ilgili hiçbir şey bilmiyorum.”</p>

  <p>“Biz biliyoruz.”</p>

  <p>“Biliyor musunuz?”</p>

  <p>“Evet biz burçlarımızı izleriz. Bu konuyla çok ilgiliyiz. Bütün gazete ve dergilerinizi okuruz ve onlara da çok meraklıyız. Ama liderimiz bir sorunumuz olduğunu söylüyor.”</p>

  <p>“Bir <i>lideriniz</i> de mi var?”</p>

  <p>“Evet.”</p>

  <p>“Adı ne?”</p>

  <p>“Bilmiyoruz.”</p>

  <p>“Adının ne olduğunu <i>söylemiyor</i> mu, tanrı aşkına? Özür dilerim, bu kısmı çıkarmam gerekecek. Adının ne olduğunu söylüyor?”</p>

  <p>“O da bilmiyor.”</p>

  <p>“O halde onun lideriniz olduğunu nereden biliyorsunuz?”</p>

  <p>“Kontrolü eline aldı. Burada birilerinin bir şeyler yapması gerektiğini söylüyor.”</p>

  <p>“Ah!” dedi Tricia, bir ipucu yakalayarak. “ ‘Burası’ neresi oluyor?”</p>

  <p>“Rupert.”</p>

  <p>“<i>Ne</i>?”</p>

  <p>“Sizinkiler oraya Rupert diyor. Güneşinizin onuncu gezegeni. Biz yıllarca orada yaşadık. Oldukça soğuk ve ilginç olmayan bir gezegen orası. Ama gözlem için iyi bir yer.”</p>

  <p>“Bizi niye gözlüyorsunuz?”</p>

  <p>“Başka bir şey yapmasını bilmiyoruz da ondan.”</p>

  <p>“Pekâlâ,” dedi Tricia. “Tamam. Lideriniz nasıl bir sorununuz olduğunu söylüyor?”</p>

  <p>“Üçgenlere bölmek.”</p>

  <p>“Ne dediniz, anlamadım?”</p>

  <p>“Astroloji çok kesin bir bilimdir. Bunu biliyoruz.”</p>

  <p>“Eee ...” dedi Tricia, sonra sustu.</p>

  <p>“Ama sizin için burada, Yerküre üzerinde kesin.”</p>

  <p>“E ... v ... e ... t.” Belirsiz titreşimler alıyordu sanki.</p>

  <p>“Örneğin Venüs Oğlakta yükseliyorsa, bu Yerküre’ye göre böyle olacaktır. Rupert’da olduğumuz zaman ne olacak peki? Ya Yerküre Oğlakta yükseliyorsa ne olacak? Bunu bilmemiz çok zor. Unuttuğumuz şeylerden biri de, ki bunların pek çok ve pek derin şeyler olduğunu sanıyoruz, trigonometri.”</p>

  <p>“Müsaade ederseniz şunu doğru anlayayım,” dedi Tricia. “Benim ... sizinle ... Rupert’a gelmemi istiyorsunuz.”</p>

  <p>“Evet.”</p>

  <p>“Sizin Yerküre ve Rupert’ın göreceli konumlarını göz önüne alarak <i>yıldız falınızı</i> çıkarabilmeniz için, öyle mi?”</p>

  <p>“Evet.”</p>

  <p>“Telif hakkım olacak mı?”</p>

  <p>“Evet.”</p>

  <p>“O halde tam aradığınız kişiyim,” dedi Tricia bunu en azından <i>National Enquirer</i>’a satabileceğini düşünerek.</p>

  <div>
    <br />
  </div>

  <p class="p1" style="text-align: center;"><img alt="orta" src="../Images/orta.jpg" /></p>

  <div>
    <br />
  </div>

  <p>Kendisini güneş sisteminin en uzak sınırlarına götürecek gemiye binerken ilk dikkatini çeken şey üzerinden binlerce görüntünün kayıp geçmekte olduğu video monitörlerinin bulunduğu tezgâh oldu. Başında oturup onların hepsini izleyen, ama dikkatini özellikle, sabit bir görüntünün bulunduğu belirli bir tanesine çevirmiş olan dördüncü bir yaratık vardı. İzlediği görüntü Tricia’nın az önce onun üç meslektaşıyla yaptığı doğaçlama röportajdı. Tricia’nın endişeli bir tavırla içeri tırmandığını gördüğünde başını ekrandan kaldırdı.</p>

  <p>“İyi akşamlar, Bayan McMillan,” dedi. “Güzel bir çekim olmuş.”</p>
</body>
</html>
