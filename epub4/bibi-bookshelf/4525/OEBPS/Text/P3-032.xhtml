<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/SM.css" rel="stylesheet" type="text/css" />
</head>

<body>
  <h3>otuziki <img alt="SAG" src="../Images/SAG.jpg" /></h3>

  <p>“Hactar!” diye seslendi Trillian. “Neler çeviriyorsun?”</p>

  <p>Onları çevreleyen karanlıktan ses gelmedi. Trillian sinirli bir tavırla bekledi. Yanılmadığına emindi. Bir tür cevap beklediği kasvetli karanlığı gözleriyle araştırdı. Ama yalnızca soğuk bir sessizlik vardı.</p>

  <p>“Hactar?” diye seslendi yeniden. “Arkadaşım Arthur Dent ile tanışmanı istiyorum. Ben bir Şimşek Tanrısıyla çekip gitmek istedim, ama o beni bırakmadı ve böyle yaptığı için çok memnunum. Gerçek duygularımın ne olduğunu anlamama yardımcı oldu. Ne yazık ki Zaphod bütün bu olup bitenlerden fazlasıyla korktuğu için sana Arthur’u getirdim. Sana tüm bunları niye anlattığımı bilmiyorum.</p>

  <p>“Merhaba?” dedi yeniden. “Hactar?”</p>

  <p>Ve derken Hactar geldi.</p>

  <p>İnce ve çelimsizdi, çok uzak mesafelerden rüzgârla taşınmış zor duyulur bir ses gibi ya da o sese dair bir anı veya bir düş gibiydi.</p>

  <p>“İkiniz de öne çıkar mısınız acaba?” dedi bu ses, “kesinlikle güvende olacağınıza dair söz veriyorum size.”</p>

  <p>Birbirlerine baktılar, sonra <i>Altın Kalp</i>’in açık kapısından dışarı, toz bulutunun zerrecikli karanlığına akan ışık huzmesine adım attılar, ama aslında bunu yapmaları kesinlikle olası değildi.</p>

  <p>Arthur, Trillian’ın elini tutarak onu sakinleştirip güven vermeyi denedi, ama kız buna izin vermedi. Arthur Trillian yerine havayollarından alınmış ve içinde Yunan zeytinyağı tenekesi, havlu, kırışmış Santorini kartpostallarının yanı sıra diğer ıvır zıvırının durduğu valizi sıkı sıkı tuttu. Onu sakinleştirip güven veren şey bu valizdi.</p>

  <p>Hiçliğin içinde ve üzerinde durmaktaydılar.</p>

  <p>Bulanık, tozlu bir hiçliğin. Parçalanıp un ufak edilmiş bilgisayarın her bir zerresi kendi etrafında dönüp yavaşça kıvrılırken karanlığın içindeki güneş ışığını yakalıyor ve donuk bir şekilde pırıldıyordu. Bilgisayarın her bir zerresi, zayıf ve belirsiz bir şekilde bütünün modelini taşımaktaydı. Onu paramparça edip toza dönüştüren Striterakslı Silikonlastik Zırhlıiblisler bilgisayarı yalnızca sakatlayabilmişlerdi, ama onu öldürememişlerdi. Zayıf ve cisimsiz bir alan, zerrecikleri birbiriyle belirsiz bir ilişkide tutuyordu.</p>

  <p>Arthur ve Trillian bu garip var oluşun tam ortasında dikiliyor, daha doğrusu yüzüyorlardı. Nefes alabilecekleri bir ortam yoktu, ama şu an için bunun bir önemi yokmuş gibi görünüyordu. Hactar sözünü tutmuştu. Güvendeydiler. En azından şu an için.</p>

  <p>“Size konukseverliğimi göstermek için,” dedi Hactar, “ışık hileleri dışında ikram edilebilecek hiçbir şeyim yok. Ama sahip olduğunuz tek şey bu olunca ışık hileleriyle de rahat etmek mümkündür.”</p>

  <p>Ses yavaş yavaş kayboldu ve karanlık tozların içinde, şal desenli kadife örtüyle kaplı bir kanepe şekillendi.</p>

  <p>Arthur bu kanepenin tarih öncesi Yerküre’de önüne çıkanla aynı kanepe olduğu gerçeğine çok zor katlanabiliyordu. Ona bu delicesine sersemleştirici ve rezil oyunları oynayıp duran Evrene bağırıp çağırmak ve öfkeyle tir tir titremek istiyordu.</p>

  <p>Bu duyguların içine gömülmesine izin verdi ve kanepeye oturdu - dikkatli bir şekilde. Trillian da kanepeye oturdu.</p>

  <p>Kanepe gerçekti.</p>

  <p>En azından, eğer gerçek olmasa bile, onları üzerinde taşıyabiliyordu ve kanepelerin yapmaları varsayılan şey de bu olduğuna göre, hangi test uygulanırsa uygulansın, bu gerçek bir kanepeydi.</p>

  <p>Güneş rüzgârındaki ses nefesini tekrar onlara doğru gönderdi.</p>

  <p>“Umarım, rahat etmişsinizdir,” dedi.</p>

  <p>Başlarını sallayarak onayladılar.</p>

  <p>“Ve bu arada ulaştığınız çıkarımların kusursuzluğu açısından da sizi tebrik etmeliyim.”</p>

  <p>Arthur kendisinin pek bir çıkarıma ulaşmadığını, bunu yapanın Trillian olduğunu belirtti hemen. Trillian onun da kendisiyle gelmesini istemişti, çünkü hayat, Evren ve her şey onu da ilgilendirmekteydi.</p>

  <p>“Bu benim de ilgilendiğim bir şey,” diye soludu Hactar.</p>

  <p>“Pekâlâ,” dedi Arthur, “o zaman bir ara birlikte çay içip bu konuda sohbet etmeliyiz.”</p>

  <p>Orada, hemen önlerinde küçük ve ahşap bir masa yavaşça cisimleşti, üzerinde gümüş bir çaydanlık, incecik porselen bir sütlük, porselen bir şekerlik ve iki porselen çay fincanı vardı.</p>

  <p>Arthur öne doğru uzandı, ama bunlar yalnızca ışık oyunlarıydı. Sonra vücudunun rahat olarak kabul etmeye hazır olduğu bir yanılsama olan kanepeye tekrar sırtını yasladı.</p>

  <p>“Niçin,” dedi Trillian, “Evreni yok etmen gerektiğini hissediyorsun?”</p>

  <p>Dikkatini verebileceği hiçbir şeyin olmadığı bir hiçlikle konuşmak kıza çok zor geliyordu. Hactar da bunu fark etmiş olmalıydı. Bir hayalet gibi kıkırdadı.</p>

  <p>“Eğer o türden bir seans olacaksa bu,” dedi, “o zaman ortam da ona uygun olmalı.”</p>

  <p>O anda önlerinde yeni bir şey cisimleşti. Bir koltuğun loş ve bulanık bir görüntüsüydü - bir psikiyatrist koltuğunun. Parlak ve gösterişli bir deriyle kaplıydı, ama elbette ki o da yalnızca bir ışık oyunuydu.</p>

  <p>Etrafında da ortamı tamamlayacak şekilde lambri kaplı duvarların bulanık görüntüsü yer alıyordu. Ve sonra koltuğun üzerinde Hactar’ın görüntüsü belirdi. İnsanın gözlerini yuvalarından fırlatan bir görüntüydü bu.</p>

  <p>Koltuk normal bir psikiyatrist koltuğu boyutlarında görünüyordu - yaklaşık bir yetmiş ya da bir seksen uzunluğundaydı.</p>

  <p>Bilgisayar ise uzayda doğmuş siyah bir bilgisayar uydusu için normal boyutlardaydı -yani yaklaşık bin altıyüz kilometre uzunluğunda.</p>

  <p>Gözlerinin yuvalarından fırlamasının nedeni bunlardan birinin diğerinin üstünde oturuyor gibi görünmesiydi.</p>

  <p>“Pekâlâ,” dedi Trillian, kararlı bir şekilde. Kanepeden kalkarak ayakta durdu. Kendisinden fazlasıyla rahatlaması ve çok fazla sayıda görüntüyü kabullenmesi bekleniyormuş gibi gelmişti ona.</p>

  <p>“Çok güzel,” dedi. “Gerçek şeyler de oluşturabilir misin? Yani elle tutabileceğim, somut nesneler?”</p>

  <p>Cevap gelmeden önce yine bir sessizlik oldu, Hactar’ın dağılmış beyni, düşüncelerini parçalanıp saçıldığı milyonlarca ve milyonlarca kilometre ötelerden toparlamaya çalışıyormuş gibiydi sanki.</p>

  <p>“Ha,” diye iç çekti. “Şu uzaygemisini kastediyorsun.”</p>

  <p>Düşünceler boşluğun içindeki dalgalar gibi yanlarından ve içlerinden süzülerek geçti.</p>

  <p>“Evet,” diye açıkladı en sonunda, “yapabilirim.”</p>

  <p>“Ama bunun için muazzam bir zaman ve güç gerekir. Benim şu an ki... parçacık durumumda, anlarsınız ya, bütün yapabileceğim, teşvik verip önermektir. Teşvik ve öneri. Öneri...”</p>

  <p>Koltuğun üzerindeki Hactar’ın görüntüsü, kendini dizginlemekte zorlanıyormuş gibi dalgalanıp kabardı.</p>

  <p>Yeniden güç topladı.</p>

  <p>“Küçük uzay çöplerini, tek bir minicik meteor parçasını, orada birkaç molekülü burada bir iki hidrojen atomunu,” dedi, “bir araya gelmeleri için teşvik edebilirim. Bunu onlara önerip cesaret verebilirim. Onların bir şekle girmelerini sağlayabilirim, ama bu çok zaman alır ve sonsuza kadar sürebilir.”</p>

  <p>“Ama sonuçta,” diye tekrar sordu Trillian, “şu uzaygemisi maketini,” dedi, “sen yapmadın mı?”</p>

  <p>“Eee ... evet,” diye mırıldandı Hactar. “Ben ... birkaç şey yaptım. Onları hareket de ettirebilirim. Uzay gemisini yaptım. Bana yapılacak en iyi şey gibi gelmişti.”</p>

  <p>Derken bir şey, Arthur’un kanepenin üzerine bıraktığı valizini eline alıp sıkı sıkı kavramasına yol açtı.</p>

  <p>Hactar’ın paramparça olmuş kadim zihninin pusu, sanki içinde huzursuz düşler dolaşıyormuş gibi çevrelerinde kıvrıldı.</p>

  <p>“Pişman oldum, anlarsınız ya,” diye hüzünlü bir şekilde mırıldandı. “Silikonlastik Zırhlıiblisler için yaptığım tasarımı sabote ettiğime pişman oldum. Böyle bir kararı vermek bana düşmezdi. Ben bir görevi yerine getirmek üzere yaratılmıştım ve onu başaramadım. Kendi varlığımı reddettim.”</p>

  <p>Hactar içini çekti ve onlar da sessizce hikâyesine devam etmesini beklediler.</p>

  <p>“Siz haklıydınız,” dedi en sonunda. “Ben Krikkit gezegenini, Silikonlastik Zırhlıiblislerle aynı ruh haline sokup ilk seferinde yapmayı başaramadığım bombayı kendileri için yapmamı isteyecekleri hale gelene kadar kasten besledim. Kendimi gezegenin etrafına sarıp onu korumaya aldım. Kurguladığım ve yarattığım olayların etkisiyle manyakça nefret etmeyi öğrendiler. Onları gökyüzünde yaşamaya zorladım. Çünkü yüzeyde etkim çok zayıf kalıyordu”.</p>

  <p>“Elbette, benim yokluğumda, yani Yavaşlatılmış-Zaman zarfında oldukları süre boyunca tepkileri çok karmaşık bir hale geldi ve onlarla baş edemediler.”</p>

  <p>“Şey, neyse, neyse,” diye ekledi, “ben yalnızca görevimi yerine getirmeye çalışıyordum.”</p>

  <p>Sonra yavaş yavaş ve son derece ağır bir şekilde bulutun içindeki görüntüler solmaya, hafifçe eriyip yok olmaya başladı.</p>

  <p>Sonrasında birden solmaktan vazgeçti.</p>

  <p>“Tabii, bir de intikam konusu vardı,” dedi Hactar, sesinde ilk kez duyulan bir keskinlikle.</p>

  <p>“Unutmayın,” dedi, “darmadağın edilmiş, sakat ve güçsüz bir halde milyarlarca yıl boyunca öylece terk edilmiştim. Dürüstçe söylemek gerekirse, ben aslında Evreni ortadan kaldırmak isterdim. Siz de benim yerimde olsanız aynı şekilde hissederdiniz, inanın bana.”</p>

  <p>Tekrar sustu, toz bulutunun içinden anaforlar geçiyordu.</p>

  <p>“Ama öncelikle,” dedi, eski hüzünlü tonuyla, “görevimi yerine getirmeye çalışıyordum. Şey, neyse.”</p>

  <p>“Başarısız olman seni endişelendiriyor mu?” diye sordu Trillian.</p>

  <p>“Başarısız mı oldum?” diye fısıldadı Hactar. Psikiyatrist koltuğundaki bilgisayar görüntüsü tekrar yavaş yavaş silinmeye başladı.</p>

  <p>“Şey, neyse, neyse,” diye çınladı azalan ses yeniden. “Hayır, başarısızlık artık beni rahatsız etmiyor.”</p>

  <p>“Ne yapmamız gerektiğini biliyor musun?” diye sordu Trillian, soğuk ve resmi bir sesle.</p>

  <p>“Evet,” dedi Hactar, “beni dağıtacaksınız, bilincimi yok edeceksiniz. Buyrun yapın lütfen - bütün bu bitmek bilmeyen asırlardan sonra benim tek özlemim hiçlik. Eğer görevimi şimdiye kadar yerine getiremediysem, artık çok geç demektir. Teşekkürler ve iyi geceler.”</p>

  <p>Kanepe ortadan kayboldu.</p>

  <p>Çay masası kayboldu.</p>

  <p>Koltuk ve bilgisayar kayboldu. Duvarlar da yok olmuştu. Arthur ve Trillian geldikleri tuhaf yoldan tekrar <i>Altın Kalp</i>’e döndüler.</p>

  <div>
    <br />
  </div>

  <p class="p1" style="text-align: center;"><img alt="orta" src="../Images/orta.jpg" /></p>

  <div>
    <br />
  </div>

  <p>“Pekâlâ,” dedi Arthur, “bu iş de bitti görünüyor.”</p>

  <p>Alevler önünde biraz daha yükselerek dans etti ve sonra azaldı. Son bir iki küçük parıltının ardından tamamen söndüler. Birkaç dakika önce Doğanın ve Maneviyatın sembolü Ahşap Sütunun olduğu yerde artık bir Kül yığını vardı.</p>

  <p>Külleri <i>Altın Kalp’</i>in Gamma Barbeküsünün üzerindeki ocaktan toplayarak bir kesekâğıdına koydu ve yürüyerek köprüye geri döndü.</p>

  <p>“Bunları geri götürmemiz gerektiğini sanıyorum,” dedi. “Bunu çok güçlü bir şekilde hissediyorum.”</p>

  <p>Bu konuda Slartibartfast’la tartışmıştı bile, sonuçta da yaşlı adam kızıp oradan ayrılmış, kendi gemisi <i>Bistromat</i>’a dönmüş ve garsonla ateşli bir kavgaya tutuşup uzayın ne olduğuyla ilgili tamamen öznel bir yaklaşım içinde kaybolup gitmişti.</p>

  <p>Arthur’un Küllerin Lord’s Kriket Sahasına oradan alındıkları ilk ana geri götürülmesi şeklindeki önerisi, zamanda bir gün kadar geriye gidilmesini gerektiriyordu ve tartışma da buradan çıkmıştı, çünkü Gerçek Zaman Seferberliği tam olarak bu çeşit sorumsuz ve keyfi davranışlara son vermeye çalışıyordu.</p>

  <p>“Evet,” dedi Arthur, “ama bunu bir de tören sorumlusuna anlatmayı deneyin bakalım,” ve itirazları dinlemeyi kesinlikle reddetti.</p>

  <p>“Bence,” dedi yine ve sustu. Bunu tekrar anlatmaya başlamasının nedeni ilk seferinde kimsenin onu dinlememiş olması, şu anda durmasının nedeniyse kendisini bu sefer de kimsenin dinlemeyeceğini görmesiydi.</p>

  <p>Ford, Zaphod ve Trillian görüntü ekranını dikkatle izliyorlardı. <i>Altın Kalp</i>’in pompalamakta olduğu bir titreşim alanının yarattığı baskıyla Hactar darmadağın olmaktaydı. “Ne dedi,” diye sordu Ford.</p>

  <p>“Şöyle dediğini işittim sanki,” dedi Trillian şaşkın bir sesle, “İş iştir ... Ben görevimi yaptım ...”</p>

  <p>“Bence bunları geri götürmeliyiz. Bunu çok güçlü bir şekilde hissediyorum.”</p>
</body>
</html>
