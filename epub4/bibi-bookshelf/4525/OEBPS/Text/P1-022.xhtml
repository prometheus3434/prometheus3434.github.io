<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/SM.css" rel="stylesheet" type="text/css" />
</head>

<body>
  <h3>yirmiiki <img alt="SAG" src="../Images/SAG.jpg" /></h3>

  <p>Yaşlı adam sırtı Arthur’a dönük bir halde, ışığın ufuk çizgisinin ardında karanlığa gömülüşünü izliyordu. Uzunca boylu ve yaşlıcaydı, üzerinde uzun ve gri renkli tek parça bir giysi vardı. Döndüğünde, yüzünün ince ve kibar hatlı, endişeden yıpranmış, ama sevecenliğini yitirmemiş bir insanın mutlulukla güvenebileceği türden bir yüz olduğu ortaya çıkacaktı. Ama henüz dönmemişti, Arthur’un şaşkınlıktan kopardığı çığlığa bir tepki vermek için bile.</p>

  <p>Sonunda güneşin son ışınları da gözden kayboldu ve yaşlı adam yüzünü Arthur’a çevirdi. Yüzü hâlâ bir yerlerden ışık alıyordu ve Arthur ışığın kaynağını aradığında birkaç metre ötede küçük bir tür geminin durduğunu gördü - küçük bir hoverkraft herhalde, diye tahmin yürüttü. Geminin çevresinde loş bir ışık havuzu oluşmuştu.</p>

  <p>Adam Arthur’a baktı, görünüşe göre hüzünlenmiş gibiydi.</p>

  <p>“Ölü gezegenimizi ziyaret etmek için soğuk bir gece seçmişsiniz,” dedi.</p>

  <p>“Kim ... kimsiniz siz?” dedi Arthur kekeleyerek.</p>

  <p>Adam bakışlarını uzaklara çevirdi. Yüzünden yine bir hüzün ifadesi geçer gibi oldu.</p>

  <p>“Adım önemli değil,” dedi.</p>

  <p>Aklını kurcalayan bir şeyler varmış gibi görünüyordu. Konuşurken acele etmeye gerek duymadığı belliydi. Arthur bir an için ne yapacağını bilemedi.</p>

  <p>“Ben ... eee ... beni ürküttünüz ...” dedi kekeleyerek.</p>

  <p>Adam tekrar ona dönüp baktığında hafifçe kaşlarını çatmıştı.</p>

  <p>“Hımmm?” dedi.</p>

  <p>“Beni ürküttünüz dedim.”</p>

  <p>“Korkmayın, size zarar vermeyeceğim.”</p>

  <p>Arthur kaşlarını çatarak ona baktı. “Ama bize ateş ettiniz! Füzeler vardı...” dedi.</p>

  <p>Yaşlı adam gözlerini krater çukuruna dikti. Marvin’in gözlerinden süzülen hafif bir pırıltı, devasa balina cesedi üzerine silik kırmızı gölgeler düşürüyordu.</p>

  <p>Adam hafifçe kıkırdadı.</p>

  <p>“Otomatik bir sistem,” dedi ve hafifçe göğüs geçirdi. “Gezegenin iç kısımlarına dizilmiş kadim bilgisayarlar karanlık binyılın geçişinin günlerini sayıyorlar, yüzyıllar tozlu veri bankalarına ağır gelmiş olmalı. Tekdüzelikten bir an için kurtulup rahatlamak adına ara sıra önlerine çıkan fırsatları değerlendiriyorlar sanırım.”</p>

  <p>Ciddi bir ifadeyle Arthur’a baktı ve dedi ki, “Ben bilime hayranımdır, biliyor musunuz?”</p>

  <p>“Ya ... eee, gerçekten mi?” dedi Arthur, adamın tuhaf ve dostça tavrını sinir bozucu bulmaya başlamıştı.</p>

  <p>“Ya, öyle,” dedi yaşlı adam ve yine kesti konuşmayı.</p>

  <p>“Şey,” dedi Arthur, “eee ...” Tuhaf bir şekilde kendisini, zina yaparken birden kadının kocasının odaya girip pantolonunu değiştirmesi ve havadan sudan konuşup ardından odadan çıkıp gitmesiyle afallayan bir adam gibi hissetti.</p>

  <p>"Tedirgin görünüyorsunuz,” dedi yaşlı adam, nazik bir kaygı ifadesiyle.</p>

  <p>“Eee, hayır ... pekâlâ, evet. Aslında buralarda kimseyi bulacağımızı sanmıyorduk. Ben hepinizin öldüğü veya ona benzer bir şeyler olduğu kanaatine varmıştım ...”</p>

  <p>“Ölmek mi?” dedi yaşlı adam. “Ulu Tanrıma şükürler olsun ki ölmedik, yalnızca uyuduk.”</p>

  <p>“Uyudunuz mu?” diye sordu Arthur, söyleneni pek de inandırıcı bulmadığını belirterek.</p>

  <p>“Evet, ekonomik durgunluk dönemi boyunca, anlarsınız ya” dedi yaşlı adam, görünüşe bakılırsa Arthur’un söylediklerinin tek kelimesini bile anlamamasına hiç aldırmıyordu.</p>

  <p>Arthur onu tekrar konuşmaya teşvik etmek zorunda kaldı.</p>

  <p>“Eee, ekonomik durgunluk mu?”</p>

  <p>“Pekâlâ anlatacağım, evet, beş milyon yıl önce Galaktik ekonomi çöktü ve sipariş üzerine inşa edilen gezegenlerin lüks tüketim malzemesi sınıfına girdiğini görünce, biz de ... anlıyorsunuz, değil mi?”</p>

  <p>Durakladı ve Arthur’a baktı.</p>

  <p>“Bizim gezegenler inşa ettiğimizi biliyorsun, değil mi?” diye sordu ciddi bir ses tonuyla.</p>

  <p>“Şey, evet,” dedi Arthur, “bunu anlamıştım ...”</p>

  <p>“Harika bir işti,” dedi yaşlı adam, gözlerine özlem dolu bir bakış yerleşmişti, “sahil şeritleri yapmak daima en sevdiğim iş olmuştu. Fiyortların küçük girinti ve çıkıntılarını şekillendirmekten sonsuz keyif alırdım ... her neyse,” dedi, anlatacağı konudan uzaklaşmamaya çalışarak, “durgunluk başladı ve onu uykuda atlatırsak pek çok zahmetten kurtulacağımıza karar verdik. Böylece bilgisayarları durgunluk sona erdiğinde bizi uyandırmaları için programladık.”</p>

  <p>Adam çok hafif bir esnemeyi bastırarak konuşmaya devam etti.</p>

  <p>“Bilgisayarlar, Galaktik borsa fiyatlarına endekslendi, anlıyorsun, değil mi? Böylece diğer herkes ekonomiyi düzeltip satın alma gücünü bizim hayli pahalı hizmetimize yetecek düzeye çıkardıklarında biz de uyandırılacaktık.”</p>

  <p>Duydukları, düzenli bir <i>Guardian</i> okuru olan Arthur’u derinden sarstı.</p>

  <p>“Bu oldukça çirkin bir davranış, değil mi?”</p>

  <p>“Öyle mi?” diye sordu yaşlı adam yumuşakça. “Özür dilerim, gelişmelerden biraz uzak kaldım da.”</p>

  <p>Kraterin içini işaret etti.</p>

  <p>“O robot size mi ait?” diye sordu.</p>

  <p>“Hayır,” dedi, kraterin içinden gelen ince ve metalik ses, “ben bana aidim.”</p>

  <p>“Eğer ona robot denilebilirse,”&nbsp;diye homurdandı Arthur. “O daha çok bir tür elektronik somurtma makinesidir.”</p>

  <p>"Onu buraya getir,” dedi yaşlı adam. Arthur, yaşlı adamın sesinde aniden bir kararlılık ifadesi duyuşuna çok şaşırdı. Marvin’e seslendi ve robot abartılı bir topallama numarası yaparak -aslında topal falan değildi- yokuşu tırmanmaya başladı.</p>

  <p>“Bir daha düşündüm de,” dedi yaşlı adam, “bırak orada kalsın. Sen benimle gelmelisin. Büyük olaylar yakın.” Hiçbir görünür sinyal almadan karanlığın içinden sessizce onlara yaklaşan gemisine doğru döndü.</p>

  <p>Arthur kraterin içindeki Marvin’e baktı; robot şimdi de zorlanarak diğer tarafa dönüp kraterin içine zahmetli bir şekilde geri dönme numarası yapıyor ve kendi kendine acı acı mırıldanıyordu.</p>

  <p>“Haydi gel,” dedi yaşlı adam, “gel, yoksa geç kalacaksın.”</p>

  <p>“Geç kalmak mı?” dedi Arthur. “Ne için geç kalacağım?”</p>

  <p>“Adın nedir insanoğlu?”</p>

  <p>“Dent. Arthur Dent,” dedi Arthur.</p>

  <p>“Geç kalacaksın, rahmetli Dentarthurdent’e olduğu gibi geç kalacaksın," dedi yaşlı adam, sertçe. “Bu bir tür tehdit, anlıyorsun ya?” Yaşlı ve yorgun gözlerine özlem dolu bir başka bakış yerleşti. “Tehdit konusunda ben asla pek başarılı olamadım, ama bana tehditin epeyce etkili olabileceği söylendi.”</p>

  <p>Arthur adama bakarak gözlerini kırpıştırdı.</p>

  <p>“Ne kadar sıra dışı biri,” diye mırıldandı kendi kendine.</p>

  <p>“Özür dilerim, anlayamadım?” dedi yaşlı adam.</p>

  <p>“Ha, yok bir şey, affedersiniz,” dedi Arthur utanç içinde. “Pekâlâ, nereye gidiyoruz?”</p>

  <p>“Havamobilime,” dedi adam, Arthur’a sessizce gelip yanlarında duran araca binmesini işaret ederek. “Gezegenin derinliklerine ineceğiz. Irkımızın şu anda beş milyon yıllık uykusundan uyandığı yere. Magrathea uyanıyor.”</p>

  <p>Arthur yaşlı adamın yanına oturduğunda gayri ihtiyari ürperdi. Olayın tuhaflığı, geminin karanlık göklerde yükselirken sessizce yukarı aşağı hareket edişi huzurunu epey kaçırmıştı.</p>

  <p>Yüzü kontrol panelindeki minik ışıkların donuk pırıltısıyla aydınlanan yaşlı adama baktı.</p>

  <p>“Özür dilerim,” dedi, “isminiz neydi bu arada?”</p>

  <p>“İsmim mi?” dedi yaşlı adam ve yüzüne yine o belirsiz keder yerleşti. Durakladı. “İsmim,” dedi, “... Slartibartfast.”</p>

  <p>Arthur bir an için gerçekten nefessiz kalıp boğulacak gibi oldu.</p>

  <p>“Özür dilerim, anlayamıyorum?” dedi ağzında geveleyerek.</p>

  <p>“Slartibartfast” diye tekrar etti yaşlı adam sessizce.</p>

  <p>“<i>Slartibartfast</i>?”</p>

  <p>Yaşlı adam ciddi bir ifadeyle baktı.</p>

  <p>“Önemli olmadığını söylemiştim,” dedi.</p>

  <p>Havamobil gecenin içinde süzüldü.</p>
</body>
</html>
