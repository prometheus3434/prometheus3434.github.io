<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/SM.css" rel="stylesheet" type="text/css" />
</head>

<body>
  <h3>dört <img alt="SAG" src="../Images/SAG.jpg" /></h3>

  <p>Ford ve Arthur bir uzay-zaman anomalisinden gelişigüzel yuvarlanıp kusursuz biçilmiş çimenlerin üstüne oldukça sert bir şekilde çarptıklarında Lord’s sahasında güzel ve keyifli bir gün yaşanmaktaydı.</p>

  <p>Kalabalıktan yükselen alkış yeri göğü inletti. Alkışlananlar onlar değildi gerçi, ama yine de gayri ihtiyari eğilip selam verdiler, iyi ki öyle yapmışlardı, çünkü tam o sırada kalabalığın asıl alkışlamakta olduğu küçük, kırmızı, ağır top Arthur’un kafasının yalnızca birkaç milimetre üstünden ıslık çalarak geçmişti. Kalabalığın içinde bir adam yere yığıldı.</p>

  <p>Ford ve Arthur, iğrenç bir şekilde etraflarında dönüyormuş gibi hissettikleri toprağa bir kez daha attılar kendilerini.</p>

  <p>“Bu da neydi?” diye tısladı Arthur.</p>

  <p>“Kırmızı bir şey,” diye tısladı Ford.</p>

  <p>“Biz neredeyiz?”</p>

  <p>“Eee, yeşil bir yerde.”</p>

  <p>“Şekiller,” diye homurdandı Arthur. “Bana şekilleri söylemen gerekiyor.”</p>

  <p>Kalabalığın alkışlarını, hayretle bırakılan nefesler ve az önce gördüklerine inanıp inanmamaya henüz karar verememiş görünen yüzlerce kişinin münasebetsiz kıkırtıları izlemişti.</p>

  <p>“Bu sizin kanepeniz mi?” dedi bir ses.</p>

  <p>“Bu da neydi?” diye fısıldadı Ford.</p>

  <p>Arthur başını kaldırıp baktı.</p>

  <p>“Mavi bir şey,” dedi.</p>

  <p>“Şekli ne?” dedi Ford.</p>

  <p>Arthur tekrar baktı.</p>

  <p>“Şekli,” diye tısladı Ford’a, alnında derin kırışıklıklar vardı, “bir polisi andırıyor.”</p>

  <p>Orada çatık kaşlarıyla çömelmiş bir halde birkaç saniye boyunca beklediler. Polisi andıran mavi şey, ikisinin de omzuna hafifçe dokundu.</p>

  <p>“Hey, siz ikiniz, gelin” dedi şekil, “sizi bir görelim bakalım.”</p>

  <p>Bu sözcükler Arthur üzerinde bir elektriklenme etkisi yaratmıştı. Telefonunun çaldığını duyan bir yazar gibi zıpladı ve ansızın ürkütücü bir sıradanlığa bürünmeye karar kılmış görünen etrafındaki manzaraya bir dizi şaşkın bakış fırlattı.</p>

  <p>“Bunu nereden buldun?” diye haykırdı polisi andıran şekle.</p>

  <p>“Ne dedin?” dedi irkilen şekil.</p>

  <p>“Burası Lord’s Kriket Sahası, öyle değil mi?” diye terslendi Arthur. “Onu nereden buldun ve buraya nasıl getirdin? Sanırım,” diye ekledi sonra, elini alnına vurarak, “biraz sakinleşsem iyi olacak.” Aceleyle Ford’un önüne çöktü.</p>

  <p>“Bu bir polis,” dedi. “Şimdi ne yapacağız?”</p>

  <p>Ford omuzlarını silkti.</p>

  <p>“Ne yapmak istiyorsun?” dedi.</p>

  <p>“Bana,” dedi Arthur, “son beş yıldır rüya görmekte olduğumu söylemeni istiyorum.”</p>

  <p>Ford bir kez daha omuzlarını silkti ve verilen emre uydu.</p>

  <p>"Sen son beş yıldır rüya görmekteydin,” dedi.</p>

  <p>Arthur ayağa kalktı.</p>

  <p>“Pekâlâ, memur bey,” dedi, “ben son beş yıldır rüya görüyordum. İsterseniz ona sorun,” diye ekleyerek Ford’u işaret etti, “o da rüyamdaydı.”</p>

  <p>Bunu söyledikten sonra üstünü başını silkeleyerek sahanın kenarına doğru uyuşuk uyuşuk yürümeye başladı. Derken ropdöşambrını fark etti ve durdu. Ona uzun uzun baktı. Sonra polisin üstüne atladı.</p>

  <p>“Peki ben bu giysileri nereden buldum?” diye ulumaktaydı.</p>

  <p>Yere yığıldı ve çimenlerin üzerinde her yanı seyirerek yattı.</p>

  <p>Ford başını iki yana salladı.</p>

  <p>“Çok kötü bir iki milyon yıl geçirdi,” dedi polise ve ikisi birlikte Arthur’u kanepenin üzerine yatırarak sahanın dışına taşımaya başladılar. Kanepenin yarı yolda ansızın kaybolması onları yalnızca çok kısa bir an için durdurdu.</p>

  <p>Bütün bu olup bitenlere kalabalığın verdiği tepkiler çok ve çeşitli olmuştu. Çevredekilerin çoğu olup bitenleri seyretmeyi kaldıramayarak radyodan dinlemeyi tercih etmişti.</p>

  <p>“Şey, bu ilginç bir olay, Brian,” dedi diğerine, bir radyo yorumcusu. “Sanırım, sahada böyle esrarengiz bir cisimleşme olayı ne zamandır görülmemişti. Ah, aslında doğrusu, daha önce böyle bir şey olduğunu hiç sanmıyorum, değil mi? Yani hatırladığım kadarıyla böyle bir şey olmamıştı”</p>

  <p>“1932’de, Edgbaston’dakine ne dersin?”</p>

  <p>“Şey, ama o zaman olan şey ...”</p>

  <p>“Eee, evet, Peter, sanırım o zaman, Willcox’a karşı Canter kapalı tribünler tarafından atış yapmak üzere ilerliyordu ve tam o sırada izleyicilerden biri ansızın kendisini sahanın ortasına atmıştı.”</p>

  <p>İlk yorumcu bu sözleri kafasında tartarken biraz durakladı.</p>

  <p>“E ... v ... e ... t,” dedi, “evet, ama aslında bunda esrarengiz bir taraf yoktu, öyle değil mi? O adam aslında aniden cisimleşmiş falan değildi, yalnızca koşarak sahaya fırlamıştı.”</p>

  <p>“Evet, bu doğru, ama o adam sahada bir şeyin cisimleştiğini <i>gördüğünü</i> iddia etmişti.”</p>

  <p>“Ya, öyle mi?”</p>

  <p>“Evet, tarif edişine göre sanırım bir tür timsahtı bu.”</p>

  <p>“Ya. Peki, ama onu başka fark eden birileri olmuş muydu?”</p>

  <p>“Görünüşe göre hayır. O izleyiciden daha ayrıntılı bir tanım alınamadığı için üstünkörü bir araştırmayla yetinilmişti.”</p>

  <p>“Peki, sonra o adama ne oldu?”</p>

  <p>“Şey, sanırım birisi onu sahadan çıkarıp kendisine öğle yemeği yedirmeyi teklif etmiş, ama o iyi bir yemekten henüz kalktığını açıklamıştı. Böylece olay kapanmış ve Warwickshire üç sayıyla kazanmıştı.”</p>

  <p>“O halde, bu son olayla aralarında fazla bir benzerlik olmadığı anlaşılıyor. Radyosunu yeni açmış olanlar için tekrarlayalım ... eee ... iki erkek, sanırım oldukça hırpani giyimli iki erkek ve hatta bir de kanepe - sanırım bir Chesterfield, değil mi ?”</p>

  <p>“Evet, bir Chesterfield.”</p>

  <p>“Az önce, burada, Lord’s Kriket Sahasının ortasında ansızın cisimleşiverdiler. Bununla birlikte bu kişilerin herhangi bir kötü niyetleri olduğunu sanmıyorum, son derece sakindiler ve-”</p>

  <p>“Pardon Peter, ama sözünü bir saniyeliğine kesip kanepenin biraz önce yeniden kaybolduğunu söyleyebilir miyim?”</p>

  <p>“Evet, gerçekten de öyle. Güzel, şimdi gizemin bir maddesi eksildi demektir. Yine de sanırım bu olay tam rekorlar kitabına geçecek cinsten, özellikle de oyunun bu en heyecanlı anında ortaya çıkmış olması açısından, turnuvayı kazanmak için İngiltere’nin şimdi yalnızca yirmidört sayıya ihtiyacı var. Şahıslar sahayı bir polis memurunun eşliğinde terk ediyor ve sanırım seyirciler de tekrar yerlerine oturuyor, oyun yeniden başlamak üzere.”</p>

  <p>“Evet, bayım,” dedi polis meraklı kalabalığın arasından kendilerine yol açıp Arthur’un huzurlu bir hareketsizlik içindeki vücudunu bir battaniyenin üzerine yatırdıktan sonra, “belki bana artık kim olduğunuzu, nereden geldiğinizi ve bu küçük numaranızın ne anlama geldiğini anlatmak istersiniz?”</p>

  <p>Ford kendisini bir şeye hazırlarmış gibi bir an gözlerini yere dikti, sonra başını doğrultup polise bir bakış fırlattı. Ki bu bakış Yerküre ile Ford’un Betelgeuse civarındaki evi arasında bulunan altı ışık yılı mesafenin her bir santimi bütün gücüyle tüm gücüyle polise çarptı.</p>

  <p>“Pekâlâ,” dedi Ford, gayet sakin bir şekilde, “anlatacağım.”</p>

  <p>“Şey, tamam, ama buna gerek yok,” dedi polis aceleyle, “her ne olduysa bir daha olmasın yeter.” Polis arkasını döndü ve Betelgeuse’dan olmayan birini bulabilmek umuduyla ortalıkta dolaşmaya başladı. Bereket versin ki saha böyleleriyle doluydu.</p>

  <p>Arthur’un bilinci yavaşça, isteksizce ve çok uzaktan geliyormuş gibi gövdesine doğru yanaştı. O gövdede çok kötü anıları vardı. Yavaşça ve huzursuzca içine girip alışılmış yerini aldı.</p>

  <p>Arthur doğrulup oturdu.</p>

  <p>“Neredeyim?” dedi.</p>

  <p>“Lord’s Kriket Sahasında,” dedi Ford.</p>

  <p>“Güzel,” dedi Arthur ve bilinci kısa bir teneffüs daha vermek üzere bedenini tekrar terk etti. Bedeni yeniden çimenlerin üzerine yığıldı.</p>

  <p>On dakika sonra, büfelerin bulunduğu çadırda, elinde bir fincan çayla otururken, bitkin ve yabanıl görünen yüzüne yeniden renk gelmeye başlamıştı.</p>

  <p>“Kendini nasıl hissediyorsun?” dedi Ford.</p>

  <p>“Evimdeyim,” dedi Arthur boğuk bir sesle. Gözlerini yumdu ve çayından tüten dumanı -Arthur’a göre çayın sanki kendisiymiş gibiydi, ki öyleydi— doyumsuzca içine doldurdu.</p>

  <p>“Evimdeyim,” diye tekrarladı. “Evimdeyim, burası İngiltere, gün bugün, kâbus sona erdi. Tekrar gözlerini açtı ve sakin bir şekilde gülümsedi. “Ait olduğum yerdeyim,” dedi duygulu bir fısıltıyla.</p>

  <p>“Sanırım sana söylemem gereken iki şey var,” dedi Ford, <i>Guardian</i>’ın bir nüshasını masanın üzerinden Arthur’a doğru uzatırken.</p>

  <p>“Evimdeyim,” dedi Arthur.</p>

  <p>Evet, dedi Ford. “Birincisi,” dedi, gazetenin üzerindeki tarihi işaret ederek, “iki gün içinde Yerküre yıkılmış olacak.”</p>

  <p>“Evimdeyim,” dedi Arthur. “Çay,” dedi, “kriket,” diye ekledi mutluluk içinde, “biçilmiş çimenler, ahşap sıralar, beyaz keten ceketler, bira kutuları...”</p>

  <p>Gözleri yavaş yavaş gazeteye odaklanmaya başlıyordu. Hafifçe kaşlarını çatarak başını yana doğru eğdi.</p>

  <p>“Bu nüshayı daha önce görmüştüm,” dedi. Gözleri yavaş yavaş, Ford’un tembelce işaret etmekte olduğu tarihe doğru yükseldi. Yüzü bir iki saniyeliğine dondu, sonra kutup buzullarının baharda muhteşem bir gösteriyle sergilediği korkunç kırılma sahnesi yavaş yavaş yüzünde oynamaya başladı.</p>

  <p>“Söylemem gereken diğer şey de,” dedi Ford, “sakalında bir kemik var sanırım.” Ona çayını uzattı.</p>

  <p>Çadırın dışında, güneş mutlu bir kalabalığın üzerinde ışıldamaktaydı. Beyaz şapkaların ve kızarmış yüzlerin üzerinde ışıldıyordu. Buzlu şekerlemelerin üzerinde ışıldıyor ve onları eritiyordu. Az önce buzlu şekerlemeleri eriyip çubuklarından kayarak yere düştüğü için ağlayan çocukların gözyaşlarının üzerinde pırıldıyordu. Ağaçların üzerinde ışıldıyor, havada dönerek uçan kriket topları üzerinde yanıp sönüyor, görüş-perdelerinin<a href="../Text/DiPNOTLAR.xhtml#a22" id="k22"><sup>[22]</sup></a>&nbsp;arkasına park edilmiş ve kimsenin dikkatini çekmemiş olan son derece olağanüstü bir nesnenin üzerinde pırıldıyordu. Çadırdan çıkıp çevrelerindeki manzarayı gözden geçiren Arthur ve Ford’un üzerinde de pırıldıyordu.</p>

  <p>Arthur tir tir titremekteydi.</p>

  <p>“Belki de,” dedi, “ben ...”</p>

  <p>“Hayır,” dedi Ford sertçe.</p>

  <p>“Ne?” dedi Arthur.</p>

  <p>“Eve telefon edip kendinle konuşmaya kalkışma.”</p>

  <p>“Nasıl anladın ...?”</p>

  <p>Ford omuzlarını silkti.</p>

  <p>“Kendileriyle telefonda konuşanlar,” dedi Ford, “hiçbir zaman kendileri için yararlı olabilecek şeyler öğrenmemişlerdir.”</p>

  <p>“Ama ...”</p>

  <p>“Bak,” dedi Ford. Eline hayali bir telefon aldı ve hayali bir numarayı çevirdi.</p>

  <p>“Alo?” dedi hayali ahizeye. “Arthur Dent’le mi görüşüyorum? Şey, alo, evet. Ben Arthur Dent. Dur, kapatma.”</p>

  <p>Hayali telefona düş kırıklığı içinde baktı.</p>

  <p>“Kapattı,” dedi, omuzlarını silkti ve hayali ahizeyi hayali aygıtının üzerine düzgün bir şekilde yerleştirdi.</p>

  <p>“Bu benim ilk geçici anomali deneyimim değil,” diye ekledi.</p>

  <p>Arthur’un yüzündeki zaten kederli olan ifadenin yerini daha da kederlisi aldı.</p>

  <p>“Yani daha evde değiliz ve kurulanıp rahatlayamadık,” dedi.</p>

  <p>“Henüz evde olup havluya sarınıp kurulanmaya başlamaktan bile bahsedemeyiz," diye yanıtladı Ford.</p>

  <p>Oyun devam ediyordu. Topu atacak oyuncu uzun bir adımla kaleye yaklaştı, hızlandı ve koştu. Birden bir kol ve bacak fırtınası halinde patladı ve bu karmaşanın içinden bir top fırladı. Vurucu, olduğu yerde döndü ve güçlü bir vuruşla topu adamın arkasında yükselen görüş-perdelerinin üzerinden aşırdı. Ford’un gözleri topun yolunu izledi ve bir an için onunla birlikte yükselip alçaldı. Bütün kasları gerilmişti. Topun uçuş rotasını izlemeye döndü ve gözleri tekrar seğirmeye başladı.</p>

  <p>“Bu benim havlum değil,” diyordu Arthur, bir yandan tavşan derisi çantasını karıştırırken.</p>

  <p>“Şişt,” dedi Ford. Yoğunlaşmaya çalışarak gözlerini iyice kısmıştı.</p>

  <p>“Benimki bir Golgafrinçan koşu havlusuydu,” diye devam etti Arthur, “mavi üzerine sarı yıldızlı bir havluydu. Bu o değil."</p>

  <p>“Şişt,” dedi Ford yine. Bir gözünü eliyle kapamıştı ve diğeriyle bakıyordu.</p>

  <p>“Bu havlu pembe,” dedi Arthur, “senin değil, değil mi?”</p>

  <p>“Artık şu havlundan bahsetmemeni istiyorum,” dedi Ford.</p>

  <p>“Bu benim havlum değil,” diye ısrar etti Arthur, “sana anlatmaya çalıştığım şey bu ...”</p>

  <p>“Artık şu havlundan bahsetmemeni istiyorum derken kastettiğim şey,” diye devam etti kısık bir homurtuyla Ford, “şu an susman.”</p>

  <p>“Pekâlâ,” dedi Arthur, havlusunu ilkel bir şekilde dikilmiş tavşan derisi çantasına tıkıştırmaya çalışırken. “Bu konunun nesnelerin kozmik ölçüleri içinde pek de önemli olmadığının farkındayım, yalnızca çok garip. Hepsi bu. Sarı yıldızlı mavi bir havlu, birdenbire pembe bir havlu oluyor.”</p>

  <p>Ford çok tuhaf davranmaya başlamıştı ya da tuhaf davranmaya başlamamıştı ve zaten tuhaf olan her zamanki tuhaf davranışlarından daha farklı bir şekilde tuhaf davranmaya başlamıştı. Yaptığı şey şuydu. Sahanın etrafında birikmiş olan kalabalıkta uyandırdığı şaşkın bakışlara aldırmaksızın ellerini yüzünün önünde sertçe sallıyor, bazı insanların arkasında eğiliyor, bazılarının arkasında sıçrıyor, sonra hareketsiz durarak gözlerini bol bol kırpıştırıyordu. Bir iki saniye buna devam ettikten sonra yavaşça ve sinsice öne doğru ilerledi, dikkatle kaşlarını çattı ve yüzüne kızgın, tozlu bir düzlükte beşyüz metre ötede gördüğü şeyin yarı dolu bir kutu kedi maması olup olmadığına emin olamayan bir leopar ifadesi yerleştirdi.</p>

  <p>“Bu çanta da benim çantam değil,” dedi Arthur aniden.</p>

  <p>Ford’un dikkat büyüsü bozulmuştu. Öfkeyle Arthur’a döndü.</p>

  <p>“Havlumdan söz etmiyordum,” dedi Arthur. “Onun benim olmadığını saptadık. Yalnızca, benim olmayan havluyu koyduğum çantanın da benimkine olağanüstü benzemekle birlikte, benimki olmadığını söylüyordum. Şimdi, şahsen, bunun son derece tuhaf olduğunu düşünüyorum, özellikle de o, tarih öncesi Yerküre’deyken kendi ellerimle yaptığım bir çanta olduğu için. Bunlar da benim taşlarım değil,” diye ekledi, çantadan gri renkte birkaç düz taş çıkararak, “ilginç taşlardan oluşan bir koleksiyon yapıyordum ve açıkça görüldüğü gibi bunlar gayet sıradan taşlar.”</p>

  <p>Kalabalık bir heyecan dalgasıyla kükredi ve Ford’un bu bilgi karşılığında verdiği cevap her neyse onu bastırdı. Bu heyecan kükreyişini uyandıran şey, yani kriket topu, gökyüzünden gelerek dosdoğru Arthur’un esrarengiz tavşan derisi çantasının içine girdi.</p>

  <p>“Ben şimdi, bunun da çok ilginç bir olay olduğunu söyleyeceğim,” dedi Arthur, çabucak çantasını kapatıp topu yerde arama numarası yaptı.</p>

  <p>“Burada olduğunu sanmıyorum,” dedi, topu aramak için bir anda etrafını saran küçük çocuklara, “herhalde bir yerlere yuvarlandı. Sanırım şu tarafta.” Çocukların uzaklaşmasını istediği belirsiz bir yönü işaret etti. Oğlanlardan biri ona meraklı bir tavırla baktı.</p>

  <p>“Sen iyi misin?” dedi çocuk.</p>

  <p>“Hayır,” dedi Arthur.</p>

  <p>“Peki, neden sakalında bir kemik var?” dedi çocuk.</p>

  <p>“Onu, koyduğum yeri sevmesi için eğitiyorum.” Arthur böyle bir cevap verdiği için kendisiyle gurur duydu. Bu, diye düşündü, tam olarak genç beyinleri eğlenip harekete geçirecek cinsten bir cevaptı.</p>

  <p>“Ha,” dedi çocuk, başını yana eğip düşünerek. “Senin adın ne?”</p>

  <p>“Dent,” dedi Arthur, “Arthur Dent.”</p>

  <p>“Sen angutun birisin, Dent” dedi çocuk, “tam bir götsün sen.” Gözlerini Arthur’un üzerinden aşırıp ötelere baktı, oradan kaçmak için acele etmesini gerektirecek bir neden olmadığını göstermek istiyordu ve sonra burnunu kaşıya kaşıya uzaklaştı. Arthur birden iki gün içinde Yerküre’nin ortadan kalkacağını hatırladı, ama bu sefer o kadar da üzülmedi buna.</p>

  <p>Oyun yeni bir topla tekrar başlamıştı, güneş parlamaya, Ford bir aşağı bir yukarı zıplamaya ve kafasını sallayıp gözlerini kırpıştırmaya devam ediyordu.</p>

  <p>“Aklına takılan bir şey var değil mi?” dedi Arthur.</p>

  <p>“Sanırım,” dedi Ford ve Arthur onun kullandığı ses tonunun tamamen anlaşılmaz bir kehanette bulunacağı zamanlar kullandığı o ses tonu olduğunu fark etmişti, “orada bir BBS var.”</p>

  <p>Eliyle işaret etti. Oldukça tuhaftı elbette, çünkü gösterdiği yönle baktığı yön aynı değildi. Arthur önce görüş-perdelerinin olduğu yöne, sonra da sahanın olduğu yöne baktı. Başını sallayarak gördüğünü onayladı ve omuzlarını silkti. Sonra tekrar omuzlarını silkti. “Bir ne var?” dedi.</p>

  <p>“Bir BBS.”</p>

  <p>“Bir B...?”</p>

  <p>“ ... BS?”</p>

  <p>“Peki, ne ki o?”</p>

  <p>“Başka Birinin Sorunu,” dedi Ford.</p>

  <p>“Ha, iyi,” dedi Arthur ve rahatladı. Bunun ne olduğu hakkında hiçbir fikri yoktu, ama hiç olmazsa konu kapanmış gibi görünüyordu. Ama kapanmamıştı.</p>

  <p>“Orada,” dedi Ford, yine görüş-perdelerini gösterip sahaya bakarak.</p>

  <p>“Nerede?” dedi Arthur.</p>

  <p>"Orada!” dedi Ford.</p>

  <p>“Görüyorum,” dedi Arthur, görmeden.</p>

  <p>“Görüyor musun?” dedi Ford.</p>

  <p>“Neyi?” dedi Arthur.</p>

  <p>“BBS’yi,” dedi Ford sabırla, “görebiliyor musun?”</p>

  <p>“Onun başka birinin sorunu olduğunu söylememiş miydin?”</p>

  <p>“Öyle.”</p>

  <p>Arthur yavaşça, dikkatle ve yüzünde son derece aptal bir ifadeyle başını öne doğru salladı.</p>

  <p>“Bilmek istediğim şey,” dedi Ford, “onu görüp göremediğin.”</p>

  <p>"Öyle mi?”</p>

  <p>“Evet."</p>

  <p>“Peki,” dedi Arthur, “neye benziyor?”.</p>

  <p>“Ben nereden bileyim, salak herif?” diye bağırdı Ford. “Eğer görebiliyorsan, sen söyle.”</p>

  <p>Arthur, Ford’la yaptığı pek çok sohbetin özel işareti sayılabilecek olan şakaklarının arkasındaki o sıkıcı zonklama hissini tekrar duymaya başlamıştı. Beyni kulübesinin içinde korkutulmuş bir köpek yavrusu gibi yerinden sıçradı; Ford onu birden kolundan yakaladı.</p>

  <p>“Bir BBS,” dedi, “bizim göremediğimiz veya görmediğimiz ya da beynimizin görmemize izin vermediği bir şeydir, çünkü onun başka birinin sorunu olduğunu düşünürüz. İşte BBS’nin anlamı budur. Başka Birinin Sorunu. Beyin onu hemen yok eder, o adeta kör bir noktadır. Eğer ona doğrudan bakarsan, tam olarak ne olduğunu bilmediğin sürece hiçbir şey göremezsin. Tek şansın göz ucuyla onu gafil avlamaktır.”</p>

  <p>“Ha,” dedi Arthur, “yani sen onun için ...”</p>

  <p>“Evet,” dedi Ford, Arthur’un ne diyeceğini bildiği için.</p>

  <p>“ ... hoplayıp zıplıyor ...”</p>

  <p>“Evet.”</p>

  <p>“ ... gözlerini kırpıştırıp duruyor ...”</p>

  <p>“Evet.”</p>

  <p>“ ... ve ...”</p>

  <p>“Sanırım mesajı almışsın.”</p>

  <p>“Ben onu görebiliyorum,” dedi Arthur, “o bir uzay gemisi.”</p>

  <p>Arthur yaptığı bu açıklamanın uyandırdığı tepkiden bir an için ürktü. Kalabalıktan bir kükreme yükselmiş ve insanlar her yönde koşmaya, bağırmaya, haykırmaya, bir karmaşa tufanı içinde birbirinin üzerine yuvarlanmaya başlamıştı. Arthur şaşkınlık içinde gerilerken tökezlendi ve korkuyla çevresine bakındı. Sonra daha da büyük bir şaşkınlık içinde etrafına bakınmaya devam etti.</p>

  <p>“Heyecan verici değil mi?” diye konuştu bir hayalet. Görünüşe bakılırsa Arthur’un gözleri önünde bir o yana bir bu yana sallanmaktaydı, ama işin aslı herhalde Arthur’un gözlerinin hayaletin önünde yalpalayışıydı. Arthur’un ağzı da bir o yana bir bu yana gidip geliyordu.</p>

  <p>“Uu ... u ... u ... u ... u” diyordu ağzı.</p>

  <p>“Sanırım sizin takım kazandı,” dedi hayalet.</p>

  <p>“U ... u ... u ... u ...” diye tekrarladı Arthur, söylediği her harfi Ford Prefect’in sırtını dürtükleyerek vurguluyor, ama Ford dehşet içinde karmaşayı izliyordu.</p>

  <p>“Siz İngilizsiniz, öyle değil mi?” dedi hayalet.</p>

  <p>“E ... e ... e ... e ... evet,” dedi Arthur.</p>

  <p>“İyi ya işte, söylediğim gibi, sizin takım az önce kazandı. Maçı yani. Bunun anlamı Küllerin onlarda kalacağı. Buna çok mutlu olmalısınız. Kriketi çok sevdiğimi itiraf etmeliyim, ama bu gezegenin dışında hiç kimsenin bunu söylediğimi duymasını istemem. Tanrım, hayır.”</p>

  <p>Hayalet hınzırca olduğu söylenebilecek bir şekilde güldü, ama buna karar vermek zordu, çünkü güneş tam arkasından geliyor, başının etrafında göz kamaştırıcı bir hale oluşturarak kırlaşmış saçlarıyla sakallarını ilahi bir havayla aydınlatıyor ve ona hınzır gülücüklerle bağdaşması zor bir görünüm veriyordu.</p>

  <p>“Yine de,” dedi, “birkaç gün içinde her şey bitecek, değil mi? Ama son karşılaştığımızda da belirttiğim gibi ben buna çok üzülüyorum. Yine de ne olmuş olacaksa, o olmuş olacak.”</p>

  <p>Arthur konuşmaya çalıştı, ama sonunda bu eşit olmayan mücadeleden vazgeçti. Bir kez daha Ford’u dürttü.</p>

  <p>“Korkunç bir şey oldu sandım,” dedi Ford, “meğer yalnızca oyun sona ermiş. Şimdi buradan çıkmamız gerekiyor. Hey, n’aber Slartibartfast, sen ne arıyorsun burada?”</p>

  <p>“Şey, öylesine oyalanıyorum,” dedi yaşlı adam ciddi bir tavırla.</p>

  <p>“Şuradaki senin gemin mi? Bizi bir yerlere bırakabilir misin?”</p>

  <p>“Sabırlı olun, sabırlı olun,” diye öğütledi yaşlı adam.</p>

  <p>“Pekâlâ,” dedi Ford. “Yalnızca bu gezegen çok yakında ortadan kaldırılacak da.”</p>

  <p>“Bunu biliyorum,” dedi Slartibartfast.</p>

  <p>“İyi o halde, yalnızca bu noktaya dikkat çekmek istemiştim,” dedi Ford.</p>

  <p>“Dikkat çekilmiştir.”</p>

  <p>“Ve bu noktada gerçekten istediğin şey bir kriket sahasının çevresinde gezinerek oyalanmaksa ...”</p>

  <p>“Öyle.”</p>

  <p>“O zaman bu gemi senin olsun.”</p>

  <p>“Benim zaten.”</p>

  <p>“Sanırım haklısın.” Ford böyle diyerek hışımla arkasını döndü.</p>

  <p>“Merhaba, Slartibartfast,” diyebildi en sonunda Arthur.</p>

  <p>“Merhaba, Dünyalı,” dedi Slartibartfast.</p>

  <p>“Eninde sonunda,” dedi Ford, “yalnızca bir kez ölebiliriz.”</p>

  <p>Yaşlı adam bunu duymazdan geldi ve gözlerini dikip merakla sahayı izlemeye devam etti; gözleri görünürde dışarıda olup bitenlerle hiç ilgisi olmayan ifadelerle doldu. Olan şey kalabalığın büyük bir halka halinde sahanın ortasında toplanmasıydı. Slartibartfast’ın bu olup bitenlerden ne tat aldığını yalnızca kendisi bilirdi.</p>

  <p>Ford bir şeyler mırıldanmaktaydı. Aynı notayı belli aralıklarla durmadan tekrarlıyordu. Birinin kendisine ne mırıldandığını sormasını bekledi, ama kimse bunu yapmadı. Eğer biri sormuş olsaydı bunun Noel Coward’ın “O Delikanlı İçin Çıldırıyorum” şarkısının ilk dizesini tekrarladığını söyleyecekti. Sonra ona yalnızca tek bir notayı söylediği hatırlatılacak, o zaman o da gayet açık olduğunu umduğu nedenler yüzünden “O delikanlı için” bölümünü atladığı cevabını verecekti. Ama kimsenin bir şey sormamasına içerliyordu.</p>

  <p>“Yalnızca,” diye patladı sonunda, “hemen buradan ayrılmazsak, büyük ihtimalle yine her şeyin ortasında kalacağız. Üstelik beni bir gezegenin yok edilişini görmekten daha çok üzen bir şey yok. Yok edilirken üzerinde olmak dışında. Ya da,” diye ekledi kısık bir sesle, “kriket maçlarına takılmak dışında.”</p>

  <p>“Sabırlı olun,” dedi Slartibartfast yeniden. “Büyük olaylar yaklaşıyor."</p>

  <p>“Son kez karşılaştığımızda da böyle demiştin,” dedi Arthur.</p>

  <p>“Öyleydi de ondan,” dedi Slartibartfast.</p>

  <p>“Evet, bu doğru,” diye itiraf etti Arthur.</p>

  <p>Buna rağmen yaklaşan tek şey bir tür törenmiş gibi görünüyordu. Seyircilerden çok televizyon için sahneleniyordu, bizimkilerin neler olup bittiği hakkında öğrenebildikleri tek şey yakındaki bir radyodan duyduklarıydı. Ford saldırgan bir ilgisizlik içindeydi.</p>

  <p>Küllerin İngiliz takımının kaptanına sahada takdim edileceği açıklandığında endişelendi; İngiliz takımının bu külleri bilmem <i>kaçıncı kez</i> aldığını duyunca kudurdu; küllerin bir kriket sopasının kalıntıları olduğunu anladığındaysa açıktan açığa hırlamaya başlamıştı ve bütün bunlara ek olarak bir de söz konusu kriket sopasının “İngiliz Kriket’inin ölümünü” sembolize etmek amacıyla 1882’de Melbourne, Avustralya’da yakılmış olduğunu öğrenince kendini zaptedebilmek için derin bir nefes alarak Slartibartfast’a döndü, ama bir şey söyleme fırsatını bulamadı, çünkü yaşlı adam orada değildi. İhtiyar adam tam o anda, ölmek var dönmek yok adımlarıyla sahanın ortasına doğru yürüyor, saçları, sakalları ve giysileri peşi sıra sürükleniyordu; ki Sina dağı yaygın olarak temsil edildiği gibi tepesinde duman tüten bir dağ değil de iyi biçilmiş bir çim saha olsaydı, Musa Peygamber de ancak böyle görünebilirdi.</p>

  <p>“Kendisiyle gemide buluşmamızı söyledi,” dedi Arthur.</p>

  <p>“Lanet olsun, yaşlı bunak ne yaptığını sanıyor?” diye patladı Ford.</p>

  <p>“İki dakika içinde bizimle gemide buluşacak,” dedi Arthur, düşünmekten tamamen vazgeçtiğini anlatan bir omuz silkişiyle. Gemiye doğru yürümeye başladılar. Kulaklarına birtakım garip sesler geliyordu. Dinlememeye çalıştılar, ama Slartibartfast’ın kavgacı bir ses tonuyla Küllerin içinde bulunduğu gümüş kupanın kendisine verilmesini istediğini fark etmemezlik edemiyorlardı. Küller, onun söylediği kadarıyla, “Galaksinin geçmişi, şu anı ve geleceği için yaşamsal öneme sahipti,” ve bu söyledikleri çılgın kahkahalara neden oluyordu. Görmezden gelmeye karar verdiler.</p>

  <p>Ama bundan sonra olanları görmezden gelemediler. Yüzbin kişinin hep bir ağızdan “hop” demesine benzeyen bir gürültüyle, çelik beyazı bir uzay gemisi ansızın kriket sahasının tam üzerinde belirdi, hafif bir uğultu ve sonsuz bir tehdit ifadesiyle orada asılı kaldı.</p>

  <p>Bir süre hiçbir şey yapmadan, sanki herkesin işine bakmasını ve havada asılı kalmasına kimsenin aldırmamasını beklercesine, orada öylece durdu.</p>

  <p>Daha sonra epey olağanüstü bir şey yaptı. Ya da daha doğrusu, kapılarını açtı ve içinden olağanüstü bir şey, hatta olağanüstü onbir şey çıkardı.</p>

  <p>Bunlar robottu, beyaz robotlar.</p>

  <p>Bu robotlarla ilgili en olağanüstü şey ortama gayet uygun bir şekilde giyinmiş olmalarıydı. Bunlar yalnızca beyaz robotlar olmakla kalmayıp aynı zamanda kriket sopalarına benzer bir şeyler tutuyorlardı ve sadece bununla da yetinmeyip ellerinde kriket toplarına benzer şeyler de taşıyorlardı. Bu da yetmezmiş gibi ayaklarının alt kısımlarına da beyaz lastik örgüden yapılmış tozluklar takmışlardı. Bu son özellikleri de olağanüstüydü, çünkü söz konusu bu tozluklar tuhaf bir şekilde medeni görünen bu robotların, havada asılı duran uzay gemilerinden aşağı doğru uçmalarını ve aşağıdaki insanları öldürmeye başlamalarını sağlayacak jet motorlarına sahiptiler ve robotların yaptığı da buydu, sahadakileri öldürmek.</p>

  <p>“Hey,” dedi Arthur, “bir şeyler oluyor galiba.”</p>

  <p>“Gemiye bin,” diye bağırdı Ford. “Ne olduğunu bilmek istemiyorum, sen gemiye bin yeter.” Koşmaya başlamıştı. “Bilmek istemiyorum, görmek istemiyorum, duymak istemiyorum,” diye bağırıyordu koşarken, “burası benim gezegenim değil, burada olmayı ben istemedim, bir şeye karışmak istemiyorum, sadece beni buradan uzaklaştır, beni bir partiye, anlayabileceğim insanların arasına götür!”</p>

  <p>Sahadan dumanlar ve alevler yükselmekteydi.</p>

  <p>“Evet, doğaüstü güçlerin, bugün burada gerçekten de güçlerini kanıtladığı görülmekte ...” diye mutlu mutlu mırıldandı bir radyo.</p>

  <p>“İhtiyacım olan tek şey,” diye bağırdı Ford, daha önceki sözlerine açıklık getirmek için, “sert bir içki ve bir arkadaş grubu.” Koşmaya devam etti, yalnız bir an, o da Arthur’u kolundan çekip kendisiyle birlikte sürüklemek için durakladı. Kriz durumlarındaki olağan tavrını takınmış olan Arthur, ağzı bir karış açık olarak olayların akışını izliyordu.</p>

  <p>“Kriket oynuyorlar,” diye mırıldandı Arthur, Ford’un arkasından sendeleyerek koşarken. “Yemin ederim, kriket oynuyorlar. Bunu neden yaptıklarını bilmiyorum, ama yapıyorlar. Yalnızca insanları öldürmüyor, bir de onlarla dalga geçiyorlar,” diye bağırıyordu, “Ford, bunlar bizimle dalga geçiyorlar!”</p>

  <p>Galaksi tarihi konusunda, Arthur’un yolculukları sırasında öğrendiğinden daha fazla şey bilmeden bu duruma inanmamak çok güçtü. Kalın bir duman tabakası içinde hareket ettiği görülebilen hayaletimsi ve saldırgan figürler ellerindeki sopalarla sanki bir dizi tuhaf kriket vuruşları taklidi yapıyorlardı; tek fark sopalarıyla vurdukları her topun düştüğü yerde patlamasıydı. Patlayan topların ilki, en başta bütün bunların Avustralyalı bir margarin imalatçısının reklam gösterisi olabileceğini düşünen Arthur’un yanıldığını gösterdi.</p>

  <p>Sonra her şey birden, başladığı gibi ansızın bitti. Onbir beyaz robot kaynaşan yoğun bulutların arasından tören düzeni içinde yükseldiler, birkaç kez daha alev püskürtüp, havada asılı bekleyen gemilerinin içine girdiler. Gemi yüzbin kişinin hep bir ağızdan “vuup” demesine benzer bir gürültüyle içinden vuupladığı boşlukta kaybolup gitti.</p>

  <p>Bir an için korkunç bir sessizlik oldu. Sonra rüzgârda dağılan dumanların arasından Slartibartfast’ın silik silueti göründü; Dağ hâlâ ortalarda olmasa da en azından şimdi yürüdüğü yer ateşler içinde ve dumanlar tüten bakımlı bir çim sahaydı ve bu yüzden de Musa peygambere eskisinden daha çok benziyordu.</p>

  <p>Ters yöne doğru kaçışmakta olan ürkmüş kalabalığın arasından telaşla kendilerine yol açmaya çalışan Arthur Dent ve Ford Prefect’i görene kadar çılgınca etrafına bakındı. Kalabalığın, yaşadıkları bu günün ne kadar olağanüstü bir güne dönüştüğünü düşünmekte olduğu ve ne yana gideceklerini bilmedikleri açıkça görülüyordu.</p>

  <p>Üçü birlikte gemide buluşmak üzere birbirlerine yaklaşırlarken Slartibartfast, Ford ve Arthur’a aceleyle bir şeyler işaret ederek bağırıyordu. Gemisi hâlâ görüş-perdelerinin arkasında park edilmiş duruyordu ve muhtemelen o sırada kendi sorunlarıyla yeterince meşgul bir halde panik içinde kaçışan kalabalık tarafından hâlâ fark edilmemişti.</p>

  <p>“Onlar dağıttılar, şakıdılar, gittiler!” diye bağırıyordu titrek ince sesiyle Slartibartfast.</p>

  <p>“Ne dedi?” diye soludu Ford, dirseğiyle yolunu açarak ilerlerken.</p>

  <p>Arthur anlamadım anlamında başını salladı.</p>

  <p>“Onlar ... bir şeyler yapmışlar,” dedi.</p>

  <p>“Onlar geldiler, aldılar, gittiler!” diye bağırdı yine Slartibartfast.</p>

  <p>Ford ve Arthur birbirlerine bakıp başlarını sağa sola salladılar.</p>

  <p>“Acil bir şey galiba,” dedi Arthur. Durdu ve bağırdı.</p>

  <p>“Ne?”</p>

  <p>“Onlar aldılar, gittiler küller!” diye haykırdı Slartibartfast, hâlâ onlara elini kolunu sallayarak.</p>

  <p>“Dedi ki," dedi Arthur, “Onlar Külleri almışlar. Galiba öyle dedi.” Bir yandan da koşmaya devam ediyorlardı.</p>

  <p>“Neleri ...?” dedi Ford.</p>

  <p>“Külleri,” dedi Arthur kısaca. “Bir kriket sopasının yanmış kalıntıları. Bu bir ödül. Gelip ...” nefes nefese kalmıştı, “aldıkları ... şey ... bu ... olmalı.” Sanki beynini kafatasının içinde biraz daha aşağı yerleştirmeye çalışırmış gibi başını hafifçe salladı.</p>

  <p>“Bunu bize söylemesi tuhaf,” diye terslendi Ford.</p>

  <p>“Böyle bir şeyi almak da tuhaf.”</p>

  <p>“Gemi de tuhaf."</p>

  <p>Sonunda ona ulaşmışlardı. Gemiyle ilgili ikinci çok tuhaf şey de Başka Birinin Sorunu alanını işlerken izleyebilmekti. Artık gemiyi olduğu gibi görebiliyorlardı, çünkü orada olduğunu biliyorlardı. Buna karşılık başka hiç kimsenin onu görmediği gün gibi aşikârdı. Bu aslında onun görünmez olduğu ya da başka bir hiper-imkânsız neden yüzünden değildi. Herhangi bir şeyi görünmez yapmak için gerekli olan teknoloji öylesine sonsuz bir karmaşaydı ki bir şeyi görünmez yapmaktansa o şeyi ortadan kaldırıp onsuz yaşamak bir trilyonun, dokuzyüz doksandokuz milyar dokuzyüz doksandokuz milyon dokuzyüz doksan-dokuz bin dokuzyüz doksandokuzu kadar daha kolay ve daha etkili bir yöntemdi. Bilimsel-büyücü ultra-meşhur Wuglu Effrafax, bir zamanlar kendisine bir yıl verilirse, büyük megadağ Magramal’ı tamamen görünmez hale getirebileceğini iddia ederek hayatı üzerine bahse girmişti.</p>

  <p>Yılın büyük bir kısmını muazzam Lüks-O-Valiler ve Yansıtıcı-Sıfırlayıcılar ve Spektrum-Baypasmatikler arasında salınıp dans ederek geçirdikten sonra verilen sürenin dolmasına yalnızca dokuz saat kaldığında bu işi başaramayacağını anlamıştı.</p>

  <p>Bunun üzerine o ve arkadaşları, arkadaşlarının arkadaşları, arkadaşlarının arkadaşlarının arkadaşları ve onların büyük bir yıldızlararası taşıma şirketine sahip bazı daha az yakın arkadaşları hep birlikte, bugün tarihte yaygın olarak bir gecede yapılan en zor çalışma diye bilinen çabayı sarf ettiler; ki ertesi gün Magramal, pek tabii ki artık görünmez durumdaydı. Bununla birlikte Effrafax iddiayı -ve dolayısıyla hayatını da- kaybetti, çünkü -basitçe açıklamak gerekirse- işgüzar bir kontrol memuru (a) Magramal’ın olması gereken bölgede dolaşırken herhangi bir şeye çarpıp tökezlememiş veya burnunu kırmamıştı ve (b) ortalıkta şüpheli görünen fazladan bir ay belirmişti.</p>

  <p>Başkasının Sorunu Alanıysa bundan çok daha basit ve çok daha etkilidir, üstelik bir yüzyıldan fazla bir zaman boyunca tek bir kalem pille çalışabilir. Bunun nedeni alanın işleyiş ilkesinin, kişilerin istemediği, beklemediği ya da açıklayamadığı bir şeyi görmemek konusundaki doğal eğilimlerine dayanmasıdır. Eğer Efffafax, dağı pembeye boyayıp üzerine de basit ve ucuz bir Başka Birinin Sorunu alanı dikmiş olsa, herkes dağın yanından geçip gidecek, çevresinden dolanacak, hatta üzerine tırmanacak, ama hiç kimse onun orada olduğunu fark edemeyecekti.</p>

  <p>Slartibartfast’ın gemisiyle ilgili mesele tam da buydu. Rengi pembe değildi, ama öyle olsaydı bile, bu görüntüye dönük sorunlarının en önemsizi olacak ve insanlar onu bir şekilde yine de herhangi bir şey gibi görmezden gelecekti.</p>

  <p>Geminin en olağanüstü yanı yönlendirici kanatçıklar, roket motorları, acil durum kapıları ve bunun gibi şeylerle bir parça uzay gemisine benzese bile aslında daha çok ters çevrilmiş küçük bir İtalyan bistrosunu<a href="../Text/DiPNOTLAR.xhtml#a23" id="k23"><sup>[23]</sup></a>&nbsp;andırmasıydı.</p>

  <p>Ford ve Arthur gemiye hayretler içinde ve derinden incinmiş duygularla baktılar.</p>

  <p>“Evet, biliyorum,” dedi Slartibartfast, nefes nefese kalmış ve son derece endişeli bir halde onlara doğru telaşla yürürken, “ama bunun bir nedeni var. Gelin, hemen gitmemiz gerekiyor. Kadim kâbus geri döndü. Yok oluş hepimizle yüzleşiyor. Bir an önce buradan gitmeliyiz.”</p>

  <p>“Umarım güneşli bir yere gideriz,” dedi Ford.</p>

  <p>Ford ve Arthur Slartibartfast’ın ardından gemiye girdiler ve içerisi onları öylesine afallattı ki dışarıda daha sonra olup bitenlerden bütünüyle koptular.</p>

  <p>Bir başka uzay gemisi, ama bu seferki gümüş renkli ve parlaktı, sessiz sedasız gökyüzünden aşağı süzülmüş ve bir teknolojik bale gösterisi yaparcasına uzun bacaklarını yavaşça, telaş etmeden çıkarmıştı.</p>

  <p>Yavaşça toprağa kondu. Kısa bir rampa uzattı. Uzun boylu gri-yeşil bir şey canlı adımlarla dışarı çıktı, az önceki katliamda yaralananlara yardım etmeye çabalayan sahanın ortasındaki küçük topluluğa sokuldu. Sakin ve gösterişsiz bir otoriteyle önündeki insanları bir kenara iterek ümitsiz bir kan gölünün ortasında yatmakta olan, artık bu dünyaya ait herhangi bir ilacın şifa verebileceği noktanın çok ötesine geçmiş olduğu açıkça görülebilen ve son öksürüğünü öksürüp son nefesini alan bir adamın yanında durdu. Sessizce yanına çömeldi.</p>

  <p>“Arthur Philip Deodat?” diye sordu.</p>

  <p>Adam, gözlerinde ürkmüş bir şaşkınlık ifadesiyle ve halsizce başını sallayarak onayladı.</p>

  <p>“Sen bi işe yaramaz salağın tekisin, bir hiçsin,” diye fısıldadı yaratık. “Göçüp gitmeden önce bunu bilmen gerektiğini düşündüm.”</p>
</body>
</html>
