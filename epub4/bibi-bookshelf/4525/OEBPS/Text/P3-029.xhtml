<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/SM.css" rel="stylesheet" type="text/css" />
</head>

<body>
  <h3>yirmidokuz <img alt="SAG" src="../Images/SAG.jpg" /></h3>

  <p>“Söyleyin,” dedi ince ve soluk yüzlü Krikkitli, diğerlerinin arasında bir adım öne çıkmıştı, el fenerleri ışıklarının oluşturduğu çemberin içinde kararsızca duruyor ve elindeki silahı sanki az önce bir yere kadar gitmiş olan başka birinin yerine emaneten tutar gibiydi, “Doğanın Dengesi denen şey hakkında bir şey biliyor musunuz?”</p>

  <p>Esirlerinden birkaç şaşkın mırıltı ve homurtu dışında anlaşılır cevap gelmedi. El fenerlerinin ışıkları hâlâ üzerlerinde oynaşırken yukarıda, gökyüzünde, Robot bölgelerinde karanlık faaliyetler devam ediyordu.</p>

  <p>“Bu yalnızca,” diye huzursuz bir şekilde devam etti Krikkitli, “kulağımıza çalınan bir şey, belki de o kadar önemli değildir. Eh, o zaman artık sizi öldürsek iyi olacak herhalde.”</p>

  <p>Başını eğdi ve sanki basılacak yerin neresi olduğunu anlamaya çalışır gibi silahına baktı.</p>

  <p>“Ama,” dedi, başını kaldırıp onlara baktı, “sohbet etmek istediğiniz bir konu varsa, o başka tabii.”</p>

  <p>Slartibartfast, Ford ve Arthur’un bedenlerini uyuşturucu bir şaşkınlık dalgası kapladı ağır ağır. Kısa bir sürede bu şaşkınlık, şu an için yalnızca çene kemiklerini aşağı yukarı oynatmakla meşgul olan beyinlerine de ulaşacaktı. Trillian sanki bir yapbozu, kutusunu sallayarak tamamlamaya çalışıyormuş gibi kafasını iki yana sallayıp duruyordu.</p>

  <p>“Şu evrensel yıkım programıyla ilgili,” dedi kalabalıktan bir adam, “birtakım endişelerimiz var, anlarsınız ya.”</p>

  <p>“Evet,” diye ekledi bir başkası, “ve doğanın dengesiyle ilgili. Bize öyle geliyor ki, eğer Evrenin bizim dışımızda kalan kısmı yok olursa bu bir şekilde doğanın dengesini bozacaktır. Ekoloji konusunda çok duyarlıyız, anlarsınız ya.” Sesi mutsuz bir şekilde zayıflamıştı.</p>

  <p>“Spor konusunda da,” dedi bir diğeri, yüksek sesle. Bu diğerlerinden bir beğeni alkışı almıştı.</p>

  <p>“Evet,” diye onayladı ilk konuşan adam, “ve spor ...” Arkasına dönüp arkadaşlarına huzursuz bir tavırla baktı ve düşünceli bir şekilde yanağını kaşıdı. Derin bir iç çelişkiyle savaşıyor gibiydi, sanki söylemek istediği şeylerle düşündüğü şeyler birbirinden tamamen farklı şeylerdi ve aralarında hiçbir bağlantı göremiyordu.</p>

  <p>“Bakın,” diye mırıldandı, “bazılarımız ...” ve sanki bir onay beklermiş gibi tekrar çevresine bakındı. Diğerleri cesaretlendirici sesler çıkardılar. “Bazılarımız,” diye devam etti, “Galaksinin kalan kısmıyla sportif ilişkiler kurmaya istekliyiz ve sporu politika dışında tutma tartışmasını da anlıyorum, ama eğer Galaksinin kalan kısmıyla sportif bağlarımız olsun istiyorsak, ki istiyoruz, o zaman onu yok etmemiz hata olur diye düşünüyorum. Ve aslında Evrenin kalan kısmı da ...” sesi yine uzaklaştı, “... ki bu fikir şimdi ...”</p>

  <p>“Nnn ...” dedi Slartibartfast. “Nn ...”</p>

  <p>“Hhh ...?” dedi Arthur.</p>

  <p>“Tu ...” dedi Ford Prefect.</p>

  <p>“Tamam,” dedi Trillian. “O zaman bu konuda konuşalım.” Öne doğru yürüdü ve kafası karışmış zavallı Krikkitlinin koluna girdi. Krikkitli yirmibeş yaşlarında gösteriyordu, bunun anlamı bu bölgede zamanda meydana gelen özel zaman sıkışması yüzünden, on milyar yıl önce, Krikkit Savaşları bittiğinde yalnızca yirmi yaşında olduğuydu.</p>

  <p>Trillian konuşmadan önce el fenerlerinin ışığında onu azıcık yürüttü. Krikkitli onun peşi sıra kararsızca sendeleyerek ilerledi. Şimdi onları çevreleyen el fenerlerinin ışıkları, sanki karanlık bir kargaşa içindeki Evrende ne yaptığını bilir görünen tek kişi olan bu sessiz ve tuhaf kıza boyun eğercesine hafifçe aşağı indirilmişti.</p>

  <p>Trillian döndü ve Krikkitlinin yüzüne baktı, adamın iki kolunu da hafifçe tuttu. Krikkitli şaşkın bir perişanlık örneğiydi.</p>

  <p>“Anlat,” dedi Trillian.</p>

  <p>Adam bir an için hiçbir şey söylemedi, bakışları Trillian’ın bir gözünden diğerine gidip geliyordu.</p>

  <p>“Bizim...” dedi, “bizim yalnız olmamız gerekiyor ... sanırım.” Yüzünü buruşturdu, sonra başını öne doğru eğdi ve kumbaradan para çıkarmaya çalışırmış gibi salladı. Tekrar başını kaldırıp baktı. “Bak, artık bir bombamız var, anlarsınız ya,” dedi, “şöyle küçücük bir şey"</p>

  <p>“Biliyorum,” dedi kız.</p>

  <p>Krikkitli sanki Trillian şalgamlarla ilgili çok garip bir şey söylemiş gibi gözlerini devirerek baktı.</p>

  <p>“Gerçekten de,” dedi, “çok çok küçük.”</p>

  <p>“Biliyorum,” dedi kız yeniden.</p>

  <p>“Ama diyorlar ki,” dedi sesi zayıf bir sesle, “diyorlar ki, var olan her şeyi yok edebilirmiş. Ve sanırım bunu yapmak zorundayız, anlarsın ya. Peki bu bizim yalnız kalmamızı sağlar mı? Bilmiyorum. Ama yine de bu bizim görevimiz gibi görünüyor,” dedi ve kafası tekrar öne düştü.</p>

  <p>“Bunun anlamı ne olursa olsun,” dedi kalabalıktan tok bir ses.</p>

  <p>Trillian kollarını yavaşça kafası karışmış zavallı genç Krikkitlinin boynuna doladı ve onun titreyen başını kendi omzuna dayayarak okşadı.</p>

  <p>“Her şey düzelecek,” dedi usulca ve ardından gölgelerin içindeki bütün kalabalığın duyabileceği bir sesle ekledi, “bunu yapmak zorunda değilsiniz.”</p>

  <p>Genci kollarında hafifçe salladı.</p>

  <p>“Bunu yapmak zorunda değilsiniz,” dedi yeniden.</p>

  <p>Onu bıraktı ve biraz geriye çekildi..</p>

  <p>“Benim için bir şey yapmanı istiyorum,” dedi ve beklenmedik bir şekilde güldü.</p>

  <p>“İstediğim şey,” dedi ve yine güldü. Eliyle ağzını kapattı ve ciddi bir ifadeyle konuştu, “beni liderinize götürmeniz,” parmağıyla gökyüzündeki Savaş Bölgelerini işaret etti. Liderlerinin orada olacağını bir şekilde biliyordu.</p>

  <p>Trillian’ın gülüşü ortamdaki bir şeyi serbest bırakmış gibiydi. Kalabalığın arka taraflarından bir ses şarkı söylemeye başladı, eğer bu besteyi Paul McCartney yapmış olsaydı, bütün dünyayı satın almasına yetecek kadar para kazanabilirdi.</p>
</body>
</html>
