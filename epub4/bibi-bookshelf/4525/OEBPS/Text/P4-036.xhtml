<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/SM.css" rel="stylesheet" type="text/css" />
</head>

<body>
  <h3>otuzaltı <img alt="SAG" src="../Images/SAG.jpg" /></h3>

  <p>Ford Prefect’in içinde kaçak yolcu olarak geldiği uçan daire bütün dünyayı şaşırtmıştı.</p>

  <p>En sonunda ne şüphe, ne hata olasılığı, ne sanrılar ne de su depolarında yüzerken bulunan gizemli CIA ajanları vardı.</p>

  <p>Bu sefer uçan daire gerçekti ve kesindi. Pek bir kesin olarak kesindi.</p>

  <p>Uçan daire altında kalan her şeye karşı muhteşem bir umursamazlık içinde alçalmış, Harrods’ın da büyük bir bölümünün içinde olduğu dünyanın en pahalı gayrimenkullerinin bir kısmını içeren büyük bir alanı ezmişti.</p>

  <p>Onu görenlerden bazıları muazzam bir büyüklükte, neredeyse bir buçuk kilometre çapında olduğunu söylüyordu, donuk gri renkli, insanoğluna yabancı güneşler altında vahşi güçlerle girmiş olduğu sayısı bilinmeyen korkunç uzay savaşları yüzünden aldığı yaralarla delik deşik olmuş, kavrulmuş ve deforme olmuş bir haldeydi.</p>

  <p>Bir çıkış kapısı açıldı ve çarptığı Harrods Yemek Bölümünü ezdi, Harvey Nichols’u yerle bir etti ve işkence gören mimari şaheserlerin iç paralayıcı son çığlığıyla Sheraton Park Kulesini devirdi.</p>

  <p>Parçalayıcı makinelerin homurtuları ve derinlerden gelen çatırtılarla dolu, insanın yüreğini donduran uzunlukta bir anın geçişinin ardından uçan dairenin rampasında otuz metre uzunluğunda, devasa boyutlu, gümüş bir robot belirdi.</p>

  <p>Bir elini havaya kaldırdı.</p>

  <p>“Barış için geldim," dedi, gıcırtılarla dolu uzun bir sessizlik anının ardından ve şöyle devam etti, “beni Kertenkelenize götürün."</p>

  <p>Arthur’la birlikte oturup televizyonda kesintisiz bir şekilde aktarılan heyecanlı haberleri izleyen Ford Prefect’in bütün bu olanlar için elbette ki bir açıklaması vardı. Televizyon haberlerinin hiçbiri bu şeyin bilmem ne kadar hasara yol açtığını, hasarın şu ana kadar bilmem kaç milyar pound’a ulaştığını ve toplam bilmem kaç kişinin öldüğünü söylemekten ve ardından aynı şeyleri bir kez daha tekrarlamaktan öteye gitmiyordu, çünkü robotun yalnızca olduğu yerde durup hafifçe sallanmaktan ve kısa anlaşılmaz hata mesajları yayınlamaktan başka bir şey yaptığı yoktu.</p>

  <p>“Bu robot çok kadim bir demokrasiden geliyor, anlarsın ya ...”</p>

  <p>“Yani demek istediğin, o bir kertenkeleler dünyasından mı geliyor?”</p>

  <p>“Hayır,” dedi Ford, kendisine zorla bir parça kahve içirildikten sonra, artık başlangıçtaki halinden birazcık daha mantıklı ve anlaşılır hareket etmeye başlamıştı, “bu o kadar da basit bir şey değil. Hiçbir şey bu kadar açık değildir. Onun geldiği dünyada, halk halktır. Liderler ise kertenkele. Halk kertenkelelerden nefret eder ve kertenkeleler de halkı yönetirler."</p>

  <p>“Garip,” dedi Arthur, “bunun bir demokrasi olduğunu söylememiş miydin."</p>

  <p>“Öyle dedim,” dedi Ford. "Bir demokrasi.”</p>

  <p>“O halde,” dedi Arthur, saçmalayan bir kalın kafalı gibi konuşmadığını umarak, "halk neden kertenkelelerden kurtulmuyor?”</p>

  <p>“Dürüst olmak gerekirse, bu akıllarına gelmiyor,” dedi Ford. “Hepsinin oy hakkı var ve bu yüzden oy verdikleri hükümetin aşağı yukarı istedikleri hükümet olması gerektiğini düşünüyorlar.”</p>

  <p>“Yani, halkın kertenkeleler için mi <i>oy verdiğini</i> söylemek istiyorsun?”</p>

  <p>“Şey, evet,” dedi Ford omzunu silkerek, “elbette.”</p>

  <p>“Ama,” dedi Arthur, yine büyük sorusunu sorarak devam etti, "niçin?”</p>

  <p>“Çünkü eğer bir kertenkeleye oy vermezlerse,” dedi Ford, “yanlış bir kertenkele başa gelebilir. Hiç cinin var mı?”</p>

  <p>“Ne?”</p>

  <p>“Dedim ki,” dedi Ford, sesine usulca yükselen bir sabırsızlık havası yerleşirken, “hiç cinin var mı ?”</p>

  <p>“Bir bakayım. Sen bana şu kertenkeleleri anlat.”</p>

  <p>Ford bir kez daha omzunu silkti.</p>

  <p>“Halkın bir bölümü kertenkelelerin başlarına gelen en iyi şey olduğunu söylüyor,” dedi. “Tamamen yanılıyor elbette, tamamen ve bütünüyle yanılıyorlar, ama birilerinin böyle söylemesi gerekiyor.”</p>

  <p>“Ama bu korkunç,” dedi Arthur.</p>

  <p>“Dinle, dostum,” dedi Ford, “eğer Evrenin bir parçasının diğer bir parçasına bakıp da ‘bu korkunç’ dediğini duyduğum her sefer için bir Altair doları alacak olsaydım, şimdi burada cin arayan bir limon gibi oturuyor olmazdım. Ama öyle bir para almıyorum ve bu yüzden de aynen öyle oturuyorum işte. Her neyse, sen niye böyle sakin ve gözlerin fal taşı gibi açılmış bakıyorsun? Aşık falan mısın yoksa?”</p>

  <p>Arthur, evet dedi, âşıktı ve bunu çok sakin bir tavırla söyledi.</p>

  <p>“Umarım şu cin şişesinin nerede olduğunu bilen birine âşık olmuşsundur? Onunla tanışacak mıyım?”</p>

  <p>Tanıştı, çünkü tam da o anda Fenchurch, almaya gittiği bir tomar gazeteyle birlikte içeri girdi. Masanın üzerindeki enkazı ve kanepenin üzerine uzanmış olan Betelgeuse’lü enkazı görüp şaşkınlık içinde olduğu yerde öylece dikilip kaldı.</p>

  <p>“Cin nerede?” diye sordu Ford, Fenchurch’e. Arthur’a da “Sahi, Trillian’a ne oldu?” diye sordu.</p>

  <p>“Eee, bu Fenchurch,” dedi Arthur, beceriksizce. “Trillian ile aramızda bir şey yoktu ki. Onu son gören sen olmalısın.”</p>

  <p>“Ha, evet,” dedi Ford, “Zaphod’la birlikte bir yerlere gitti. Çocukları falan oldu galiba. En azından,” diye ekledi, “öyle olduklarını sanıyorum. Zaphod çok sakinleşti, biliyor musun?”</p>

  <p>“Sahi mi?” dedi Arthur, telaşla Fenchurch’ün etrafında fır dönüp onu elindeki yükten kurtarmaya çalışarak.</p>

  <p>“Öyle,” dedi Ford, “en azından kafalarından biri artık aside gömülmüş bir devekuşundan daha akıllı görünüyor.”</p>

  <p>“Arthur, kim bu?” dedi Fenchurch.</p>

  <p>“Ford Prefect,” dedi Arthur. “Sana laf arasında ondan bahsetmiş olabilirim.”</p>
</body>
</html>
