<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/SM.css" rel="stylesheet" type="text/css" />
</head>

<body>
  <h3>yirmiyedi <img alt="SAG" src="../Images/SAG.jpg" /></h3>

  <p>Slartibartfast’ın çalışma odasının hali halk kütüphanesindeki bir patlamanın sonrasını andırıyordu, tam bir karmaşa içindeydi. İçeri girdiklerinde yaşlı adam kaşlarını çattı.</p>

  <p>“Korkunç bir talihsizlik,” dedi, “yaşam-destek bilgisayarlarından birinde bir diyod patlamış. Temizlik personelimizi uyandırmaya çalıştığımızda neredeyse otuz bin yıldır ölü olduklarını fark ettik. O cesetleri kim temizleyecek çok merak ediyorum. Dinle, şuraya oturup seni makineye bağlamama izin ver olur mu?”</p>

  <p>Arthur’a bir stegosorusun<a href="../Text/DiPNOTLAR.xhtml#a10" id="k10"><sup>[10]</sup></a>&nbsp;göğüs kafesinden yapılmış gibi görünen sandalyeye oturmasını işaret etti.</p>

  <p>“Bu sandalye bir stegosorusun göğüs kafesinden yapılmıştır,” diye açıkladı yaşlı adam, her an düşecekmiş gibi duran kâğıt yığınlarının ve çizim aletlerinin altından birtakım kablo uzantılarını çekmeye uğraşarak. “İşte," dedi, “tut şunları,” Arthur’a ucu soyulmuş bir çift kablo uzatmıştı.</p>

  <p>Arthur kabloları tutar tutmaz, kuşun biri uçarak dosdoğru içinden geçip gitti.</p>

  <p>Arthur havada asılı duruyor ve kendi bedenini göremiyordu. Altında ağaçlarla çevrelenmiş, güzel bir kent meydanı vardı ve dört bir yanı göz alabildiğine beyaz beton binalarla kaplıydı, binalar geniş, ama eski görünüyordu - pek çoğunun üzerinde çatlaklar ve yağmur lekeleri vardı. Ancak bugün güneş parlıyor, taze bir esinti ağaçların arasında hafif hafif dans ediyordu. Bütün binaların tuhaf bir şekilde sessizce mırıldandığı hissini veren şey, büyük olasılıkla meydanı ve çevresindeki bütün sokakları tıka basa dolduran neşe dolu, heyecanlı insanların gürültüsüydü. Bir yerlerde bir bando çalıyor, rengârenk parlak bayraklar rüzgârda dalgalanıyor ve ortalıkta bir karnaval havası esiyordu.</p>

  <p>Bütün bu curcunanın üzerinde, bedensiz bir halde havada asılı durmak Arthur’un kendini inanılmaz yalnız hissetmesine neden oldu, ama bu konuda düşünmesine fırsat kalmadan meydanın diğer ucunda çınlayan bir ses herkesin dikkatini istedi.</p>

  <p>Meydana hakim bir binanın önünde, parlak kumaşlarla örtülü kürsünün ardında duran adam, bir hoparlör sistemi aracılığıyla kalabalığa seslendi:</p>

  <p>“Ey Derin Düşünce’nin gölgesi altında bekleyen insanlar!” dedi haykırarak. “Evrenin gelmiş geçmiş En Büyük ve Gerçekten En İlginç Üstadları olan Vroomfondel ve Majikthise’nin Onurlu Torunları... Bekleme Süresi doldu!”</p>

  <p>Kalabalık çılgın bir tezahüratla coştu. Bayraklar, flamalar ve ıslıklar havada uçuşuyordu. Diğerlerine göre daha dar olan sokaklar ters dönmüş ve bacaklarını çılgınca sallayan kırkayaklara benzedi.</p>

  <p>“Irkımız yedi buçuk milyon yıldır bu Büyük ve Aydınlanma Umudu Günü’nü bekledi!” diye haykırdı amigo. “Cevap Günü’nü!”</p>

  <p>Kendinden geçmiş kalabalıktan sevinç tezahüratları yükseldi.</p>

  <p>“Bir daha asla,” diye bağırdı adam, “bir daha asla, sabah uyandığımızda şöyle düşünmeyeceğiz: Ben kimim? Hayattaki amacım ne? Sabah kalkıp işe gitmesem gerçekten evrensel anlamda bir şey <i>fark eder mi?</i> Bugün en sonunda Hayat, Evren ve Her Şey’e dair içimizi kemiren küçük sorunları ortadan kaldıracak olan yalın ve kesin cevabı alacağız!”</p>

  <p>Kalabalık bir kez daha yanardağ gibi coşkuyla püskürürken, Arthur havada, kürsüdeki konuşmacının arkasında yükselen binanın birinci katındaki kocaman, görkemli pencerelerden birine doğru kaydığını fark etti.</p>

  <p>Dosdoğru pencereye uçarken bir anlık bir panik yaşadı, ama bir iki saniye sonra, cama hiç değmeden içinden geçtiğini anladığında sakinleşti.</p>

  <p>Odadaki hiç kimse onun bu tuhaf girişi üzerine bir yorum yapmadı, ama kendisi aslında orada olmadığı için bu pek de şaşırtıcı değildi. Bütün yaşadıklarının üç köşeli bir şapkanın içine atılmış, altı kanallı, yetmiş milimetrelik bir görüntü kaydından başka bir şey olmadığını fark etmeye başladı.</p>

  <p>Oda Slartibartfast’ın tarifine çok benziyordu. Yedi buçuk milyon yıl boyunca, iyi bakılmış ve aşağı yukarı her yüzyılda bir temizlenmişti. Ultra-maun masanın kenarları yıpranmış ve halının rengi biraz solmuştu, ama geniş bilgisayar terminali deri kaplı masanın üzerinde, daha dün yapılmış gibi parıltılı bir ihtişamla duruyordu.</p>

  <p>Ciddi giyimli iki adam saygılı bir tarzda bilgisayarın önünde oturup beklediler.</p>

  <p>“Vakit neredeyse doldu,” dedi bir tanesi. O anda, havada, tam adamın boynunun yanında bir sözcüğün belirivermesi Arthur’u çok şaşırttı. Sözcük LOONQAWL’dı. Birkaç kez yanıp söndü, sonra yok oldu. Arthur daha bunun anlamını kavrayamadan, diğer adam konuştu ve boynunun yanında PHOUCHG sözcüğü beliriverdi.</p>

  <p>“Yetmişbeş bin nesil önce, bu programı atalarımız çalıştırdı,” dedi ikinci adam, “ve geçen bütün o zamanın ardından bilgisayarın konuştuğunu duyan ilk insanlar biz olacağız.”</p>

  <p>“Heyecan verici bir bekleyiş, Phouchg,” diye onayladı ilk adam ve Arthur birden altyazılı bir kayıt izlemekte olduğunu fark etti.</p>

  <p>“İlk biz duyacağız,” dedi Phouchg. “Hayat...”</p>

  <p>“Evren ...” dedi Loonquawl.</p>

  <p>“Ve Her Şeye dair o büyük sorunun cevabını!”</p>

  <p>“Şışşt,” dedi Loonquawl belli belirsiz bir hareket yaparak, “sanırım Derin Düşünce konuşmaya hazırlanıyor!”</p>

  <p>Konsolun ön tarafındaki paneller yavaş yavaş canlanırken umut dolu bir bekleyiş anı oldu. Işıklar deneme yaparmış gibi yanıp söndüler ve sonunda düzenli bir işleyişe geçtiler. İletişim kanalından alçak sesli ve tatlı bir mırıltı duyuldu.</p>

  <p>“Günaydın," dedi Derin Düşünce sonunda.</p>

  <p>“Eeee ... Günaydın, Ey Derin Düşünce,” dedi Loonquawl tedirgin bir sesle, “şeyi buldun mu ... eee, şeyi...”</p>

  <p>“İstediğiniz cevabı mı?” diye sözünü kesti Derin Düşünce, heybetli bir ses tonuyla. “Evet. Buldum.”</p>

  <p>İki adam umutla ürperdi. Bekleyişleri boşuna olmamıştı.</p>

  <p>“Gerçekten bir cevap var mı?” diye sordu Phouchg, nefes nefese.</p>

  <p>“Gerçekten bir cevap var,” diye onayladı Derin düşünce.</p>

  <p>“Her Şeye? Hayat, Evren ve Her Şey’e Dair Büyük Soruya?”</p>

  <p>“Evet.”</p>

  <p>Her iki adam da bu an için eğitilmiş ve yaşamları buna hazırlanarak geçmişti, doğdukları anda cevaba tanıklık edecek kişiler olarak seçilmişlerdi, ama yine de güçlükle nefes aldıklarını ve küçük çocuklar gibi heyecan içinde kıvrandıklarını fark ettiler.</p>

  <p>“Peki bize cevabı vermeye hazır mısın?” dedi Loonquawl ısrarla.</p>

  <p>“Hazırım.”</p>

  <p>“Şimdi mi?”</p>

  <p>“Şimdi,” dedi Derin Düşünce.</p>

  <p>İkisi de kurumuş dudaklarını yaladılar.</p>

  <p>“Ama düşünüyorum da,” diye ekledi Derin Düşünce, “hoşunuza gideceğini sanmıyorum.”</p>

  <p>“Fark etmez,” dedi Phouchg. "Onu öğrenmek zorundayız! Hemen şimdi!”</p>

  <p>“Hemen şimdi mi?” diye sordu Derin Düşünce.</p>

  <p>“Evet! Şimdi...”</p>

  <p>"Pekâlâ,” dedi bilgisayar ve tekrar sessizliğe gömüldü. İki adam huzursuzca kıpırdandı. Odada dayanılmaz bir gerilim vardı.</p>

  <p>“Bundan gerçekten hiç hoşlanmayacaksınız,” diye görüşünü belirtti Derin Düşünce.</p>

  <p>“Söyle!”</p>

  <p>“Pekâlâ,” dedi Derin Düşünce. “Büyük Sorunun Cevabı...”</p>

  <p>“Evet... !”</p>

  <p>“Hayat, Evren ve Her Şeye dair ...” dedi Derin Düşünce.</p>

  <p>“Evet... !”</p>

  <p>“Cevabı...” dedi Derin Düşünce ve durakladı.</p>

  <p>“Evet... !”</p>

  <p>“Cevabı...”</p>

  <p>“Evet... !!!... ?”</p>

  <p>“Kırkiki,” dedi Derin Düşünce, sonsuz bir ihtişam ve sakinlikle.</p>
</body>
</html>
