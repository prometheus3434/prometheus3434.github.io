<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/SM.css" rel="stylesheet" type="text/css" />
</head>

<body>
  <h3>otuzbir <img alt="SAG" src="../Images/SAG.jpg" /></h3>

  <p>Bu dağlık bölgeye çıkışlarından birkaç gün sonra güneybatıdan kuzeydoğuya doğru çaprazlamasına uzanan, son derece etkileyici derin vadilerden ve buz fiyordlarının yüksek sivri tepelerinden oluşmuş görkemli mi görkemli bir kıyı şeridiyle karşılaştılar.</p>

  <p>Güzellikleri karşısında şaşkına dönmüş bir halde iki gün daha kayalar ve buzulların üzerine tırmanarak dolaştılar.</p>

  <p>“Arthur!” diye haykırdı Ford aniden.</p>

  <p>İkinci günün öğle sonrasıydı. Arthur yüksek bir kayanın üzerine oturmuş, fırtınalı denize uzanan sarp ve keskin kayalarda patlayan dalgaları izliyordu.</p>

  <p>“Arthur!” diye haykırdı Ford yeniden.</p>

  <p>Arthur rüzgârla hafifçe uzaklara taşınan Ford’un sesinin geldiği yöne doğru baktı.</p>

  <p>Ford bir buzulu incelemeye gitmişti ve Arthur mavi bir buz duvarının dibinde çömelmiş vaziyette oturan arkadaşının yanına gitti. Ford heyecandan kaskatı kesilmişti - gözleri Arthur’unkilerle buluştu.</p>

  <p>“Bak!” dedi “bak!”</p>

  <p>Arthur baktı. Mavi buz duvarını gördü.</p>

  <p>“Evet,” dedi, “bu bir buzul. Onu görüyorum.”</p>

  <p>“Hayır,” dedi Ford, “sen ona yalnızca baktın, onu görmedin. Bak.”</p>

  <p>Ford buzulun tam ortasındaki derinlikleri işaret ediyordu.</p>

  <p>Arthur baktı - belirsiz gölgelerden başka bir şey görmedi.</p>

  <p>“Geriye çekil!” diye ısrar etti Ford, “sonra tekrar bak.”</p>

  <p>Arthur geri çekildi ve tekrar baktı.</p>

  <p>“Hayır,” dedi ve omuz silkti. “Ne görmem gerekiyor ?”</p>

  <p>Birden o da gördü.</p>

  <p>“Gördün mü?”</p>

  <p>Görmüştü.</p>

  <p>Ağzı konuşmak üzere açıldı, ama beyni henüz söyleyecek bir şeyi olmadığına karar verince yeniden kapandı. Daha sonra gözleri gördükleri şeyi beynine yönelttiğinde bu sorunu çözmeye çalıştı, ama böyle yaparken ağzının kontrolünü kaybedip tekrar açılmasına neden oldu. Çeneyi bir kez daha toparlayan beyin bu kez sol elin kontrolünü kaybederek amaçsızca başını alıp gitmesine yol açtı. Birkaç saniye boyunca ağzın kontrolünü bırakmadan sol eli yakalamaya çabalarken aynı anda da buzun içinde gömülü olan şeyi düşünmeye çalışıyordu. Dizlerinin bağının kontrolünü kaybetmesine ve Arthur’un yere yığılmasına neden olan da bu oldu muhtemelen.</p>

  <p>Bütün bu sinirsel bozgunun nedeni olan şey, buzulun içinde, yüzeyin yarım metre kadar altında bulunan bir gölge ağıydı. Dik açıdan bakılınca, bunların yabancı bir alfabenin her biri bir metre yüksekliğindeki üç boyutlu harfleri olduğu görülüyordu; Magrathea alfabesini okuyamayan Arthur gibileriyse harflerin üzerinde, buzda asılı duran bir yüzün dış hatlarını görebiliyordu.</p>

  <p>Bu yaşlı bir yüzdü, ince ve seçkin, endişeli, ama nazik bir yüzdü.</p>

  <p>Bu yüz, şu anda bulundukları kıyı şeridi tasarımıyla ödül kazanmış adama aitti.</p>
</body>
</html>
