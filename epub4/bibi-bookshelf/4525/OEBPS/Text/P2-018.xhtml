<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/SM.css" rel="stylesheet" type="text/css" />
</head>

<body>
  <h3>onsekiz <img alt="SAG" src="../Images/SAG.jpg" /></h3>

  <p>Ana resepsiyon katı neredeyse bomboştu, ama Ford yine de yolu açmaya çalışır gibi zigzaglar çizerek yürüyordu.</p>

  <p>Zaphod onu kolundan sıkıca kavradı ve giriş koridorunun köşesindeki küçük bir kabine soktu.</p>

  <p>“Orada ne yapıyorsun ona?” diye sordu Arthur.</p>

  <p>“Ayıltıyorum,” dedi Zaphod ve orada bulunan deliğe bir jeton attı. Işıklar parladı, gazlar kabardı.</p>

  <p>“Selam,” dedi Ford bir saniye sonra kabinden dışarı adımını atarken, “nereye gidiyoruz?”</p>

  <p>“Aşağıya otoparka, haydi çabuk olun.”</p>

  <p>“Personel taşıyan Zaman Işınlamacıları yok mu?” dedi Ford. “Bizi hemen <i>Altın Kalp</i>’e ulaştırırdı.”</p>

  <p>“Evet, ama ben artık o gemiden soğudum. İstiyorsa Zarniwoop’da kalabilir. Onun oyunlarına ortak olmak istemiyorum. Haydi, gidip ne bulabileceğimize bakalım.”</p>

  <p>Sirius Sibernetik Şirketi’nin bir Neşeli Dikey Halk Taşıyıcısı onları Restoranın altındaki derinliklere indirdi. Daha önceden serserilerin saldırısına uğrayan asansör epey yıpranmıştı ve bu yüzden, onları aşağı indirirken neşelendirmeye çalışmayışına hepsi memnun oldu.</p>

  <p>Asansör boşluğunun dibine vardıklarında kapılar açıldı ve yüzlerine pis kokulu, soğuk bir hava dalgası çarptı.</p>

  <p>Asansörden çıktıklarında ilk gördükleri şey, belli başlı elli canlı türünün hepsine tuvalet imkânı sağlayan ve bu iş için üzerinde elliden fazla kapı bulunan uzun bir beton duvar oldu. Bununla birlikte, Galaksinin tarihi boyunca var olmuş bütün otoparklar gibi, bu parka da hakim olan şey sabırsızlık kokuşuydu.</p>

  <p>Bir köşeyi döndüler ve kendilerini uçsuz bucaksız mağaramsı bir boşluğu aşarak loş uzaklığa doğru belirsizleşerek gözden kaybolan bir yürüyen köprüde buldular.</p>

  <p>Bu kocaman mağara küçük ceplere bölünmüştü ve bu ceplerin her birinde de yukarıda yemek yiyen müşterilere ait uzay gemilerinden biri duruyordu; gemilerin bazıları günlük kullanıma yönelik küçük fabrikasyon modeller, diğerleriyse ışıl ışıl kocaman limugemiler, yani aşırı zengin herif oyuncaklarıydı.</p>

  <p>Bunların önünden geçerken Zaphod’un gözlerinde, para hırsı olup olmadığı tartışılabilecek bir ışıltı yanıyordu. Aslında, en iyisi bu konuda açık olmak gerekir - bu ışıltı kesinlikle para hırsıydı.</p>

  <p>“İşte orada,” dedi Trillian. “Marvin orada aşağıda.”</p>

  <p>Onun işaret ettiği yere baktılar. Uzaklarda, gümüş renkli dev bir güneş-kruvazörünün bir köşesini elinde küçük bir bezle parlatmakta olan kederli küçük bir metal figür gördüler.</p>

  <p>Yürüyen köprünün üzerine kısa aralıklarla yerleştirilmiş, zemin seviyesine inen geniş şeffaf tüpler vardı. Zaphod köprüden atlayıp bu tüplerden birine girdi ve yavaşça aşağı süzüldü. Diğerleri de onu izledi. Daha sonra düşündüğünde Arthur Dent, bu olayın Galaksideki yolculukları içinde yaşadığı en zevkli deneyim olduğuna karar verecekti.</p>

  <p>“Hey, Marvin,” dedi Zaphod robota doğru hızlı adımlarla yürüyerek. “Hey, ufaklık, seni gördüğümüze çok memnun olduk.”</p>

  <p>Marvin döndü ve tamamen ifadesiz duran metal bir yüzün gücenmiş görünmesi mümkün olabildiği kadar gücenmiş görünerek konuştu.</p>

  <p>“Hayır, değilsiniz,” dedi, “hiç kimse beni görmekten memnun olmuyor.”</p>

  <p>“Sen bilirsin,” dedi Zaphod ve uzaklaşarak gemileri gözden geçirmeye yöneldi. Ford da onu izledi.</p>

  <p>Marvin’in yanına aslında sadece Trillian ve Arthur gitmişti.</p>

  <p>"Hayır, gerçekten memnunuz,” dedi Trillian ve Marvin’in hiç hoşlanmadığı bir şekilde omzuna hafif hafif vurdu, “bunca zamandır etrafta takılarak bizi burada beklemişsin.”</p>

  <p>“Beşyüz yetmişaltı milyar, üçbin beşyüz yetmişdokuz yıldır,” dedi Marvin. “Tek tek saydım.”</p>

  <p>“Tamam, işte artık geldik,” dedi Trillian, bunu söylemenin -Marvin’in gözünde ve çok da haklı olarak- biraz aptalca bir şey olduğunu hissederek.</p>

  <p>“En kötüsü ilk on milyon yıldı,” dedi Marvin, “ikinci on milyon yıl da en kötüsüydü. Üçüncü on milyon yıldansa hiç hoşlanmadım. Zaten ondan sonra bir parça çöküntüye uğradım.”</p>

  <p>Onlara bir şeyler söylemeleri gerektiğini düşündürecek bir süre boyunca sustu, sonra yine konuşmaya başladı.</p>

  <p>“Beni asıl üzen şey, bu iş sırasında karşılaştığım insanlar oldu,” dedi ve yine sustu.</p>

  <p>Trillian boğazını temizledi.</p>

  <p>“Yani-”</p>

  <p>“En son kırk milyon yıl önce doğru dürüst bir sohbet etme fırsatım oldu,” diye devam etti Marvin.</p>

  <p>Ve yeniden sustu.</p>

  <p>“Ya, a-”</p>

  <p>“Ve o da bir kahve makinesiyle olmuştu.”</p>

  <p>Bekledi.</p>

  <p>“Bu bi-”</p>

  <p>“Benimle konuşmaktan hoşlanmıyorsunuz, değil mi?” dedi Marvin kısık ve perişan bir ses tonuyla.</p>

  <p>Trillian bu sefer Arthur’la konuşmayı tercih etti.</p>

  <div>
    <br />
  </div>

  <p class="p1" style="text-align: center;"><img alt="orta" src="../Images/orta.jpg" /></p>

  <div>
    <br />
  </div>

  <p>Daha aşağılarda bir yerde Ford Prefect bakmaktan çok hoşlandığı bir şey bulmuştu, hatta aslında birkaç şey bulmuştu.</p>

  <p>“Zaphod,” dedi kısık bir sesle, “şu küçük yıldız tramvaylarına bir baksana...”</p>

  <p>Zaphod baktı ve gördükleri pek hoşuna gitti.</p>

  <p>İnceledikleri araç aslında çok küçük, ama olağanüstü bir şeydi ve tıpkı bir zengin çocuğunun oyuncağını andırıyordu. Aslında fazla incelenecek bir şeyi yoktu, ince ama sert bir metal folyodan yapılmış altı metre boyundaki bu gemi olsa olsa kâğıttan küçük bir oka benzetilebilirdi. Arka uçta iki kişilik yatay ve küçük bir kokpit bulunuyordu. Pek de yüksek hızlara çıkmasına izin vermeyen minik bir motoru vardı. Bununla birlikte gemi bir ısı-çanağına sahipti.</p>

  <p>Isı-çanağı ikibin milyar tonluk bir kütleye sahipti ve geminin uzun gövdesinin ortasında bir yere konulmuş bir elektromanyetik alan içindeki bir kara deliğe monte edilmişti. Bu ısı-çanağı, geminin sarı bir güneşe iki üç kilometre mesafeye kadar yaklaşabilmesini ve güneşin yüzeyinde patlayan solar alevleri yakalayarak onlarla yoluna devam etmesini sağlıyordu.</p>

  <p>Var olan sporlar içinde alev-sörfü en egzotik ve en heyecan verici olanıydı, ki ona hem parası hem de cesareti yetenler Galaksinin en aslan yürekli kişileri olarak kabul edilirdi. Elbette ki bu aynı zamanda da hissizleştirici derecede tehlikeli bir spordu - alev-sörfü sırasında ölmemeyi başaranlar, daha sonra Kulüp Daidalos’un<a href="../Text/DiPNOTLAR.xhtml#a13" id="k13"><sup>[13]</sup></a>&nbsp;verdiği Alev-Ertesi partilerindeki seks maratonunun sonunda mutlaka yaşamlarını yitirirlerdi.</p>

  <p>Ford ve Zaphod baktılar ve onu geçtiler.</p>

  <p>“Ya bu yavru,” dedi Ford, “siyah güneşpatlatıcıları olan şu turuncu renkli yıldız böceği...”</p>

  <p>Yıldız böceği dedikleri bu araç da yine küçük bir gemiydi - aslında bu isim tamamen yanıltıcıydı, çünkü bu geminin başaramayacağı bir şey varsa o da yıldızlararası mesafeleri aşmaktı. Bu, olmadığı bir şey gibi görünsün diye allanıp pullanmış ve aslında gezegen içi sıçramalarda kullanılacak spor bir araçtı. Bununla birlikte hoş çizgileri vardı. Onu da geçtiler.</p>

  <p>Bir sonraki otuz metre uzunluğunda büyük bir parçaydı - bu yolcu otobüsü yapısında bir limugemiydi ve tasarlanırken besbelli tek bir amaç göz önünde tutulmuştu, bakanları kıskançlıktan çatlatmak. Boyasındaki üslup ve aksesuar ayrıntıları açıkça şöyle demekteydi: “Ben yalnızca bu gemiye sahip olabilecek kadar değil, aynı zamanda onu ciddiye almayacak kadar da zenginim”. Muhteşem bir çirkinliği vardı.</p>

  <p>“Şuna bir baksana,” dedi Zaphod, “çok-salkımlı kuark motoru grubuyla sağlanan çekim gücü, perspuleks kontrol panelleri. Bu gemi Lazlar Lyricon işi bir özel yapım olmalı.”</p>

  <p>Her bir santimini dikkatle inceledi.</p>

  <p>“Evet,” dedi, “bak, nötron motorunun kapağı üzerindeki pembe-ötesi kertenkele amblemini görüyor musun? Lazlar’ın ticari amblemi. Adamın hiç utanması yok.”</p>

  <p>“Bu anasının gözü şeylerden biri, bir gün beni Aksel Nebulasının oralarda geçip gitmişti,” dedi Ford. “Ben son hızla gidiyordum ve bu şey yanımdan adeta salınarak geçti, yıldız motorunu bile doğru dürüst çalıştırmamıştı. İnanılmaz bir şey."</p>

  <p>Zaphod hayranlıkla ıslık çaldı.</p>

  <p>“On saniye sonra,” dedi Ford, “Jaglan Beta’nın üçüncü ayına çarpmıştır.”</p>

  <p>“Ciddi misin?”</p>

  <p>“Geminin görünüşü bir harika, tamam. Bir balığa benziyor, balık gibi hareket ediyor, ama dümen kontrolü bir sığır gibi."</p>

  <p>Ford geminin etrafında yürüyerek diğer tarafını inceledi.</p>

  <p>“Hey, gel de şuna bir bak,” diye seslendi, “bu tarafına büyük bir duvar resmi yapılmış. Patlayan bir güneş - Felaket Bölgesi’nin logosu. Bu Hotblack’in gemisi olmalı. Şanslı yaşlı kulampara. Hani şu dublörgemisinin güneşe çarpmasıyla sona eren korkunç şarkı da onlarındı, biliyorsun değil mi? Akıllara durgunluk veren bir gösteriymiş. Ama bu durum dublörgemilerine pahalıya patlıyordun”</p>

  <p>Ama Zaphod’un dikkati başka yerdeydi. İlgisi Hotblack Desiato’nun limuzinine bitişik duran bir gemiye kaymıştı. İki ağzı da bir karış açılmıştı.</p>

  <p>“Bu,” dedi, “bu... gözler için cidden zararlı...”</p>

  <p>Ford baktı. O da şaşkınlık içinde öylece kalakaldı.</p>

  <p>Bu sade ve klasik tasarıma sahip bir gemiydi, yassı bir somon balığını andırıyordu, yirmi metre uzunluğundaydı, fazlasıyla temiz, fazlasıyla pürüzsüzdü. Hakkında söylenebilecek tek bir şey vardı.</p>

  <p>“Bu çok... <i>siyah!</i>” dedi Ford Prefect. “Şeklinin ne olduğunu anlamak çok zor ... sanki bütün ışığı emiyor!"</p>

  <p>Zaphod hiçbir şey söylemedi. Tek kelimeyle âşık olmuştu.</p>

  <p>Siyahlığı öylesine uç bir noktaya kaymıştı ki onun ne kadar yakınında dikildiğinizi anlamanız mümkün değildi.</p>

  <p>“Gözler sanki üzerinde duramayıp kayıyor gibi,” dedi Ford hayranlık dolu bir sesle. Çok duygusal bir andı. Dudağını ısırdı.</p>

  <p>Zaphod gemiye yaklaştı, yavaşça, büyülenmiş biri gibi - ya da daha doğrusu onu elde etmek isteyen biri gibi. Okşamak için elini uzattı. Eli öylece durdu. Okşamak üzere tekrar uzandı. Eli yine durdu.</p>

  <p>“Gel de şu yüzeyi bir hisset,” dedi kısık bir sesle.</p>

  <p>Ford dokunmak için elini uzattı. Eli havada kalakaldı.</p>

  <p>“Dokuna ... dokunamıyorsun ...” dedi.</p>

  <p>“Gördün mü?” dedi Zaphod. “Sürtünme tamamen önlenmiş. Bu acayip bir hız yapıyor olmalı...”</p>

  <p>Ciddi bakışlarla Ford’a döndü. En azından başlarından biri döndü - diğeri huşu içinde gemiyi seyretmeye devam ediyordu.</p>

  <p>“Ne diyorsun Ford?” dedi.</p>

  <p>“Yani... eee ...” Ford omzunun üzerinden baktı. “Yani onu yürütelim mi? Sence bunu yapmalı mıyız?”</p>

  <p>“Hayır.”</p>

  <p>“Bence de.”</p>

  <p>“Ama yürüteceğiz değil mi?”</p>

  <p>“Yapmazsak yazık olur.”</p>

  <p>Biraz daha izlediler, ta ki Zaphod birden kendini toparlayana kadar.</p>

  <p>"Bir an önce toz olsak iyi olur,” dedi. “Bir iki dakika sonra Evren sona ermiş olacak ve bütün Kaptan Dallamalar lüks-mobillerini bulmak üzere buraya akın edecekler.”</p>

  <p>“Zaphod,” dedi Ford.</p>

  <p>“Evet?”</p>

  <p>“Bunu nasıl yapacağız?”</p>

  <p>“Basit,” dedi Zaphod. Döndü. “Marvin!” diye seslendi.</p>

  <p>Marvin yavaş yavaş, büyük zahmetlerle ve çıkarmayı öğrendiği milyonlarca küçük metalik tıkırtı ve gıcırtı sesini çıkararak, çağrıya cevap vermek üzere arkasına döndü.</p>

  <p>“Haydi buraya gel,” dedi Zaphod, “sana iş bulduk.”</p>

  <p>Marvin ayaklarını sürüye sürüye onlara doğru yürüdü.</p>

  <p>“Bundan hoşlanacağımı sanmıyorum.”</p>

  <p>“Hayır, hoşlanacaksın,” dedi heyecanla Zaphod, “önünde yepyeni bir hayat uzanıyor.”</p>

  <p>“Öff, başka bir hayat daha mı?” diye inledi Marvin.</p>

  <p>“Çeneni kapat ve dinle!” diye tısladı Zaphod. “Bu sefer heyecan, macera ve gerçekten çılgınca şeyler olacak.”</p>

  <p>“Kulağa korkunç geliyor,” dedi Marvin.</p>

  <p>“Marvin! Senden bütün istediğim ...”</p>

  <p>“Sanırım, sizin için şu uzay gemisinin kapısını açmamı istiyorsunuz?”</p>

  <p>“Ne? Eee ... evet. Evet, doğru,” dedi Zaphod tedirgin bir sesle. En az üç gözü giriş kapısındaydı. Zaman sınırlıydı.</p>

  <p>“Heyecanımı uyandırmaya çalışacağına ne istediğini doğrudan söylesen keşke,” dedi Marvin, “çünkü bende heyecan denen şeyden bulunmuyor.”</p>

  <p>Gemiye yaklaştı, dokundu ve bir giriş kapısı ardına kadar açıldı.</p>

  <p>Ford ve Zaphod kapıya baktılar.</p>

  <p>“Bir şey değil,” dedi Marvin. “Ah, teşekkür etmediniz ki.” Geldiği gibi ayaklarını sürükleyerek uzaklaştı.</p>

  <p>Arthur ve Trillian çevrelerine toplandı.</p>

  <p>“Neler oluyor?” diye sordu Arthur.</p>

  <p>“Şuna bak,” dedi Ford, “şu geminin içine bak.”</p>

  <p>“Gittikçe daha da ilginçleşiyor,” diye soludu Zaphod.</p>

  <p>“Siyah,” dedi Zaphod. “içindeki her şey tamamen siyah ...”</p>

  <div>
    <br />
  </div>

  <p class="p1" style="text-align: center;"><img alt="orta" src="../Images/orta.jpg" /></p>

  <div>
    <br />
  </div>

  <p>Restoranın içinde işler, artık geriye başka saniyelerin kalmayacağı o son ana doğru yaklaşıyordu.</p>

  <p>Bütün gözler kubbeye sabitlenmişti; dikkatle Hotblack Desiato’ya bakan korumasıyla, ona duyduğu saygı yüzünden korumasının kapatmış olduğu Hotblack Desiato’nun gözleri dışında kalan bütün gözler.</p>

  <p>Koruma masanın üzerine doğru eğildi. Hotblack Desiato sağ olsaydı, bu anın arkaya yaslanmak, hatta biraz yürümek için iyi bir an olduğunu düşünürdü. Koruma yakınlaşmayı seven bir adam değildi. Ama Hotblack Desiato, talihsiz durumu yüzünden tamamen hareketsiz kalmıştı.</p>

  <p>“Bay Desiato, efendim?” diye fısıldadı koruma. Konuştuğunda, ağzının iki tarafındaki kaslar yoldan çekilmek için birbiri üzerine tırmanıyormuş gibi görünüyordu.</p>

  <p>“Bay Desiato, beni duyuyor musunuz?”</p>

  <p>Doğal olarak Hotblack Desiato bir şey söylemedi.</p>

  <p>“Hotblack," diye tısladı koruma.</p>

  <p>Yine doğal olarak Hotblack Desiato bir cevap vermedi. Bununla birlikte, doğaüstü bir cevap vermişti.</p>

  <p>Önündeki masada bir şarap kadehi şıngırdamış ve bir çatal üç santimetre kadar yükselerek bardağı hafifçe tıngırdatıp tekrar masaya dönmüştü.</p>

  <p>Koruma tatmin olmuş bir homurtu çıkardı.</p>

  <p>“Gitme zamanı geldi, Bay Desiato,” diye mırıldandı koruma. “Şu durumunuzla kalabalığa kalmayalım. Bir sonraki konsere kadar dinlenmek istersiniz. Gerçekten büyük seyirci vardı. En iyi seyircilerden. Kakrafoon. Tam iki milyon beşyüz yetmişaltı bin yıl önce. Bunu dört gözle beklemiyor muydunuzcaktı?</p>

  <p>Çatal yine yükseldi, bekledi, ser verir sır vermez bir şekilde aşağı yukarı hareket edip tekrar yerine döndü.</p>

  <p>“Ah, haydi ama” dedi koruma, “çok muhteşem olacakmuştu. Onların aklını başından alacaktınız.” Koruma, Dr Dan Streetmentioner’in kalp krizi geçirmesine neden olabilirdi.</p>

  <p>“Güneşe çarpan siyah gemiyle sanki can evlerinden vuruluyorlar ve bu yeni gemi de tam bir güzellik abidesi. Onun gitmesine gerçekten üzüleceğim doğrusu. Hemen aşağıya inersek siyah gemiyi otomatik pilota ayarlarım, biz de Umuyla uzaklaşırız tamam mı?”</p>

  <p>Çatal onaylama anlamında bir kez masaya vurdu ve şarap bardağı esrarengiz bir şekilde kendi kendini boşalttı.</p>

  <p>Koruma Hotblack Desiato’nun sandalyesini restoranın dışına sürdü.</p>

  <p>“Şimdi,” diye haykırdı Max sahnenin ortasından, “hepinizin beklemekte olduğu an geldi!” Kollarını hızla havaya kaldırdı. Arkasında bulunan orkestra bütün enstrümanlara birden vurarak yaşanmakta olan çılgınlığa, çılgınca bir gürültüyle eşlik etmeye başladı. Max onlarla bu konuda tartışmış, ama müzisyenler bunun kontratlarında yazdığını iddia etmişlerdi. Bu meseleyi menajerinin halletmesi gerekecekti.</p>

  <p>“Gökyüzü kaynamaya başladı!” diye haykırdı. “Doğa çığlık çığlığa uluyan bir boşluğa yuvarlanıyor! Yirmi saniye içinde Evren bizzat sona ermiş olacak! Sonsuzluk ışığının üzerimize patlayacağı yere bakın!”</p>

  <p>İğrenç bir hasar kasırgası ortalarda dolaşmaktaydı - o sırada, sanki sonsuz bir uzaklıktan gelen küçük sakin bir boru sesi işitildi. Max’in gözleri hızla orkestraya döndü. Hiçbiri boru çalmıyordu. Birden sahnede, hemen yanı başında bir duman sütunu dönerek yükselmeye ve yanıp sönen pırıltılar saçmaya başladı. Boru sesine başka borular da katıldı. Max bu gösteriyi beşyüz kereden fazla yapmış, ama daha önce başına hiç böyle bir şey gelmemişti. Dönerek yükselen dumandan panik içinde uzaklaştı. O sırada dumanların içinde ışıkla yıkanan, cüppe giymiş, yaşlı ve sakallı bir adam görüntüsü belirmeye başlamıştı. Gözlerinde yıldızlar ve alnında altın bir taç vardı.</p>

  <p>“Bu da ne?" diye fısıldadı Max, gözleri fıldır fıldır döndü. “Neler oluyor?”</p>

  <p>Restoranın arka taraflarında oturmakta olan Yüce Peygamber Zarquon’un İkinci Dirilişi Kilisesi’nin taş suratlı müritleri heyecan içinde ayağa fırlayarak ağlamaya ve ilahiler söylemeye başladılar.</p>

  <p>Max şaşkınlık içinde gözlerini kırpıştırdı. Kollarını izleyicilere uzattı.</p>

  <p>“Büyük bir alkış, lütfen, hanımefendiler ve beyefendiler,” diye uludu, “Yüce Peygamber Zarquon için! Geri döndü! Zarquon geri döndü!”</p>

  <p>Max enerjik bir şekilde sahneyi adımladı ve elindeki mikrofonu Peygambere uzatırken gök gürültüsü gibi bir alkış koptu.</p>

  <p>Zarquon boğazını temizledi. Etrafına, orada toplanmış kalabalığa bakındı. Gözlerindeki yıldızlar huzursuzca kırpıştılar. Mikrofonu kafası karışmış bir halde eline aldı.</p>

  <p>“Eee ...” dedi, “merhaba. Eee, bakın, biraz geç kaldığım için özür dilerim. Son derece korkunç şeyler yaşadım ve son dakikada bir sürü şey çıktı.”</p>

  <p>Her yanı saran huşu ve beklenti dolu sessizlikten huzursuz olmuş gibiydi. Yeniden boğazını temizledi.</p>

  <p>“Eee, ne kadar zamanımız kaldı?” dedi. “Benim yalnızca bir daki-”</p>

  <p>Ve derken Evren sona erdi.</p>
</body>
</html>
