<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/SM.css" rel="stylesheet" type="text/css" />
</head>

<body>
  <h3>onsekiz <img alt="SAG" src="../Images/SAG.jpg" /></h3>

  <p>Arthur korkuyla ayağa fırladı. En çok hangisinden korktuğunu söylemek çok zordu: Kazara üstüne oturduğu kişiyi incitmekten mi, yoksa kazara üstüne oturduğu kişinin kendisini incitmeye kalkacağından mı korkuyordu acaba?</p>

  <p>Aslında konuya biraz daha ayrıntılı bir bakış atıldığında, ikinci ihtimal konusunda şimdilik endişelenmesine gerek olmadığı görülebiliyordu. Üstüne oturduğu her kimse baygındı ve bu durum muhtemelen onun neden yerde öylece yattığını açıklıyordu. Bununla birlikte nefes alış verişi düzenliydi. Arthur nabzını yokladı. O da düzgündü.</p>

  <p>Bir yanına dönmüş ve hafifçe kıvrılmış olarak yatıyordu. Arthur birine ilk yardım uygulamayalı öylesine uzun bir süre olmuş ve bunu yaptığı yer öylesine uzakta kalmıştı ki şimdi ne yapması gerektiğini gerçekten de hatırlamıyordu. Sonra yapılacak ilk şeyin üzerinde bir ilk yardım çantası bulundurmak olduğu aklına geldi. Kahretsin.</p>

  <p>Adamı sırtüstü çevirmeli mi, yoksa çevirmemeli miydi? Ya kırık kemikleri varsa? Ya dilini yutmuşsa? Ya onu mahkemeye verirse? Her şeyden önce, bu adam kimdi?</p>

  <p>Tam da o anda baygın adam inledi ve olduğu yerde döndü.</p>

  <p>Arthur, acaba diyordu.</p>

  <p>Adama baktı.</p>

  <p>Bir daha baktı.</p>

  <p>Bir daha baktı, yalnızca kesinlikle emin olmak için.</p>

  <p>Az önce, kendisini daha kötü hissedemeyeceğini düşünmesine rağmen korkunç bir çöküntü daha yaşadı.</p>

  <p>Yerdeki şekil yeniden inledi ve yavaşça gözlerini açtı. Gözlerini Arthur’un üstünde odaklayabilmesi için bir süre geçti, ardından gözlerini kırpıştırdı ve kaskatı kesildi.</p>

  <p>“Sen!” dedi Ford Prefect.</p>

  <p>“Sen!” dedi Arthur Dent.</p>

  <p>Ford yeniden inledi.</p>

  <p>“Bu sefer neyin açıklanmasını istiyorsun?” dedi ve bir tür umutsuzluk içinde gözlerini kapattı.</p>

  <div>
    <br />
  </div>

  <p class="p1" style="text-align: center;"><img alt="orta" src="../Images/orta.jpg" /></p>

  <div>
    <br />
  </div>

  <p>Beş dakika sonra oturmuş, başının kenarındaki koca şişliği ovuşturuyordu.</p>

  <p>“O lanet olası kadın kimdi?” diye sordu. “Niye etrafımız sincaplarla sarılı ve bizden ne istiyorlar?”</p>

  <p>“Gece boyunca sincaplar beni rahat bırakmadı,” dedi Arthur. “Bana durmadan dergiler ve bir şeyler vermeye çalıştılar.”</p>

  <p>Ford kaşlarını çattı. “Sahi mi?” dedi.</p>

  <p>“Ve paçavralar.”</p>

  <p>Ford düşündü.</p>

  <p>“Ha,” dedi. “Burası senin geminin düştüğü yere yakın olmasın?”</p>

  <p>"Evet,” dedi Arthur, biraz gergin bir sesle.</p>

  <p>“Muhtemelen bu yüzdendir. Arada olur. Geminin kabin robotları yok oldu, ama onları kontrol eden siberbeyinler yaşıyor ve yerel yabani yaşama zarar vermeye başlamışlar. Bütün bir ekolojik sistemi, gelip geçene sıcak havlu ve içecek bir şeylerin sunulduğu, işe yaramaz bir hizmet endüstrisine dönüştürebilirler. Buna karşı bir kanun çıkarılmalı. Muhtemelen vardır zaten. Ama muhtemelen de böyle bir kanun olmasına karşı başka bir kanun daha vardır, ki herkes bundan faydalanıp iş yapsın. Hey be. Ne diyordun?”</p>

  <p>“Dedim ki, o kadın benim kızım.”</p>

  <p>Ford kafasını ovuşturmayı bıraktı.</p>

  <p>“Şunu bir kere daha söyle bakayım.”</p>

  <p>“Dedim ki,” dedi Arthur, hafiften diklenerek, “o kadın benim kızım.”</p>

  <p>“Bir kızın olduğunu,” dedi Ford, “bilmiyordum.”</p>

  <p>“Şey, benim hakkımda bilmediğin birçok şey var sanırım,” dedi Arthur. “Anlaşılan benim de kendim hakkında bilmediğim birçok şey olmalı.”</p>

  <p>“Bak, bak, bak. Ne zaman oldu bu?”</p>

  <p>“Pek emin değilim.”</p>

  <p>“Bu kulağa daha aşina geliyor,” dedi Ford. “İşin içinde bir anne var mı?”</p>

  <p>“Trillian.”</p>

  <p>“<i>Trillian</i>? Hiç aklıma gelmezdi ...”</p>

  <p>“Hayır. Bak, bu biraz utanç verici bir durum.”</p>

  <p>“Bir keresinde bana bir çocuğu olduğundan bahsetmişti, ama yalnızca laf arasında. Onunla zaman zaman görüşüyorum. Çocukla birlikte hiç görmemiştim.”</p>

  <p>Arthur hiçbir şey söylemedi.</p>

  <p>Ford bir tür sersemlik içinde yeniden başının kenarını ovuşturmaya başladı.</p>

  <p>“Onun <i>senin</i> kızın olduğuna <i>emin</i> misin?”</p>

  <p>“Bana görüşmeyeli neler olduğunu anlat.”</p>

  <p>“Uuuu. Uzun hikâye. Buraya senin elinle kendime gönderdiğim paketi almaya geliyordum ...”</p>

  <p>“Peki, neyin nesi bu paket?”</p>

  <p>“Hayal edilemeyecek kadar tehlikeli bir şey olabileceğini düşünüyorum.”</p>

  <p>“Sen de onu <i>bana</i> gönderdin, öyle mi?”</p>

  <p>“Düşünebileceğim en emin yere. Senin tam anlamıyla sıkıcı biri olarak onu açmaya bile kalkışmayacağına güvenebileceğimi düşündüm. Her neyse, gece geldiğim için köyün yerini bulamadım. Elimdeki basit bilgilerle seyrediyordum. Hiçbir sinyal falan da yoktu. Anlaşılan burada sinyal gibi şeyler kullanmıyorsunuz.”</p>

  <p>“Burayı onun için seviyorum.”</p>

  <p>“Sonra senin eski Rehber’inden zayıf bir sinyal saptadım ve ben de onu temel alarak iniş yaptım, böylece sana ulaşabileceğimi düşünmüştüm. Ormanlık bir yere indiğimi fark ettim. Ne olup bittiğini anlayamadım. Dışarı çıktığımda o kadını gördüm. Selamlaşmak için yanına gidiyordum ki birden o şeyin onda olduğunu gördüm!”</p>

  <p>“Neyin?”</p>

  <p>“Sana gönderdiğim şeyin! Yeni <i>Rehberi</i> Kuş! Onu güvenli bir şekilde saklaman gerekiyordu, salak herif. Ama o şey tam şurada, kadının omzunun üstünde duruyordu. Ona doğru koştuğumda bir taş parçasıyla bana vurdu.”</p>

  <p>“Anlıyorum,” dedi Arthur. “Sen ne yaptın?”</p>

  <p>“Ne yapacaktım, düştüm tabii. Fena halde canım yanmıştı. Kız ve kuş gemime doğru ilerlediler. Dikkatini çekerim gemim derken bir RW6’dan bahsediyorum.”</p>

  <p>“Bir ne?”</p>

  <p>“Bir RW6, Zark aşkına! Şu sıralar kredi kartımla <i>Rehber</i>’in ana bilgisayarı arasında çok iyi bir ilişki var. Arthur, bu gemiye inanamazsın, öyle ...”</p>

  <p>“O halde senin şu RW6 dediğin şey bir uzaygemisi, öyle mi?”</p>

  <p>“<i>Evetl</i> O bir - oh, boş ver. Bak, Arthur, lütfen bir şeylerle ilgilen artık, olur mu? Hiç olmazsa bir katalog falan al. Neyse, o noktada çok endişelenmiştim ve sanırım neredeyse kendimden geçmek üzereydim. Dizlerimin üzerine çökmüştüm ve oluk gibi kan kaybediyordum. Bu yüzden aklıma gelen tek şeyi yapıp ona yalvardım. Dedim ki, lütfen, Zark aşkına, gemimi alma. Beni böyle ilkel, Zark’ın cezası bir ormanda beş parasız, doktorsuz ve kafamda bir yarayla bırakma. Başım ciddi bir belaya girebilirdi, onunki de.”</p>

  <p>“Peki o ne dedi?”</p>

  <p>“Elindeki taşla başıma bir daha vurdu.”</p>

  <p>“Onun, benim kızım olduğuna kesinlikle eminim artık.”</p>

  <p>“Tatlı çocuk.”</p>

  <p>“Onu tanıman gerek,” dedi Arthur.</p>

  <p>“O zaman daha cana yakın oluyor, değil mi?”</p>

  <p>“Hayır,” dedi Arthur, “ama insan başını ne zaman eğmesi gerektiği konusunda tecrübe sahibi oluyor.”</p>

  <p>Ford başını dik tutup çevresini net bir şekilde görmeye çalıştı.</p>

  <p>Güneşin yükseldiği batı tarafında gökyüzü aydınlanmaya başlamıştı. Arthur gün doğuşunu özellikle görmeye pek hevesli değildi. Hatta böyle cehennemi bir geceden sonra son isteyeceği şey lanet olası bir günün başlangıcını ve güneşin zorla içeri dalışını seyretmekti.</p>

  <p>“Böyle bir yerde ne yapıyorsun sen, Arthur?” diye sorguladı.</p>

  <p>“Eee,” dedi Arthur, “genellikle sandviç yapıyorum.”</p>

  <p>“Ne?”</p>

  <p>“Muhtemelen küçük bir kabilenin sandviç ustasıyım ya da ustasıydım. Biraz utanç verici aslında. Buraya ilk geldiğimde, yani beni gezegenlerine düşen o süper yüksek teknoloji ürünü uzaygemisinin enkazı arasından kurtardıklarında bana çok iyi davrandılar, bu yüzden ben de onlara biraz yardım etmem gerektiğini düşündüm. Biliyorsun ben teknoloji kültüründen gelen, eğitimli bir insanım. Onlara bir iki şey gösterebilirim, diye düşünmüştüm. Elbette ki bunu beceremedim. İş uygulamaya gelince herhangi bir şeyin nasıl çalıştığına dair en ufak bir fikrimin olmadığını anladım. Video kayıt cihazlarını falan kastetmiyorum, onların nasıl çalıştığını kimse anlamaz zaten. Benim dediğim tükenmez kalem, artezyen kuyusu falan, öyle şeyler yani. En ufak bir fikrim bile yoktu. Onlara hiçbir şekilde yardımcı olamıyordum. Bir gün, üzgün ve sıkkınken kendime bir sandviç yaptım. Bu onları birdenbire müthiş heyecanlandırdı. Daha önce hiç sandviç görmemişlerdi. Hiçbir zaman akıllarına gelmemiş bir fikirdi ve rastlantıya bak ki ben de sandviç yapmaya bayılırım. Böylece işler gelişti.”</p>

  <p>“Sen de bundan <i>hoşlandın</i> öyle mi?”</p>

  <p>“Eee, evet, sanırım aslında bayağı hoşlandım. İyi bir bıçak takımına sahip olmak filan, böyle şeyler işte.”</p>

  <p>“Bir an için bile, bunun beynini kırıştıracak, onu patlatacak, afallatacak ve zıvanadan çıkaracak kadar sıkıcı bir iş olduğunu düşünmedin mi?”</p>

  <p>“Yani, eee, hayır. O kadar değil. Yani zıvanadan çıkaracak kadar değil.”</p>

  <p>“Garip. Ben öyle düşünürdüm.”</p>

  <p>“Şey, sanırım farklı bakış açılarımız var.”</p>

  <p>“Evet.”</p>

  <p>“Pikka kuşları gibi.”</p>

  <p>Ford, Arthur’un neden söz ettiğini bilmiyordu ve sormak için de kendini sıkıntıya sokamazdı. Bunun yerine şöyle dedi. “Peki, o halde bu kahrolası yerden nasıl kurtulacağız şimdi?”</p>

  <p>“Sanırım bunun en basit yolu vadiden aşağıya doğru gidip düzlüğe inmek, bu bir saat kadar alır herhalde, sonra oradan yürümeye devam etmek. Geldiğim yoldan geri dönebileceğimi sanmıyorum.”</p>

  <p>“Oradan <i>nereye</i> yürümeye devam edeceğiz?”</p>

  <p>“Tekrar köye herhalde.” Arthur oldukça mutsuz bir halde iç çekti.</p>

  <p>“Hiçbir lanet olası köye gitmek istemiyorum!” diye terslendi Ford. “Buradan gitmek zorundayız!”</p>

  <p>"Nereye? Nasıl?”</p>

  <p>“Ben nereden bileyim. Sen söyle, burada yaşayan sensin! Bu Zark’ın belası gezegenden bir çıkış yolu olması gerekiyor.”</p>

  <p>“Bilmiyorum. Her zaman nasıl yapıyorsun? Oturup bir geminin geçmesini bekliyorsun herhalde.”</p>

  <p>“Ya, öyle mi? Peki Zark’ın bile unuttuğu bu küçük pire yatağına son zamanlarda kaç gemi uğradı acaba?”</p>

  <p>“Eee, birkaç yıl önce yanlışlıkla buraya düşen benimki vardı. Sonra, eee, Trillian’ın ki, sonra paketi getiren, şimdi de seninki ve ...”</p>

  <p>“Evet, anladım, ama bu bildiklerimiz <i>dışında</i>?”</p>

  <p>“Yani, eee, sanırım pek olmuyor. Bildiğim kadarıyla yani. Buralar oldukça sakin.”</p>

  <p>Sanki yanıldığını göstermek istercesine, uzaklardan boğuk bir gökgürültüsü duyuldu.</p>

  <p>Ford korkuyla ayağa fırladı ve sanki birisi kocaman bir ciğer parçasını ufuk boyunca bir baştan öbür başa sürüklemişçesine gökyüzünü tuhaf bir renge boyamış, zayıf ve acı içindeki şafak ışığının altında volta atmaya başladı.</p>

  <p>“Bunun ne kadar önemli olduğunu anlamıyorsun değil mi?” dedi.</p>

  <p>“Neyi? Yani kızımın orada, Galakside tek başına olduğunu mu? Sen beni ne-”</p>

  <p>“Galaksi için daha sonra üzülebilir miyiz mümkünse?” dedi Ford. “Bu gerçekten de çok, ama çok ciddi. <i>Rehber</i> işgal edilmiş. Satılmış.”</p>

  <p>Arthur ayağa fırladı. “Ah, gerçekten de çok ciddiymiş,” diye haykırdı. “Lütfen bana şirketin en son yayım politikasını anlat! Son zamanlarda bunu nasıl merak ettiğimi anlatamam!”</p>

  <p>“Anlamıyorsun! Yepyeni bir <i>Rehber</i> var şimdi!”</p>

  <p>“Ah!” diye yeniden bağırdı Arthur. “Ah! Ah! Ah! Heyecandan dilim tutuldu! Adını bile duymadığım küresel bir kütlenin içinde beklerken sıkılacağım en heyecan verici uzaylimanlarının hangileri olduğunu öğrenmek için can atıyorum. Lütfen hemen şu anda <i>Rehber</i> satan bir dükkâna koşalım, n’olur?”</p>

  <p>Ford gözlerini kıstı.</p>

  <p>“Bu alaycı dediğiniz tarz olmalı, değil mi?”</p>

  <p>“Biliyor musun, öyle olmalı,” diye kükredi Arthur. “Konuşma tarzımın kenarlarından taşan şey, adına alaycılık denen çılgın küçük şey olabilir gerçekten de! Ford, berbat ve <i>kahrolası</i> bir gece geçirdim! Lütfen, bana, salyalarını akıtarak işkence edebilmek için asıl konuyla ilgisi olmayan başka hangi büyüleyici ayrıntıları anlatabileceğine karar vermeden önce bunu da dikkate alabilir misin acaba?”</p>

  <p>“Dinlenmeye çalış,” dedi Ford. “Benim düşünmem gerekiyor.”</p>

  <p>“Niye <i>düşünmen</i> gerekiyor ki? Yalnızca oturup dudaklarımızı kıpırdatsak olmuyor mu? Bir iki dakikalığına salyalarımızı akıtsak ve dilimizi sola doğru sarkıtsak olmaz mı? Buna dayanamıyorum, Ford! Bütün bu düşünmelere, işlere bir çözüm yolu bulmaya çalışmalara artık dayanamıyorum. Burada böylece durup bağırmaktan başka bir şey yapmadığımı düşünebilirsin, ama ...”</p>

  <p>“Aslında hiç aklıma gelmemişti.”</p>

  <p>“... ama ben çok ciddiyim! Ne anlamı var? Bir şey yaptığımız her sefer bunun sonuçlarının ne olacağını ya da aşağı yukarı ne olmasını istediğimizi bildiğimizi sanıyoruz. Bu yalnızca her zaman doğru olmamakla kalmıyor. Bu çılgınca, delice, aptalca ve zırvalayan şaşı böcekler kadar yanlış!”</p>

  <p>“Ben de aynen bunu demek istiyorum.”</p>

  <p>“Teşekkür ederim,” dedi Arthur, tekrar yerine otururken. “Ne?”</p>

  <p>“Geçici ters mühendislik.”</p>

  <p>Arthur ellerinin arasına aldığı başını, yavaşça sağa sola salladı.</p>

  <p>“Bana lanet olası geçici ters mühendislik midir nedir, her neyse onu anlatmanı önleyebilecek,” diye inledi, “insanca bir yol var mı acaba?”</p>

  <p>“Hayır,” dedi Ford, “çünkü kızın şu anda onun tam ortasında ve bu ölümcül ciddiyette bir şey.”</p>

  <p>Sustukları sırada yeniden gök gürledi.</p>

  <p>“Pekâlâ,” dedi Arthur. “Anlat.”</p>

  <p>“Yüksek bir binada bulunan bir ofisin penceresinden atlamıştım.”</p>

  <p>Bu Arthur’u neşelendirmişti.</p>

  <p>“Ya!” dedi. “Aynı şeyi neden bir kez daha yapmadın?”</p>

  <p>“Yaptım.”</p>

  <p>“Hımmm,” dedi Arthur, hayal kırıklığına uğramıştı. “Açıkça görülüyor ki hiçbir faydası olmamış.”</p>

  <p>“İlkinde, şaşırtıcı ve -bunu bütün alçakgönüllüğümle söylüyorum- muhteşem, hızlı ve parlak düşünme yeteneğim, zarif ayak hareketleri ve biraz da fedakârlık sayesinde kendimi kurtarmayı başardım.”</p>

  <p>“Fedakârlık neydi?”</p>

  <p>“Son derece sevdiğim ve bir eşini daha bulamayacağımı düşündüğüm bir çift ayakkabının tekini atmak zorunda kaldım.”</p>

  <p>“Bu niye fedakârlık olsun?”</p>

  <p>“Çünkü onlar benimdi!” dedi Ford kızarak.</p>

  <p>“Bence farklı değer yargılarına sahibiz.”</p>

  <p>“Öyle de olsa, benimki daha iyi.”</p>

  <p>“Bu senin ... aman, boş ver. Yani kendini bir kez zekice kurtarmış olduğun için mantıklı bir şekilde gidip yeniden atladın demek. Lütfen bana nedenini anlatma. İlle de bir şey anlatacaksan ne olduğunu anlat bari.”</p>

  <p>“Dosdoğru oradan geçmekte olan bir jetmobilin kokpitine düştüm. Aracın pilotu kısa bir süre önce, müzik setindeki parçayı değiştirmek isterken, kazayla fırlatma düğmesine basmıştı. Şimdi ben bile bunun özel olarak benim zekâmla ilgili olduğunu söyleyemem yani.”</p>

  <p>“Ya, bilmiyorum,” dedi Arthur bıkkınlıkla, “herhalde bir gece önce adamın arabasına gizlice girmiş ve pilotun en sevmediği parçayı ayarlamış ya da buna benzer bir şeyler yapmışsındır.”</p>

  <p>“Hayır, böyle olmadı,” dedi Ford.</p>

  <p>“Yalnızca şansımı deniyordum.”</p>

  <p>“Çok tuhaf, ama bunu bir <i>başkası</i> <i>yapmış.</i> İşte işin özü bu. Önemli olayları ve tesadüfleri yaratan zinciri ve dalları geriye doğru izlemen mümkün. Sonunda bunu yapanın yeni <i>Rehber</i> olduğu ortaya çıktı. Şu kuş.”</p>

  <p>“Hangi kuş?”</p>

  <p>“Sen onu görmedin mi?”</p>

  <p>“Hayır.”</p>

  <p>“Ha. O küçük ve ölümcül bir şey. Güzel görünüşlü, büyük büyük laflar ediyor ve istediği zaman dalga boylarıyla istediği gibi oynayabiliyor.”</p>

  <p>“Bu da ne demek?”</p>

  <p>“Geçici ters mühendislik.”</p>

  <p>“Ha,” dedi Arthur, “ha, evet.”</p>

  <p>“Esas soru şu, <i>kuş bunu gerçekte kimin için yapıyor</i>?”</p>

  <p>“Aslında cebimde bir sandviç var,” dedi Arthur, lafını keserek. “Bir parça ister miydin?”</p>

  <p>“Evet. Olur.”</p>

  <p>“Korkarım biraz ezilmiş ve ıslak ama.”</p>

  <p>“Boş ver.”</p>

  <p>Bir süre sessizce sandviçlerini çiğnediler.</p>

  <p>“Aslında bayağı lezzetli,” dedi Ford. “İçindeki et ne?”</p>

  <p>“Bütünüyle Normal Hayvan.”</p>

  <p>“Daha önce hiç duymamıştım. Her neyse, esas soru," diye devam etti Ford, “kuş bu işi gerçekte kimin için yapıyor? Bu işte dönen gerçek dolap ne?”</p>

  <p>“Mımmm,” dedi Arthur bir yandan yerken.</p>

  <p>“Kuşu bulduğumda,” diye devam etti Ford, “ki bu kendi başına ilginç bir dizi rastlantı sonucu oldu, o vakte kadar gördüğüm en muhteşem çokboyutlu havai fişek gösterisini sergiledi benim için. Sonra hizmetlerini benim evrenimde de sunacağını bildirdi. Ben teşekkürler, ama istemem dedim. O istesem de istemesem de bunu yapacağını söyledi. Ben de dene bakalım dedim. O da deneyeceğini söyledi ve aslında bunu çoktan yapmıştı. Ben de görürüz bakalım dedim. O da göreceğiz dedi. İşte o zaman onu paketleyip oradan çıkarmam gerektiğine karar verdim. Sonuç olarak da güvenlik nedeniyle onu sana postaladım.”</p>

  <p>“Ya, öyle mi? Kimin güvenliği?”</p>

  <p>“Kafanı buna yorma. Sonra, öyle ya da böyle tekrar pencereden atlamamın daha uygun olacağına karar verdim, zaten başka seçeneğim de yoktu. Şansıma jetmobil oradaydı, yoksa yine hızlı ve parlak düşünme yeteneğime, çevikliğime ve belki de ayakkabımın diğer tekine güvenmek zorunda kalacak ya da bunların hiçbiri işe yaramazsa yere çakılma seçeneğimi kullanmak zorunda kalacaktım. Ama aracın orada hazır bulunması, ben istesem de istemesem de <i>Rehber</i>’in benim için çalışmakta olduğunu gösteriyordu ve bu son derece endişe vericiydi.”</p>

  <p>“Niçin?”</p>

  <p>“Çünkü eğer <i>Rehber</i> sendeyse, onun senin için çalıştığını düşünürsün. O andan sonra işler benim için tereyağından kıl çeker gibi tıkır tıkır gitti, ta ki o taşlı sarsağa rastlayana kadar, sonra bam, ben tarih oldum. Devreden çıktım.”</p>

  <p>“Kızımdan mı bahsediyorsun?”</p>

  <p>“Bahsedebileceğim en kibar şekilde. O şimdi kendisi için her şeyin fevkalade gittiğini düşünecek olan zincirdeki ikinci kişi. Elindeki taş parçasıyla kimin kafasına vurursa vursun, onun için işler hep yolunda gidecek, ta ki yapması gereken işi yapana kadar. Sonra onun için de her şey bitecek. İşte geçici ters mühendislik bu ve görünen o ki neyin ortalığa serbest bırakıldığını henüz hiç kimse anlayamadı.”</p>

  <p>“Benim gibi yani.”</p>

  <p>“Ne? Öf, uyan artık Arthur. Bak, yeniden anlatmaya çalışayım. Yeni <i>Rehber</i> araştırma laboratuvarlarından çıktı. Yapımında şu yeni teknoloji olan Süzülmemiş Algılama tekniğinden yararlanıldı. Peki, bunun ne demek olduğunu biliyor musun?”</p>

  <p>“Bak, Bob aşkına, ben uzun süredir sandviçten başka bir şey yapmıyorum!”</p>

  <p>“Bob da kim?”</p>

  <p>“Boş ver. Sen yalnızca devam et.”</p>

  <p>“Süzülmemiş Algılama, her şeyin algılanması demek. Bunu anlayabiliyor musun? <i>Ben</i> her şeyi algılayamam. Sen her şeyi algılayamazsın. Bizim süzgeçlerimiz vardır. Yeni Rehber’in duyu süzgeci yok. O her <i>şeyi</i> algılıyor. Bu karmaşık bir teknolojik kavram değildir. Yalnızca bir parçayı dışarıda bırakma meselesi. Anlayabiliyor musun?”</p>

  <p>“Anladım dersem, bana aldırmadan devam etmen mümkün olur.”</p>

  <p>“Tamam. Şimdi, kuş olası her Evreni algılayabildiği için olası her Evrende de mevcut demektir. Tamam mı?”</p>

  <p>“E ... v ... e ... e ... t. Gibi.”</p>

  <p>“Şimdi şöyle bir şey oluyor, pazarlama ve muhasebe bölümünde çalışan ensesi kalınlar, ah, kulağa hoş geliyor, bu bizim ondan bir tane yapıp sonra sayısız defa satabileceğimiz anlamına gelmez mi diyorlar. Bana öyle gözlerini kırpıştırarak bakma Arthur, muhasebeciler tıpkı böyle <i>düşünür</i>.”</p>

  <p>“Epeyi akıllıca, öyle değil mi?”</p>

  <p>“Hayır! Bu muhteşem bir şekilde <i>salakça.</i> Bak. Cihaz yalnızca küçük bir <i>Rehber.</i> Epeyi zekice tasarlanmış bir siberteknolojiye sahip, ama Süzülmemiş Algılama özelliği olduğu için yaptığı en küçük hareket bir virüsün gücüne sahip. Bütün uzaya, zamana ve milyonlarca başka boyuta yayılabiliyor. Herhangi bir şeye, senin ve benim içinde hareket ettiğimiz evrende herhangi bir yere odaklanabilir. Gücü çift yönlü. Bir bilgisayar programı düşün. Bir yerde anahtar bir emir var ve bunun dışında her şey kendi kendisini çağıran fonksiyonlardan ya da sonsuz bir adres alanı içinde sürekli ilerleyen köşeli parantezlerden ibaret. Parantezler çökünce ne olur? Bunun en son “sonu” nerededir? Bunlar senin için bir anlam ifade ediyor mu? Arthur?”</p>

  <p>“Affedersin, bir an dalmışım. Evrenle ilgili bir şeyden bahsediyordun, değil mi?”</p>

  <p>“Evet, evrenle ilgili bir şeydi,” dedi Ford, bıkkın bir sesle. Tekrar yere oturdu.</p>

  <p>“Pekâlâ,” dedi. “Şöyle düşün. <i>Rehber</i>’in ofisinde kimi gördüm biliyor musun? Vogonları. Ah. Sonunda anlayabildiğin bir sözcük kullandığımı görüyorum.”</p>

  <p>Arthur birden ayağa fırlamıştı.</p>

  <p>“Bu gürültü,” dedi.</p>

  <p>“Ne gürültüsü?”</p>

  <p>“Gökgürültüsü.”</p>

  <p>“Ne olmuş ona?”</p>

  <p>“Bu gökgürültüsü değil. Bu Bütünüyle Normal Hayvanların bahar göçü. Başlamış.”</p>

  <p>“Bahsedip durduğun bu hayvanlar da neyin nesi?”</p>

  <p>“Ben onlardan bahsedip durmuyorum. Sadece onların parçalarını sandviçlerime koyuyorum.”</p>

  <p>“Neden onlara Bütünüyle Normal Hayvanlar deniyor?”</p>

  <p>Arthur ona nedenini anlattı.</p>

  <p>Ford’un şaşkınlıktan fal taşı gibi açılmış gözlerini görme zevkini tatmak Arthur için pek sık rastlanan bir şey değildi.</p>
</body>
</html>
