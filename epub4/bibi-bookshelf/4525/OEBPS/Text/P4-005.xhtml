<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/SM.css" rel="stylesheet" type="text/css" />
</head>

<body>
  <h3>beş <img alt="SAG" src="../Images/SAG.jpg" /></h3>

  <p><i>Otostopçunun Galaksi Rehberi</i> güçlü bir kuruluştu. Hatta sözü öylesine geçerliydi ki bu gücün kötüye kullanılmasını önlemek amacıyla yayım kurulunun katı kurallar koyması zorunlu hale gelmişti. Bu kurallara göre, <i>Rehber</i> için çalışan hiçbir gezgin araştırmacı,</p>

  <div>
    <br />
  </div>

  <p>a) kendisine yapılan hizmetin karşılığını normal yollarla ödeme yapmak için gerçek bir girişimde bulunmadıkça,</p>

  <p>b) hayatı tehlikede olmadıkça,</p>

  <p>c) gerçekten istemedikçe,</p>

  <div>
    <br />
  </div>

  <p class="p1">yapacağı herhangi bir editoryal iltimas karşılığında herhangi bir hizmet, indirim ya da ayrıcalıklı işlem kabul etme hakkına sahip değildi.</p>

  <p>Üçüncü şıkkı uygulamak her zaman editöre de pay vermeyi içerdiği için Ford daima ilk iki kuralı kullanmayı tercih etmişti.</p>

  <p>Canlı adımlarla yürüyerek caddeye çıktı.</p>

  <p>Hava boğucuydu, ama o bu durumdan hoşlanıyordu, çünkü bu boğucu hava şehir havasıydı ve hoş olmayan, ama heyecan verici kokuların yanı sıra tehlikeli müzikler ve polis ekiplerinin uzaklardan gelen çatışma sesleriyle de doluydu.</p>

  <p>Sırt çantasını izni olmaksızın kendisinden almaya kalkabilecek herhangi birinin kafasına -oldukça basit bir kaydırma hareketiyle çıkarıp- kolayca indirebileceği bir şekilde taşımaktaydı. Sahip olduğu her şey bu çantanın içindeydi ve şu anda sahip olduğu pek fazla bir şey de yoktu.</p>

  <p>Bir limuzin, yanan çöp yığınlarının arasından kurtularak caddeden aşağıya hızla ilerledi ve yaşlı bir yük hayvanını korkuttu, ürken hayvan cıyaklayıp yolundan çıktı ve tökezleyerek, şifalı otlar satan bir dükkânın vitrinine yaslanınca çığlık çığlığa öten bir alarmı harekete geçirdi, caddeden aşağı sendeleyerek ilerlemeye devam etti ve nihayet beslenip fotoğrafını çekeceklerini bildiği bir börekçi dükkânının merdivenlerine doğru yuvarlanma numarası yaptı.</p>

  <p>Ford kuzeye doğru yürüyordu. Büyük olasılıkla uzaylimanına doğru gitmekte olduğunu düşündü, ama bunu biraz önce düşünmüştü. Kentin, insanların planlarının sık sık ani değişikliklere uğradığı bir kesiminden geçmekte olduğunu biliyordu.</p>

  <p>“İyi vakit geçirmek ister miydin?” dedi bir ses, bir kapı aralığından.</p>

  <p>“Şu sırada zaten iyi vakit geçirdiğimi söyleyebilirim,” dedi Ford, “Teşekkürler.”</p>

  <p>“Zengin misin?” diye sordu bir başka ses.</p>

  <p>Bu soru Ford’u güldürdü.</p>

  <p>Döndü ve kollarını iki yana açarak dikildi. “Zengin <i>görünüyor muyum?</i>” diye sordu.</p>

  <p>“Bilmem,” dedi kız. “Belki, belki de görünmüyorsun. Belki zengin olacaksın. Zenginlere çok özel bir hizmet sunuyorum...”</p>

  <p>“Ya, öyle mi?” dedi Ford, ilgilenerek, ama tedbiri elden bırakmadan. “Neymiş bu hizmet?”</p>

  <p>“Onlara zengin olmanın kabul edilebilir bir şey olduğunu söylüyorum.”</p>

  <p>Başlarının üzerindeki pencereden bir silah sesi geldi, arka arkaya üç kez notayı yanlış çalan bir bas gitarcı vurulmuştu, ama Han Dold City’de bas gitarcıların bini bir paraydı.</p>

  <p>Ford durdu ve karanlık kapıya doğru baktı.</p>

  <p>“Ne yapıyorum dedin?” diye sordu.</p>

  <p>Kız güldü ve gölgeden dışarı doğru küçük bir adım attı. Uzun boyluydu ve yapıldığında epey etkili bir numara olan ölçülü bir utangaçlığı vardı.</p>

  <p>“Bu benim büyük numaram,” dedi kız. “Sosyal Ekonomi konusunda mastırım var ve çok ikna edici olabilirim. İnsanlar bundan çok hoşlanıyor. Özellikle de bu şehirdeki insanlar.”</p>

  <p>“Goosnargh,” dedi Ford Prefect; Betelgeuse dilinde özel bir sözcüktü bu ve Ford bu sözcüğü bir şey söylemesi gerektiğini bildiği, ama ne söyleyeceğini kestiremediği zamanlarda kullanırdı.</p>

  <p>Basamaklardan birine oturdu, çantasından bir şişe Janx İçkisi ve bir havlu çıkardı. Şişeyi açtı ve havluyla şişenin ağzını sildi, ama bu hareketin Ford’un yapmak istediğinin tam tersi bir etkisi oldu; havlu şişenin ağzını temizleyeceğine, Janx İçkisi havlunun kokulu bölümlerinde zamanla karmaşık ve aydınlanmış bir uygarlık oluşturmuş milyonlarca mikrobu bir anda yok ediverdi.</p>

  <p>“Biraz ister misin?” dedi, bir yudum içtikten sonra.</p>

  <p>Kız omuzlarını silkti ve uzatılan şişeyi aldı.</p>

  <p>Yan sokaktan yükselen hırsız alarmlarının yaygarasını dinleyerek bir süre huzur içinde oturdular.</p>

  <p>“Rastlantıya bak ki bana ödenmesi gereken bir sürü para var,” dedi Ford, “yani, onları alabilirsem, o zaman gelip seni görebilir miyim?”</p>

  <p>“Elbette, ben buralarda olacağım,” dedi kız. “Peki ne kadar alacağın var?”</p>

  <p>“Onbeş yıllık bir ödeme.”</p>

  <p>“Ne için?”</p>

  <p>“İki sözcük yazmak için.”</p>

  <p>“Zarquon,” dedi kız. “Peki, hangisi daha çok zaman aldı?”</p>

  <p>“Birincisini. İkinci sözcük ilkini yazdıktan hemen sonra, yani öğle yemeğinden sonra bir akşam üzeri aklıma geliverdi.”</p>

  <p>Üzerlerindeki pencerelerden birinden fırlatılan kocaman bir elektronik davul seti önlerindeki caddeye düşüp parçalandı.</p>

  <p>Kısa bir süre sonra yan sokaktaki hırsız alarmlarının bir kısmının bir polis ekibi tarafından, başka bir polis ekibini pusuya düşürmek amacıyla kasten harekete geçirildiği ortaya çıktı. Çığlık çığlığa öten sirenleriyle bölgede toplanan arabalar, az sonra şehrin dağ gibi yükselen gökdelenleri arasından gürültüyle ortaya çıkan helikopterler tarafından avlanıverdiler.</p>

  <p>“Aslında,” dedi Ford, bu patırtıda sesini duyurmak için bağırarak, “tam da böyle oldu sayılmaz. Ben daha çok sözcük yazmıştım, ama onlar kısalttılar.”</p>

  <p>Çantasından <i>Rehber</i>’ini çıkardı.</p>

  <p>“Sonra da gezegen yıkılıp yok edildi,” diye bağırdı. “Gerçekten de çalışmama değmiş, değil mi? Ama onlar bana yine de borçlular.”</p>

  <p>“Sen bu şey için mi çalışıyorsun?” diye avazı çıktığı kadar bağırarak sordu kız.</p>

  <p>“Evet.”</p>

  <p>“Esaslı iş.”</p>

  <p>“Yazdıklarımı görmek ister misin?” diye bağırdı Ford. “Silinmeden önce yani? Yeni düzeltmelerin bu gece internette yayınlanması gerekiyor. Üzerinde tam onbeş yıl geçirdiğim gezegenin yıkılıp yok edildiğini bu vakte kadar birileri duymuş olmalı artık. Son birkaç düzeltmede fark etmemişlerdi, ama sonsuza kadar dikkatlerinden kaçamaz ya.”</p>

  <p>“Konuşmak giderek imkânsızlaşıyor, öyle değil mi?”</p>

  <p>“Ne?”</p>

  <p>Kız omuzlarını silkti ve yukarıyı işaret etti.</p>

  <p>Şimdi hemen tepelerinde, üst kattaki rock grubuyla çatışma halinde olduğu anlaşılan bir helikopter vardı. Binadan dumanlar tütmekteydi. Camdan dışarı fırlamış bir ses mühendisi aşağı düşmemek için parmak uçlarıyla pencereye tutunmuştu ve çıldırmış bir gitarist de alev alev yanan bir gitarla onun parmaklarına vurmakla meşguldü. Helikopterse hepsine birden ateş ediyordu.</p>

  <p>“Buradan uzaklaşabilir miyiz?”</p>

  <p>Gürültüden uzaklaşarak caddede dolaşmaya başladılar. Onlar için köhne mahallelerin sorunları hakkında ufak bir oyun sergilemeye çalışan bir sokak tiyatrosu grubuna rastladılar. Ama tiyatrocular daha sonra oyundan vazgeçip son zamanlarda bir yük hayvanının dadandığı ufak bir börekçi dükkânına girdiler.</p>

  <p>Bütün bu süre içinde Ford, <i>Rehber</i>’in arayüz panelini kurcalamakla meşguldü. Bir sokak arasına daldılar. <i>Rehber’</i>in ekranında bilgiler akmaya başlayınca Ford bir çöp tenekesinin üzerine çömeldi.</p>

  <p>Kendi yazdığı maddeyi buldu.</p>

  <p>“<i>Yerküre: Çoğunlukla zararsız-</i>”</p>

  <p>Ekran sistemden gelen mesajlarla neredeyse anında doldu.</p>

  <p>“İşte geliyor,” dedi Ford.</p>

  <p>“<i>Lütfen bekleyin,</i>” diyordu mesajlar. “<i>Kayıtlar, Etha-altı iletişim ağı üzerinden düzeltilmektedir. Sistemin indirilişi on saniye içinde tamamlanacaktır.</i>”</p>

  <p>Sokağın diğer ucundan çelik grisi bir limuzin sessizce geçti.</p>

  <p>“Hey bana bak,” dedi kız, “sana ödeme yapacak olurlarsa gelip beni ararsın. Ben çalışan bir kızım ve sokakta bana ihtiyacı olan insanlar var. Artık gitmem gerekiyor.”</p>

  <p>Ford’un yarım yamalak itirazlarını duymaztan geldi ve onu, reddedilmiş bir halde çöp tenekesinin üzerinde otururken bırakıp gitti. Ford çalışma hayatının önemli bir bölümünün elektronik olarak silinip havaya karışmasını seyretmeye hazırlanıyordu.</p>

  <p>Sokakta işler biraz yatışmıştı. Polis çatışması şehrin diğer bölgelerine kaymış, rock grubunun hayatta kalan birkaç üyesi müzik konusunda farklı görüşleri olduğunu kabul etmiş ve müzik hayatlarına tek başlarına devam etme kararı almışlardı. Sokak tiyatrosu grubu börekçi dükkânından yük hayvanıyla birlikte dışarı çıktı; hayvana, onu saygı göreceği bir bara götüreceklerini söylüyorlardı. Az ilerideyse çelik grisi bir limuzin kaldırımın kenarına sessizce park etmiş bekliyordu.</p>

  <p>Kız aceleyle ona doğru yürüdü.</p>

  <div>
    <br />
  </div>

  <p class="p1" style="text-align: center;"><img alt="orta" src="../Images/orta.jpg" /></p>

  <div>
    <br />
  </div>

  <p>Kızın arkasındaki sokağın karanlığı içinde Ford Prefect’in yüzü yanıp sönen yeşil bir ışıkla aydınlanırken, gözleri şaşkınlıktan fal taşı gibi açılmıştı.</p>

  <p>Çünkü silinmiş, kapatılmış bir kayıt bulacağını sanırken ekrana veriler akmaya başlamıştı - metinler, çizelgeler, rakamlar, görüntüler, Avustralya kumsallarındaki sörfçülerin dokunaklı tanımları, Yunan adalarının yoğurdu, Los Angeles’da kaçınılması gereken restoranlar, İstanbul’da dikkatli olunması gereken döviz kurları, Londra’da sakınılması gereken hava şartları ve her yerde gidilecek barlar. Böylesi bilgilerin sayfalar ve sayfalarcası. Hepsi oradaydı, yazdığı her şey.</p>

  <p>Olan bitenden hiçbir şey anlamadığı için kaşları gittikçe çatılarak bu bilgiler arasında ileri geri geziniyor, orada burada değişik bilgiler üzerinde duraklıyordu.</p>

  <div>
    <br />
  </div>

  <p>“<i>New York’a gelen Uzaylılar için ipuçları:</i></p>

  <p><i>Uzay aracınızı istediğiniz yere indirebilirsiniz. Central Park’a ya da herhangi bir yere.</i> Kimsenin <i>umrunda olmayacak, hatta fark etmeyeceklerdir bile.</i>”</p>

  <p>“<i>Hayatta kalabilmek için: Derhal bir taksi şoförü olarak iş bulmalısınız. Bir taksi şoförünün işi, taksi denen büyük sarı makineler içinde insanları istedikleri yere götürmektir. Makinenin nasıl çalıştırılacağını bilmiyorsanız, onların dilini konuşamıyorsanız, bölgenin coğrafyasından, hatta o bölgeyle ilgili en temel bilgilerden yoksunsanız ve başınızın üstünde büyük yeşil antenler taşıyorsanız bile endişelenmeyin. İnanın bana, bunlar dikkat çekmeden yaşayabilmenizin en iyi yolu olacaktır.</i>”</p>

  <p>“<i>Eğer gerçekten garip bir vücuda sahipseniz bunu sokaklarda insanlara sergileyerek de para kazanabilirsiniz.</i>”</p>

  <p>“<i>Swulling, Noxious ya da Nausalia sistemlerinden gelen amfibik canlı türleri East River’dan özellikle hoşlanacaklardır. Bu nehrin yaşam verici leziz besleyiciler yönünden, şimdiye kadar laboratuvarlarda elde edilebilmiş olan en kuvvetli zehre sahip en ince yapışkan çamurdan bile daha zengin olduğu söylenmektedir.</i>”</p>

  <p>“<i>Eğlenmek için: İşin en önemli bölümü budur. Zevk merkezlerinize elektrik vermeden, bu şehirde daha fazla eğlenmeniz olanaksızdır ...</i>”</p>

  <div>
    <br />
  </div>

  <p>Ford, taş devrinden kalma korkunç “Kapalı” komutunun yerini alan eski moda “Erişimi Beklemeye Al”ın yerine konulan “Yürütüm Konumu Hazır" tuşuna hafifçe dokunarak devreyi kapattı.</p>

  <p>O, bu gezegenin tamamen yerle bir olduğunu kendi gözleriyle görmüş, hatta havanın ve ışığın cehennem misali yarılmasıyla neredeyse kör olmuştu; bir çekiç gibi vuran zıplayıp kükreyen toprağı ayaklarının altında hissetmiş ve sarı renkli iğrenç Vogon gemilerinden fışkıran enerjinin yarattığı gelgit dalgalarının pençesine bizzat kapılmıştı. Ve en sonunda, olası en son an olarak belirlediği an geçtikten beş saniye sonra, kendisi ve Arthur Dent atmosferin içinden bir maç yayını gibi ışınlanır ve yeniden biçimlenirken duyulan o hafif sallantılı iç bulantısını hissetmişti.</p>

  <p>Bu konuda yanılmış olmasına imkân yoktu, olamazdı. Yerküre kesinlikle yerle bir olmuştu. Kesinlikle, kesinlikle. Uzayın içinde buharlaşıp gitmişti.</p>

  <p>Ama işte buradaydı - <i>Rehber</i>’i yeniden çalıştırdı, yaptığı en şaşaalı ve karmaşık araştırma olmasıyla övündüğü İngiltere’de, Bournemouth, Dorset’de nasıl iyi vakit geçirilebileceğiyle ilgili kaydı hâlâ oradaydı. Ekrandaki bilgileri tekrar okudu ve tam bir şaşkınlık içinde başını sağa sola salladı.</p>

  <p>Birden sorunun cevabının ne olduğunu kavrayıverdi, cevap şuydu: çok garip bir şey olmaktaydı; ve eğer çok garip bir şey oluyorsa, diye düşündü, bunun bana olmasını isterim.</p>

  <p><i>Rehber</i>’i yeniden çantasına tıktı ve aceleyle tekrar caddeye çıktı.</p>

  <p>Yine kuzeye doğru yürümeye başladı ve kaldırımın kenarına park edilmiş çelik grisi bir limuzinin yanından geçerken yumuşak bir sesin şunları söylediğini duydu, “Tamam, tatlım, gerçekten sorun yok, bu konuda kendini iyi hissetmeyi öğrenmen gerekiyor. Ekonominin yapısına bir baksana ...”</p>

  <p>Ford sırıttı, şimdi alevler içinde olan bitişik binanın etrafında bir tur attı ve caddenin ortasında sahipsiz duran bir polis helikopteri buldu; içine daldı, kemerini bağladı, orta parmağını işaret parmağının üzerine kenetleyerek kendisine şans diledi ve hiç ustaca olmayan bir manevrayla hızla gökyüzüne doğru yükseldi.</p>

  <p>Şehrin ürkütücü kanyonlara benzeyen yüksek binalarının arasında çarpmamak için zigzaglar çizdi, onlardan kurtulmasının ardından şehrin üzerine yerleşmiş durumdaki kırmızı ve siyah duman bulutunun içinden hızla geçiyordu.</p>

  <p>On dakika sonra Ford Prefect’in bütün sirenleri öten ve seri ateş topları rastgele bulutları döven helikopteri, meydandaki vinç ayaklarıyla iniş ışıkları arasından geçerek devasa boyutlu, ürkmüş ve gürültücü bir sivrisinek gibi Han Dold Uzaylimanına inmişti.</p>

  <p>Ford fazlaca bir hasar vermediği helikopteri sistemden ayrılacak ilk gemide bulduğu bir adet birinci sınıf biletle takas etti ve geminin bedeni saran kocaman, lüks koltuklarından birine yerleşti.</p>

  <p>Bu eğlenceli olacak diye düşündü kendi kendine; o sırada gemi sessizce akıl ötesi uzaklıkları kat ederken kabin servisi doruk noktasına ulaşıyordu.</p>

  <p>Kabin görevlileri ne zaman bir şey ikram etmek için yanına süzülseler, Ford onları “Evet, lütfen,” diyerek cevapladı.</p>

  <p>Yerküre adlı gezegenle ilgili kaydı yeniden gözden geçirirken bir tür manik neşe içinde gülümsüyordu. Artık ilgilenebileceği, bitmemiş ve pek önemli bir işi vardı, hayat ona ansızın erişmesi gereken böyle ciddi bir hedef sunmuş olduğu için son derece memnundu.</p>

  <p>Birden Arthur Dent’in o anda nerede olduğunu ve bütün bunlardan haberi olup olmadığını merak etmek geldi aklına.</p>

  <div>
    <br />
  </div>

  <p class="p1" style="text-align: center;"><img alt="orta" src="../Images/orta.jpg" /></p>

  <div>
    <br />
  </div>

  <p>Arthur Dent, bin dörtyüz otuzyedi ışık yılı ötede bir Saab’ın içindeydi ve endişeliydi.</p>

  <p>Arkasındaki koltukta, içeri girerken kafasını kapıya çarpmasına yol açan bir kız oturmaktaydı. Kafasını çarpmasının sebebinin, bu kızın yıllardır gördüğü kendi türünden ilk dişi varlık olması mı, yoksa başka bir şey mi olduğunu bilemiyordu, ama kendini çok şaşkın, çok çok ... bu saçmalık, diye düşündü kendi kendine. Artık sakinleş, diye konuştu kendi kendisiyle. Senin, diye devam etti, toparlayabildiği en kararlı iç sesiyle, aklın başında değil. Galakside yüzbinlerce ışık yılı uzaktan henüz otostop yaptın, çok yorgunsun, kafan bir parça karışık ve son derece incinebilir durumdasın. Gevşe, paniğe kapılma ve derin derin nefes almaya yoğunlaş.</p>

  <p>Oturduğu yerde döndü.</p>

  <p>“Onun iyi olduğundan <i>emin</i> misiniz?” dedi yeniden.</p>

  <p>İnsanın kalp atışlarını hızlandıracak kadar güzel görünmesi dışında, bu kızın boyunu posunu, saçının tam rengini ve yaşını pek anlayamamıştı. Ona kendisiyle ilgili bir şey sorması da mümkün değildi, çünkü kız tamamen bilinçsiz durumdaydı ve çok üzücü bir şeydi.</p>

  <p>“Sadece uyuşturucunun etkisi altında,” diye omuzlarını silkti kızın erkek kardeşi, gözlerini önündeki yoldan ayırmadan.</p>

  <p>“Peki, bu normal mi yani?” diye panik içinde sordu Arthur.</p>

  <p>“Bana göre hava hoş,” dedi kardeşi.</p>

  <p>“Ya,” dedi Arthur. "Eee,” diye ekledi bir saniye düşündükten sonra.</p>

  <p>Sohbet şimdilik son derece kötü gidiyordu.</p>

  <p>Başlangıçtaki ilk selamlaşma faslının ardından o ve Russell birbirlerinden hiç hoşlanmadıklarını çabucak keşfetmişlerdi - bu harika kızın erkek kardeşinin adı Russell’dı ve bu isim Arthur’a hep iri yarı, sarı bıyıklı, saçları fönlü adamları hatırlatırdı, bu tip adamlar en ufak bir kışkırtmada kadife smokinler ve yakası fırfırlı gömlekler giymeye kalkışırlardı ve bunların bilardo maçlarıyla ilgili yorum yapmalarını engellemek yalnızca zor kullanarak mümkün olurdu.</p>

  <p>Russell iri yarı bir adamdı. Sarı bıyıkları vardı. Saçları bakımlı ve fönlüydü. Haksızlık etmemek adına -gerçi Arthur bunun bir beyin jimnastiği olması dışında haksızlık etmemek için bir gerekçe olduğunu düşünmüyordu- Arthur’un da oldukça nemrut göründüğü söylenebilirdi. Yüzbinlerce ışık yılı öteden gelen, üstelik bu yolculuğun büyük bölümünü başkalarının bagajlarında geçirmiş birinin sinirlerinin yıpranması çok normaldi ve Arthur’un sinirleri de azımsanmayacak ölçüde yıpranmıştı.</p>

  <p>“O bir canki değil,” dedi Russell ansızın, sanki arabada bulunan bir başkasının öyle olabileceğini düşünmüş gibiydi. “Sadece sakinleştiricinin etkisi altında."</p>

  <p>“Ama bu çok kötü,” dedi Arthur, tekrar ona bakmak için arkasına dönerek. Kız hafifçe kıpırdar gibi olmuş ve kafası yana kayarak omzuna düşmüştü. Yüzüne dökülen koyu renk saçları, onu gizliyordu.</p>

  <p>“Nesi var, hasta mı?"</p>

  <p>“Hayır,” dedi Russell, “abukluyor sadece.”</p>

  <p>“Ne,” dedi Arthur dehşet içinde.</p>

  <p>“Uçuşta, keçileri kaçırmış. Onu tekrar hastaneye götürüp bir daha denemelerini isteyeceğim. Kendisini hâlâ bir bostan kirpisi zannederken onu salıvermişler.”</p>

  <p>“<i>Bostan kirpisi mi</i>?”</p>

  <p>Russell köşeyi dönüp yolun onlara ait kısmının yarısını kaplayarak üzerlerine doğru gelen ve yoldan çıkmalarına sebep olan arabaya öfkeyle korna çaldı. Öfkelenince keyfi yerine gelir gibi olmuştu.</p>

  <p>“Tamam, bostan kirpisi sanmıyor olabilir," dedi sakinleştiğinde, “aslında öyle sanıyor olsaydı, onunla başa çıkmak daha kolay olabilirdi. Kendini kirpi sanan birinin eline bir ayna ile birkaç kirpi resmi verip konuyu düşünmesini ister ve kendini daha iyi hissettiğinde gelmesini söyleyebilirsin. Demek istediğim, bu tıp biliminin başa çıkabileceği bir şey olurdu, en azından. Ama görünüşe göre Fenny’ye bu da yetmedi.”</p>

  <p>“Fenny ...?”</p>

  <p>“Ona Noel için ne aldığımı biliyor musun?”</p>

  <p>“Şey, hayır.”</p>

  <p>“<i>Black Tıp Sözlüğü</i>.”</p>

  <p>“Güzel bir hediye.”</p>

  <p>“Ben de öyle düşündüm. İçinde binlerce hastalık var ve hepsi de alfabetik sıraya göre dizilmiş.”</p>

  <p>“Adının Fenny olduğunu söylediniz değil mi?”</p>

  <p>“Evet. İçinden birini seç dedim. Buradaki her şey tedavi edilebilir. Uygun ilaçlar tavsiye edilebilir. Ama hayır, onun ille farklı bir şey seçmesi gerekiyordu. Sırf hayatımızı berbat etmek için. Okulda da böyleydi o biliyor musun?”</p>

  <p>“Demek öyleydi ?”</p>

  <p>“Öyleydi. Hokey oynarken düşüp kimsenin adını bile duymadığı bir kemiğini kırmıştı.”</p>

  <p>“Bunun nasıl sinir bozucu bir şey olabileceğini anlıyorum,” dedi Arthur, kuşkulu bir tavırla. İsminin Fenny olduğunu öğrenince bir parça düş kırıklığına uğramıştı. Bu isim, Fenella ismini beğenmeyen, evde kalmış ve çirkin bir teyzenin seçeceği cinsten, oldukça aptal ve ruhsuz bir isimdi.</p>

  <p>“Anlayışlı olmadığımdan değil, ama az da olsa sinir bozucuydu. Aylarca topalladı.”</p>

  <p>Russell yavaşladı.</p>

  <p>“İneceğin kavşak burasıydı değil mi?”</p>

  <p>“Şey, hayır,” dedi Arthur, “benimki sekiz kilometre ileride. Sakıncası yoksa tabii.”</p>

  <p>“Tamam,” dedi Russell, aslında biraz sakıncası olduğunu belirten kısacık bir duraksamadan sonra ve yeniden hızlandı.</p>

  <p>Aslında Arthur’un ineceği kavşak gerçekten de orasıydı, ama daha uyanmadan bile zihninde böylesine yer eden bu kızla ilgili daha fazla şey öğrenmeden arabadan inmek istememişti. Bundan sonraki iki kavşaktan birinde de inebilirdi.</p>

  <p>Bir zamanlar evinin bulunduğu köye doğru ilerliyorlardı, ama orada neyle karşılaşacağını düşünürken tereddüt içindeydi. Tanıdık manzaralar karanlığın içinde birer hayalet gibi kayıp geçiyor, zihnin yalnızca çok çok normal şeylerle, beklenmedik bir ışık altında ve henüz onlarla karşılaşmaya hazır değilken karşılaşmasının yaratabileceği cinsten titremelere yol açıyordu.</p>

  <p>Kendi kişisel zaman ölçeğine göre, buradan ayrılıp yabancı güneşlerin yörüngesinde yaşamaya başlamasından şu ana dek sekiz yıl geçmiş olması gerekiyordu, ama burada geçen zamanın ne kadar olduğunu pek tahmin edemiyordu. Hele bu arada neler yaşanmış olabileceği iflas etmiş anlama yeteneğini iyice aşıyordu, çünkü bu gezegenin, yani evinin aslında şu anda burada olmaması gerekiyordu.</p>

  <p>Sekiz yıl önce bir öğlen vakti, bu gezegen yıkılıp yok edilmişti. O öğle vakti, sanki yerçekimi kanunu yerel bir kuraldan başka bir şey değilmiş ve ona uymamak yalnızca bir park cezasını gerektirirmiş gibi gökyüzünde asılıp kalmış olan kocaman sarı Vogon gemileri onu tamamen yerle bir etmişti.</p>

  <p>“Kuruntular,” dedi Russell.</p>

  <p>“Ne?” dedi Arthur, düşüncelerinden sıyrılarak.</p>

  <p>“Gerçek dünyada yaşadığı gibi bir kuruntudan muzdarip olduğunu söylüyor. Ona <i>zaten</i> gerçek dünyada yaşadığını anlatmaya çalışmanın hiç faydası yok, çünkü kuruntularının bu yüzden çok garip olduğunu söylüyor. Seni bilmem, ama ben bu tür konuşmaları çok yorucu buluyorum. Benim çözümüm ise ona haplarını verip bira içmeye kaçmak. Yani vakit öldürmenin de bir sınırı vardır, öyle değil mi?”</p>

  <p>Arthur kim bilir kaçıncı kez kaşlarını çattı.</p>

  <p>“Eee ...”</p>

  <p>“Üstüne bir de şu düşler ve kâbuslar meselesi. Doktorların da sürekli olarak onun beyin dalgalarında garip sıçramalar bulduklarını söylemeleri.”</p>

  <p>“Sıçramalar mı?”</p>

  <p>“Bu,” dedi Fenny.</p>

  <p>Arthur hızla arkasına döndüğünde kızın ansızın açılan, ama bomboş bakan gözleriyle karşılaştı. Kızın baktığı şey her neyse arabada değildi. Gözleri telaş içinde aşağı yukarı, sağa sola çevrildi, başını sertçe geriye attı, sonra da huzurlu bir uykuya daldı.</p>

  <p>“Ne dedi?” diye sordu Arthur, endişe içindeydi.</p>

  <p>“‘Bu’ dedi.”</p>

  <p>“Bu ne?”</p>

  <p>“Bu ne demek? Ne bok olduğunu ben nereden bileyim? Bu, bostan kirpisi, bu baca kovası, bu Don Alfonzo’nun cımbızı. Abukluyor, bunu söylediğimi sanıyorum.”</p>

  <p>“Pek aldırıyormuş gibi görünmüyorsun.” Arthur bunu mümkün olduğunca önemsiz bir şeymiş gibi söylemeye çalışmıştı, ama işe yaramadı.</p>

  <p>“Bana bak serseri ...”</p>

  <p>“Tamam, özür dilerim. Beni hiç ilgilendirmez. Öyle demek istememiştim,” dedi Arthur. “Ne kadar üzüldüğünüz her halinizden belli,” diye ekledi yalan söyleyerek. “Biliyorum ki, bu işi bir şekilde çözmek zorundasın. Lütfen kusuruma bakmayın. Atbaşlı Nebula’nın ta öbür tarafından geliyorum.”</p>

  <p>Öfkeyle pencereden dışarı bakmaya başladı.</p>

  <p>Sonsuza kadar hiçliğe gömüldüğünü sandığı evine döndüğü bu akşamda, kafasının içinde kendisine yer açmak için savaşan bütün duygular içinde, onu en çok zorlayanı, hakkında kendisine “bu” dediğinden başka bir şey bilmediği ve erkek kardeşini bir Vogona bile reva görmeyeceği bu garip kızla ilgili takıntısıydı.</p>

  <p>“Peki, eee, o sıçramalar neydi, şu sözünü ettiğin sıçramalar?” diye becerebildiği kadar hızla ilave etti.</p>

  <p>“Bana bak, bu benim kardeşim. Bütün bunları sana niye anlattığımı bile bilmiyorum.”</p>

  <p>“Tamam, özür dilerim. Belki de beni indirseniz daha iyi olacak. Burası ...”</p>

  <p>Arthur tam da böyle dediği anda bu işlemi yapmak imkânsızlaştı, çünkü yanlarından geçip gitmiş olan fırtına ansızın yeniden patlayıvermişti. Şimşekler gökyüzünü bir baştan bir başa kuşatıyor, sanki birileri Atlantik Okyanusuna benzer bir şeyi tepelerinden aşağı koca bir kovayla boca ediyordu.</p>

  <p>Russell bir küfür savurdu ve gökyüzü ağzına geleni yüksek sesle söylüyormuş gibi homurdanırken, birkaç saniye için tüm dikkatini direksiyona verdi. Kızgınlığını hemen gaza basıp hızına arttırarak üzerinde “McKenna - Dört Mevsim Nakliyat” yazan bir kamyonu sollayarak çıkardı. Yağmur yavaşlarken gerginlik de azalmıştı.</p>

  <p>“Her şey su deposunda buldukları o CIA ajanıyla başladı. Hatırlıyor musun, hani herkes birtakım sanrılar filan görmeye başlamıştı?”</p>

  <p>Arthur bir an için Atbaşlı Nebula’dan henüz geldiğini, bu ve buna bağlı çeşitli ve şaşırtıcı başka sebeplerden ötürü, son olaylardan biraz kopuk kaldığını tekrar belirtmeyi düşündü, ama sonra bunun yalnızca işleri daha da karıştıracağına karar verdi.</p>

  <p>“Hayır,” dedi.</p>

  <p>“Kardeşimin dağıttığı an, işte o andı. Bir yerlerde bir kafedeymiş. Ricksmanworth galiba. Aslında orada ne işi olduğunu bilmiyorum, ama dağıldığı yer orasıydı. Anlaşıldığı kadarıyla ayağa kalkmış, sakin bir tavırla, olağanüstü bir şey bulduğunu söylemiş, olduğu yerde biraz yalpalamış, sonra da yumurtalı bir sandviçin üstüne çığlık çığlığa yığılmış.”</p>

  <p>Arthur yüzünü buruşturdu. “Bunu duyduğuma çok üzüldüm,” dedi, biraz gergin bir şekilde.</p>

  <p>Russell bir tür huysuzluk homurtusu çıkardı.</p>

  <p>“Peki, o halde,” dedi parçaları bir araya getirmeye çalışarak, “CIA ajanı su deposunda ne yapıyordu?”</p>

  <p>“Batıp çıkıyordu tabii ki. Ölmüştü.”</p>

  <p>“Ama ne ...”</p>

  <p>“Haydi canım, mutlaka hatırlıyorsundur. Sanrıları yani. Herkes bunun bir tertip olduğunu ya da CIA’in uyuşturucu savaşlarıyla ilgili bir deney falan yaptığını söylemişti. Bir ülkeyi işgal etmek yerine o ülkede yaşayan herkese işgal altında olduklarını düşündürmenin daha ucuz ve daha etkili bir yöntem olduğunu öne süren uçuk bir kuram falan.”</p>

  <p>“Bunlar tam olarak ne tür sanrılardı...?” dedi Arthur oldukça kısık bir sesle.</p>

  <p>“Ne demek ne tür sanrılar? Büyük sarı gemilerle ilgili o söylentilerden bahsediyorum, herkesin çıldırdığı ve öleceğimizi söylediği zamanlardan. Sonra uyuşturucunun etkisi geçince, sanrılar da şıp diye kayboldu. CIA her şeyi inkâr etti ve bu da her şeyin doğru olduğunu kanıtladı.”</p>

  <p>Arthur’un başı biraz döner gibi oldu, sakinleşmek için eliyle bir yerlere tutundu ve tutunduğu şeyi sıkıca kavradı. Ağzı sanki söylemek istediği bir şey varmış gibi küçük hareketlerle hafifçe açılıp kapandı, ama hiçbir ses çıkaramadı.</p>

  <p>“Her şey bir yana,” diye devam etti Russell, “bu uyuşturucu her neyse Fenny’nin üzerindeki etkisi o kadar çabuk geçmedi. Ben CIA’yi dava etmekten yanaydım, ama bir avukat arkadaşım bana bunun elinde bir muzla akıl hastanesine saldırmaktan farksız olacağını söyledi, onun üzerine ...” Omuzlarını silkti ve sustu.</p>

  <p>“Vogonlar ...” diye cıyakladı Arthur. “Sarı gemiler ... <i>ortadan kayboldu</i> mu yani?”</p>

  <p>“Şey, tabii ki kayboldular, onlar yalnızca bir sanrıydı,” dedi Russell ve garip garip Arthur’a baktı. “Bunların hiçbirini hatırlamadığını mı söylemeye çalışıyorsun? Sen nerelerdeydin, Allah aşkına?”</p>

  <p>Bu Arthur için öylesine şaşırtıcı mükemmellikte bir soruydu ki bu şokla oturduğu yerden yarı yarıya fırladı.</p>

  <p>“Tanrım!!!” diye haykırdı Russell, aniden kaymaya başlayan arabayı kontrol etmek için savaşarak. Karşıdan gelen bir kamyonun altına girmekten son anda kurtulup çimenlik bankete çıktılar. Araba sarsılarak dururken, arka koltuktaki kız Russell’ın koltuğuna çarptı ve biçimsiz bir şekilde olduğu yere yığıldı.</p>

  <p>Arthur dehşet içinde oturduğu yerde döndü.</p>

  <p>“Bir şeyi yok ya?” dedi düşünmeden.</p>

  <p>Russell ellerini öfkeyle fönlü saçlarında gezdirdi. Sarı bıyıklarını çekiştirdi. Arthur’a döndü.</p>

  <p>“Rica etsem,” dedi, “şu el frenini bırakır mısın acaba?”</p>
</body>
</html>
