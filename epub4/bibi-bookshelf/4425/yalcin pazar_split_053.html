<?xml version='1.0' encoding='utf-8'?>
<html xmlns="http://www.w3.org/1999/xhtml">
  <head>
    <meta content="ABBYY FineReader 11" name="generator"/>
    <title>Unknown</title>
    <meta http-equiv="Content-Type" content="text/html; charset=utf-8"/>
  <link href="stylesheet.css" rel="stylesheet" type="text/css"/>
<link href="page_styles.css" rel="stylesheet" type="text/css"/>
</head>
  <body class="calibre">
<h1 class="calibre1" id="calibre_pb_53">EN YENİ TÜRKÇE</h1>
<p class="calibre3">Eğitim yıllarını geride bırakalı çok oldu. Bu yüzden midir nedir,
gençlerin sorunlarını pek anlayamıyoruz. Geçen gün bir arkadaşımın
lisede okuyan ve Türkçe dersinden takıntısı olan oğluyla karşılaştım.
Oğlan görünüşte çok güzel Türkçe konuşuyordu. «Keriz» bir Türkçe
öğretmeni yüzünden yaz günlerini «kelek» bir durumda geçirmişti.</p>
<p class="calibre3">-    Bak, dedim oğlana, bizim bile bilmediğimiz
Türkçe kelimeleri biliyorsun. Nasıl oluyor da Türkçe’den kalıyorsun?
Roman, hikâye okumuyor musun?</p>
<p class="calibre3">-    Okuyoruz be amca dedi, okumaz olur muyuz?</p>
<p class="calibre3">-    Peki neden kalıyorsun oğlum, Türkçe dersinden kalınır mı? Ne okuyorsun bakayım?</p>
<p class="calibre3">-    Hepsini okuyorum... Zagor, Red Kit, Tommiks.</p>
<p class="calibre3">-    Bunlar yeni yazarlar herhalde. Eskileri de okuyacaksın. Zola, Dostoyevski, Tolstoy.</p>
<p class="calibre3">-    Sen de şimdi Cork gibi konuştun ha... «Ettileri ötüyecektin»</p>
<p class="calibre3">-    Kim bu Cork? Nasıl konuşma bu?</p>
<p class="calibre3">-    Yuu... Cork’u bilmiyor. Cork böyle konuşur,
anladın mı? «Eskileri okuyacaksın» demez. «Ettileri ötüyecektin» der.
Sen Allah bilir Muhlis’i de bilmezsin.</p>
<p class="calibre3">-    Muhlis kim yavrum? Gerçekten bilmiyorum.</p>
<p class="calibre3">-    Muhlis Cırzıpırcır gazetesinin başyazarı.</p>
<p class="calibre3">-    Böyle bir gazete mi çıkıyor?</p>
<p class="calibre3">-    Çıkıyor tabii. Muhlis de başyazarı... Çok iyi şeyler yazıyor.</p>
<p class="calibre3">-    Yavrum yalnız bunlar çok gayriciddi şeyler. Daha
ciddi şeyler okuman lazım. Demek ki onun için kalıyorsun sınıfta.</p>

<p class="calibre3">Bu sırada aşağıda bir ıslık sesi geldi. Kapıya arkadaşları gelmişti.
«Nerdesin ulamt, hayt» diye bağırıyorlardı. Arkadaşımın oğlu «Timdi
deliyölüm» dedi, gitti.<br class="calibre4"/><br class="calibre4"/>
</p>
</body></html>
