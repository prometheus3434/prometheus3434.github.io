<?xml version='1.0' encoding='utf-8'?>
<html xmlns="http://www.w3.org/1999/xhtml">
  <head>
    <meta content="ABBYY FineReader 11" name="generator"/>
    <title>Unknown</title>
    <meta http-equiv="Content-Type" content="text/html; charset=utf-8"/>
  <link href="stylesheet.css" rel="stylesheet" type="text/css"/>
<link href="page_styles.css" rel="stylesheet" type="text/css"/>
</head>
  <body class="calibre">
<h1 class="calibre1" id="calibre_pb_27">2X2 KAÇ EDER?</h1>
<p class="calibre3">Okulların sık sık ve uzun tatillere girmesi yüzünden çocukların iyi
yetişmedikleri söyleniyor. Geçenlerde biri ortaokulda, diğeri lisede
okuyan iki çocuğu olan bir arkadaşımın evinde laf olsun diye çocukları
bir sınavdan geçireyim dedim. İşi fazla uzatmamak için de ortaokula
giden yavruya basit bir soru sordum:</p>
<p class="calibre3">«Söyle bakalım evladım» dedim. «Bir ulusun üzerinde yaşadığı topraklara ne denir?»</p>
<p class="calibre3">Çocuğun yüzünde Einstein’in izafiyet teorisi sorulmuşçasına bir
ifade belirdi. Gözlerini duvarın bir köşesine dikti. Soruyu dudaklarım
kıpırdatarak yinelerken birden yüzü aydınlandı. Herhalde yanıtı
bulmuştu. Şimdi «Vatan» diyecekti işte. Zaten ben de çabuk olsun diye
çok kolay sormuştum.</p>
<p class="calibre3">-    Bunu bilmeyecek ne var amca, dedi.</p>
<p class="calibre3">-    Aferin sana, diye kutladım. Hemencecik bildin.</p>
<p class="calibre3">-    Tabii bildim. Bir ulusun üzerinde yaşadığı topraklara toprak denir.</p>
<p class="calibre3">Doğrusu çok fazla yanlış değildi bu yanıt. Bu işten çoktan
vazgeçmiştim ama, liseye giden büyük kızın da kendisini göstermek için
bir soru beklediği gözlerinden anlaşılıyordu.</p>
<p class="calibre3">Lise son sınıfta okuduğuna göre ona da bir matematik sorusu
sorabilirdim. İlk deneyimden gözüm korktuğu için ilkokul düzeyinde bir
soruyla işi geçiştirmek istedim:</p>
<p class="calibre3">-    İki kere iki kaç eder kızım?</p>

<p class="calibre3">Hiç tereddüt etmeden kâğıdı, kalemi çıkardı. Önce bir şeyler
yazdıktan sonra aklına yeni gelmiş gibi bana döndü. Tabii canım kafadan
söyleyecekti işte. Kâğıt kalemin gereksizliğini anlamıştı herhalde.
Yanıtı şuydu:</p>
<p class="calibre3">-    Bunu klasik matematikle mi, yoksa modern matematikle mi çözeyim?</p>
<p class="calibre3">İkisi arasındaki farkı bilmiyordum. Bizim zamanımızda sadece
matematik vardı ve işimizi görüyordu. «Hangisi ile istersen çöz yavrum,
dedim, nasıl olsa sonuç aynı olacak.»</p>
<p class="calibre3">Cahilliğime acıyarak baktı. Meğer klasik ve modern matematik farklı sonuçlar verirmiş.</p>
<p class="calibre3">Klasik matematik işlemi fazla sürmedi. Sonuçta iki kere ikinin
karşılığı 7,5 falan çıkıyordu. Modern matematik, kızı daha çok
uğraştırdı. Bunun sonucunda da 6.333 civarında bir sayı bulunmuştu.</p>
<p class="calibre3">Artık dayanamadım. «Peki yavrum» dedim. «Mesela pazara çıktın.
Tanesi 2 liradan 2 yumurta aldın. 7.5 lira mı, yoksa 6.333 lira mı
ödeyeceksin?»</p>
<p class="calibre3">«Senin bu arkadaşın da çok safmış» gibilerden babasına bakarak bıyık altında güldü.</p>
<p class="calibre3">-    2 liraya yumurta mı kaldı amca? dedi.</p>
</body></html>
