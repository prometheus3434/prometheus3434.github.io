<?xml version='1.0' encoding='utf-8'?>
<html xmlns="http://www.w3.org/1999/xhtml">
  <head>
    <meta content="ABBYY FineReader 11" name="generator"/>
    <title>Unknown</title>
    <meta http-equiv="Content-Type" content="text/html; charset=utf-8"/>
  <link href="stylesheet.css" rel="stylesheet" type="text/css"/>
<link href="page_styles.css" rel="stylesheet" type="text/css"/>
</head>
  <body class="calibre">
<h1 class="calibre1" id="calibre_pb_9">İNSANLAR ÇIPLAK DOĞAR MODAYA GÖRE GİYİNİRLER</h1>
<p class="calibre3">Tüm insan hakları bildirileri «insanlar hür doğar hür yaşar» gibi
palavralar sıktıkları halde, hiçbirinde şu gerçeğe değinilmemiştir:
«İnsanlar çıplak doğar, bazıları giyinik, bazıları yarı giyinik
yaşarlar.»</p>

<p class="calibre3">İşte bu yüzden insanlık tarihinin en eski buluşlarından biri de moda
olmuştur. İncir yaprağı ile başlayan bu öykü, birçok evrim geçirdikten
sonra bugün yine «incir yaprağı» büyüklüğündeki giysilere ulaşmıştır.
Yine de arada bazı farklar vardır. İlk insanların kullandıkları incir
yaprakları parasız elde edildikleri halde, bugünkü incir yapraklarının
fiyatları aşağı yukarı insanın ocağına incir ağacı dikecek ölçüdedir.</p>
<p class="calibre3">Modacılara göre insanlar moda olmadan yaşayamazlar. Bu sözler bir
bakıma doğrudur. Moda olmazsa bazı insanlar (örneğin modacılar) biraz
zor yaşarlar.</p>
<p class="calibre3">Kadınlarda modanın etkisini anlamak için şöyle bir deney
yapılmıştır: 15 gün boyunca aç ve çıplak bırakılan bir kadın 16. gün,
tavanında asılı iki ipten birinin ucunda jambon, diğerinde son moda
giysi bulunan bir odaya sokulmuş, bu durumda kadının önce giysiye sonra
jambona saldırdığı görülmüştür. Bunun nedeni sorulduğunda kadın şu
yanıtı vermiştir: «Jambon bekleyebilirdi, fakat ben jambonu yiyene
kadar giysinin modası geçebilirdi.»</p>
<p class="calibre3">Modanın yanı sıra makyaj da kadınlar arasında önemli bir yer
tutmaktadır. Bunun da nedeninin güzelleşmek olduğu söylenmektedir.
Fakat bu yoldan, güzelleşme bazı aksaklıklara yol açmaktadır. Öykü
şöyle:</p>
<p class="calibre3">Makyaj yoluyla güzelleşen bir hanım, yeni kocası ile balayını
geçirecekleri otele gidiyor. Gelin makyajını silmek için banyoya
girince, damat yatağa uzanarak ateşli bir durumda karısını bekliyor.
Kadın banyodan çıkıp yatağa doğru ilerlerken, damat odanın kapısı açık
kaldı da kat hizmetçisi içeri girdi sanıp, karısını odadan kovuyor. Bu
olay üzerine boşanıyorlar.</p>

<p class="calibre3">Aynı erkek bir süre sonra yeniden evleniyor. Yine balayı için bir
otele gidiyorlar. Kadın yine banyoya girip makyajını silmeye başlıyor.
Erkek yine yatağa uzanıp ateşli bir durumda karısını bekliyor. Derken
gelin banyodan çıkıp yatağa doğru ilerlerken, bir de bakıyor ki kocası
başka bir kadınla yataktadır. Doğal olarak düşüp bayılıyor. Sonradan
anlaşıldığına göre, kadın banyodayken bu kez içeriye gerçekten kat
hizmetçisi giriyor. Fakat heyecanlı damat eski deneyimi yüzünden bu kadını karısı sanıp...</p>
<p class="calibre3">Kadın-erkek ilişkilerini burada kesip, şimdi başka bir konuya geçelim ve insanlık tarihine devam edelim.</p></body></html>
