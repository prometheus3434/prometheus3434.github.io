<?xml version='1.0' encoding='utf-8'?>
<html xmlns="http://www.w3.org/1999/xhtml">
  <head>
    <meta content="ABBYY FineReader 11" name="generator"/>
    <title>Unknown</title>
    <meta http-equiv="Content-Type" content="text/html; charset=utf-8"/>
  <link href="stylesheet.css" rel="stylesheet" type="text/css"/>
<link href="page_styles.css" rel="stylesheet" type="text/css"/>
</head>
  <body class="calibre">
<h1 class="calibre1" id="calibre_pb_52">UZAKTAN KONUŞAMAMANIN YOLU: TELEFON</h1>
<p class="calibre3">Tüm modern ülkelerde olduğu gibi, sonunda ülkemizde de otomatik telefonlar hizmete girdi.</p>
<p class="calibre3">Bilindiği gibi otomatik «kendi kendine çalışan» anlamına bir sözcük.
Bir süre öncesine kadar telefon aboneleri «kendi kendine çalışmayan»
santrallarla bir türlü konuşamıyorlardı. Bundan böyle artık
santrallarımız otomatik olduğu için aboneler şimdi kendi kendine
çalışan telefonlarla konuşamıyorlar.</p>
<p class="calibre3">Yeni uygulamada telefon konuşmaları kendi kendine olmakta ve bu işe
insanlar karışmamaktadırlar. Örneğin ABD ile konuşmak isteyen bir
telefon abonesi, yeni santral kendi kendine çalıştığı için karşısına
kim çıkarsa onunla konuşmaktadır.</p>

<p class="calibre3">Biz Türkler için bu durum son derece doğal olduğundan hiçbir aksaklık
çıkmamaktadır. Ancak hiç tanımadıkları Türklerden sık sık telefon alan
yabancılar için aynı şey söylenemez. Otomatik telefon bağlantımız olan
15 ülkede akıl hastalıklarının büyük ölçüde gelişmeler kaydedeceği
sanılmaktadır.</p>

<p class="calibre3">Eğer yabancı ülkelerle otomatik bağlantısı olan bir telefonunuz
varsa ne ABD’deki bir yakınınızla konuşmak isterseniz size ilk önerimiz
bunu hemen aklınızdan çıkarmanızdır. Mutlaka deneyeceğim diyorsanız
bunu şöyle yapacaksınız.</p>
<p class="calibre3">Çevir sesi geldikten sonra 9 rakamını çevirecek ve ikinci çevir
sesini bekleyeceksiniz. Yeniden 9’u çevirdikten sonra ABD’nin kod
numarasını, ardından bölge kodu ile abonenin telefon numarasını hiç ara
vermeden çevireceksiniz. Artık bağlantı kurulmuştur. Karşınızdaki
kişiyle konuşabilirsiniz.</p>
<p class="calibre3">SİZ - Aloo... Hüseyin sen misin?</p>
<p class="calibre3">KARŞINIZDAKİ KİŞİ - (İngilizce olarak) Hello... Kiminle görüşüyorum.</p>
<p class="calibre3">SİZ - Alo... Hüseyin... Ben Osman... Bırak İngilizce konuşmayı.</p>
<p class="calibre3">K.K. - (İngilizce) Hello... Ne demek istediğinizi anlamıyorum. Kim konuşuyor?</p>
<p class="calibre3">Eğer İngilizce biliyorsanız sohbeti sürdürebilirsiniz.</p>
<p class="calibre3">SİZ - Afedersiniz... Hüseyin Bey'in evi değil mi?</p>
<p class="calibre3">K.K. - Hayır... Ben böyle birini tanımıyorum. Kim konuşuyor?...</p>
<p class="calibre3">SİZ - Orası 00-12-465-98-218 değil mi? '</p>
<p class="calibre3">K.K. - Hayır... Burası 001-15-218-65-113... Kim konuşuyor?</p>
<p class="calibre3">SİZ - Fakat nasıl olur... Ben öbür numarayı çevirmiştim. Amerika’da numaralar mı değişti yoksa?</p>
<p class="calibre3">K.K. - Amerika’yı bilmem ama İngiltere’de böyle bir şey olmadı...</p>

<p class="calibre3">SİZ - İngiltere bizi ilgilendirmez şimdi... Ben Amerika ile konuşuyorum.</p>
<p class="calibre3">K.K. - Aman tanrım, böyle bir şey ilk kez başıma geliyor.</p>
<p class="calibre3">SİZ - Nasıl bir şey?...</p>
<p class="calibre3">K.K. - Şu anda kendimi İngiltere’de sanmama karşın, Amerika’da bulunuşumu kasdediyorum. Kim konuşuyor acaba?</p>
<p class="calibre3">SİZ - İstanbul’dan telefonla ABD ile konuşabileceğini sanan bir geri zekâlı konuşuyor.</p>

<p class="calibre3">Otomatik santrala bağlı olmayan illerde aboneler görüşmelerini
eskiden olduğu gibi «telefon memureleri» adı verilen görevliler
aracılığı ile yürütüyorlar. Aslında bu hanımlar otomatik santrallardan
daha otomatik hale gelmişlerdir. Eğer bir, raslantı sonucu 031’i
düşürebilirseniz, ikinci bir raslantıyla görevli hanıma telefonu
açtırabilirseniz, size hiçbir kulağın duymayacağı kadar alçak bir sesle
numaralarını söylerler.</p>
<p class="calibre3">Fakat asıl numaraları daha sonra başlar... Siz de kendi numaranızı
ve aradığınız numarayı verirsiniz. Daha sonra konuşmanın hangi türden
(acele, yıldırım, normal gibi) yapılmasını istediğinizi belirtirsiniz.
Bu sözcüklerin de telefon konuşmalarına yabancı olmayanlar için değişik
anlamları vardır. «Yıldırım» telefon konuşmasından maksat sizi
yıldırmaktır. Eğer görüşmeyi normal veya acele yazdırmışsanız rahatça
yıllık izninizi alıp, tatile çıkabilirsiniz. Nasıl olsa bir daha
kimsenin aklına gelmeyeceksiniz demektir.</p>

<p class="calibre3">Telefon konusunda biz Türkler Graham Bell ile olan çekişmemizi hâlâ
sürdürmekteyiz. Telefonun bulucusu olan Bell, bundan yaklaşık 100 yıl
kadar önce iki telin ucuna kulaklıklar bağlamak suretiyle insanların
uzaktan konuşabileceklerini kanıtlamıştır. Bu büyük buluşu başka bir
ulusa kaptırmayı bir türlü kendine yediremeyen Türkler de 100 yıldan bu
yana sürdürdükleri çabalar sonucu, yine iki telin ucuna bağlı
kulaklıkla konuşamamanın yolunu bulmuşlardır.</p>

<p class="calibre3">Telefon Başmüdürlüğünün tüm çabalarına karşın telefonların zaman
zaman işlediği, hata arıza bile yaptığı görülmektedir. Böyle durumlar
021 nolu arıza’ya telefon ederek derdinizi anlatabilir, bu sırrınızı
hiç kimseye açmayacağına güvenebilirsiniz... Veya onun vereceği
yanıtlardan sonra, bu görevlinin adını ve adresini saptayarak dâhiyane
cinayet planları hazırlayabilirsiniz. Bu işi başarırsanız karşınıza
çıkan ve size ne yaptığınızı soran beyaz gömlekli kişiye telefon etmeye
çalıştığınızı söyleyebilirsiniz. Beyaz gömlekli ruh doktoru o zaman
sizin gerçekten çıldırdığınıza karar verecektir. Çünkü İstanbul’da
telefonla konuşulduğunu ileri sürecek kişilerin normal olmadığı artık
salt doktorlar tarafından değil herkes tarafından bilinmektedir.</p>
<p class="calibre3">Söz PTT hizmetlerinden açılmışken «Fono telgraf» adı verilen ve
telefon aracılığıyla yapılan telgraf yazdırma işlemlerinden de söz
etmek gerekiyor. Bu yöntem abonelere son derece kolaylık sağlamakta ve
onları telgraf göndermek için postaneye gitmek zahmetinden
kurtarmaktadır. Aslında bu işi bir kere deneyenler bundan böyle telgraf
gönderme zahmetinden de tümüyle kurtulmaktadırlar. Çünkü bu şekilde
gönderilen telgraflardan alıcısı bir şey anlamasa da, sizin fono
telgraf göndermenin parayı sokağa atmak olduğunu anlamanız
kolaylaşmaktadır.</p>

<p class="calibre3">İşte tüm bu hizmetlerden faydalanmak için telefon almak isteyenler
son derece yalın bir işleme başvurmak zorundadırlar. Bunun için daha
doğmadan önce telefon başmüdürlüğüne iki satırla ilerde telefona
gereksinmeniz olacağını belirtmeniz yeterlidir. Böylece işleme
konulacak dilekçeniz sayesinde siz telefon derdiyle hiç uğraşmadan
rahat bir yaşam sürebileceksiniz demektir.</p>
</body></html>
