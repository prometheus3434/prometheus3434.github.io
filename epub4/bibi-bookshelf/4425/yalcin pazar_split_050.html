<?xml version='1.0' encoding='utf-8'?>
<html xmlns="http://www.w3.org/1999/xhtml">
  <head>
    <meta content="ABBYY FineReader 11" name="generator"/>
    <title>Unknown</title>
    <meta http-equiv="Content-Type" content="text/html; charset=utf-8"/>
  <link href="stylesheet.css" rel="stylesheet" type="text/css"/>
<link href="page_styles.css" rel="stylesheet" type="text/css"/>
</head>
  <body class="calibre">
<h1 class="calibre1" id="calibre_pb_50">ÜLKE ÇOCUKLARI</h1>
<p class="calibre3">Ne yalan söyleyeyim genel yayın müdürümüz beni odasına çağırıp
«Bavulunu hazırla» dediği zaman hemen aklıma Florida ve Miami kıyıları
gelmedi.</p>
<p class="calibre3">«Ya Londra’ya, ya Paris’e gönderecekler» diye düşündüm önce. Fakat
tane tane konuşan genel yayın müdürümüz «Uzun bir turistik yolculuğa
çıkacaksın. Kıyılar, mıyılar» diye ekleyince gezinin Londra ya da
Paris’e olmadığını anladım.</p>
<p class="calibre3">«Uzun bir turistik yolculuk, kıyılar, mıyılar». Belli bir şey,
Amerika yolu gözükmüştü. İşte Miami ve Florida o zaman aklıma geldi.</p>
<p class="calibre3">Ben bunları düşünürken genel yayın müdürümüz yine bir cümle konuştu: «Önce doğudan başlarsın.»</p>
<p class="calibre3">Bayağı zevkli bir yolculuk olacağa benziyordu. Demek önce Tokyo ve Hong Kong, oradan ver elini Amerika: Miami ve Florida...</p>
<p class="calibre3">Hızlı gazeteci pozunda bir de ben konuştum:</p>
<p class="calibre3">«Tamam, nereden başlayayım?»</p>
<p class="calibre3">«Van’dan.»</p>
<p class="calibre3">«Vandan... Vandan...» Hiç duymamışım gibi geliyor. Herhalde Japonya’da bir yer olmalı. Fakat Japonca’ya da pek benzemiyor.</p>
<p class="calibre3">Uzakdoğu gezisine böyle bilinmeyen bir yerden başlamak ilginç
olacak. Öyle ya Tokyo ve Hong Kong’un canını çıkardı gazeteciler.
Okuyuculara bilinmeyen yerleri tanıtmak gerek.</p>
<p class="calibre3">«Nerede bu Vandan?» diye sordum bu kez,</p>
<p class="calibre3">«Doğu’da Van Gölü’nün kıyısında işte.»</p>
<p class="calibre3">O anda genel yayın müdürümüzün şaka yapıp yapmadığını düşündüğümü
anımsıyorum. Fakat ben bu yazıyı şimdi Van’da Ülke otelinin terasında
yazdığıma göre yeni genel yayın müdürümüzün pek şakacı bir kişi
olmadığı anlaşılıyor.</p>
<p class="calibre3">Peki konuşmada geçen ve bana Florida’yı, Miami’yi anımsatan «kıyılar
mıyılar» ne demeye geliyordu, sonradan yaptığı açıklamaya göre Ege ve
Akdeniz kıyıları idi bu kıyılar. Doğu gezisi bittikten sonra
İstanbul’dan Antalya’ya kadar iki ay sürecek uzun bir yolculuktu bu.</p>
<p class="calibre3">«İki ay ha!» Yola çıkarken genel yayın müdürüm ile öpüşmek istedim. Böyle durumlarda aynı zamanda «öpülmek» hoşuma gider çünkü.</p>
<p class="calibre3">Fakat şimdi Van’da düşünüyorum da «İyi oldu» diyorum. Öyle ya önce
ülkenin gerçeklerini yazmak gerek. Florida ve Miami’de ne var sanki!...
Üstelik bu mevsimde çok sıcak oluyormuş. Sıcaklık 45 dereceye kadar
yükseliyormuş. Bir gazetede okuduğuma göre geçen yıl sıcaktan bir kişi
ölmüş oralarda. Bu ben de olabilirdim. Ne işim var tehlikenin içinde.
Burası hiç olmazsa daha serin. Dün 44 dereceydi.</p>

<p class="calibre3">Evet, ülkenin gerçeklerini yazmak gerek önce. Bu gerçekleri saptamak
için de yıkanıp, tıraş olup Van caddelerine çıkmak gerek. Garsonun
getirdiği sıcak çayla tıraş olduktan sonra bir şişe suyuyla da yüzümü
yıkadım. Eğer şekerini içine atmamışsanız çayla tıraş olmanın sıcak
sudan pek farkı yok. Köpüğün rengi biraz sarı oluyor, hepsi o kadar.
Bir şişe suyun da yüz yıkamaya yeterli olduğunu burada anladım. Demek
ki biz İstanbul’da bayağı savurganlık yapıyormuşuz.</p>
</body></html>
