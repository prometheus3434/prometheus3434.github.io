<?xml version='1.0' encoding='utf-8'?>
<html xmlns="http://www.w3.org/1999/xhtml">
  <head>
    <meta content="ABBYY FineReader 11" name="generator"/>
    <title>Unknown</title>
    <meta http-equiv="Content-Type" content="text/html; charset=utf-8"/>
  <link href="stylesheet.css" rel="stylesheet" type="text/css"/>
<link href="page_styles.css" rel="stylesheet" type="text/css"/>
</head>
  <body class="calibre">
<h1 class="calibre1" id="calibre_pb_60">UYDURMA BİR OLAY</h1>
<p class="calibre3">Yakında piyasaya çıkacak olan ve hazırlıkları süren bir gazeteden iş
önerisi aldım. Patronla öngörüşme yapmak üzere gazete idarehanesine
gittiğimde yazı işleri görevlileri gazetenin birinci sayfası üzerinde
çalışmalarını sürdürüyorlardı.</p>

<p class="calibre3">Patron daha gelmemişti. Bu yüzden yazı işleri çalışanlarının tartışmalarına ister istemez kulak misafiri oldum.</p>
<p class="calibre3">Yazı işleri müdürü çalışma arkadaşlarına önce şü öneriyi yaptı:</p>
<p class="calibre3">-    Bana kalırsa yukardan dört sütuna dayalı döşeli 4 kat verelim.</p>
<p class="calibre3">Sekreter hemen sayfa üzerinde dört sütunu işaretledi. Sonra sordu: «Diğer dört sütuna ne vereceğiz?»</p>
<p class="calibre3">-    İki sütuna otomobilleri versek...</p>
<p class="calibre3">-    O zaman geriye iki sütun kalıyor...</p>
<p class="calibre3">-    Peki çeyiz sandıklarını verdik mi?</p>
<p class="calibre3">-    Vermedik ama, çeyiz sandığı ancak tek sütunluk yer kaplar...</p>
<p class="calibre3">-    Tek sütuna da çekilişlerin sonuçlarını veririz...</p>

<p class="calibre3">Sekreter yine itiraz etti... «Daha yeni çıkıyoruz, dedi, çekiliş mekiliş olmadı ki sonuçlarını verelim...» Yeniden
hep birlikte düşünceye daldılar... Sonunda ekipten biri atıldı: «Bir
yurt dışı gezisine ne dersiniz? Tek sütuna çok iyi olur...»</p>
<p class="calibre3">Yazı işleri müdürü sevinçle karşıladı: «Tamam, yurt dışı gezisi...
30 kupon getireni bir haftalığına Avrupa’ya gönderiyoruz... Oldu mu
şimdi?..»</p>
<p class="calibre3">-    Üst taraf oldu, dedi, sekreter, şimdi alta geçelim... Sayfanın altı daha bomboş...</p>
<p class="calibre3">Yazı işleri müdürü kaşlarını çatarak «Tibbo ve bimbolara yer ayırdınız mı» diye sordu.</p>
<p class="calibre3">Sayfa sekreteri «Üç ve iki sütun ayırdık. Ortada üç sütunluk bir boşluk daha var. Sayfanın dibi de boş...» diye yanıtladı,</p>
<p class="calibre3">Yazı işleri müdürü uzun uzun düşündükten sonra kararını verdi:
«Oraya da sekiz bisiklet koyalım. Gençleri de gazeteye çekmek lazım.»</p>
<p class="calibre3">Sayfa sekreteri yeniden yakındı: «İki sütun hâlâ boş.»</p>
<p class="calibre3">Herkes yine düşünceye daldı. Bu sırada yazı işleri müdürünün gözleri bana takıldı.</p>
<p class="calibre3">«Siz ne dersiniz bu konuda?» diye sordu.</p>
<p class="calibre3">Ben «Oraya da bir haber koysanız» dedim.</p>
<p class="calibre3">Ortalığa bomba düşmüş gibi oldu. Şaşkınlığını ilk belirten sayfa
sekreteri oldu: «Haber mi? O da nedir?» Hemen yanında oturan «Ben böyle
bir şey duymuştum, ama tam olarak çıkaramayacağım» dedi. Diğerleri hiç
anımsayamadılar. Yazı işleri müdürü herkese küçümser gibi baktı. Sonra
şunları söyledi: «Haber önemli bir olayı okuyuculara duyurmak için
kullanılan bir yazı türüdür.»</p>
<p class="calibre3">Sayfa Sekreteri: «İyi güzel de bizimle ne ilgisi var?»</p>
<p class="calibre3">-    Eskiden haber denen şeyler gazetelerde
kullanılırdı, dedi yazı işleri müdürü. Fakat satışı arttırmanın başka
yolları bulunduğundan beri bunlara gerek kalmadı.</p>
<p class="calibre3">O sırada patron geldi.</p>
<p class="calibre3">Oturduk, konuştuk.</p>
<p class="calibre3">Deneyimli bir gazeteci olarak bana çok ihtiyaçları olduğunu söyledi.</p>
<p class="calibre3">-    Ne iş yapacağım, diye sordum.</p>
<p class="calibre3">-    Piyango çekilişlerini düzenleyeceksiniz, dedi...</p>
<p class="calibre3">(Not: Yukarıdaki olay tümüyle uydurmadır. Gerçek kişi ve kuruluşlarla benzerlikler varsa bile rastlantıdır...)</p><p class="calibre4" style="margin:0pt; border:0pt; height:1em"> </p>
</body></html>
