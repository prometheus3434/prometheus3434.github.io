<?xml version='1.0' encoding='utf-8'?>
<html xmlns="http://www.w3.org/1999/xhtml">
  <head>
    <meta content="ABBYY FineReader 11" name="generator"/>
    <title>Unknown</title>
    <meta http-equiv="Content-Type" content="text/html; charset=utf-8"/>
  <link href="stylesheet.css" rel="stylesheet" type="text/css"/>
<link href="page_styles.css" rel="stylesheet" type="text/css"/>
</head>
  <body class="calibre">
<h1 class="calibre1" id="calibre_pb_16">MESLEKLER</h1>
<h3 class="calibre2">En Eski Meslek</h3>
<p class="calibre3">Yaygın kanıya göre dünyanın en eski mesleği fahişeliktir. Bu meslek
yakın zamanlara kadar rahat rahat sürmüş fakat son günlerde «sermaye»
piyasasında bazı sorunlar ortaya çıkmıştır.</p>
<p class="calibre3">Sadece «uçan kuşa» değil, telgraf tellerine konan kuşlara bile vergi
koymayı düşünen maliyeciler, doğal olarak bu piyasaya da «el atmışlar»
ve bundan büyük bir «zevk» duymuşlardır. Fakat mesleği sürdürenler aynı
durumda değildir. Ortada birçok sorun vardır. Acaba Sosyal Sigortalar
Kurumu’na mı tabi olacaklar, yoksa Bağ-Kur’a mı üye olacaklardır?
Götürü usulde mi, yoksa gerçek usulde mi vergi vereceklerdir? Eğer
deftere tabi olacaklarsa, yapılan «işi» hemen mi işleyecekler, yoksa
akşamları toplamını mı yazacaklardı? Fatura vereceklerse faturanın
üstüne «ne karşılığında» para alındığı yazılacaktır?<br class="calibre4"/>
</p>
<p class="calibre3">Bunlar mizah değil, son zamanlarda gerçekten ortaya çıkan sorunlar.
Dünyanın en eski mesleğini sürdürenler, şimdi sırtüstü uzandıkları
zaman «iniltiler arasında» işte bunları düşünmektedirler.</p>
<h3 class="calibre2">Başka Bir Meslek: Doktorluk</h3>

<p class="calibre3">Dünyanın en eski mesleklerinden biri de doktorluktur. Bilindiği gibi
bu meslek önce «büyücülük ve sihirbazlık» gibi akıl almaz işlerle
başlamış ve bugünlere gelinmiştir. Bugün de doktorların yaptıkları
işlere kimse akıl erdiremediğinden, tıp tarihinde fazla bir değişiklik
olduğu söylenemez.</p>
<p class="calibre3">Doktorlar kendilerine başvuran hastaları iyice muayene ettikten ve
reçetelerini yazdıktan sonra evlerine göndermektedirler. Tedaviye karşı
hâlâ yaşama inadını gösterenlerin bu inatçılıkları da, bir iki muayene
daha yapıldıktan ve gerekli ilaçlar verildikten sonra
iyileştirilmektedir.</p>
<p class="calibre3">Hatta tıp son zamanlarda estetik cerrahiye de el atmış, Tanrı’nm yarattığı bazı kusurlar ortadan kaldırılmaya başlanmıştır.</p>
<p class="calibre3">Böyle birini ben de tanıdım. Genellikle durumundan hoşnuttu. Sadece
bir tek yakınması vardı. Ameliyattan sonra çene çukurunun epey aşağıda
kaldığından yakınıyordu. Fakat doktorunun açıklamasından sonra iyice
rahatladı. Meğer hastanın çene çukuru sandığı şey, ameliyat sırasında
biraz yukarıda kalan göbek çukuru imiş.</p>
<p class="calibre3">Tıp tarihinin en büyük aşaması organ nakli ile gerçekleşti. Şimdi
toplumlarda başkalarının kalbi veya böbreği ile yaşayanlar var.</p>
<p class="calibre3">Sansasyonel haber peşinde koşan gazeteciler bu konularla çok
ilgileniyorlar. Aşk edebiyatına girmiş olan kalbin aşk ile gerçekten
bir ilgisi var mı? İnsanm kalbi değişince aşkı da değişiyor mu?<br class="calibre4"/>
</p>
<p class="calibre3">Kalbi değişen bir hastaya geçenlerde bu konu soruldu. Ameliyattan
sonra karısına karşı neler duyuyordu? Hasta, karısına karşı hiç ilgi
duymadığını ve yüzünü bile görmek istemediğini açıkladı. Gazeteciler
hemen konunun üzerine atıldılar. Bunun nedeni neydi acaba? Hastanın
söylediğine göre nedeni çok basitti. Çünkü ameliyattan önce de karısına
ilgi duymuyor ve yüzünü görmek istemiyordu.</p>
<h3 class="calibre2">İşadamları</h3>

<p class="calibre3">İnsanlık tarihinin «meslekler» bölümünde işadamlarını yazmadan önce,
işyerlerine giderek adamları tanımaya çalıştım. Hazır buralara
gelmişken elime birkaç kârlı alış-veriş olanağı da geçti.
Alış-verişlerimi tamamladıktan sonra şimdi yazıyı bıraktığım yerden (ve bir yoksullar evinde) sürdürüyorum.</p>
<p class="calibre3">Fakat ben yine de durumumdan hoşnutum. Çünkü buraya düşmek yerine
rahatça bir akıl hastanesine de düşebilirdim. Çizme ve ayakkabı satan
bir işadamının mağazasından çıkarken böyle bir tehlike de atlattım.
Aslında yeni aldığım çizmeler ayağımdaydı. Bunun akıl hastanesine
düşmekle ne ilgisi var diyeceksiniz. Biraz var. Çünkü çizmelerimin
üstünde sadece külodum kalmıştı.</p>
<p class="calibre3">Her neyse, biz gelelim insanlık tarihinin «işadamları» bölümüne.</p>
<p class="calibre3">Dünyanın ilk işadamları talihsiz insanlardır. Çünkü önce mutlaka
satılacak bir mal bulmak zorunda kalıyor, sonra yeteneklerine göre bu
malı başkalarına 5-10 katına satıyorlardı. Fakat Türkler ticaret
sahasına el attıktan sonra işadamlığınm kuralları da değişmiş ve iyi
bir alış-veriş için ortada adamının kendisinden başka bir «mal»
bulunmasına gerek kalmamıştır.</p>
<p class="calibre3">İşadamlarımız önce zeytinyağı yerine makine yağı, zeytin yerine keçi
pisliği, canlı koyun yerine ölü koyun satarak yabancıları bu tür
alış-verişlere alıştırmışlar, en sonunda da mobilya yerine «hiçbir şey»
satmak gibi kolay yollar bulmuşlardır. Hatta bu yolla zengin olarak
İsviçre’de uzun tatiller (örneğin ömürboyu) yapacak kadar yüklü paralar
kazanmışlardır.</p>
<p class="calibre3">Kârlı bir iş olmasına karşın işadamı olmak sanıldığı kadar kolay
değildir. Önce çok uzun bir eğitim devresi (15 yılda ilkokul üçüncü
sınıfa yükselmek gibi) geçirdikten sonra çocuğun okumayacağı
anlaşılınca kendisine ticaretin kuralları öğretilir. Bunun da yöntemi
şudur: İşadamı olacak çocuğa bir elma verilir. Elmayı satıp bununla iki
elma alması, bunları da sattıktan sonra parasıyla 4 elma alması gibi
istenir. Bu şekilde epey iş yapan çocuk sonunda nasıl ticaret
yapılmayacağını iyice öğrenmiş olur. Çünkü gerçek ticari hayatta
geçerli olan kural bir elmayı en az 20-30 elma parasına satmak, hatta
daha da iyisi ortada hiç elma yokken «elma» satıyormuş gibi yapıp
millete «ayva» yedirmektir.</p>
<p class="calibre3">İşadamları, genellikle toplumda iyi bir mevki elde ederler ve herkes
tarafından saygı görürler. Bu saygının nedeni vergi vermek konusunda
takındıkları tavırdır. Büyük Atamızın «kendi kendini vergilendiren halk
millettir» sözüne uygun olarak kendi kendilerini vergilendirir, vergi
dairelerine hiç uğramazlar.</p>
<h3 class="calibre2">Öğretmenlik</h3>
<p class="calibre3">Mesleklerin doğuşu ve gelişmesi bölümünde konumuz: Öğretmenler.</p>
<p class="calibre3">İnsanlar öğrenmeye değil de öğretmeye meraklı olduklarından
öğretmenler hemen hemen kendiliğinden doğmuş, sonraki yıllarda ise,
doğduklarına pişman olmuşlardır.</p>
<p class="calibre3">İlk öğretmenlerin öğrencilerine sadece «bildiklerini» öğrettikleri
sanılıyor. O zamanlar matematik, fizik, kimya gibi konular
bilinmediğinden öğrenciler yaşam dersleri almakla yetiniyorlardı.
Örneğin tek kollu bir öğretmenden nasıl aslan avlanacağını, tek bacaklı
bir öğretmenden de kaplan avına çıkarken nelere dikkat edileceğini
öğreniyorlardı.</p>
<p class="calibre3">Sonunda tüm organları yerinde olarak ilk ders yılını tamamlayan
öğrenciler, bir üst sınıfta okumaya hak kazanıyor, burada da gövdesinin
alt kısmı olmayan bir öğretmen gölde yüzerken timsahlardan nasıl
korunulacağım kafalarına yerleştiriyordu.</p>
<p class="calibre3">Daha sonra ülkemizde olduğu gibi öğretmenlerin öğrencilerine
«bilmediklerini» de öğretmelerine tanık oluyoruz. Örneğin bugünlerde
matematik dersinde bir öğretmen öğrencilerine şöyle problemler
sorabilir:</p>
<p class="calibre3">«Çocuklar şimdi ben kasap dükkânına gitsem, kilosu 1250 liradan 2
kilo pirzola, 1000 liradan 3 kilo kıyma ve 1500 liradan 1,5 kilo
kuşbaşı alsam, sonuç ne olur?»</p>

<p class="calibre3">Öğrenciler bu hesabı hemen yaparlar ve öğretmene sonucu bildirirler.
Böylece öğretmen (Allah korusun) kasaba gitse ve biraz alış-veriş etse
dükkânda rehin kalacağını öğrenir.</p>
<p class="calibre3">Aynı şekilde öğretmen başka bir matematik problemi sorabilir: «Ayın
5’inde elimde 50.000 liram var. Bunun 60.000 lirasını kiraya 70.000
lirasını da bakkala versem kalan parayla da gezmeye gitmek istesem
acaba nereye giderim?»</p>
<p class="calibre3">Öğrenciler, yine kâğıda kaleme sarılarak bir hesap yaparlar ve yanıtını kendisine bildirirler: «Bakırköy’e.»</p>
<p class="calibre3">Böylece matematik konularını iyice kavrayan öğrenciler biraz da
«edebiyat» öğrenirler. Bu derste öğretmenlerin durumuna bakarak
«öğretmenler bizim en aziz varlığımızdır» gibi sözlerin «hikâye»,
«öğretmeni görünce ben ölesi olurum, bana bir kelime öğretenin ben
kölesi olurum» gibi sözlerin «şiir» ve «Tanrı gökten inseydi
öğretmenlik mesleğini seçerdi» gibi sözlerin de «mizah» olduğunu
çabucak kavrarlar.</p>
<h3 class="calibre2">Gazetecilik</h3>
<p class="calibre3">Gazetecilik çok güç bir iş olduğundan, gazeteciler bu işin altından
kalkabilmek için son derece planlı ve programlı hareket etmek
zorundadırlar. Bu yüzden gece geç saatlerde eve dönen bir gazeteci her
ihtimale karşı saati kurar ve öğleye doğru çalan saatin sesiyle uyanır.</p>
<p class="calibre3">Bundan sonra kendine hemen bir program yapar. Mesleğine bağlı bir gazetecinin programı aşağı yukarı şöyledir:</p>
<p class="calibre3">Sabah kalkış. Ne zaman olursa...</p>
<p class="calibre3">Yatakta günün programını yapma ve işe gidip gitmeme konusunda karar verme.</p>
<p class="calibre3">Eğer işe gidilecekse yataktan kalkış, tıraş, giyinme ve gazetedeki öğle yemeğine yetişme.</p>
<p class="calibre3">Yemeğe girmeden önce istihbarat şefine «Şef bomba gibi bir haber peşindeyim. Benden 2-3 gün hayır bekleme» şeklinde bir uyarı.</p>

<p class="calibre3">Yemekten sonra küçük bir ara ve dinlenme. (Birkaç kadeh içki için. Gazetecilerin de dinlenmek hakkıdır doğal olarak.)</p>
<p class="calibre3">Akşam bir «bomba»nın peşine düşme ve günün yorgunluğunu çıkarmak için biraz daha içki.</p>
<p class="calibre3">Bu arada küçük bir noktayı belirteyim. Gazeteciler görev başında
kesinlikle içki içmezler. Eğer gazetecinin görevini yaparken mutlaka
içki içme zorunluğu doğarsa (yani ortada bir içki şişesi varsa)
gazeteci hemen görevine ara vererek içkisini bu arada içer ve görev
başında kesinlikle içki içmemiş olur.</p>
<p class="calibre3">Her ne kadar gazeteciler çok içki içen insanlar olarak tanınırlarsa
da bu büyük bir tarihsel yanılgıdır. Gazeteciler aslında çok değil,
«ölçülü» olarak içki içerler. İçkinin ölçüsü ise genellikle «bir büyük,
bir de ufak» rakıdır. Fakat gazeteciler tanınan kişiler olduklarından,
ortalıkta sarhoş olarak dolaşmaları doğru karşılanmaz. Bu yüzden bir
büyük, bir de ufak rakıyı bana mısın demeden götüren bir gazeteci, yine
de ortalıkta sarhoş olarak dolaşamaz. Çünkü dolaşacak hali kalmamıştır.
Arkadaşları tarafından bir arabanın arka koltuğa yatırılarak eve böyle
götürülür.</p>
<p class="calibre3">Bir başka noktayı da belirtmekte yarar vardır. Gazeteciler belirli
iş saatleri arasında çalışma yaparlarsa da, aslında geçerli olan kural,
gazeteciliğin zamanı olmadığıdır. Bu yüzden gazeteci gece uyurken bir
telefonla işe çağrılacağını bilir ve yatmadan önce telefonunun fişini
mutlaka prizden çıkarır.</p>
<h3 class="calibre2">Haber Nedir?</h3>
<p class="calibre3">Ortada fol yok, yumurta yokken «Maaşlar artacak», «Ücretler
yükselecek», «Vergiler azalacak» gibi sözler eden ilk insan
gazeteciliği de resmen başlatmıştır. O günden beri kâğıt ve matbaa
türleri değişmiş, yukarıdaki sözler doğadaki yedi rengin yedisiyle de
yazılmış fakat temel gerçek değişmemiştir: Bu gerçek, ortada yine «fol
ve yumurta»nın olmadığıdır.</p>
<p class="calibre3">Daha sonraları «Haber, köpeğin insanı ısırması değil, insanın köpeği ısırmasıdır» gibi çetrefil sözler uydurulmuştur.</p>

<p class="calibre3">Bu sözler günümüze kadar her yerde söylenmiş ve hemen hemen herkese yutturulmuştur.</p>
<p class="calibre3">Sonunda söz konusu olay gerçekleşmiş ve İtalya’nın küçük bir
kasabasında kafadan kontak olduğu sanılan bir İtalyan, zavallı bir
sokak köpeğini ısırmış, fakat bu olay birkaç gazetede tek sütunluk bir
haber olmaktan öteye gidememiştir.</p>
<p class="calibre3">Ülkemizde de gazeteciler «köpek - insan» kavramlarından esinlenerek
benzer bir öyküyü işlemişler ve bir zamanlar Aksaray’da iki
vatandaşımızın bir süs köpeğini pişirip yemesini (köpeği yerken ısırmak
zorunda oldukları için) önemli bir haber diye vermişlerdi.</p>
<p class="calibre3">Fakat bu öykü pek tutmamıştı. Çünkü buradaki asıl fiil «ısırmak»
değil, «yemek»ti ve yapılan iş dünyanın en doğal işiydi. Çünkü o
sıralarda ülkede yenecek ne varsa «ulusal yiyenler» tarafından yeniyor,
millete de «Kalkınma yolunda atılmış fevkalade hamleler» edebiyatını
«yemek» kalıyordu. İşte bu «kalkınmış» şeyleri yemekten bıkan iki
kafadarın biraz değişiklik olsun diye sevimli bir fino köpeğini
yemelerinde abartılacak fazla bir şey yoktu.</p>

<p class="calibre3">Gazetecilikte geçerli kurallardan bir başkası ise, Hazreti İsa’nın
çarmıha gerildiğini, olaydan 1500 yıl kadar sonra öğrenen Yeniçeri
ağasının «Ben yeni duydum» diyerek bu işten, bir garibanı sorumlu
tutmasıyla büyük benzerlikler göstermektedir.</p>
<p class="calibre3">Gazeteciler de tarihin herhangi bir devrinde meydana gelmiş bir
olayı duydukları zaman, sanki yeni olmuş gibi sütunlarına aktarırlar.</p>
<p class="calibre3">Sonuçta ortaya garip durumlar çıkabilir. Örneğin haberde «Gençliğine
yazık oldu» diye hayıflanılan bir kadının torunları, bu cinayeti ikinci
çocuklarına hamile oldukları sırada okuyabilirler.</p>
<h3 class="calibre2">Gazeteci Türleri</h3>
<p class="calibre3">Gazetecilik tarihinin başından bu yana iki tür gazeteci tipi varolagelmiştir: Gazeteciye benzeyenler ve benzemeyenler.</p>
<p class="calibre3">Birinciler halkın yakından tanıdığı, büyük otellerin barlarında
yiyip içen, güzel giyinen ve her lafa «Biz gazeteciler» diye başlayan
kişilerdir. Bunlar tuvalete giderken bile «Ben tuvalete gidiyorum»
yerine «Biz gazeteciler arada sırada tuvalete gideriz» şeklinde
konuşurlar.</p>
<p class="calibre3">Bunlar o kadar gazeteciye benzerler ki, gazeteci olduklarım
kanıtlamaları için ayrıca bir gazetede çalışmalarına ve yazı
yazmalarına gerek yoktur. Onlar da zaten böyle bir şeyi akıllarından
bile geçirmezler.</p>
<p class="calibre3">İkinciler, yani gazeteciye benzemeyenler ise gerçekten gazetelerde
çalışırlar ve haber peşinde koşarlar. Fakat gazeteciye benzememeleri
yüzünden kendilerini kanıtlamaları için bunlara birer sarı basın kartı
verilir.</p>
<p class="calibre3">Birinci tür gazeteciler büyük otellerin barlarında beslenirken,
gerçek gazeteciler yakın zamanlara kadar çay eşliğinde «simit»e, bir
cankurtaran simidi gibi sarılmışlardır. Zaten cankurtaran simitlerinin
susamlı simitler gibi yuvarlak yapılmasında bu olayın etkisi olduğu
sanılmaktadır. Daha sonraları ise susamlı simitler de cankurtaran
simitleri boyutlarına getirilerek aradaki bütün farklar kaldırılmıştır.</p>
<p class="calibre3">İnsanlık tarihinin son zamanlarında gazetecilik yüksek okulları
kurulmuş ve bu okullar banka memurluğu, seyyar satıcılık ve ayakkabı
boyacılığı yapabilecek ölçüde yetenekli gençler yetiştirmiştir. Bunlar
arasında bir gazeteye girebilenlere bile rastlanmaktadır.</p>
<p class="calibre3">Gazeteci olmak son derece güç bir iştir. Bu mesleğe hevesli gençler
işe alınmadan önce sıkı bir sınavdan geçirilir ve çalışacakları sahada
yeterli bilgi sahibi olup olmadıkları araştırılır. Örneğin ev sahibi
tarafından evden çıkması için mahkemeye verilen bir aday, bu dava
nedeniyle sık sık adliyeye gitmek zorunda kaldığı için bu sahada
«deneyimli» sayılır ve adliye muhabiri olur.</p>
<p class="calibre3">Aynı şekilde belediyede inşaat ruhsatı alabilmiş olanlar belediye
muhabiri, bir kavgada tanık oldukları için Emniyet Müdürlüğüne düşmüş
olanlar polis muhabiri yapılırlar.</p>
<p class="calibre3">Evin çarşı-pazar alışverişlerini yürütenler ekonomi muhabiri,
Beyoğlu’na nasıl gidileceğini bilenler de «Beyoğlu muhabiri» olurlar.</p>
<p class="calibre3">Spor yazarı olabilmek için ise böyle bir ilişkiye bile gerek yoktur.
Çünkü birçok örnekte görüldüğü gibi, iyi bir spor yazarı olabilmek için
otobüs işleticisi; ithalat ihracat firması sahibi, ya da gazino
komedyeni olmak yeterlidir.</p>
<h3 class="calibre2">En İyi Haber Çöp Sepetindeki Haberdir</h3>
<p class="calibre3">«İyi bir haber köpeğin insanı ısırması değil, insanın köpeği
ısırmasıdır» şeklindeki yaygın inanışın palavra olduğunu daha önce
belirtmiştim. Bu görüşte olan kişiler gazete işleriyle ilişkileri
olmayan kişilerdir. Bir gazetenin içinde durum biraz daha değişiktir.</p>
<p class="calibre3">Örneğin bir Yazı İşleri Müdürü için «en iyi haber çöp sepetindeki
haber»dir. Yazı İşleri Müdürü önüne ilginç bir haber geldiği zaman bunu
büyük özenle okuduktan sonra, son derece titizlikle çöp sepetinin
dibine yerleştirir.</p>

<p class="calibre3">Daha az iyi olan haberler ise olabildiğince kısa yazılmış
olanlardır. Yazı işleri müdürlerinin bu konuda uyguladıkları prensip
«iki kelimeyle»dir. Karısını ve çocuklarını ekmek bıçağıyla doğramışbir
adamın öyküsünü «iki kelimeyle» yazmak için çırpınan muhabir sonunda
şöyle bir yazı götürebilir müdürünün önüne: </p>
<p class="calibre3">«Başınız sağolsun.»</p>
<p class="calibre3">Gelelim muhabire: «İyi bir muhabir kendi alanında deneyim kazanmış
bir muhabirdir» dedik. Konularını derinlemesine bilir ve hiçbir şey
atlamaz. Örneğin bir adliye muhabiri mahkemeye düşmüş bir sanık
hakkında «Göreceksiniz bu adam salıverilecektir» dediği zaman bunun
tersi düşünülemez. Küçük ayrıntılarda yanılabilir doğal olarak. Örneğin
sanık gerçekten salıverilir ama aradan belki 30 yıl geçtikten sonra.</p>
<p class="calibre3">Polis muhabirleri ise bir cinayet işlendiği zaman olay yerine
koşarak katilin kim olduğunu okuyucularına duyururlar. Katiller
genellikle «Faili» adını taşır, soyadları ise «Meçhul»dür.</p>
<p class="calibre3">Spor muhabirleri tüm maçların sonuçlarını en fazla üç tahminde
bulunarak önceden bilebilirler. Futbol maçları yengi, yenilgi ve
beraberlik dışında sonuçlanmadığı sürece yanılmaları da söz konusu
olmayacaktır. Müzik eleştirmenleri konserleri eleştirirler ve bir gün
önce keşfettikleri Beethoven, Mozart gibi «yetenekli gençleri»
kamuoyuna tanıtmaya çalışırlar.</p>
<p class="calibre3">Plastik sanatlar konusunda yazı yazan eleştirmenlerin durumuna ise
hiç değinmiyorum. Çünkü bunlar «plastikten» yapılmış sanatlar oldukları
için fazla bir «ağırlıkları» yoktur.</p>
<p class="calibre3">Bence en zoru kitap eleştirmenlerinin yaptığı iştir. Çünkü kitabın
tek satırını dahi okumadan köşelerini dolduracak kadar yazacak şey
bulmak gerçekten büyük bir yetenek istemektedir.</p>
<p class="calibre3">Gazetecilik tarihi burada bitiyor. Bu arada insanlık tarihinin en
çok eleştiri alan bölümünün de bu bölüm olduğunu belirteyim. 3 hafta
boyunca onbine yakın telefon ve yüzbine yakın mektup aldığımı söylersem
belki inanmazsınız. (İnanmamakta da haklısınız. Çünkü bu sayılar
gazeteci dilinde «bir-iki telefon» ve «iki-üç mektup» demektir.)</p>
<h3 class="calibre2">Memurlar</h3>
<p class="calibre3">Tarihin ilk başlarında devlet daireleri olmadığı için memurlar da yoktu. Bu yüzden vatandaşların işi bir türlü görülemiyordu.</p>
<p class="calibre3">Daha sonra uygarlık ilerlemiş, devlet daireleri kurulmuş, memurlar
ortaya çıkmış ve durum epey değişmiştir. Şimdilik değişmeyen tek şey
vatandaşın işinin hâlâ görülememesidir.</p>
<p class="calibre3">Bunun da nedeni insanlık tarihinde uzun süre «ortalıkta görülmeyen»
memurların bu alışkanlıklarını bir türlü unutamamalarıdır. Bugün hâlâ
«ortalıkta görülmeyen» memurlar çoğunluktadır.</p>
<p class="calibre3">Memurlar işlerine sabah 9.00’da başlar ve 17.00’de bitirirler. Her
memur bu saatler arasında başını işten kaldırmadan çalışır ve bulunduğu
derecenin, bulunduğu kademesinde eline kaç para geçeceğini katsayı
arttırılırsa ne olacağı (veya olmayacağını), «büroda yaptığı bu hesabı
çarşıya nasıl uyduracağını» hesaplar.</p>
<p class="calibre3">Aslında hesap - kitap yapmasına hiç gerek yoktur. Çünkü çarşı pazar
esnafı bu hesabı (memura zahmet olmasın diye) kendiliğinden yapar ve
memur maaşlarının her artışında fiyatları o ölçüde arttırarak
«çarşıdaki hesabı memurun maaşına» uydurur.</p>
<p class="calibre3">Örneğin, Hasan adındaki bir memurun durumunu ele alalım:</p>
<p class="calibre3">Bu memur ayın birinci günü eline geçen parayı üçe ayırır ve her
birini paket yaparak sicimle bağlar. Bu paketlerin birincisini
karısının terzisine, ikincisini kasaba, üçüncüsünü de bakkala
yatırdıktan sonra ayın ikinci günü şöyle konuşur:</p>
<p class="calibre3">«Terziye, bakkala, kasaba, sicim kaldı Hasan’a.»</p>
<p class="calibre3">Bu arada devlet dairelerinde işleri olan vatandaşlar kapıda
kuyruklar oluşturarak beklerler. Bu bekleme sürelerini boş geçirmemek
için ise zihinlerinden karşılarındaki memurun annesini, anneannesini ve
onların annelerini geçirirler. İşlerinin görülmesini bekleyen
vatandaşların akıllarından memurun sülalesindeki anneleri geçirmesinin
nedeni «Analar ne evlatlar doğuruyor» diye düşünmelerindendir.</p>
<p class="calibre3">Memurların 9.00 - 17.00 arasında çalıştıklarını daha önce
belirtmiştik. Bu meslek mensupları «vakit nakittir - zaman paradır»
şeklindeki özdeyişimize sıkı sıkıya bağlı görünürler ve zaman konusunda
büyük titizlik gösterirler. Hiçbir memurun saat 9.00’dan bir kaç dakika
önce bile işe başladığı görülmemiştir. Bazıları bu tutumlarını akşam
17.00’ye kadar sürdürürler. Devlet dairesinde işi olan vatandaşlar ise
eğer ertesi günü, bir raslantı sonucu ulusal bayramlarımızdan birine
rastlamıyorsa şanslarını yeniden deneyebilirler.</p>
<h3 class="calibre2">Politikacılar</h3>
<p class="calibre3">Tarihin ilk başlarında insanlar kavimler halinde yaşıyor ve durmadan
savaşarak birbirleriyle uğraşıyorlardı. Bu duruma bir son vermek için
ortaya politikacılar çıktı. Fakat bu gelişme ortaya politikacıların
çıkmasından başka bir sonuç yaratmadı. Belki sözü edilebilecek tek
değişiklik, insanların bundan böyle hem kendi aralarında, hem de
politikacılarla uğraşmak zorunda kalmalarıydı.</p>
<p class="calibre3">Politika sözcüğü de insanlık tarihinin bütün antika sözcükleri gibi
latincedir ve «siyaset» anlamına gelmektedir. Eski Yunanlıların bu
sözcüğü aynı zamanda «güzel söz söyleme sanatı» anlamına da
kullanmışlar ve en güç anlaşılır konuları bile en yalın şekilde
söyleyebilen kişilere «politikacı» demişlerdir. «Sanat» meraklısı bir
millet olan Türkler daha sonra bu sanatı iyice geliştirmişler ve en
yalın konuları bile içinden çıkılamaz şekilde söyleme başarısını
gösteren politikacılar yetiştirmişlerdir.</p>
<p class="calibre3">İnsanlar analarının karnından politikacı olarak doğmazlar. Fakat ilk
belirtiler çocuk biraz büyüyüp okula gitmeye başladığı zaman ortaya
çıkar.</p>
<p class="calibre3">Eğer bir çocuk, iki kere ikinin beş mi, yoksa altı mı edeceğine
ilkokulun son sınıfına kadar bir türü karar verememişse ve «Büyüyünce
ne olacaksın bakayım?» sorusuna «Eee, m, aaa» gibi yanıtlar veriyorsa
politikacılık yetenekleri var demektir.</p>

<p class="calibre3">Çünkü ülke sorunlarında hızlı ve aceleci kararlar almak yerine her
konuyu uzun uzun ve derinlemesine tartışmak, hatta konuyla ilgisi
olmayan işler üzerinde bile günlerce konuşmak ve sonunda kesinlikle
işin içinden çıkamamak gerekmektedir.</p>
<p class="calibre3">Çocuk biraz daha büyüyüp üniversite çağına gelince durumuna bir kez
daha bakmak gerekir. Örneğin mühendis mektebine gidip ekonomi
öğrendiğini ileri sürüyor, aslında hiçbir şey öğrenemiyorsa geleceğin
ünlü bir politikacısı ile karşı karşıya olduğunuz konusunda hiç
kuşkunuz olmasm.</p>
<p class="calibre3">Bu arada dil konusu da çok önemlidir. Fakat dil deyince bunun Türkçe
olduğu sanılmasın. Sözlerinden kimse bir şey anlamadığı için
politikacının Türkçe bilmesine pek gerek yoktur. Ancak yabancı dil
bilgisi üzerinde önemle durulmalıdır.</p>
<p class="calibre3">Örneğin, «Baba bana top at, koş koş oyna» düzeyindeki İngilizcesi
ile yabancı devlet adamları karşısında ülke sorunlarını tartışacak
yetenekte ise kendisi Başbakan, hatta Dışişleri Bakanı bile
yapılabilir. Sonra dışişleri sorunları bu bakana, ülke sorunları da
Allah’a emanet edilebilir. Geçmişte bunun canlı örnekleri yaşanmıştır.</p>
<h3 class="calibre2">Polisler</h3>

<p class="calibre3">Dünyanın her yerinde polis ile suç işlediği sanılan kişiler karşı
karşıya geldiğinde aralarında soru - yanıt şeklinde bir konuşma geçer.</p>
<p class="calibre3">Ülkemizde de bu böyledir.</p>

<p class="calibre3">Örneğin rasgele bir ülkede polis suçluya «Bu suçu işlediniz mi?»
diye sorar. Ülkemizde de polis suçluya önce «Bunu yer misin?» diye
sorar.</p>

<p class="calibre3">Rasgele bir ülkede zanlı, suçu işlediği sabit olana kadar «suçsuz»
sayılır. Ülkemizde de üç aşağı, beş yukarı aynı kural uygulanmaktadır.
Zanlı suçu işlemediği sabit olduktan sonra «suçsuz» sayılır.</p>


<p class="calibre3">İşte bu nedenlerle rasgele bir ülkede zanlı suçu işlediğini itiraf
ettiği zaman ortada bir tek olasılık vardır: Zanlı suçludur. Ülkemizde
ise bir zanlı suçunu itiraf ettiği zaman iki olasılık vardır. Ya
suçludur, ya suçsuzdur. Bu yüzden başka ülkelerde bir suçun genellikle
bir tek faili vardır. Bizde ise yine genellikle iki.</p>

<p class="calibre3">Birincisi polisin yakaladığı ve suçunu itiraf ettirdiği kişidir.
İkincisi ise daha sonra başka bir suçlu aranırken tesadüfen ele geçen
gerçek suçludur. Hatta üçüncü bir olasılık daha vardır. Örneğin bir
cinayet iddiası üzerine polis suçluyu yakalar ve suçunu itiraf ettirir.
Daha sonra gerçek suçlu yakalanır. En sonunda da cinayete kurban
gittiği sanılan kişi.</p>
<h3 class="calibre2">Avukatlar</h3>
<p class="calibre3">Başınız belaya girdi de mahkemelik oldunuz mu, bir avukata
başvurabilirsiniz. Derdinizi büyük bir içtenlikle dinleyecek ve sizi
savunmak için gereken kolaylığı (örneğin harcamakta güçlük çektiğiniz
paralardan sizi kurtarma kolaylığı) gösterecektir.</p>
<p class="calibre3">Derdiniz bir alacak davası ise, avukatlar daha da faydalıdır.</p>
<p class="calibre3">Çünkü bu şekilde de yaşam boyu borçlu kalmaktansa, yaşam boyu alacaklı kalabileceksiniz demektir.</p>
<p class="calibre3">Amcanızdan kalan bir mirasın peşine düşmüşseniz, iyi bir avukat
sayesinde büyük bir umuda kapılabilirsiniz. Bu umut öylesine büyük
olacaktır ki, tüm yaşamınızca tatlı düşler kurmanıza yetecektir. Ayrıca
amcanızın miras davasını siz de çocuklarınıza ve torunlarınıza miras
bırakabilir, onların da aynı şekilde umut içinde yaşamalarını
sağlayabilirsiniz.</p>
<p class="calibre3">Bu arada avukatınız haklı olarak yıllarca sürecek dava sırasında
sizden ücretini isteyecektir. Bu paraların boşa harcanmadığından ve
birçok sorunun çözümü için kullanıldığından emin olabilirsiniz. Doğal
olarak bu sorunlar sizin sorunlarınız olmayıp, avukatınızın
sorunlarıdır.</p>
<p class="calibre3">Zamanımızın avukatları birçok yönden güvenilir bankalara
benzemektedir. Örneğin her ikisine de tüm paranızı yatırır ve her
ikisinin kapısına da ikinci adresinizi yazdırabilirsiniz. Aradaki tek
fark, birinci yolun sizi milyoner etmesine karşılık, ikinci yolun
avukatınızı milyoner etmesidir.</p></body></html>
