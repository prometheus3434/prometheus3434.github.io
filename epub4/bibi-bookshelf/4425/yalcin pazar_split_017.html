<?xml version='1.0' encoding='utf-8'?>
<html xmlns="http://www.w3.org/1999/xhtml">
  <head>
    <meta content="ABBYY FineReader 11" name="generator"/>
    <title>Unknown</title>
    <meta http-equiv="Content-Type" content="text/html; charset=utf-8"/>
  <link href="stylesheet.css" rel="stylesheet" type="text/css"/>
<link href="page_styles.css" rel="stylesheet" type="text/css"/>
</head>
  <body class="calibre">
<h1 class="calibre1" id="calibre_pb_17">İÇKİNİN TARİHİ</h1>
<p class="calibre3">İçkinin tarihinin medeniyet tarihi kadar eski olduğu bilinmekte,
ancak içki bulunduktan sonra ayık kafayla dolaşan bir tarihçi
bulunamadığı için birçok nokta hâlâ karanlıkta kalmaktadır.</p>
<p class="calibre3">Büyük bir olasılıkla içkiyi bulan ilk insan, bulduğu nesneyi
denedikten sonra, bu keşfini kimseye doğru dürüst anlatamadığı için
tarihin «meçhul» kahramanları arasında (ve masaların altında) yerini
almıştır.</p>

<p class="calibre3">İçki uzun süre insanların başına dert olmuş, ilk kez bundan iki
yüzyıl kadar önce ve Amerika’nın keşfinden biraz sonra işe yaramıştır.
Bu kıtaya ayak basan beyazlar, Kızılderili olan yerlileri bol viskiyle
biraz daha kızarttıktan sonra topraklarını ellerinden almışlar ve
«özgürlük ülkesini» kurmuşlardır. Bugün özgürlük ülkesinde hâlâ birkaç
kızılderili, kovboy filmlerinde «içkiye düşkün, kötü adam» rollerinde
oynamak özgürlüğüne sahip olarak yaşamaktadırlar.</p>

<p class="calibre3">Daha sonra içki gelişmiş ülkelerdeki dertsiz insanların başına dert
olmuştur. İsveç, Norveç, Finlandiya gibi yerlerde yapılan bir araştırma
bu ülkelerdeki insanların «dertsizlikten» içtiklerini ortaya
çıkarmıştır. Aslında bu ülkelerde yaşayan dertli insanlar da içki
düşkünüdürler ama onlar başka nedenlerle içmektedirler.</p>
<p class="calibre3">İçki ülkemizde Tekel tarafından üretilmektedir. Bu kuruluşa Tekel
denmesinin nedeni, bir elinin daima vatandaşın cebinde olmasından ve bu
yüzden tek el’li imiş gibi görünmesindendir.</p>
<p class="calibre3">Bu arada, biz gazetecilerin de biraz içkiye düşkün olduğu söylenir.
Doğrudur. Fakat bu düşkünlüğün mantıklı bir gerekçesi vardır. Ayık
kafayla cümleleri düşük, anlatımı bozuk, noktalamaları yanlış, hatta
anlamı olmayan cümleler kurma olanağı yoktur. Bu kadar hatasız yazılar
ise okuyucuların alışkanlıklarına ters düşmekte ve okuduklarını
anlamaları tehlikesine yol açmaktadır.</p>
</body></html>
