<?xml version='1.0' encoding='utf-8'?>
<html xmlns="http://www.w3.org/1999/xhtml">
  <head>
    <meta content="ABBYY FineReader 11" name="generator"/>
    <title>Unknown</title>
    <meta http-equiv="Content-Type" content="text/html; charset=utf-8"/>
  <link href="stylesheet.css" rel="stylesheet" type="text/css"/>
<link href="page_styles.css" rel="stylesheet" type="text/css"/>
</head>
  <body class="calibre">
<h1 class="calibre1" id="calibre_pb_12">KAĞNIDAN OTOMOBİLE</h1>
<p class="calibre3">Taşıma araçları bu buluşun ardından gelmiştir. İlk örneği ise iki
tekerlekli kağnı arabalarıdır. Bu araca şimdilerde sadece arkeoloji
müzelerinde ve Anadolu kentlerinde (caddede yürürken) rastlanmaktadır.</p>
<p class="calibre3">Kağnı ile otomobil arasında pek uzun bir devir vardır ve arayı
genellikle at arabaları doldurur. At arabalarının doldurduğu başka bir
yer de İstanbul sokaklarıdır.</p>
<p class="calibre3">Bu arada trenler bulunmuştur ama trenin icadı bizde «kara tren
gelmez m’ola» şeklinde şarkılar yazılmasından, başka işe yaramamıştır.
Trenler için önce «anayurdu dört baştan demir ağlarla örmüş» sonra
otomobile atlayarak istediğimiz yere gitmişizdir.</p>
<p class="calibre3">O halde gelelim otomobile...</p>
<p class="calibre3">Otomobili insanlığa Henry Ford adında bir Amerikalı bela... (şey)
armağan etmiştir. Bütün Amerikalılar gibi daha anasının karnında iken
para kazanmanın yollarını araştıran Ford, ilk motorlu aracı uzun uzun
düşündükten sonra «Ne yapsam da milyoner olsam?» diye düşünürken
bulmuştur.</p>
<p class="calibre3">Bu uyanık Amerikalının insanları daha hızlı taşımak amacıyla
geliştirdiği otomobil bir süre sonra ülkemize de gelmiş ve bu kez başka
bir amaçla (bir türlü başedemediğimiz nüfus planlamasına yardımcı
olarak) kullanılmaya başlanmıştır.</p>
<p class="calibre3">En sonunda da Türkler, Ford’un buluşundan yaklaşık 60 yıl kadar
sonra bütün parçaları yurt dışından getirilen «yerli» otoları (Bunlara
eğer «yerseniz» diye bu adın verilmiş olduğu sanılıyor) bulmuşlardır.</p>
<p class="calibre3">Büyük kentlerimizi çarpışan otomobillerle dolu dev bir lunaparka
çeviren bu otoların her şeyi yurt dışından gelmez. Yüzde yüz yerli olan
bölümleri de vardır ki, bunlar; adları (Babadol, Kırat gibi) ve
sürücüleridir.</p>
<p class="calibre3">Sürücülerimiz büyük ustalıkları yüzünden dünya çapında haklı bir üne
kavuşmuşlardır. Çünkü ehliyetleri bile olmamasına karşın, Japonların
ünlü kamikaze pilotları kadar başarılı bir şekilde oto
kullanabilmektedirler.</p>
<p class="calibre3">Bizdeki otolar ile uçaklar arasındaki bağlantı bu kadar da değildir.
Yerli otolarımız başka bir açıdan da uçaklara benzemektedir. Bu
benzerlik de fiyatlarıdır. Aradaki tek fark ise uçaktan daha alçak
uçmalarıdır.</p>
<p class="calibre3">Yabancılar otonun bulunuşundan kısa bir süre sonra trafik işaret ve
kurallarını bulmuşlardır. Fakat biz bunları «gâvur icadı» oldukları
için pek benimsememişizdir. Aslında pek gerekli olmadıkları da bizdeki
uygulamadan sonra ortaya çıkmıştır. Çünkü otolar, trafik kurallarına
uymadan da son derece güzel çarpışabilmektedir.</p>
</body></html>
