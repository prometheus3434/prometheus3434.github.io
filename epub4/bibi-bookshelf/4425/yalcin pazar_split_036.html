<?xml version='1.0' encoding='utf-8'?>
<html xmlns="http://www.w3.org/1999/xhtml">
  <head>
    <meta content="ABBYY FineReader 11" name="generator"/>
    <title>Unknown</title>
    <meta http-equiv="Content-Type" content="text/html; charset=utf-8"/>
  <link href="stylesheet.css" rel="stylesheet" type="text/css"/>
<link href="page_styles.css" rel="stylesheet" type="text/css"/>
</head>
  <body class="calibre">
<h1 class="calibre1" id="calibre_pb_36">N’OLURSUN BODRUM’A GELME</h1>
<p class="calibre3">Bodrum’a biraz kafamı dinlemek için gittim ama galiba epey geç
kalmışım. Çünkü artık burada «kafa dinlemek» yerine sadece sivrisinek
vızıltısı dinleniyordu. Bol alkolle karışık kandan içen sivrisinekler
herhalde sarhoşluktan olacak, insanın kulağında neredeyse «nara»
atıyorlardı. Ben de herkes gibi bu hayvanlara yarım kilo kadar kan
bağışında bulunduktan sonra geri döndüm. İşte bu tatilin öyküsü.</p>

<p class="calibre3">Bodrum’da ilk günümü şaşkınlık içinde geçirdim. Burada yaşayanlar
akıllarına ne gelirse (özellikle hiç akla gelmeyecek şeyleri) giysi
diye sırtlarına geçirmişlerdi. Bu yüzden blucin pantolon, şile bezi
gömlek ve tahta takunyalardan oluşan giysilerimle beni gören tanıdıklar
Bodrum’a resmi bir toplantıya katılmak için geldiğimi sandılar.</p>
<p class="calibre3">İlanlarda, «duşlu, havuzlu ve banyolu» olduğu belirtilen bir motele
yerleşik. Odamızda, ilanda yazılı olan her şey vardı: Duş, havuz ve
banyo... Sadece sular akmıyordu ama zaten ilanda da «su» lafı
edilmiyordu.</p>
<p class="calibre3">Su olmayınca otel yöneticileri havlu ve sabun gibi şeyler koymaya da
gerek görmemişlerdi. Belki de adamlar, bu otelde kalacak kişinin nasıl
olsa aklından zoru olacağını ve su-sabun gibi şeyleri akıl
edemeyeceğini düşünmüşlerdi.</p>

<p class="calibre3">Hazır Bodrum’a gelmişken bir de balık yiyelim, dedik. Bodrum’da
bugüne kadar balık görülmediği söyleniyordu ama bunlar «iftira» idi
sanıyorum. Soframıza bir kayık tabağı içinde getirilen altı tane
barbunya balığını ben gözlerimle gördüm. Hatta olması gerekenden daha
kırmızı idiler. Bu kırmızılığın nedenini de hesabı öderken keşfettik.
Zavallı hayvanlar altı tane küçük balık oldukları halde 750 gram
gelmenin ve 2500 liraya satılmalarının utancıyla kıpkırmızı olmuşlardı.</p>
<p class="calibre3">İçkili lokantalarda göz gözü görmüyordu. Fakat çevrenin böyle
karanlık olması sonradan işinize yarıyordu: Çünkü karanlık yüzünden
insanın gözleri kendiliğinden faltaşı gibi açılıyor, hesap pusulası
geldiğinde ayrıca faltaşı gibi açılmasına gerek kalmıyordu.</p>
<p class="calibre3">Bodrum için bir de «dul kadınlar cenneti» deniyordu. Bunun anlamını
hâlâ anlamış değilim. Benim gördüğüm, gece kulüplerinde çoktan torun
sahibi olmaları gereken hatunların evlat sevgisini gidermeye
çalıştıklarıydı.</p>
</body></html>
