<?xml version='1.0' encoding='utf-8'?>
<html xmlns="http://www.w3.org/1999/xhtml">
  <head>
    <meta content="ABBYY FineReader 11" name="generator"/>
    <title>Unknown</title>
    <meta http-equiv="Content-Type" content="text/html; charset=utf-8"/>
  <link href="stylesheet.css" rel="stylesheet" type="text/css"/>
<link href="page_styles.css" rel="stylesheet" type="text/css"/>
</head>
  <body class="calibre">
<h1 class="calibre1" id="calibre_pb_43">GÜÇLÜ DESTEK</h1>
<p class="calibre3">Yeni kuracağımız parti için herkes hemfikirdi; en eski Başkan’ın
desteğinin alınması gerekiyordu. Zorunlu olarak parti yönetim kurulunu
oluşturacak arkadaşlarla birlikte Göztepe’deki köşke gittik: Bugünlerde
101. baharını yaşamakta olan Başkan, kahvaltı ediyordu. Üzerinde
durmadık. Nasıl olsa uzun sürmezdi. Fakat biraz sonra bu kadar iyimser
olmanın doğru olmadığını anladık. Başkan’ın sabah kahvaltısı saat
09.00’da başlamış, biz vardığımızda (11.00 civarı) hâlâ sürüyordu.
Normal olarak 12.00’ye kadar süreceğini açıkladılar. Çünkü bir lokmanın
sayın Başkan’ın bizi destekleyecek olan mübarek ağzına varmak için
geçen zamanda hızlı bir taksi şoförü İstanbul trafiğinde bile
Beşiktaş’tan Eminönü’ne kadar yol alabilirdi. Bu kadarla kalsa iyi...
Lokmaların bir de çiğnenmesi vardı.</p>
<p class="calibre3">Sonunda kahvaltının bittiğini duyurdular. Fakat erken yatmak için
akşam yemeğini erken yiyen Başkan biraz sonra öğle yemeğine
başlayacaktı. Çünkü bu işi de akşam yemeğine kadar ancak bitiriyordu. O
yüzden kendisiyle konuşmak için bir saat kadar zamanımız vardı. Bu süre
de bize yeterli görünüyordu.</p>
<p class="calibre3">Salona alındığımızda Başkan yemek sofrasından kalkıyordu. Desteğini
almak için geldiğimiz kurt politikacı, iki kişinin kolunda, iki kişinin
de arkadan itmesiyle iskemle ile bir metre kadar ötede duran koltuğu
arasında tüm hızıyla ilerlemeye çalışıyordu. Unutmadan söyleyeyim, bir
kişi de koltuğu üstadın tam altına yerleştirme çabası içindeydi.</p>

<p class="calibre3">Neyse sonunda bu işler bitti. Yerine oturdu. Yardımcısı hemen
yanında hazırol durumunda bekliyordu. Daha önce bizim geleceğimiz
anlatılmış olduğundan fazla zaman kaybetmeyecektik. Yine de usulen bir
konuşma yaptım. Partimizin amaçlarını kısaca özetledikten sonra ne
istediğimize geçtim ve Sayın Başkan’a bizi desteklemesinden gurur duyacağımızı söyledim.</p>
<p class="calibre3">Başkan hemen yardımcısına bir el işareti yaptı. Yardımcısı, kulağını
ağzına getirdi. Ne söylediğini biz duyamıyorduk. Fakat uzun bir konuşma
idi aralarında geçen. Beş dakika kadar sürdü bu fısıldaşma. Sonunda
yardımcı doğruldu ve bize dönerek şunları söyledi.</p>
<p class="calibre3">-    Sayın Başkan ne diyor, diye soruyor.</p>
<p class="calibre3">Hepimiz afallamıştık. On dakikalık konuşma boşa gitmiş, üstelik beş
dakika kadar da «Ne diyor» demesini beklemiştik. Ben yeniden konuşmaya
bâşladım. Bu sefer konuyu ana hatlarıyla özetledim sadece. Tek tek ve
top patlatır gibi «Destek istiyoruz» diye bağırdım.</p>
<p class="calibre3">Eski Başkan bu kez konuyu anlamış görünüyordu. Bir iki yutkundu. Biz
konuşacak sanıyorduk. Meğer sadece yutkunuyormuş. Yine yardımcısının
kulağını ağzına kadar getirtti. Yine duyamadığımız bir konuşmayı beş
dakika kadar bekledik. Yardımcı yine ayağa kalktı ve beş dakika içinde
söylediklerini tekrarladı: .</p>
<p class="calibre3">-    Kim bunlar diye soruyor.</p>
<p class="calibre3">Hoppalaaa. Daha işin başında bile değildik bu duruma göre... En
azından bizim kim olduğumuzun önceden kendisine anlatılmış olması
gerekiyordu. Bunu yardımcıya söylediğimizde «Anlatmıştık» dedi, «fakat
araya kahvaltı girdi, unutmuşlar.»</p>
<p class="calibre3">Büyük bir umutsuzlukla kendimizi yeniden tanıtmaya giriştik. Bu kez
sadece partinin adını söyledik. Nasıl olsa anlamıyordu. Bir iki cümle
daha söyledikten sonra konuşmayı kestim.</p>
<p class="calibre3">Başkan gözlerini kırpıştırdı. Acaba tanımış mıydı? Fakat hayır.
Sadece gözlerini kırpıştırıyordu. Başka bir anlamı yoktu bu
hareketinin. Yardımcısı kulağına yeniden ağzını götürdü. Yine uzun uzun
konuştular, yeniden doğrulduğunda hepimiz umut içindeydik. Tek kelime
söylese yeterdi. «Destekliyorum» dese yeterdi bize. Hatta bu söz fazla
uzun geliyorsa «destek» dese bile dünyalar bizim olacaktı. «Des» dese
bile razıydık. Yardımcısı bu kez şunları söyledi: «Sayın Başkan bizzat
konuşmak istiyorlar.»</p>
<p class="calibre3">Birlikte getirdiğimiz fotoğrafçılar ve gazeteciler makinelerine ve
kâğıt kalemlerine sarıldılar. Teyplerin düğmelerine basıldı ve
beklenmeye başlandı. Başkan ağzım açmaya çabalıyor fakat başaramıyordu.
Sonunda biraz aralanan dudaklarının arasından duyulur duyulmaz bir «de»
sesi çıktı. Tamam «destekliyorum» diyecekti işte. Hepimizde heyecan son
haddine varmıştı. Fakat kelimenin sonunu getiremiyor «de... deee...
de...» diye işi uzatıyordu. Açılmış ağızlarımızla aynı sözü
tekrarlıyor, küçük ekler yapıyorduk «de., de., desss... Dest...»</p>
<p class="calibre3">Fakat Başkan hepimizi umutsuzluğa iterek kelimenin sonunu tamamladı. «Dal... ya...»</p>
<p class="calibre3">Ne dalyası... Yoksa umarsız bir durumda mıydık? Dalya geçen yıl 100.
yaşını doldururken geçen bir söz değil miydi? Yardımcı çaresizlikle
başını salladı. «Bugün biraz yoruldular. Herhalde kahvaltı yordu
kendilerini. Yanlış anladı. Yine doğum yıldönümü kutlanıyor sandı.»</p>
<p class="calibre3">Kaderimize boyun eğdik. Kurt politikacının güçlü desteğini beklesek
seçimleri kaçırabilirdik! Çünkü üç dört ay vardı sadece. Bu yüzden bu
güçlü desteği alamadan politik yaşama atılmak zorunda kaldık.</p>
</body></html>
