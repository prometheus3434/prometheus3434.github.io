<?xml version='1.0' encoding='utf-8'?>
<html xmlns="http://www.w3.org/1999/xhtml">
  <head>
    <meta content="ABBYY FineReader 11" name="generator"/>
    <title>Unknown</title>
    <meta http-equiv="Content-Type" content="text/html; charset=utf-8"/>
  <link href="stylesheet.css" rel="stylesheet" type="text/css"/>
<link href="page_styles.css" rel="stylesheet" type="text/css"/>
</head>
  <body class="calibre">
<h1 class="calibre1" id="calibre_pb_39">EVLİLİK GÜZEL ŞEYDİR</h1>
<p class="calibre3">Üç-dört yıl önce bir inşaatın yanından geçerken başıma bir tuğla
düştü. Tedavi sırasında doktorlar bu kazayı pek önemsemediler ve
«Hafifçe beynin sarsılmış. Bir şey olmaz. İnsan böyle durumlarda bazı
sersemlikler yapar hepsi o kadar» dediler.</p>
<p class="calibre3">Artık bu olayın etkisiyle mi bilmiyorum, bir süre sonra karşıma çıkan Macide ile evlenmeye karar verdim.</p>
<p class="calibre3">Bu arada kafama tuğla düşmeden önce de biraz salak görünüşlü
olduğumu belirteyim. Erkeklerdeki bu görünüm oldukça beğeniliyor olmalı
ki, karım sonradan anlattığına göre beni görünce çok etkilenmiş.<br class="calibre4"/>
</p>
<p class="calibre3">Beraber olduğumuz bir gün de kendisine farkında olmadan evlenme
teklif edince dayanamayıp kabul etmiş. Evlenme önerisi de şöyle olmuş:
Sokaktan bir çocuk geçerken ben işi gücü bırakıp «Bak ne şeker çocuk»
demişim.<br class="calibre4"/>
</p>
<p class="calibre3">Başkaca tek söz etmemekle beraber gelecekteki eşim bu sözlerimden
kendisine evlenme önerildiğini hemen anlamış. Çünkü ben aslında bu
sözlerimle şunu demek istemişim:</p>
<p class="calibre3">«Bak ne şeker çocük. Ben çocukları çok severim. Ah benim de bir
çocuğum olsaydı. Fakat tek başıma çocuk sahibi olamam ki... Benimle
evlenir misin Macide?..»</p>
<p class="calibre3">Herhalde o sırada «çocuk» yerine «cacık» da deseydim aynı kapıya
çıkacaktı. Örneğin daha önce söylediğim «Bugün hava çok soğuk»
sözlerinden de «Benimle evlenir misin Macide?» anlamını çıkaran
nişanlım, biraz üstü kapalı olarak yaptığım bu ilk öneriye karşılık
vermemiş ve «Evet» demek için açık açık söyleyene kadar (yani sokaktan
geçen çocuğu gösterene kadar) beklemişti.</p>
<p class="calibre3">Evlenmeden önce evli arkadaşlarım benim de kendi aralarına
katılacağımı duyunca -deneyimli kişiler olarak- epey öğüt verdiler.
Birkaç tanesi bu işi neden havagazı ile yapmadığımı sordu. Diğerleri
daha çabuk sonuç alındığı için tabancayı salık verdiler.</p>
<p class="calibre3">Sonunda Macide ile evlendik. Evlilik sanıldığı kadar korkunç ve
pahalı bir iş değil. Evli değilken zaten elbise, palto, pabuç gibi
şeyler satın alıyordum. Şimdi de bunları satın alabiliyorum. Aradaki
tek fark, bekârlığımda aldığım giysilerin ölçülerinin bana göre,
şimdikilerin ise karıma göre olması. Bunun yanı sıra sadece makyaj
masrafım var. Buna karşılık içki, sigara ve eğlence gibi kötü
alışkanlıklardan kurtuldum.</p></body></html>
