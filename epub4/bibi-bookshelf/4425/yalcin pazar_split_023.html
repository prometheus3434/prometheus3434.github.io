<?xml version='1.0' encoding='utf-8'?>
<html xmlns="http://www.w3.org/1999/xhtml">
  <head>
    <meta content="ABBYY FineReader 11" name="generator"/>
    <title>Unknown</title>
    <meta http-equiv="Content-Type" content="text/html; charset=utf-8"/>
  <link href="stylesheet.css" rel="stylesheet" type="text/css"/>
<link href="page_styles.css" rel="stylesheet" type="text/css"/>
</head>
  <body class="calibre">
<h1 class="calibre1" id="calibre_pb_23">KENDİ İŞİMİ KENDİM YAPIYORUM, KARYOLANIN ALTINDA YATIYORUM</h1>

<p class="calibre3">Avrupa ve Amerika’da çok yaygın olan «Do it yourself - Kendi kendine
yap» yöntemi şimdi «Kendi işini kendin gör» adı altında ülkemize de
geldi.</p>
<p class="calibre3">Boş zamanı ve bol parası olanlar için son derece uygun olan bu yöntemi ben de ilk gününden bu yana uyguluyorum.</p>
<p class="calibre3">Önce buzdolabma el attım. Yiyecekleri çok fazla soğutuyor ve
durmadan kar yapıyordu. «Kendi işini, kendin gör» yöntemiyle iyice
onardıktan sonra ne soğutması kaldı, ne de kar yapması. Ben de şimdi
onu çamaşır dolabı olarak kullanıyorum. Çünkü buzdolabı olarak artık
hiçbir işe yaramıyor.</p>
<p class="calibre3">Yine «kendi işini kendin gör» yöntemiyle hiçbir bozukluğu olmadığı
halde el attığım çamaşır makinesi de aynı yöntemle elektrik süpürgesi
olacak gibi görünüyor. Fakat gazetede daha bu konuda bilgi verilmedi.</p>
<p class="calibre3">Elektrik süpürgesi şimdilik fena değil. Son yaptığım onarımlardan
sonra işliyor. Yalnızca tozları içine çekmek yerine, dışarı püskürtmek
gibi bir sakıncası kaldı onarılacak. Gazetede bu konuda yapılan
önerileri uygularsam, hortumuyla bahçe sulama işleri yapabileceğimi
sanıyorum.</p>

<p class="calibre3">En güzeli televizyon oldu. Ben onarmadan önce hiç sesi çıkmıyor ve
görüntü arada sırada kayboluyordu. Onardıktan sonra yine sesi
çıkmamakla birlikte, görüntü açısından büyük fark var. Eskiden zaman
zaman ortaya çıkan görüntü şimdi hiç ortada yok.</p>
<p class="calibre3">Üstelik bu yöntemle yapılan onarımlardan sonra fabrikalarının bu
aygıtlara fazladan bir sürü parça koyduğu da anlaşıldı. Artan parçaları
hanım kürekle çöp sepetine attı. Geriye kalanları da ben çıkardıktan
sonra, şimdi televizyonu çok güzel bir sandık haline getirdim. İçine
kirli çamaşırları koyuyoruz. Orijinal bir şey oldu. Düğmeleri falan
olan bir çamaşır sandığı nerede bulunur?</p>
<p class="calibre3">Bu arada tahtalar alıp dolaplar yapıyorum. Çok güzel oluyor bunlar.
Fakat kapakları yalnızca içten açıldığından, içine bir şey koymak olası
değil. Şimdilik biblo türü süs eşyalarını koymak için üstünü
kullanabiliyorum. Bugüne kadar geliştirilmiş «kendi işini, kendin gör»
yöntemleriyle henüz bu dolapların üstüne bir şey konmamasının yolu
bulunamadı. Fakat gazeteyi her gün izliyorum. Bu konuda bir yenilik
yapılırsa onu da uygulayacağım, ondan sonra da parçalayıp sobada
yakacağım.</p>
<p class="calibre3">Evin kapısını da kendi kendime yaptığım bir sistemle çok kolay açıyorum.</p>
<p class="calibre3">Önce demir bir kancayı kapının altından sokuyorum. Bunun ucu ile
içerdeki kolu çeviriyorum. Sonra başka bir demir çubuğu ön taraftan
kapının altına sokarak iyice kanırtıyorum. Demirleri ayaklarımla bu
şekilde tutarken, bir elimle de anahtarı sokup, iki sağa, bir sola
çeviriyorum.</p>
<p class="calibre3">Aslında kapı bu durumda açılır hale geliyor. Geriye hem demirleri,
hem anahtarı sabit tutarken, birkaç metre uzaklaşıp biı omuz vurmak
kalıyor.</p>
<p class="calibre3">Bunu tek başıma yapamadığım için bir adam tuttum. Hep benimle dolaşıyor ve kapıyı açarken bana yardımcı oluyor.</p>
<p class="calibre3">Aslında fazla bir para harcamadım bu işi başarabilmek için Yalnız adamın aylığı var. Yemesi içmesi de bana ait doğal olarak.</p>
<p class="calibre3">Oysa kapıyı onarmadan önce, anahtarı çevirmekle hemen açılıyordu.
Fakat «kendi işini kendin gör» sisteminin özelliği bu. Yani zor olanı
başarabilmek.</p>

<p class="calibre3">Sonra elime geçen parayı da harcama olanağı buluyorum bu şekilde.
Örneğin dışarda 100 liraya satılan bir dikiş kutusunu ben evde kendi
kendime yapabiliyorum. Bunun için gerekli olan malzeme taş çatlasa 3-4
bin lira tutuyor.</p>
<p class="calibre3">Bu kutunun piyasada satılanlardan çok farkı var. En büyük özelliği
içine bir dikiş iğnesinin bile girmemesi. Tek sakıncası ise, kutu
tamamlandıktan sonra, evin içine dağılan tahta parçaları arasından
bulunması biraz zor oluyor.</p>
<p class="calibre3">Geçen gün hanım, yeni yaptığım bir dikiş kutusunu tahta parçası
sanarak çöpe atmış. Sonra bir tahta parçasını da dikiş kutusu sanarak
dolabın üstüne koymuş. Bu yanlışlığı yapmakta fazla bir suçu yoktu
aslında. İkisi de birbirine benziyordu çünkü. Dört köşe tahta parçaları
idiler.</p>
<p class="calibre3">«Kendi işini kendin gör» yöntemi ile evin badanalarını da kendim
yapıyorum. Arkadaşlar duvarları neden 8-10 ayrı renge boyadığımı merak
ediyorlar. Oysa bu benim marifetim değil. «Kendi işini kendin gör»
yönteminin özelliği bu. Siz duvarları tek renge boyandığınızı
sanıyorsunuz, ortaya Picasso’nun tablolarını anımsatan sanat yapıtları
çıkıyor.</p>
<p class="calibre3">Yine bu yöntemle siz salt duvarları boyadığınızı zannederken tavan
ve taban da «kendi kendine» boyanıyor. Salonda bulunan bir Hereke
halısı ve tavandaki Çekoslovak malı kristal avize şimdi «dünyanın ilk
badana boyalı» Hereke halısı ve Çekoslovak avizesi olmak onurunu
taşıyorlar.</p>
<p class="calibre3">Pencerelerin çerçevelerini de yağlı boya ile boyadıktan sonra işim
tamamlandı. Bu kış pencere aralarından soğuk hava girmesi diye bir
sorunumuz yok. Çünkü hiçbiri açılmıyor.</p>
<p class="calibre3">Geçenlerde «kendi işini kendin gör» yöntemiyle çatlamış bir duvarı
onarmaya kalktım. Tanımlamalara göre çalışmalar son derece iyi
giderken, ansızın karşından Marmara Denizi’ni ve Adalar’ı gördüm. Gerçi
duvar tam olarak onarılmadı ama, şimdi hiç penceresi olmayan bu
duvardan da manzarayı seyredebiliyorum.</p>

<p class="calibre3">Otomobilimi de bu yolla onardım. Söylediği gibi pırıl pırıl oldu.
Artık hiç arıza ve masraf çıkarmıyor. Aynı zamanda hükümetin
önerilerine uygun olarak inanılmaz ölçüde yakıt tasarrufu sağlıyor.
Hatta hiç yakıt harcamıyor bile denebilir. Çünkü kendi işimi kendim
görerek onardıktan sonra bir daha garajdan çıkarmak mümkün olmadı.
Şimdi masraf olarak salt garaj parası ödüyorum.</p>
<p class="calibre3">Bizim hanım epey şişman olduğu için karyola da sık sık bozuluyordu.
Ya bir ayağı kırılıyor veya bir tarafı sağa, sola kayıyordu. Sonunda
gazetede «Kendi karyolam kendin yap» başlığı altında bunun da çözüm
yolları yayınlandı. Hemen söylenenleri uyguladım. Şimdi karı-koca
karyolanın altında yatıyoruz.</p>
<p class="calibre3">Ya lambalar? Ben onarmadan önce sinir bozucu bir şekilde yanıyor ve
durmadan elektrik harcıyorlardı. Artık bu savurganlığa son vermiş
bulunuyorum. Şimdi gündüzleri yanıyor, geceleri sönüyorlar. Elektrik
giderlerimiz de yarı yarıya azaldı.</p>
<p class="calibre3">En son olarak muslukları ele aldığımda hanım işe karıştı ve kendi
işimi kendim görmeyi sürdürdüğüm takdirde, beni annesinin evine
gitmekle tehdit etti.</p>
<p class="calibre3">Bu sevindirici haberi aldıktan sonra hemen işe giriştim. Fakat
istediğim sonucu bir türlü alamadım. Gazetede yazılan tüm bilgileri
kelimesi kelimesine uygulamama karşın, musluk hiç onarılmamış gibi
aksaksız çalışıyor. Buna hanım bile inanmadı. Şimdi durmadan suyu açıp,
kapıyor. Namussuz musluklar da açılınca su akıtıyor, kapanınca
kesiliyor.</p>
<p class="calibre3">Hanım da annesinin evine gitmekten caydı doğal olarak.</p>
</body></html>
