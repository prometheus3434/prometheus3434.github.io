<?xml version='1.0' encoding='utf-8'?>
<html xmlns="http://www.w3.org/1999/xhtml">
  <head>
    <meta content="ABBYY FineReader 11" name="generator"/>
    <title>Unknown</title>
    <meta http-equiv="Content-Type" content="text/html; charset=utf-8"/>
  <link href="stylesheet.css" rel="stylesheet" type="text/css"/>
<link href="page_styles.css" rel="stylesheet" type="text/css"/>
</head>
  <body class="calibre">
<h1 class="calibre1" id="calibre_pb_25">ERKEK VE YAŞ</h1>
<p class="calibre3">İnsanlar bir doğa yasası olan yaşlılığı kabul etmeye nedense bir
türlü yanaşmıyorlar. Yaşlı başlı insanlar kendilerini hâlâ genç sanarak
öyle şeyler yapıyorlar ki gülünç durumlara düşüyorlar.</p>
<p class="calibre3">Büyük söylemeyeyim ama, ben böyle durumlara düşeceğimi sanmıyorum.
Zamanı gelince ve yaşlandığıma dair en küçük işaretler ortaya çıktığı
zaman durumu erkekçe kabul ederek başkaları gibi komik durumlara
düşmeyeceğim.</p>
<p class="calibre3">Bu fikrimi geçen gün üniversitede okuyan küçük torunuma da açtım.
Fakat pek anlaşamadık. Onun görüşüne göre insanlar yaşlılığı kabul
etmedikçe genç kalırlarmış. İnsanların genç ve güzel görünmek için çaba
harcamaları güzel bir şeymiş.</p>
<p class="calibre3">Tamam da nasıl çaba harcayacaklar? Örneğin yaşlı başlı bir erkek
cart kırmızı bir ceket giyerek mi genç görünecek? Ben yaşlılığımda
böyle kırmızı bir ceketi asla giymeyeceğim. En fazla geçen gün satın
aldığım mor cekete benzer bir şey giyebilirim veya şu sırtımdaki bülbül
sarısını. Kırmızı renkli bir ceketi bugün bile giye-mem. Hatta arada
sırada -henüz 65 yaşında olmama karşın- acaba yaşlı mı gösteriyorum
diye kuşkuya kapıldığım oluyor.</p>

<p class="calibre3">Ortada böyle bir kuşkuya kapılmam için -küçük yanlış anlamalar
dışında- hiçbir neden yok ama, yine de kuşkulanmak gülünç olmaktan
iyidir. Örneğin geçenlerde benimle hiç alakasız bir durumda bile
kuşkuya kapıldım. Bir yere gitmek için dolmuşa binmiştim. Biner binmez
de şoförün parasını verdim. Şoför paranın üstünü vermekte gecikince,
kendisine bir hatırlatayım dedim. Terbiyesiz adam kafasını bile
çevirmeden «Patladın mı beybaba?» demez mi. Arkada iki kişinin
ortasında oturuyordum. Acaba yanımdakilere mi söylüyor diye sağıma
soluma baktım. Sağımda bir hanım oturuyor. Solumda da bir orta mektep
talebesi. Hanıma «beybaba» diyemez. Geriye ben ve orta mektep talebesi
kalıyoruz. Evet saçlarım biraz beyazlandı ama bana da henüz «beybaba»
denemez. Acaba bastonuma bakarak mı böyle düşündü desem, bastonu laf
olsun diye taşıyorum. Biraz bacaklarım ağrıyor, hepsi o kadar. Sonunda
şoförün bu lafı orta mektep talebesine söylediği sonucuna vardım. Aptal
adam herhalde küçücük çocuğu yaşlı biri zannetti. Yani diyeceğim, böyle
yanlış anlamalarda bile gülünç duruma düşmemek için kuşkuya kapılıyorum.</p></body></html>
