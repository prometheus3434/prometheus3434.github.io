<?xml version='1.0' encoding='utf-8'?>
<html xmlns="http://www.w3.org/1999/xhtml">
  <head>
    <meta content="ABBYY FineReader 11" name="generator"/>
    <title>Unknown</title>
    <meta http-equiv="Content-Type" content="text/html; charset=utf-8"/>
  <link href="stylesheet.css" rel="stylesheet" type="text/css"/>
<link href="page_styles.css" rel="stylesheet" type="text/css"/>
</head>
  <body class="calibre">
<h1 class="calibre1" id="calibre_pb_10">TANRI’NIN İŞİ</h1>
<p class="calibre3">İnsanlar dünya işlerini çözümlemeden önce ahireti düşünmeye
başladıklarından dinlerin doğuşu insanlık tarihinin hemen başlarında
yer alır.</p>
<p class="calibre3">İlk insanlar başlarına bela olan her şeyi tanrı sanmışlar, bu yüzden
önceleri çok çeşitli tanrılar bulmuşlardır. Örneğin İsa’dan önce 4812
yılında Ural dağlarının eteklerinde bir mağarada yaşayan ve adı
olmadığı için arkadaşları tarafından «Ho» diye çağrılan bir adam o
sıralarda yumurtalarını arakladığı bir kartalın sık sık mağaraya
gelerek kendisini gagalamasını bir türlü yumurta hırsızlığına
bağlayamamış ve kartalı tanrı sanarak ona tapmaya başlamıştır. Daha
sonra ormanlardan birine yıldırım düşmesi sonucunda ateş ortaya
çıkınca, bu kez insanlar, kendilerinin zar zor ele geçirdikleri vahşi
hayvanları kolaylıkla «orman kebabı» haline dönüştüren bu güce tanrı
gözüyle bakmışlardır.</p>
<p class="calibre3">Attan ineğe, kartaldan sineğe kadar yeryüzünde tanrılar çoğalırken
Homeros adlı bir gezgin ozan tanrıları insanlara benzeterek, bunları
İlyada ve Odisseia adlı destanlarında tek tek saymıştır. Fakat bu
tanrıların da sık sık tuvalete gitmeleri, içki içip sarhoş olmaları,
olur olmaz nedenlerle kavga çıkarmaları ve onun bunun karısını
ayartarak zamparalık yapmaları işleri bozmuş, insanların bu uyduruk
tanrılara olan güvenlerini yitirmelerine yol açmıştır.</p>

<p class="calibre3">En sonunda din işlerini yürütenler daha bir akıllanmışlar ve
sonradan fos çıkması olası varlıklar yerine, tanrıları «Ne yerdedir, ne
göktedir, ne şuradadır, ne buradadır» diye tanıtmaya başlanmışlardır.
Bu yeni tanıtma yöntemine, «Sen şuna yok demek istiyorsun ama dilin
varmıyor» diye karşı çıkan Bektaşi babasından başka aklı başında bir
görüş ileri sürülmemiş ve bu yeni tanrı inancı insanlarda kökleşmiştir.</p>
<p class="calibre3">Modern dinlerden biri olan Hıristiyanlığın peygamberi Hazreti İsa
ise yeni dini kurarken, aynı zamanda evli olmadığı halde kendisini
doğuran, sevgili validesi Meryem’i, akrabaların hışmından ve komşuların
dedikodularından korumuştur.</p>
<p class="calibre3">Kendisini «Tanrı’nın oğlu» olarak tanıtan Hazreti İsa’nın 0 (sıfır)
tarihinde dünyaya gelirken, annesinin hâlâ bakire olması (tıp bilimi
henüz yeterince gelişmediği için) işini çok kolaylaştırmış ve bu sav
epey yandaş toplamıştır.</p>
<p class="calibre3">O tarihten bu yana 2000 yıla yakın zaman geçmesine ve bu arada
bâkirelerin de Tanrı’nın yardımı olmadan (örneğin bir komşunun
yardımıyla) çocuk sahibi olabileceklerinin anlaşılmasına karşı
Hıristiyanlık giderek gelişmiştir. Fakat benim bildiğim kadarıyla son
zamanlarda insanların büyük çoğunluğu Hazreti İsa’yı, Hazreti Musa’yı
bir yana koyarak yeşil suratlı bir adam olan George Washington’a
tapmaya başlamışlardır. Bilindiği gibi bu hazretin ABD dolarları
üzerinde de resmi bulunmaktadır.</p>
</body></html>
