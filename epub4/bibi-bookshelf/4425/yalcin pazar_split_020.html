<?xml version='1.0' encoding='utf-8'?>
<html xmlns="http://www.w3.org/1999/xhtml">
  <head>
    <meta content="ABBYY FineReader 11" name="generator"/>
    <title>Unknown</title>
    <meta http-equiv="Content-Type" content="text/html; charset=utf-8"/>
  <link href="stylesheet.css" rel="stylesheet" type="text/css"/>
<link href="page_styles.css" rel="stylesheet" type="text/css"/>
</head>
  <body class="calibre">
<h1 class="calibre1" id="calibre_pb_20">BAYRAMLARIN TARİHİ</h1>
<p class="calibre3">Şimdi durum epey değişti. Fakat bir süre önceye kadar ulusal ve dini
bayramlarımız neredeyse 365 günlük takvim yılının tümünü kaplıyordu.
Başka uluslar yaklaşık 360 gün çalışıp, 5 gün bayram yaparlarken, bizde
de benzer bir yöntem kullanılıyor. 5 gün çalışıp, 360 gün kadar bayram
yapılıyordu.</p>
<p class="calibre3">Bu yüzden bir takvim yılının ulusal ve dini bayramlarımıza yetmemesi
tehlikesi doğmuştu. Aslında bayram günlerinin yerine bayram olmayan
günlerin kutlanması daha kolay olacağı halde, bu yola sapmak hiçbir
Türkün aklına gelmiyordu. Çünkü Türk ulusu, kolay olanı değil, zor
olanı yapmak konusunda bütün kararlılığıyla dimdik ayaktaydı. Dediğimiz
gibi şimdi durum epey değişti. Şimdi sadece birkaç tane bayramımız
kaldı. Bunları da geleneklere uygun olarak kutluyoruz.</p>
<p class="calibre3">Dini bayramlarımızın en önemlisi Şeker Bayramıdır. Bu bayramın da en
önemli konusu bayram ziyaretleridir. Daha ramazan ayı sona ermeden,
bütün vatandaşlar bayram ziyaretlerini düşünmeye başlar ve kendilerine
bir plan yaparlar. Örneğin hali vakti yerinde olanlar bayram
ziyaretlerinden kurtulmak için Türkiye’nin öbür ucu ile dünyanın öbür
ucu arasında bir yerlere kaçarlarken, evde kalmak zorunda olanların her
kapı çalmışında bir akrabanın bayram ziyaretine geldiğini düşünerek
yürekleri ağızlarına gelir.</p>
<p class="calibre3">Başka bir ziyaretçi grubu da mahalle halkını çok seven ve
bayramlarını kutlamak için sabahın 06.00’sında yola çıkarak kapıyı
çalmaktan çok, zili bozmaya çalıştıkları izlenimi veren çöpçü ve
bekçilerdir. Bu ziyaretler bekçi ve çöpçüler kadar mahalle halkını da
çok sevindirmektedir. Çünkü bu yolla mahalle halkı, o güne kadar hiç
görmedikleri bekçi ve çöpçüyü tanımak fırsatını elde etmektedirler.
Fakat işin asıl şaşırtıcı yanı bekçi ve çöpçülerin daha önce hiç
gelmedikleri mahallenin yolunu bayram sabahları nasıl şaşmaz bir
şekilde bulabildikleridir.</p>
<h3 class="calibre2">KURBAN BAYRAMI</h3>
<p class="calibre3">İkinci bayramımız Kurban Bayramıdır. Kurban Bayramının doğuşu ile
ilgili öykü hemen hemen herkes tarafından bilinir. Hazreti İbrahim
oğlunu Tanrı’ya adar ve günü gelince bir dağın tepesinde kesmeye
hazırlanır. Tam o sırada Tanrı gökyüzünden bir koç gönderir ve Hz.
İbrahim’e bunu kesmesini söyler. İşte o günden beri insanlar Kurban
Bayramında koyun keserler ve sonunda bugünlere gelinir.</p>
<p class="calibre3">Görüldüğü gibi hiç para ödemeden bir koça sahip olan Hz. İbrahim
kurban bayramından en ucuz kurtulan kişi olmuştur. Şimdi iş biraz
değişmiştir. Örneğin bugünlerde bir vatandaş, kurban kesmeye kalksa
koyun fiyatları karşısında önce kendisi «kurbanlık» hale gelir ve koyun
pazarında melul melul dolaşarak sağa sola koyun gibi bakmaya başlar.</p>
<p class="calibre3">Yaradana sığınıp bir koyun almaya kalksa, önce satıcı tarafından bir
güzel «kesilir». Sonra koyunu eve kadar taşıyacak olan hamal ya da
taksi şoförü kendisini yeniden «keser». En sonunda da kurbanı kesmek
için dolaşan kasaplardan biri koyunun derisini yüzdükten sonra
vatandaşı da soyup soğana çevirir. Kurban etinin fakir fukaraya
dağıtılması geleneği hâlâ sürmektedir. Bu yüzden koyunu satın aldıktan
ve eve getirdikten sonra iyice fakirleşen vatandaş kestiği kurbanı
kendi ailesine dağıtır. Böylece gelenek bozulmamış olur.</p>
<p class="calibre3">Kurban Bayramı’nın bir özelliği de 4 gün sürdüğü için mutlaka
başında veya sonunda hafta sonu tatili ile birleşmesi ve 6-7 günlük bir
tatile ulaşmasıdır. Koyun eti yemek istemeyen vatandaşlar bu uzun
aradan yararlanarak uzak yerlere tatile giderler ve günlerini bol bol
kazık yiyerek geçirirler.</p>
<p class="calibre3">Yine böyle zamanlarda herkesin özel otolarıyla aynı günde yola
çıkması ve aynı günde dönmeye çalışması yüzünden yollarda da birçok
«kurban» verilir, böylece kurban bayramı sona erer.</p>
</body></html>
