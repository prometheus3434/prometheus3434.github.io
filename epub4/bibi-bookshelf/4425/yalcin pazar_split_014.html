<?xml version='1.0' encoding='utf-8'?>
<html xmlns="http://www.w3.org/1999/xhtml">
  <head>
    <meta content="ABBYY FineReader 11" name="generator"/>
    <title>Unknown</title>
    <meta http-equiv="Content-Type" content="text/html; charset=utf-8"/>
  <link href="stylesheet.css" rel="stylesheet" type="text/css"/>
<link href="page_styles.css" rel="stylesheet" type="text/css"/>
</head>
  <body class="calibre">
<h1 class="calibre1" id="calibre_pb_14">EKONOMİNİN TARİHİ</h1>
<p class="calibre3">İnsanlık tarihi aynı zamanda ekonominin de tarihidir. Havva Anamız,
Adem Babamıza elmayı gösterip ayvayı yedirirken sadece yeryüzündeki ilk
erkeğin hayatını söndürmekle kalmıyor, aynı zamanda insanlık tarihinin
de ilk ekonomik girişiminde bulunuyordu. Çünkü bundan böyle «Ah Adem
seni ne kadar seviyorum» veya «Hayatım, senin için ölüyorum» gibi
sözlerle gözlerini aşktan kör edeceği Adem’i dolap beygiri gibi
çalıştıracak ve yiyecek-giyecek,gereksinmelerini kolaylıkla elde
edecektir.</p>
<p class="calibre3">İlk çağlarda ortada para yoktu. Bu yüzden ekonomi insan emeğine
dayanıyordu. Örneğin bir adam emek harcayarak ormanda bir geyik
avlıyor, tam bunu yemeye hazırlanırken, ortaya çıkan başka bir adam
daha çok emek harcayarak geyiği zorla elinden alıyordu. Geyik avcısı da
harcadığı onca emeğe karşın kafasında kocaman bir yumru ile aç
kalıyordu.</p>
<p class="calibre3">Para bulunduktan sonra bu ilkel yöntem bırakılmıştır. Bundan böyle
geyik eti yemek isteyenler, bunu dağda avlayanlardan para karşılığı
almaya başlamışlardır.</p>
<p class="calibre3">Bu yeni yöntemde geyik avcısı yine aç kalıyordu ama bu kez kafasında
kocaman bir yumru yerine elinde bir sürü para oluyordu. Dilerse bu
parayı % 50 faiz ve % 150 enflasyonla «sırdaş» bir hesaba yatırabiliyor
ve aydan aya alacağı faizlerle kısa sürede açlıktan öleceğini bildiği
için, kendisine güzel bir mezar hazırlatabiliyordu.</p>
<h3 class="calibre2">Değiş - Tokuş</h3>

<p class="calibre3">Paranın bulunuşuna kadar geçerli olan yöntemlerden biri de
değiş-tokuştu. Bu ekonomik sistemde insanlar karşı karşıya geliyor ve
ellerindeki malları değiştiriyorlardı.</p>
<p class="calibre3">Örneğin tarlasını ekip biçerek buğday üreten bir adam bu ürününü
soğuktan donup ölmemek için hayvan derisi ile değiştiriyor, elinde
hayvan derisi olan kişi de bu malını açlıktan ölmemek için buğdayla
değiştiriyordu. Böylece işler epey değişiyor ve örneğin soğuktan
ölmemek için uğraşan çiftçi açlıktan ölürken açlıktan ölmemeye çalışan
kişi de soğuktan öteki dünyayı boyluyordu.</p>
<h3 class="calibre2">Para Bulunuyor</h3>
<p class="calibre3">Neyse ki İsa’dan önce VII. yüzyılda Argoslu Pheldon adıyla tanınan
çok uyanık bir Fenikeli parayı bularak bu duruma son vermiştir. Ancak
Türkler bir türlü yüzünü göremedikleri için paranın bulunduğuna
inanmamışlar ve aramaları sürdürmüşlerdir. Özel teşebbüsümüzün
ekonomistleri hâlâ para bulmak için dünyayı dolaşmakta ve bu
yolculuklarında Kristof Kolomb’un yolunu izleyerek yılda birkaç kez
Amerika’yı bulmaktadırlar. Ne yazık ki bu kıta yaklaşık 500 yıl önce
Americo Vespucci tarafından bulunduğundan, ekonomistlerimiz yeni bir
keşif yaptıklarına kimseyi inandıramamaktadırlar.</p>
</body></html>
