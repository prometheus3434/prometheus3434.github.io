<?xml version='1.0' encoding='utf-8'?>
<html xmlns="http://www.w3.org/1999/xhtml">
  <head>
    <meta content="ABBYY FineReader 11" name="generator"/>
    <title>Unknown</title>
    <meta http-equiv="Content-Type" content="text/html; charset=utf-8"/>
  <link href="stylesheet.css" rel="stylesheet" type="text/css"/>
<link href="page_styles.css" rel="stylesheet" type="text/css"/>
</head>
  <body class="calibre">
<h1 class="calibre1" id="calibre_pb_54">İŞ YAPMA, AŞK YAP<br class="calibre6"/>
</h1>
<p class="calibre3">«Bu güneşin altında söylenmemiş söz yoktur» diye bir söz vardır ve
doğrudur. Aşağıda yazacağım söz de muhakkak benden önce yüzbinlerce kez
söylenmiş ve yazılmıştır. Fakat ben bunun değişik bir şeklini daha
bulduğumu sanıyor ve okuyucuların bilgisine sunuyorum:</p>

<p class="calibre3">«Erkeklerin ne düşündüğünü 15 yaşından yukarı bütün kızlar bilebilir ama kadınların ne düşündüğünü sadece Tanrı...»</p>
<p class="calibre3">Aslında kadın olsun erkek olsun herkes karşısındakinin ne
düşündüğünü öğrenmek için çok şey vermeye hazırdır. Erkekler bunu
anlamak için platinden altın ve gümüşe kadar değişiklik gösteren maden
parçaları vermeyi yeğlerken, kadınlar bu kadar uzağa gitmeye gerek
görmezler. Yine de birbirlerinin ne düşündüklerini anlayıp
anlamadıkları meçhuldur.</p>
<p class="calibre3">40 yılını geride bırakmış bir erkek olarak ben erkeklerin ne
düşündüğünü tam olarak bildiğimi sanıyorum. Bu kadar uzun bir süre,
karşı cinsle karşı karşıya (daha doğrusu alt alta veya üst üste) olmaya
çalışmış ve «saçlarını değirmende ağartmamış» biri olarak da kadınların
neler düşündüklerini tahmin edebiliyorum. Şimdi bir kokteyl parti
çerçevesinde karşı karşıya gelen ve bir dostları tarafından
tanıştırılan iki kişinin neler konuştuklarını (aynı zamanda neler
düşündüklerini de parantez içinde belirterek) yansıtmaya çalışacağım.</p>
<p class="calibre3">DOST - Sizi tanıştırayım bay erkek ve bayan kadın...</p>
<p class="calibre3">ERKEK - Çok memnun oldum hamfendi. Nasılsınız? (...Yüzü fena değil
ama göğüsleri çok küçük. Bir de bacakları görmek lazım. Ulan şu uzun
etekleri icat edenin...)</p>
<p class="calibre3">İCADIN - Ben de memnun oldum. Çok teşekkür ederim siz nasılsınız?
(Acaba evli mi? Parmağında yüzük yok ama evli erkeklerin hiçbirinde
yok. Mesleği ne acaba?)</p>
<p class="calibre3">ERKEK - Nasıl kokteyli beğendiniz mi? (Eğer beğenmediyse bunu bir yere götürmeli... Oradan da doğru...)</p>
<p class="calibre3">KADIN - Valla fena değil. Böyle yerlere pek sık gelmiyorum. (Şimdi
başka yere çağıracak. Aslında iyi olur. Burası çok sıkıcı. Ama kabul
etmek olmaz!...)</p>
<p class="calibre3">ERKEK - Ben de öyle. Kırk yılda bir gelince de insan kimseyi tanımıyor. (Fena değil dediğine göre biraz uğraşsak iş çıkar.)</p>
<p class="calibre3">KADIN - Demin bizi tanıştıran arkadaşı tanıyorum sadece ben de. Siz
onu nereden tanıyorsunuz? (Belki bu yolla işini öğrenebilirim).</p>
<p class="calibre3">ERKEK - Okuldan arkadaşım. Sonra yollarımız ayrıldı. Kaç yıl sonra
ilk kez burada karşılaştık. (Bu konuyu kısa kesmeli. Okul anılarına
girersek bu gece kaynar gider).</p>
<p class="calibre3">KADIN - Hangi okul? Üniversite falan mı? (Ulan işini söylesene be adam).</p>
<p class="calibre3">ERKEK - Yok üniversite değil, lise. Ben üniversiteyi iktisatta
okudum. O hukuktan... (İşimi öğrenmeye çalışıyor galiba. Bu da
sağlamcı.. Evli olup olmadığımı da merak ediyordur şimdi. Nasıl
söylemeli bekâr olduğumu) Siz nereden tanıyorsunuz?</p>
<p class="calibre3">KADIN - Benim de üniversiteden arkadaşım. Ben de hukukta okudum.
(Eyvah yaşımız ortaya çıktı. Allah kahretsin gene dalgınlığıma geldi).</p>
<p class="calibre3">ERKEK - Aman hanfendi buna asla inanmam. Nasıl olur siz onunla aynı
sınıfta... Vallahi ben sizi liseyi yeni bitirmiş sandım. (Bu palavrayı
herkes yer. En az 35 gösteriyor ama bu şimdi kendini 20 falan
sanıyordur. Her ihtimale karşı daha aşağıya inmeli) En fazla 18
gösteriyorsunuz çünkü.</p>
<p class="calibre3">KADIN - Daha neler. Yaşımızı başımızı çoktan aldık. Belki bekâr
olunca, çoluk çocuk da olmayınca... (Evli olmadığımı anlasın hıyar.
Fakat hıyar falan değil, bayağı zeki adam. En fazla 18 yaşında
gösterdiğimi hemen anladı).</p>
<p class="calibre3">ERKEK - Vallahi bunu söylemeyin hanfendi. Nazar değecek. (Yedi
enayi. Biraz da güzellikten doğrarız. Bağdat hurması gibi yumuşar. Ama
bakalım bacakları nasıl)</p>
<p class="calibre3">KADIN - Çok mersi, öyle söylüyorlar ama insanın görünüşü değil
önemli olan... İçi... Geçti artık bizden. (Tatlı adam ama eğer evliyse
avucunu yalar. Nasıl öğrenmeli evli olup olmadığını) Siz belki evli
olduğunuz için...<br class="calibre4"/>
</p>
<p class="calibre3">ERKEK - Ben de sizin gibi bekârım. (Off. Bu da amma hızlı çıktı.
Daha 5 dakika olmadan durumumu öğrenmeye çalışıyor) Aslında evliliğe
karşı değilim ama galiba karşıma beğendiğim biri çıkmadı. (Açık bir
kapı bırakmak lazım. Yoksa bu iş çok uzar).</p>
<p class="calibre3">KADIN - Çıkar canım. Siz de herhalde fazla müşkülpesent davrandınız.
(Bu yaşa kadar evlenmediğine göre ya çok çapkın, ya da bir kusuru var.
Yoksa homoseksüel mi? Aids, maids olmasın... Bir de işini öğrensek...)
Herhalde işlerinizin çokluğundan olacak.</p>
<p class="calibre3">ERKEK - Yok, çok rahat bir işim var. Serbest çalışıyorum. Ticaret
falan. Ondan değil de işte dilediğim gibi önüme doğru dürüst biri
çıkmadı. Hanfendi bizim gençliğimizde sizin gibi güzeller yoktu. Sizin
nasıl oldu? Yani bu güzellikle sizi kaçırmadılar mı? (Hadi işimizi de
öğrendin. Güzellik üzerine de birkaç palavra sıktık. Şimdi geliyor
musun, gelmiyor musun?)</p>
<p class="calibre3">KADIN - Aman efendim bu kadar iltifat etmeyin (Bayağı hoş adam. İşi de iyi).<br class="calibre4"/>
</p>
<p class="calibre3">ERKEK - Bakın hanfendi size bir şey söyleyeyim. Bir huyum vardır
asla iltifat etmem. Aklımdan geçenleri söylerim. (Bu lafı yemez ama
olsun. Şimdi bir yere davet etsem mırın kırın eder. En iyisi bu gece
sadece telefon numarasını almalı).</p>
<p class="calibre3">KADIN - Ah çok teşekkür ederim. Yine de iltifat kabul ediyorum.
Güzellik nerde, bu nerde, geçti artık. (Hadi ulan hıyar telefon
numaramı isteyeceksen iste)</p>
<p class="calibre3">ERKEK - Sizden geçtiyse biz ölelim bari. Fakat sanıyorum sizin
kendinize güveniniz yok. Bu konuda sizinle daha uzun konuşmak isterim
ama yanlış anlayacağınızdan korkuyorum. Belki bir gün... Bir yerde...
Tesadüfen... Fakat işi tesadüfe bırakmaktan korkuyorum. Acaba telefon
numaranızı istesem. Bana çok kızar mısınız? (Aslında hadi çıkalım
deseydim daha iyiydi ama kuşu kafesten kaçırmamalı. Yavaş olsun, sağlam
olsun).</p>
<p class="calibre3">KADIN - Beni gerçekten yanlış anladınız. Kokteyllerde telefon
numarası dağıtan biri sandınız herhalde (Bayağı hızlı adam ama hemen
yumuşarsam olmaz. Biraz daha ısrar et bakalım aslanım.)</p>
<p class="calibre3">ERKEK - Çok özür dilerim. Beni yanlış anlayacağınızı biliyordum.
Haklısınız. Sizden telefon numarası istemekle... Sizi küçük düşürdüm.
Tekrar tekrar özür dilerim (Hadi be kızım naz edip durma. Nasıl olsa
vereceksin. Canımızı çıkarmadan yap şu işi).</p>
<p class="calibre3">KADIN - Hayır mahzur yok ama ne bileyim beni bu kokteyllerde
karşılaştığınız kızlarla karıştırdınız sandım. Şimdi pat diye telefon
numaramı versem, herkes veriyorum sanır. (Zaten veriyorum ama olsun?)</p>
<p class="calibre3">ERKEK - Aman hanfendi bu her halinizden anlaşılıyor. Sizi görür
görmez son derece ciddi bir insan olduğunuzu anlayabilecek durumdayım.
Zaten ilerde beni daha iyi tanıyınca bunu anlayacaksınız. Tekrar özür
dilerim. Telefon işini unutun lütfen (Aaaa... Sıktın ama... Bir daha
sormayacağım. İster ver, ister verme...)</p>

<p class="calibre3">KADIN - Madem ki böyle söylüyorsunuz 9431680 telefon numaram ama
bilmem ki, ilk defa karşılaştığım bir insana telefon numarası vermek
biraz tuhafıma gitti (Bakarsın ciddi söylüyordur).</p>
<p class="calibre3">ERKEK - Gerçekten isterseniz hiç vermeyin. Ben sadece dertleşmek
için ve toplumda sizin gibi kafası işleyen hanımlara pek sık
rastlayamadığım için... (Gerzek karı. Ulan bu kadar naz yapmasanız
olmaz mı) 943-1680 mi demiştiniz? Çok mersi sizi arayacağım.</p>
<p class="calibre3">Bu konuşmayı daha fazla uzatmamak için burada kesiyorum. Aşağı
yukarı böyle sürüp gidecekti çünkü. Ben bir erkek olarak erkeklerin
aklından geçenlerin bunların olduğunu biliyorum. Şimdi kadın okurlara
soruyorum: Sizin aklınızdan geçenler konusunda çok yanıldım mı acaba?</p>
</body></html>
