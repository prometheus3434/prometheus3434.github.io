<?xml version='1.0' encoding='utf-8'?>
<html xmlns="http://www.w3.org/1999/xhtml">
  <head>
    <meta content="ABBYY FineReader 11" name="generator"/>
    <title>Unknown</title>
    <meta http-equiv="Content-Type" content="text/html; charset=utf-8"/>
  <link href="stylesheet.css" rel="stylesheet" type="text/css"/>
<link href="page_styles.css" rel="stylesheet" type="text/css"/>
</head>
  <body class="calibre">
<h1 class="calibre1" id="calibre_pb_48">MURTAZA BEY’İN EMEKLİ YAŞAMI</h1>
<p class="calibre3">Murtaza Bey emekliliği iple çekiyordu. Altmışına merdiven
dayadığından sabahları erken kalkmak ölmekten beter geliyordu ona. Her
sabah saat dokuzda iş başında olmak, çay-kahve peşinde koşmak, bitmez
tükenmez maç tartışmalarına cevap vermek, politika tartışmak, iş
takibine gelenleri başka masalara göndermek veya ertesi günü yeniden
gelmeye ikna etmek akşama kadar canını çıkarıyordu çünkü. Bu arada
amirine belli etmeden gazeteleri okumak, iş sahiplerine göstermeden de
şiir defterini doldurmak bayağı güç geliyordu ona. Emekli olunca
istediği saatte yataktan kalkacak, istediği kadar ve özgür olarak
gazetelerini okuyacak, istediği yerde şiirlerini yazacak, gezecek,
tozacak, kısacası rahat edecekti. İşte bunun için iple çekiyordu
emekliliği.</p>
<p class="calibre3">Derken beklenen gün geldi ve Murtaza Bey çalışma yaşamının son
gününe ulaştı. Son gün tam bir bayram havası içinde geçti. Aynı büroda
çalıştığı işçi arkadaşlarına veda ederken «Allah kurtarsın» diye
dalgasını bile geçti.</p>
<p class="calibre3">Ertesi sabah mekliliğinin ilk günüydü. Öğleye kadar uyuyacağını
sanırken, vaktinden bile önce uyandı. «Yahu benim bugün işim yok ki»
diye düşünürken neden uyandığını anladı. Bugün SSK’ya gidip emeklilik
işlemlerine başlaması gerekiyordu. İşyerinden aldığı belgeleri ve
emekliliğini istediğini belirten dilekçeyle Zeyrek’in yolunu tuttu.</p>
<p class="calibre3">Saat tam 9’da ihtiyarlık sigortasının kapısındaydı. 9.05’te de ilk
işlem için başvurulan müracaat memurunun masasının başında. Fakat ne
Murtaza Bey, ne de dilekçesi kimsenin umurunda değildi. Görevliler çay
kahve peşinde idiler sadece. Bazıları Murtaza Bey’e ve amirlerine
çaktırmadan günlük gazeteleri gözden geçiriyorlar, son maçlar üzerine
konuşuyorlardı. Bunları yaparken kimseye belli etmediklerini
sanıyorlardı ama Murtaza Bey bunların hepsini görüyordu.</p>
<p class="calibre3">İlk gün öğle saatine kadar masadan masaya koşturdu durdu.</p>
<p class="calibre3">Her gittiği yerden başka bir masaya gönderiliyor, birçoğu da ertesi gün gelmesini öneriyorlardı.</p>
<p class="calibre3">Öğleye kadar sürdü bu uğraşı. Akşama doğru işler yine bitmemişti.
Ertesi gün saat dokuzda yine kapıdaydı. Akşam 17’de de memurlarla
birlikte işyerini terk etti. Ertesi gün de öyle, daha ertesi gün de...</p>
<p class="calibre3">Günler haftaları, haftalar ayları kovaladı. Murtaza Bey’in görünürde
işleri bitmişti ama emekli maaşı bir türlü bağlanmıyordu. Bunu sormak
için muntazaman SSK’ya geliyor, masaları dolaşıyor, evrakını soruyor,
akşam iş sona erince evinin yolunu tutuyordu. Eskiden daha çok
çalışıyordu şimdi. Üstelik emekli olmadan önce aynı süreleri masanın
başında oturarak geçiren Murtaza Bey şimdi bütün gün ayaktaydı ve
gerçekten koşuşuyordu. Murtaza Bey’in muntazamlığını gören SSK kapıcısı
bile zaman zaman işini kendisine devrediyor ve arada sırada kurumun
anahtarını rica ediyordu.</p>
<p class="calibre3">Bu arada işleri iyice öğrenmişti. Kuruma yeni gelen ve emekli olmaya
çalışan vatandaşlara bildiklerini öğretiyor, yol gösteriyor hatta,
işini kısa süreler için kendisine bırakan memurların ufak tefek
işlerini yapıyordu.</p>
<p class="calibre3">Böylece aradan iki yıl geçti. Murtaza Bey hâlâ emekli olmaya
çalışıyor, ama bu kez laf olsun diye değil. Çünkü son iki yılını
gerçekten çalışarak geçirdi. Eskisi gibi kaytarmak ne mümkün...</p>
</body></html>
