<?xml version='1.0' encoding='utf-8'?>
<html xmlns="http://www.w3.org/1999/xhtml">
  <head>
    <meta content="ABBYY FineReader 11" name="generator"/>
    <title>Unknown</title>
    <meta http-equiv="Content-Type" content="text/html; charset=utf-8"/>
  <link href="stylesheet.css" rel="stylesheet" type="text/css"/>
<link href="page_styles.css" rel="stylesheet" type="text/css"/>
</head>
  <body class="calibre">
<h1 class="calibre1" id="calibre_pb_6">ATEŞ, KONUŞMA, YAZI BULUNUYOR</h1><p class="calibre3">Ateşin bulunmasından sonra insanlar uzun süre bu yeni buluşu
insanlığın hizmetine nasıl sokabileceklerini düşünmüş, sonunda da
bulmuşlardır: O güne kadar taş, sopa, balta, ok, gürz gibi ilkel
aletlerle birbirlerini öldüren insanlar, ateş sayesinde ateşli
silahları icat ederek, artık birbirlerini daha modern ve insani
yollarla öldürmeye başlamışlardır.</p>
<p class="calibre3">Silâhın evrimi giderek gelişmiş, atomdan hidrojene derken nötron
bombasına ulaşılmıştır. Bu bomba atıldığı yeri tahrip etmeden insanları
öldüren bir bomba olup, sanat zevki yüksek batılılar tarafından,
savaşlar sırasinda tarihi eserlerin korunması için bulunmuştur. Biz
Türkler de bu arada boş durmamış, yemek pişirirken bile patlayan
tüpgazları bulmuşuzdur.</p>
<p class="calibre3">İnsanlığın ilk yıllarında henüz konuşma bulunmamıştır. Bu durum
erkekleri fazla rahatsız etmemekle birlikte evli kadınların
dayanamayacakları bir ortam oluşturmuştur. Bu yüzden konuşmayı bir
kadının icat etmiş olabileceği, en büyük olasılıktır. İnsanlık
tarihinin ilk sözlerinin de «gözü çıkasıca herif» anlamında bir cümle
olduğu sanılıyor.</p>
<p class="calibre3">Yazının icat edilmesi o güne kadar konuşulan konuların kâğıt üzerine
dökülmesine ve kalıcı belgeler haline dönüşmesine yol açmıştır. Yazının
da bir sağır dilsiz tarafından icat edildiği ve ilk yazılan sözlerin
«Ne konuşuyorsunuz yahu?» şeklinde olduğu sanılıyor.</p>
<p class="calibre3">Daha sonra Edison diye bir adam çıkarak dünyada yapılabilecek ne
kadar icat varsa, hepsini yapmış, telefon başmüdürlüğümüzün tüm
çabalarına karşın insanların uzaktan konuşmalarını bile sağlamıştır. En
sonunda da Einstein doğmuştur. Akşam olunca öğlen ne yediğini unutacak
kadar dalgın bir adam olan Einstein, 60 yıl boyunca her gün başında
şapkası, elinde şemsiyesi ve ayağında küloduyla işe gidip gelerek
izafiyet teorisini bulmuştur. Einstein’in dalgınlığına bakanlar, ünlü
bilginin bu formülü, ayağında olan ayakkabılarını tuvalette ararken
bulduğunu ileri sürmektedirler.</p>
</body></html>
