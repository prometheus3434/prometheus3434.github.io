<?xml version='1.0' encoding='utf-8'?>
<html xmlns="http://www.w3.org/1999/xhtml">
  <head>
    <meta content="ABBYY FineReader 11" name="generator"/>
    <title>Unknown</title>
    <meta http-equiv="Content-Type" content="text/html; charset=utf-8"/>
  <link href="stylesheet.css" rel="stylesheet" type="text/css"/>
<link href="page_styles.css" rel="stylesheet" type="text/css"/>
</head>
  <body class="calibre">
<h1 class="calibre1" id="calibre_pb_22">ÖYKÜLER</h1>
<h1 class="calibre5">İNDİRİMLİ GİYİNDİM</h1>
<p class="calibre3">İndirimli satışlar hızır gibi imdadıma yetişti. Çünkü aldığım maaşla
giyebildiğim şeyler, girdiğim toplantılarda herkesin şaşkın şaşkın
üstüme, başıma bakmasına yol açıyor, ben de yolda gelirken bir trafik
kazasına uğradığımı söyleyerek durumu idare ediyordum. Allah’tan
İstanbul’da hemen hemen her gün bir trafik kazasına uğramak fazla
yadırganacak bir olay değildi ve kimse bu hilemi anlamıyordu.</p>
<p class="calibre3">İşte bu yüzden indirimli satışları fırsat bilerek giyecek şeyler
almaya karar verdim. Vitrinlerinde «dev ucuzluk», «fiyatlara yumruk
attık» gibi yazılar bulunan bir mağazadan içeri girdim.</p>
<p class="calibre3">Daha iki adım atmıştım ki, deneyimli tezgâhtarlardan biri hemen
hemen mağazanın yarışım götürecek kadar giysi yokluğu içinde olduğumu
sezdi ve «Size yardım edebilir miyim?» diye sordu. Lafı fazla uzatmadan
«Giyecek bir şeyler almak istiyorum» dedim. Aslında bunu söylememe bile
gerek yoktu. Yarı çıplak halim hiçbir kuşku bırakmıyordu çünkü.</p>
<p class="calibre3">«Önce size bir palto verelim» dedi tezgâhtar ve rafların birinden kocaman bir paket indirdi.</p>
<p class="calibre3">Palto açılırken çıkan tozlardan satıcı ile birbirimizi bir an için
yitirdik. Neyse ortalık biraz sonra yatıştı ve birbirimizi yeniden
görebildik.</p>
<p class="calibre3">Paltonun içine girince satıcı ile birbirimizi yeniden kaybettik ve
bir daha uzun süre buluşamadık. Bir duvarın arkasından konuşur gibi
anlaşmaya çalışıyoruz.</p>
<p class="calibre3">- Size çok yakıştı. Ne yazık ki içinden kafanızı çıkarıp aynaya bakamıyorsunuz. Fakat bana itimat edin, müthiş açtı sizi.</p>
<p class="calibre3">Boğuk bir sesle içerden bağırıyorum:</p>
<p class="calibre3">-    Biraz büyük değil mi?</p>
<p class="calibre3">Biraz büyük olduğunu o da kabul etti. Fakat bunun bir zararı
olmayacağını söylüyordu. Hatta yararı bile vardı. İstersem aynı
kumaştan küçük oğluma da bir palto çıkarabilir, kalan kumaşı da paspas
olarak kullanabilirdim.</p>
<p class="calibre3">Para vereceğim ya ince eleyip sık dokuyorum:</p>
<p class="calibre3">-    Sağlam mı acaba?</p>
<p class="calibre3">-    Bundan hiç kuşkunuz olmasın...</p>
<p class="calibre3">-    Neden?</p>
<p class="calibre3">-    Sağlam olmasa 1925 yılından beri dayanır mı?
Baksanıza daha etiketleri bile eski Türkçe. İnanmazsanız içinden
çıktıktan sonra bakarsınız.</p>
<p class="calibre3">Sağlamlığına yeterli bir kanıttı. Bu paltoyu almaya karar verdim ve satıcının yardımıyla içinden çıkabildim.</p>
<p class="calibre3">Satıcı ile yeniden karşı karşıya geldiğimizde bu paltoya uygun bir de takım elbise almak istediğimi açıkladım.</p>
<p class="calibre3">Sevinç içinde başka bir rafa koşarak bir paketi indirmeye koyuldu.
Palto bej renkliydi. Giydiğim takım elbise ise yemyeşildi. Renklerin
birbirine uygun olup olmadığından biraz kuşkulanmıştım. Fakat satıcı
işini biliyordu. Hemen bir yerlerden bir kumaş parçası çıkardı.
Üzerinde bej yeşil renkler yan yana duruyordu.</p>
<p class="calibre3">-    Bakın dedi, nasıl birbirine uyuyor. Haksız mıyım?</p>
<p class="calibre3">-    Haklısınız da, nedir bu kumaş parçası?</p>
<p class="calibre3">-    Anlamadınız mı? Afganistan bayrağı. Eğer bu
renkler birbirine uygun olmasaydı, koskoca Afgan ulusu bu iki rengi
kendine bayrak olarak seçer miydi?</p>
<p class="calibre3">Sözleri mantıklı görünüyordu. Gerçi ben bu giysileri Afganistan’da
yapılacak bir geçit töreninde giymeyecektim ama, adamın dediklerine
karşı da gelinmiyordu. Aynı yöntemle bana kırmızı bir gömlek, sarı
renkli bir ayakkabı ve mor renkli bir kravat seçti.</p>

<p class="calibre3">Bana biraz fazla renkli olmuşum gibi geliyordu ama, dediğim gibi satıcı da işini biliyordu.</p>
<p class="calibre3">- Bana inanın bunlarla fark edileceksiniz... diyordu.</p>
<p class="calibre3">Bu sözü de hiç kuşku götürmüyordu. Sarı ayakkabılarım, kırmızı
gömleğim, mor kravatım, yeşil elbisem ve bej paltomla beni fark
etmeyecek kişi ancak renk körü ölabilirdi.</p></body></html>
