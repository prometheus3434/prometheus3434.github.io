<?xml version='1.0' encoding='utf-8'?>
<html xmlns="http://www.w3.org/1999/xhtml">
  <head>
    <meta content="ABBYY FineReader 11" name="generator"/>
    <title>Unknown</title>
    <meta http-equiv="Content-Type" content="text/html; charset=utf-8"/>
  <link href="stylesheet.css" rel="stylesheet" type="text/css"/>
<link href="page_styles.css" rel="stylesheet" type="text/css"/>
</head>
  <body class="calibre">
<h1 class="calibre1" id="calibre_pb_47">JAPON İŞİ</h1>
<p class="calibre3">Japonlar elektrikli elektriksiz bütün alet ve aygıtları kendi
boylarına uydurma çabasındalar. Herhalde dünyanın en ufak tefek
insanları oldukları için radyodan televizyona, ses bandından fotoğraf
makinesine kadar küçüklükte birbiriyle yarışan aletler yaratıyorlar.</p>
<p class="calibre3">Geçen gün bir televizyon aygıtı gösterdiler. Uzaktan bakınca kibrit
kutusu zannettim. Meğer yanılmamışım. Gerçekten kibrit kutusuymuş.
Sahibi, kaybolmasın diye televizyonu kibrit kutusunun içine koymuş.</p>
<p class="calibre3">Kutudan çıkarıp parmağının ucunda uzattı aleti. Gözlüklerimi
taktıktan sonra ancak görebildim. Fakat gördüğüm sadece aygıtın
kendisiydi. Bu televizyonda oynayan filmlerin görülmesi için ayrıca
mikroskop kullanılması gerekiyordu. Fakat bu o kadar büyük bir sorun
değildi. Çünkü Japonlar bu filmleri seyretmek için mikroskop da
üretiyorlardı.</p>
<p class="calibre3">Hele fotoğraf makineleri o kadar küçüldü ki insan parmakları
arasında tutamıyor. Deklanşörüne basmak için sivri bir alet kullanmak
gerekiyor. Bu makine ile çekilen fotoğrafları görmek için de ayrıca
büyütülmüş bir fotoğrafının çekilmesi gerekiyor.</p>
<p class="calibre3">Japonlar son olarak saat sanayiine de el attılar ve uzun zamandan
beri tüm piyasayı ellerinde tutuyorlar. Şimdiki saatler zaman
göstermenin dışmda her işe yarıyor. Takvim, radyo, hesap makinesi,
çakmak, hatta el feneri olarak kullanılabiliyor. Gözlerimiz de bunlara
iyice alıştı.</p>
<p class="calibre3">Geçenlerde bir arkadaşım saat şeklinde bir alet getirdi. Saate çok
benziyordu ama üzerinde yukarıda saydığım aletlerin hiçbiri yoktu. Ne
televizyonu, ne radyosu, ne takvimi ne hesap makinesi... Hatta el
feneri olarak bile kullanılamıyordu. Oysa kurma yerleri vardı. Belli ki
bir iş için kuruluyordu. Tam ortasına yerleştirilmiş biri uzun, biri
kısa iki göstergesi, dairemsi aletin çevresine sıralanmış l’den 12’ye
kadar sayılar görülüyordu. «Bil bakalım bu ne?» dedi arkadaşım. Her
yerini kurcaladım, anlamak mümkün değil. Beni epey uğraştırdıktan sonra
söyledi. Meğer saatmiş ve sadece zamanı göstermek için kullanılıyormuş.
Hey yarabbim bakalım daha neler göreceğiz. Saat şeklinde bir saat
inanılacak gibi değil ama gerçek.</p>
</body></html>
