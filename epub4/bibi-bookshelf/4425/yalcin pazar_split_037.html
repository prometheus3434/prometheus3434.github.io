<?xml version='1.0' encoding='utf-8'?>
<html xmlns="http://www.w3.org/1999/xhtml">
  <head>
    <meta content="ABBYY FineReader 11" name="generator"/>
    <title>Unknown</title>
    <meta http-equiv="Content-Type" content="text/html; charset=utf-8"/>
  <link href="stylesheet.css" rel="stylesheet" type="text/css"/>
<link href="page_styles.css" rel="stylesheet" type="text/css"/>
</head>
  <body class="calibre">
<h1 class="calibre1" id="calibre_pb_37">ARABA TAMİRİ</h1>

<p class="calibre3">Geçenlerde yolda giderken ansızın arızalanan ve tüm çabalarıma
karşın bir daha çalışmayan arabamı, bir çekici araç yardımıyla ilk oto
tamircisine kadar çektirdim. Çekicinin arkasında burnundan asılı duran
aracı gören tamirci, dükkânından çıktı ve üzüntülü bir görünümle
«geçmiş olsun» diledi. Ardından ne olduğunu sordu.</p>
<p class="calibre3">-    Araba çalışmıyor, dedim. Yolda giderken ansızın stop etti. Bir daha çalışmadı.</p>
<p class="calibre3">-    Bir bakayım öyleyse...</p>
<p class="calibre3">Sağına soluna baktı. Altına yattı. İçine girip bir yerleri
karıştırdı, Sonra yanıma geldi. Yüzünde işini bilen adamların kendine
güvenen bakışı vardı.</p>
<p class="calibre3">-    Ne olmuş acaba? diye sordum.</p>
<p class="calibre3">-    Araba çalışmıyor, dedi.</p>
<p class="calibre3">-    Peki neden?</p>
<p class="calibre3">-    Böyle durumlarda genellikle arabada bir arıza var demektir.</p>
<p class="calibre3">Yeniden arabanın sağına soluna baktı. Motor kaputunu açıp bazı telleri inceledi ve bana döndü:</p>
<p class="calibre3">-    Böyle bir arabayı ilk kez görüyorum. Birçok parçası yerli yerinde değil. Bozulmadan önce çalışıyor muydu?</p>
<p class="calibre3">-    Evet, dedim ve rahatladım.</p>
<p class="calibre3">Belli ki adam işinin ehliydi. En azından «Böyle bir arabayı ilk kez
görüyorum» şeklindeki sözlerinden daha önce aynısını olmasa bile, başka
arabaları gördüğü anlaşılıyordu.</p>
<p class="calibre3">Hemen içeriye seslenerek çıraklarını çağırdı: «Sökün oğlum arabayı» dedi. Bana da birkaç gün sonra uğramamı söyledi.</p>
<p class="calibre3">Bu gidip gelmeleri uzun süre sürdürdüm. Arabam deneyimli tamircinin
gözetimi altında son derece titiz bir onarıma tabi tutuluyordu.
Gözlerimle görmemekle birlikte bu onarımın «son derece titiz»
yürütüldüğüne -aradan geçen süre yönünden de- inanıyorum. Çünkü bu
kadar sürede yeni bir araba yapılabilirdi.</p>
<p class="calibre3">Artık dükkânına gitmekten vazgeçtiğim tamirci ustayla dün telefonla
konuştum. Bana işlerin mükemmel gittiğini, arabanın «çalışmaması
dışında» hiçbir arızası kalmadığını söyledi.</p>

</body></html>
