<?xml version='1.0' encoding='utf-8'?>
<html xmlns="http://www.w3.org/1999/xhtml">
  <head>
    <meta content="ABBYY FineReader 11" name="generator"/>
    <title>Unknown</title>
    <meta http-equiv="Content-Type" content="text/html; charset=utf-8"/>
  <link href="stylesheet.css" rel="stylesheet" type="text/css"/>
<link href="page_styles.css" rel="stylesheet" type="text/css"/>
</head>
  <body class="calibre">
<h1 class="calibre1" id="calibre_pb_19">SPOR TARİHİ</h1>
<p class="calibre3">Futbol tarihimizde bir kez Macarları yendiğimiz, bir kez de B.
Almanya ile berabere kaldığımız için haklı olarak gururluyuz. Ayrıca
ünlü kalecimiz Turgay Şeren Berlin’de «panter» unvanını kazandığı için
her ulusal maçtan önce, içimizde bir umut belirir.</p>

<p class="calibre3">Bu umudun belirmesinde rol oynayan başka bîr etken de futbol topunun
dört köşe değil, yuvarlak oluşudur ve bu özelliğinden dolayı sık sık
bizim kalemize yuvarlana yuvarlana girer.</p>
<p class="calibre3">Oysa futbol sahaları, dümdüz yapıldığından aynı yuvarlak topun yine
bir gün yuvarlana yuvarlana rakip takımın kalesine girmesi olasılığı
bizi her zaman heyecanlandırmıştır. Ne var ki top tüm yuvarlaklığına
karşın, bizimkilerin tarafından ayrılmamakta büyük bir kararlılık
göstermiştir.</p>
<p class="calibre3">Futbol konusundaki çalışmalarımız sonunda semeresini vermiş ve
ulusal takımımız futbolda dünya klasmanına girmiş bulunmaktadır. Son
yayınlanan bir listeye göre ülkemiz dünya klasmanında 104. sıradadır.
Malta’yı bile geride bırakmış bulunuyoruz. Bazı futbol otoriteleri
«Malta’yı bile» sözündeki «bile»nin gereksiz olduğunu söylüyorlar. Bu
bana da mantıki geliyor. Çünkü bizden sonra sadece Malta var.</p>
<p class="calibre3">Futbolcularımız bu başarıyı «renk aşkı» ile sağlamışlardır. Fakat bu
renk sanıldığı gibi futbolcunun oynadığı takımın renkleri olmayıp,
paranın uluslararası rengi olan yeşildir. Bu yüzden «Ben renk âşığıyım»
diyen bir futbolcu, transfer döneminde en çok yeşil renk gösteren
takıma transfer olur.</p>
<p class="calibre3">Yaşamlarını futbol sahalarında geçiren antrenörlerimiz de sonunda
yepyeni bir taktik bulmuşlardır. Bu taktik başka ulusların kullandığı
4-2-4 veya 4-3-3 gibi sistemlerden büyük ayrılıklar göstermektedir. Bu
ilginç buluşun adı «haydi aslanlarım» taktiğidir ve her seferinde
başarılı sonuçlar vermektedir. Gerçi bu taktikle yendiğimiz hiçbir
takım yoktur ama, aslanların da futbol oynadığı bugüne kadar
görülmemiştir.</p>

<p class="calibre3">Türkiye’deki futbol sahalarında çimen hiç görülmemiş bir şey
olduğundan, yabancı ülkelere maç yapmaya giden futbolcularımız çimen
ile rastgele bir bitkiyi karıştırmaktadırlar. Hele o sıralar havalar
kurak gittiyse bizimkiler için gerçekten şanssız bir gün demektir.
Çünkü ülkemizde göl haline gelmemiş bir saha bulunmadığından oyuncular
sahaya mayo ile çıkmakta ve futbolu su topu kurallarına uygun olarak
oynamaktadırlar. Bu yüzden kuru sahalarda futbol oynamaya çalışan
millilerimiz, ay yüzeyinde dolaşan astronotlarla şaşılacak derecede
benzerlikler göstermektedirler.</p>
<h3 class="calibre2">Türk Sporu</h3>
<p class="calibre3">Bir süre spor sahalarında koşturmuşluğumuz var. Doğal olarak top
peşinde değil, sporcu peşinde... Herhalde anlamışsınızdır. Spor
muhabirliği yaptım demek istiyorum.</p>
<p class="calibre3">Şimdi nasıldır tam olarak bilmiyorum ama, bizim zamanımızda spor
muhabirlerinin hemen hemen hiçbir şeyden anlamaması ilk koşul olarak
aranırdı. Bu bilgisizliğin özellikle spor konusunda olması da ayrıca
arzu edilirdi, sanıyorum. Bu yüzden bizim gençliğimizde spor
muhabirleri maç tahminleri yaparlar ve genellikle tuttururlardı. Çünkü
hemen hemen her maç için en azından üç tahminde bulunurlardı: Galip,
mağlup ve berabere. Her ne hikmetse maçlar bu üç sonucun dışında
kesinlikle bitmez ve gazeteciler ertesi gün tahminlerinin gücüyle
övünürlerdi.</p>
<p class="calibre3">Spor muhabirlerimizin bir büyük yeteneği de yabancı futbolcularla
yaptıkları konuşma sonrasında ortaya çıkardı. Ülkemize bir yabancı
sporcu gelmeye görsün, bu ziyaret spor muhabirleri arasında en yoğun
çalışmayı başlatırdı.</p>
<p class="calibre3">Yabancı sporcular spor muhabirlerimiz kanalıyla hemen hemen her
gazeteye değişik bir demeç verirler, örneğin birine «üç gol
atacaklarını», diğerine «iki gol atacaklarını», başka birine de «beş
gol atacaklarını» açıklarlardı.</p>
<p class="calibre3">Hiç unutmam bir keresinde Pele gelmişti. Brezilyalı zenci futbolcu o
sıralarda ününün doruğundaydı. Bu yüzden Bâbıali’de ne kadar spor
muhabiri varsa Yeşilköy’deydi. Sonunda Pele uçaktan indi ve yoğun
çalışma başladı.</p>

<p class="calibre3">Uçaktan terminal binasına kadar uzanan 50 metrelik yolda yanına her
yaklaşan ve birlikte fotoğraf çektirebilen spor yazarı kendisinden bir
demeç koparmayı başardı. Ertesi gün bu demeçler gazetelerde yayınlandı.
Tüm bu demeçlerden çıkan sonuç Pele’nin sadece futbol sahalarında
değil, konuşma alanında da dünyanın en hızlı adamı olduğuydu. Çünkü
normal bir adam bu kadar lafı on beş günde zor söylerdi. Oysa Pele
tümünü 50 metrelik yol boyunca etmişti. Hem de Portekizce konuştuğu
halde, Türkçeden başka bir dil bilmeyen spor yazarlarımıza söylemişti
bu kadar lafı.</p>
<p class="calibre3">Eski zamanlarla yeni zamanları kıyasladığımız zaman futbolcuların
transfer ücretlerinde de büyük değişiklikler olduğu görülüyor. Eski
zamanlarda sporculara ödenen astronomik transfer paralarıyla şimdi
stadyumlarda bir gazoz içilebiliyor, artarsa bir de sandviç
yenebiliyor. Fakat sporcularımızın standartları hiç değişmedi: «100
milyondan aşağı o kulübe adımımı atmam» diyen sporcu bir süre sonra o
«kulübe adımını atıyor». Fakat yıl sonunda verdiği vergi miktarı ile
genellikle karın tokluğuna futbol oynadığı, hatta zaman zaman üste para
bile verdiği ortaya çıkıyor.</p>
<p class="calibre3">Yine bizim zamanımızda bu kadar Yugoslav futbolcu ve antrenör
olmadığı için spor sayfaları Türkçe yayınlanırdı. Futbolcular ve
antrenörler Türkçe konuşurdu. Arada sırada bir-iki Yugoslav futbolcu
veya hoca gelse bile bunlar Yugoslavca bilen tercümanlar aracılığıyla
dertlerini anlatabilirlerdi. Sanırım şimdi yine tercümana gereksinme
var futbol sahalarında. Fakat Yugoslavca bilen değil Türkçe bilenlere.</p>
<p class="calibre3">Futboldan çok fazla söz ettik gibi geliyor. Oysa bizim asıl ulusal
sporumuz güreştir. 1948 olimpiyatlarında 10 tane güreşçimizin altın
madalya kazandığını yaşı 40’ın üzerinde olanlar hatırlayabilirler.
Ulusal güreş takımımız bundan sonra altını Kapalıçarşı’da görmeye
alışmıştır ama güreş, ulusal sporumuz olmaktan bir türlü
kurtulamamıştır. Güreş müsabakalarına biz «Allah’ın izniyle» gider,
Allah izin vermediği için yenilerek döneriz.</p>

<p class="calibre3">Futbol ve güreşte durum böyle. Buna karşılık amatör sporlarda bayağı
iyi olduğumuz su götürmez bir gerçektir. Ünlü basketbolcularımız
«amatörce» spor yapacaklarına yemin ederek, ellerini Merkez
Bankası’ndan yeni çıkmış gıcır gıcır banknotların üzerine basabilirler.
Uzun mesafe koşucularımız da öyle. Bunlar da 42.150 metreyi saatte
20-30 km. hızla alarak dayalı döşeli katlarında dinlenebilirler. Aynı
mesafeyi bu kadar hızlı koşamayanlar ise koşularını en yakındaki
işkembeci dükkânında bitirirler ve yarı aç yarı tok yaşamayı
sürdürürler.</p>
<p class="calibre3">Boks en amatörce yaptığımız spordur. Kavgacı bir ulus olduğumuz için
boks ringlerinde kendimizi gösterebiliriz ve ilk turda elenip saha
kenarında seyirci haline dönüşürüz. Sonradan suvanyörlerimiz,
antrenörlerimiz ve yöneticilerimiz saha kenarında jüri üyelerini
döverek intikamımızı alırlar.</p>
</body></html>
