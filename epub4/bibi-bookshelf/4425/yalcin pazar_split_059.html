<?xml version='1.0' encoding='utf-8'?>
<html xmlns="http://www.w3.org/1999/xhtml">
  <head>
    <meta content="ABBYY FineReader 11" name="generator"/>
    <title>Unknown</title>
    <meta http-equiv="Content-Type" content="text/html; charset=utf-8"/>
  <link href="stylesheet.css" rel="stylesheet" type="text/css"/>
<link href="page_styles.css" rel="stylesheet" type="text/css"/>
</head>
  <body class="calibre">
<h1 class="calibre1" id="calibre_pb_59">TATLI DİLLİ BİR ŞOFÖR</h1>
<p class="calibre3">Maslak yolunda taksi beklerken önümde özel bir oto durdu. Sürücü
eğilip «Ne tarafa?» diye sordu. «Cağaloğlu» deyince «Atla abi» dedi.
Atladım.</p>
<p class="calibre3">Önce bir özel oto sahibinin yolda duran vatandaşlara yaptığı bir
jest sandım. Fakat içerdeki konuşmalar bunun böyle olmadığını gösterdi.
Tatlı dilli bir şofördü. Hasköy gümrük depolarına «takılıyor» ve kaçak
çalışıyordu. Taksi plakaları aslanın ağzında olduğu için «mecburi» bu
yola sapmıştı. Yol boyu durmadan anlattı:</p>


<p class="calibre3">«Malboro içer misin abi? İçersen buyur. Maltepe mi içiyorsun?
Zehirleme kendini abi... Bu devirde Malboro’dan aşağı içeni sözüm
meclisten dışarı adam yerine koymuyorlar. Şeker abime söyleyeyim plaka
üç buçuk, dört milyon... Yahu benim bu kadar param olsa bankaya
yatırır, keyfime bakarım, bunu düşünen yok. Ama bankaya koyacak para
nerede bende... İşte ekmek parası abi ne yapacaksın? <br class="calibre4"/>
</p>
<p class="calibre3">Demin Hasköy’de iki kız durdurdu. Bir yeri sordular, götürelim
dedik. Götürdük... Teşekkür edip indiler. Hususi olduğumuz için bir şey
diyemedik. Kız başka şey sandı. İçeri gel kahve iç dedi. Yok abi...
bizim o taraklarda gözümüz yok... Seks nasıl olmuş memlekette abi... O
biçim... Allah seni inandırsın arada sırada Taksim’e takılıyorum
akşamları... Bacakları açık dolaşıyorlar abi... <br class="calibre4"/>
</p>
<p class="calibre3">Sen hangi gazetedensin abi... Ooo bizim gazetemiz, ama
okuyamıyoruz... Biz şoför adamız, Günaydın istiyorum. Mecburen Tan ve
24 Saat’i veriyor. Mecbur abi, istersen al. Almazsan Günaydın da yok.
Mecburen resimlerine falan da bakıyoruz. Eve götürmüyorum, ama... Çoluk
çocuğun ahlakı bozulur. <br class="calibre4"/>
</p>
<p class="calibre3">Sonra abime söyleyeyim, ben akşamları alkol muayenesine takılıyorum
abi... Şimdi malum adam içmiş, evine dönecek, arabası da var... Ekibin
yanına kadar geliyor. Biz biraz önce duruyoruz. Beyefendi ilerde ekip
var. Alkol muayenesi yapıyor, isterseniz geçirelim diyoruz. Adam tabii
razı oluyor. Hemen geçiyorum direksiyona... Ekibi geçiyoruz ondan sonra
yine veriyorum direksiyonu. 500’den aşağı veren yok abi...Adamına göre,
bin veriyor, iki bin veriyor.' Çünkü yakalanmış olsa... En azından 5-10
bini gidecek. </p>

<p class="calibre3">Geçim dünyası abi. Ne yapacaksın... Bir yandan plaka, bir yandan
kadeve girmiş afedersin sözüm meclisten dışarı şeyine kadar... Sahi abi
ne olacak bu kadeve yahu... Sabah kahvaltı ediyorum bizim Hasköy’de
muhallebicide. Her gün 170 lira öderim. Kadeve çıktı... Adam 190 lira
aldı. 20 lirası Kadeve. Yahu benim yediğimi içtiğimi hükümet nerden
görecek de bu 20 lirayı isteyecek muhallebiciden. Cebe atıyor abi
tabii. Sana bana şey oluyor afedersin...»</p>
<p class="calibre3">Cağaloğlu’nda üç aşağı beş yukarı taksi parası konusunda anlaşma sağlandı. «Saygılar abi» dedi şoför ve çekti gitti.</p>
</body></html>
