<?xml version='1.0' encoding='utf-8'?>
<html xmlns="http://www.w3.org/1999/xhtml">
  <head>
    <meta content="ABBYY FineReader 11" name="generator"/>
    <title>Unknown</title>
    <meta http-equiv="Content-Type" content="text/html; charset=utf-8"/>
  <link href="stylesheet.css" rel="stylesheet" type="text/css"/>
<link href="page_styles.css" rel="stylesheet" type="text/css"/>
</head>
  <body class="calibre">
<h1 class="calibre1" id="calibre_pb_44">ALMANYA GEZİSİ</h1>
<p class="calibre3">Almanya’ya küçük bir,gezi yaptım. Aşağıda yazdıklarım bu gezinin
öyküsüdür. Fakat tam anlamıyla mizah değil, gerçekle çok fazla
karışıktır. O gözle okunması rica olunur.</p>

<p class="calibre3">Bir Türk Havayolları uçağı ile İstanbul’dan Frankfurt’a yolculuk
yaklaşık 8 saat sürdü. Bu sürenin 5 saati havaalanında beklemekle
geçti. Gerisi de havada. Üç saatlik hava yolculuğu sırasında tuvalete
gitme ihtiyacının beni çok sıkıştırmasına karşın kendimi tutarak ayağa
kalkmadığım için hosteslerden hemen hemen hiçbir azar işitmedim. Sadece
bir kez THY hostesinin yerine oturtmak için karate ve judo numaraları
yaptığı bir yolcu sağ omuzumun üzerine düştüğü zaman hostesten özür
dilemek zorunda kaldım. Hepsi o kadar. Uzaktan fırlattıkları yemek
tepsisi ve büyük bir kısmı pantolonuma dökülen çay için özür dilemedim.</p>
<p class="calibre3">Sonunda alana indik. Ben Frankfurt’a vardığımızı sanıyordum ama
meğer sadece Frankfurt havaalanına varmışız. Deneyimli yolcuların
söylediğine göre daha yolun yarısında bile değilmişiz. Asıl güçlük son
derece büyük olan havaalanını geçmekmiş. Fakat bu yolcuların işi biraz
abarttıklarını sanıyorum. Geriye kalan yol en fazla yolun yarısı
olabilirdi.</p>
<p class="calibre3">Uçaktan indikten sonra diğer yolcularla birlikte uzun bir yürüyüşe
çıktık. Yaya yürüyüşün sonlarına doğru ben «acaba Almanlar yabancılara
önce sağlıklı yaşam yürüyüşü mü yaptırıyorlar» diye düşünürken yaya
yolculuk sona erdi. Bu kez elektrikle hareket eden şeritler üzerinde
yol almaya başladık. En sonunda da küçük motorlu araçlarla...
Vardığımız noktada bir görevli yolun sonuna geldiğimizi söyledi. Ben
artık Frankfurt kentine vardığımızı sanıyordum. Meğer yine yanılmışım.
Sadece havaalanının sonuna gelmişiz. Buradan öteye taksiyle devam etmek
gerekiyordu.</p>
<p class="calibre3">Kapının önünde duran bir taksiye binerek kalacağım otelin adresini
verdim. Otelin kapısında taksi şoförünün istediği parayı aklımdan Türk
parasına çevirince önce şaka ediyor sandım. Daha sonra acaba şoför
arabanın fiyatını sorduğumu mu sandı, diye düşündüm. Bu düşüncemde pek
fazla abartma da yoktu. İstediği parayla elden düşme küçük bir yerli
araba alınabilirdi.</p>
<p class="calibre3">Sadece taksi fiyatları açısından değil her bakımdan pahalı idi
Almanya. Öğle yemeğinde bir dana biftekle bir salatayı yaklaşık bir
dana fiyatına yedim. Böylece salata bedavaya gelmişti. Bu fiyatlar
karşısında ilk işim otele dönüp oda fiyatını sormak oldu. Almanya’ya
göre ucuz sayılan bu otelde bir gece uyumak için ödeyeceğim parayla,
İstanbul’da 6 aylık peşinle bir ev kiralanabilirdi. Fakat hesabı «nasıl
olsa bir gece uyuyacağım» diye yapmamak lazım. Çünkü oda fiyatlarını
öğrendikten sonra insanı uyku tutmuyordu.</p>
<p class="calibre3">Frankfurt’un en önemli caddelerinden «Kaiser Strasse»ta, yani
«imparator caddesinde» şimdi Müller adında bir doktor hüküm sürüyordu.
«Sex shop»ların sahibi olan bu doktorun uzmanlık sahası muayenehanesine
girdikten sonra anlaşılıyordu. Dr. Müller kadın organları uzmanı
olmalıydı. Zaten buralara girenler de 5 dakika sonra bu organlar
hakkında en az bir uzman doktor kadar bilgi sahibi oluyorlardı.</p>
<p class="calibre3">«Peep Show» adı verilen gösteriler 1 marktan başlıyor, 5 marka kadar
çıkıyordu. Peep Show'da telefon kulübesi büyüklüğünde bir odada, bir
delikten 1 mark atılıyor, açılan perdeden canlı gösteri izleniyordu.
Bir hatunun mahrem bölgelerine 1 dakika kadar göz atmak câri kurla
efektif olarak 300 küsur Türk lirasına geliyordu ve Almanya’daki en
ucuz gösteri buydu. Tuvalete gidildiğinde bile küçük su için döviz
olarak sekizyüz küsur lira ödeniyordu.</p>
<p class="calibre3">Fiyatların bu ölçüde pahalı oluşu yine de biz Türklerin oldukça
işine yarıyordu. Çünkü Alman vatandaşlarının bile dudaklarını uçuklatan
bu fiyatlara karşın, büyük mağazaları (Kaufhof) hallaç pamuğu gibi atan
Türkler önce ne kadar korkusuz bir ulus olduğumuzu bütün dünyaya
kanıtlıyordu. Bu mağazalardan sırtta taşıyarak götürdükleri buzdolabı,
çamaşır makinesi ve televizyon gibi ağır aygıtlar da «Türk gibi
kuvvetli» şeklindeki başka bir atasözümüzü Almanlara yeniden
doğrulatıyordu.</p>
<p class="calibre3">Almanlar, Türk işçilerine Gastarbeiter (konuk işçi) adını
takmışlardı. Önce bu sözü şaka sandım ama gördüğüm kadarıyla bu
sözlerde büyük gerçek payı vardı. Çünkü bizimkilerin konukluğu hemen
belli oluyordu. Diken üstünde oturuyorlar gibiydiler.</p>

<p class="calibre3">Almanların konukseverliğine gelince bu da hemen anlaşılıyordu.
Konukların bir an önce gitmesini dört gözle bekliyorlardı çünkü. Biz
Türklerle ilişkilerini sıklaştırdıktan sonra Almanlar, eskiden iki
kelimelerinden birini oluşturan ünlü Bitteschön (Lütfen) ve Dankeschön
(Teşekkür ederim) lerini unutmuş görünüyorlardı. Ben bu sözcükleri
birkaç yerde kullanınca tuhaf tuhaf yüzüme baktılar. Bir Alman yabancı
olup olmadığımı sordu. «Yabancıyım» deyince söylediğim bu sözcüklerin ne anlama geldiğini sordu.</p>
<p class="calibre3">Türk işçileri Almanya’dan çok şikâyetçi idiler. Dertlerini ne
Türklere, ne de Almanlara anlatamamaktan yakınıyorlardı. Bir tanesini
dinledikten sonra kendisine hak verdim. Çünkü anlaşılacak gibi değildi.
Şöyle konuşuyordu işçimiz:</p>
<p class="calibre3">«Şimdi abey, doyçland doyçland über alles diyorlardı. Tamam ama
burada arbayt aslanın ağzında. Arbayt bulursun, geld yok. Alles şayze
yani senin anlayacağın. Günde iki şiht çalışıyon, yarısı ştoyer, yarısı
mervert’e gidiyor. Birazı da krankenkasa tamam mı. Geçen gün bizim
ştayger kumpıl dedi kayne arbayt, kayne geld, Şvayne n’olacak.
Arkadaşlarla doğru hayma gittik. Dedim hadi alles suzamnjen haptbanof.
Ferştandın? Anladın mı yani.»</p>
<p class="calibre3">Tabii bir şey anlamamıştım. Neden dedim derdini Almanlar’a
anlatmıyorsun daha kolay olur. Meğer anlatıyormuş. Ama yine yukardaki
şekilde.<br class="calibre4"/>
</p>
<p class="calibre3">Neden bu durumda olduklarını da daha sonra anladım: Türkler
Almanya’da yeni bir Türkiye yaratmışlar, orada yaşıyorlardı. Boğaziçi
lokantasında rakı içiyor, İstanbul gazinosunda Bülent Ersoy’u dinliyor,
Ankara pazarından aldıkları sucuk, pastırma ile besleniyor, Meserret
kıraathanesinde tavla ve pişti oynuyorlardı. Nargile içen bir Türk
işçisine Almanya’yı beğenip beğenmediğini sordum. «Valla daha görmek
kısmet olmadı kardeş» diye yanıt verdi.</p>
<p class="calibre3">Bu gezimde farkettiğim bir husus da Almanların Türklere çok kötü
davrandığıydı. Turistik değerlerine hayran kaldıkları Almanya’yı görmek
için yatak, yorgan ve sepetlerini sırtlayarak Almanya’ya giden Türk
turistlerini sınırdan geri çeviriyorlardı. Böylece yurt dışına gitmek
ve Almanya’yı gezmek için dünyanın parasını harcayan Türkler, Almanya
yerine birkaç havaalanının bodrum katlarını gezip gördükten sonra
anayurda dönüyorlardı.</p>

<p class="calibre3">Dönüş yolunda bunlardan iki tanesi ile konuştum. Yorganlarını
sırtlamışlar geri dönüyorlardı. İçlerinde en çok konuşanı Giresun’un
Şebinkarahisar ilçesinin Armutlu köyünden Osman oğlu Ahmet Tunagil’di.
Uçakta sıkıntıdan lastik pabuçlarını çıkarmış, ayaklarını altına almış,
kasketinin içinde sigarasını sarıyor ve bir yandan da konuşuyordu.</p>
<p class="calibre3">Sözlerinden anlaşıldığına göre Almanya’ya turist olarak gitmişti. Bu
yüzden geri çevrilmesinin bir nedeni yoktu. Alman gümrükçüsü sınırda
«Ne yapacaksınız?» diye sormuş, Ahmet de tercüman aracılığıyla «tarihi
yerleri gezip göreceğini» söylemişti. Fakat Alman gümrükçüsü onun
çalışmaya geldiği konusunda sebepsiz bir kuşkuya kapılmıştı.</p>
<p class="calibre3">Urfa’nın Viranşehir kazasından Murtazagillerin en küçük oğlu Osman’ı
da sınırdışı etmişti Almanlar haksız yere. «Yahu adamlara laf anlatmak
deveye hendek atlatmaktan daha zor. Daha önce de böyle yaptılar»
diyordu.</p>
<p class="calibre3">Meğer Osman’ın üçüncü sınır dışı edilişiymiş bu. İki kez kaçak
olarak fabrikada çahşırken yakalanmış. Sınır dışı edilmiş. Şimdi üçüncü
kez Almanya’ya girmeye çalışıyormuş. Tutturmuşlar «Sen çalışmaya
geliyorsun» diye. «Ne malum turist olarak gitmediğim?» diyordu.</p>
</body></html>
