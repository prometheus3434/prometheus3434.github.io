<?xml version='1.0' encoding='utf-8'?>
<html xmlns="http://www.w3.org/1999/xhtml">
  <head>
    <meta content="ABBYY FineReader 11" name="generator"/>
    <title>Unknown</title>
    <meta http-equiv="Content-Type" content="text/html; charset=utf-8"/>
  <link href="stylesheet.css" rel="stylesheet" type="text/css"/>
<link href="page_styles.css" rel="stylesheet" type="text/css"/>
</head>
  <body class="calibre">
<h1 class="calibre1" id="calibre_pb_5">İNSANLIK TARİHİ</h1>
<p class="calibre3">Antropologlara göre ilk insanlar çamurlu su birikintilerinde
oluşmuşlardır. Çamurlu su birikintilerinin insanların doğup yaşamasına
elverişli bir ortam oluşturduğu daha sonra ülkemizin bazı kentlerindeki
durumdan da anlaşılmış ve yeniden kanıtlanmıştır. Yine antropologlara
göre ilk insanlar vahşi maymunlar ve goriller görünümünde olup henüz
konuşmaya başlamamışlardır. Birbirleriyle el işaretleri ile anlaşmaya
çalışmakta, el işaretlerinin yeterli olmadığı zamanlarda da başka
araçlar (taş, sopa vs.) kullanarak anlaşmaya çalışmışlardır. İlk
bulunan ve insanlığın hizmetine giren araçların taş ve sopa olduğu,
daha sonra insanlık geliştikçe bu aletlerin balta, gürz, ok, kılıç,
tüfek, tabanca ve bomba şeklinde evrime uğradığı görülmüştür. Bu arada
insanın kendisi de evrime uğramış ve gorilden orangotana, orangotandan
maymuna, maymundan şempanzeye ve şempanzeden de «homo sapiens» adı
verilen bugünkü insana ulaşmıştır. Bilim dışı bazı bilgilere göre ise
insanlar maymun soyları arasında dolaşırken, zaman zaman ayı, inek,
eşek gibi hayvanlara da benzeyen dönemler yaşamışlardır. Bu bilgiler
yukarıda belirttiğimiz gibi bilim dışı olmakla birlikte, pek yabana
atılacak şeyler değildir. Örneğin bugün bile cadde ve sokaklarımızda bu
bilgileri doğrulayacak konuşmalar geçmektedir. Bu sözlerden
anlaşıldığına göre aramızda hâlâ «homo sapiens» olamamış türler
yaşamaktadır. Şu sözler bunu kanıtlamaktadır:</p>
<p class="calibre3">-    Ulan ayı «bu yola girilmez» yazıyor görmüyor musun?</p>
<p class="calibre3">-    Haydi lan inek, tarlada mı yürüyorsun?</p>
<p class="calibre3">-    Bana bak eşşoğlu eşşek, in arabadan da sana göstereyim...</p>

<p class="calibre3">İnsanlık bu şekilde gelişirken en önemli buluşlar birbirini izlemeye
başlamıştır. Yine sosyologlara ve antropologlara göre insanlık
tarihinin en önemli buluşu ateştir. Bir söylentiye göre gökyüzünden
ormana yıldırım düşmesi sonucu ortaya çıkan ateş, insanlar tarafından
bir türlü söndürülemeyince, «söndüremiyoruz bari kullanalım»
düşüncesiyle keşfedilmiştir. Demek ki yangınların bir türlü
söndürülememesi alışkanlığı, henüz itfaiye teşkilatımız kurulmamış
olmasına karşın o zamandan beri sürmektedir. Ormanda kendi kendine
yanan ateşin «canınız istediği zaman yanan kibritler» haline gelmesi
için ise daha yüzyıllarca beklemek gerekecektir. Bu tür kibritlerin
bulunmasından biraz sonra da Tekel idaremiz «canınız istediği zaman
yanmayan» veya «canı istediği zaman yanan» kibritleri icat edecektir.</p>
</body></html>
