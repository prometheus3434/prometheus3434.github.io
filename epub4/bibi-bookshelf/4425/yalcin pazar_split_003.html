<?xml version='1.0' encoding='utf-8'?>
<html xmlns="http://www.w3.org/1999/xhtml">
  <head>
    <meta content="ABBYY FineReader 11" name="generator"/>
    <title>Unknown</title>
    <meta http-equiv="Content-Type" content="text/html; charset=utf-8"/>
  <link href="stylesheet.css" rel="stylesheet" type="text/css"/>
<link href="page_styles.css" rel="stylesheet" type="text/css"/>
</head>
  <body class="calibre">
<h1 class="calibre1" id="calibre_pb_3">********</h1><p class="calibre3">OKUYUCUYA...</p>
<p class="calibre3">İlk kitabım yayınlandıktan sonra ben de zorunlu olarak edebiyat
dünyasına girmiş oldum. Kitabım, kitabevlerinin raflarını süslediği
için kendimi «yazar» saymamdan daha doğal bir şey olabilir miydi?
Üstelik bu düşüncemi doğrulayan olaylar da olmuyor değildi. Sağda,
solda sık sık adımın «yazar» olarak geçtiğini duyuyordum. Örneğin
birçok kişinin benim için «Her tarafı yazar olsa, ne yazar» dedikleri
kulağına kadar geliyordu.</p>
<p class="calibre3">İlk kitabım yayınlanır yayınlanmaz, yapıtımı kitabevi raflarında
görmek için bir dükkâna girdim. «Ne gerek var?» diyeceksiniz. Hiç gerek
yok tabii ama bu işi her gün yaptığım için artık alıştım. Bana zor
gelmiyor.</p>
<p class="calibre3">İzlenimim çok olumlu oldu. Pek satın alan yoktu ama herkes, kitabımı
bir kere eline alıyordu kesinlikle. Onca kitap arasında benim
gösterişsiz şaheserime bu kadar ilgi duyulmasını doğrusu biraz kuşku
ile karşıladım. Acaba bu ilgi birkaç gün önce kitaplarımı kendi
ellerimle diğer kitapların üstüne yerleştirmemden mi kaynaklanıyordu?
Çünkü ancak bu yolla altından istedikleri kitabı çıkarabiliyorlardı.
Dediğim gibi aklıma önce bu mantıksız düşünce geldi. Aslında kitabımın
dünyanın en zekice yazılmış kitabı olarak ilgi çekmesi doğaldı ama,
yine de alçakgönüllü ve kuşkulu olmakta yarar var.</p>
<p class="calibre3">Kitabım yayınlandıktan sonra sık sık yazarlar arasında boy
gösteriyordum. Her biri tanınmış üstatlar olan bu kişilerle bol bol
tartışıyorduk. Bu tartışmaların konusu da genellikle benim kim
olduğumdu. Kim olduğumu söyleyince tartışmalar kesiliyordu, çünkü bu
andan sonra ben aralarında olmuyordum.</p>

<p class="calibre3">Sadece yazarlar ve yayıncılar arasında değil, sokaktaki vatandaş
tarafından da tanınmaya başlamıştım. Bir keresinde tam eve girecekken
bakkal kılıklı bir adam önümü keserek bana adımla seslendi. Demek ki bu
gariban bir yandan bakkallık ederken bir yandan da kitabımı okumak
mutluluğuna erişmişti. Böyle adamları küçük görmemek gerek. Bakkal
demedim, her zamanki alçakgönüllülüğümle ellerini sıktım. Adam
heyecandan biraz tutuklaştı. Herhalde büyük bir yazarın ellerini sıkmış
olmasından dolayı heyecanlanmıştı. «Affedersiniz... acaba... bilmem
ki... zahmet olmazsa...» gibi şeyler geveliyordu ağzında. Kitabımı daha
önce satın almamış olsa, ona parasız bir tane imzalayarak verebilirdim
ama beni tanıdığına göre satın aldığı kesindi. Herhalde şimdi
imzalatmak peşindeydi. Kendisine cesaret vermek için «Getirin
imzalayayım» dedim. «İmzaya gerek yok, parayı verin yeter» demez mi? Ne
parası derken iş anlaşıldı, meğer veresiye alışveriş ettiğimiz
bakkalmış, birikmiş alacaklarını istiyormuş. Adımı da veresiye
defterinden bildiği ortaya çıktı.</p>
<p class="calibre3">Resmen yazar olduktan sonra halkımızda ne kadar büyük bir kitap
merakı olduğunu da anladım. Yayınevinin bana parasız verdiği 25 kitabı
en yakın dostlarıma imzalayıp dağıttıktan sonra, daha az yakın dostlar
geldiler ve beni kutladılar. İlk fırsatta satın alacakları kitabımın
imzalı bir nüshasını istiyorlardı.</p>
<p class="calibre3">Bir süre sonra tanıdıkların tanıdıkları, daha sonra tanıdıkların
tanımadıkları ve en sonunda da kimsenin tanımadıkları beni kutlayarak
imzalı bir kitabımı ne zaman alabileceklerini sordular.</p>
<p class="calibre3">Kitabımın, bir kitapçı dükkânından satın alındıktan sonra bana
imzalatılması akla gelen en uygun çözümdü ama «koca bir yazar» olan
beni karşılarında görmenin heyecanından olacak kitap meraklıları bu
yolu unutmuş görünüyorlardı. Bazıları da «kitabı her yerde aradıklarını
ve bulamadıklarını» söylüyorlardı.</p>
<p class="calibre3">Bunu duyar duymaz yayınevini arayıp kitabın «her yerde arandığı halde bulunamadığını» söyledim.</p>
<p class="calibre3">Yayıncım soğukkanlı bir şekilde «Her yerde değil, sadece kitapçı
dükkânlarında aranmasını, örneğin süpermarket ve kasap gibi yerlerde
aranırsa bulunamamasının doğal olduğunu» söyledi.</p>
<p class="calibre3">Hemen bir kitapçı dükkânına giderek kitabımı sordum. Satıcı memnunlukla bir tane çıkarıp verdi.</p>
<p class="calibre3">-    Kitabın satışı nasıl gidiyor, diye sordum.</p>

<p class="calibre3">-    İyi gidiyor, diye yanıt verdi. Siz bunu alırsanız geriye 19 tane kalacak.</p>
<p class="calibre3">-    Hepsi kaç taneydi?</p>
<p class="calibre3">-    Yirmi tane...</p>
<p class="calibre3">İçime giren kuşku üzerine öbür kitapçıları da dolaştım. En iyi
sonuç, birinci dükkândan alınmıştı. Öbürleri kitabın ilk kez benim
tarafımdan sorulduğunu «her aklına esen kitap yazarsa böyle olacağını»
belirttiler. Sonunda en büyük alıcı olan benim, yani yazarının çabaları
sonucunda tüm kitaplar tükendi. Hemen hemen herkese bir kitap armağan
ettikten sonra kalanları da her olasılığa karşı kendim için satın
aldım. Çünkü piyasada mevcudu tükenmek üzereydi.</p>
<p class="calibre3">Elinizde tuttuğunuz kitap ikinci şaheserimdir.</p>
<p class="calibre3">(Bu Kitabın Yazarı)</p>
</body></html>
