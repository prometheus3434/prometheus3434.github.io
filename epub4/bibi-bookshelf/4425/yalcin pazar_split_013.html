<?xml version='1.0' encoding='utf-8'?>
<html xmlns="http://www.w3.org/1999/xhtml">
  <head>
    <meta content="ABBYY FineReader 11" name="generator"/>
    <title>Unknown</title>
    <meta http-equiv="Content-Type" content="text/html; charset=utf-8"/>
  <link href="stylesheet.css" rel="stylesheet" type="text/css"/>
<link href="page_styles.css" rel="stylesheet" type="text/css"/>
</head>
  <body class="calibre">
<h1 class="calibre1" id="calibre_pb_13">UÇMANIN TARİHÇESİ</h1>
<p class="calibre3">Bu bölümü bitirmeden önce biraz da uçaklardan söz etmek gerek.</p>

<p class="calibre3">İnsanlar kuş örneği uçmaya insanlık tarihinin başlarından beri
özenmişler, geliştirdikleri kanada benzer şeylerle uçmayı
denemişlerdir. Fakat bu kişilerin göklerde kuş gibi uçarken neler
hissettikleri bir türlü öğrenilememiştir. Çünkü havalandıktan sonra
genellikle fazla uzaklaşarak öteki dünyaya giden bu ilk pilotlar
gazetecilere bilgi verememişlerdir.</p>
<p class="calibre3">Bizim tarihimizde de uçmayı deneyenler olmuştur. Geniş fen bilgisi
yüzünden halk arasında Hazarfen (bin fenli) adıyla tanınan Ahmet Çelebi
kanat takarak Galata Kulesi’nden Üsküdar’a kadar uçmayı başarmış, bu
başarısından dolayı da zamanın padişahı, IV. Murat tarafından Cezayir’e
sürülmüştür. (Mizah değil gerçekten böyle).</p>
<p class="calibre3">Böylece Hazarfen Ahmet Çelebi uçmanın faydalarını ilk keşfeden kişi
olmuş ve büyük bir olasılıkla Cezayir’e vardığı zaman şöyle
düşünmüştür: «Galata Kulesi’nden Üsküdar’a kadar uçtum. Cezayir’e
vardım. Demek ki Beykoz’a kadar uçsaydım Amerika’yı keşfedecektim.»</p>
<p class="calibre3">Ancak uçaklar icat edildikten sonradır ki insanların havadayken
neler duydukları tam olarak öğrenilmiştir. Yabancı havayollarını
bilmiyoruz ama, THY uçaklarına binen yolcular genellikle büyük bir
korku duyarlar. Bu korku uçaklarımızın dümdüz pistler yerine engebeli
arazilere (örneğin dağlara) ve Marmara’nın serin sularına daha sık iniş
yapma alışkanlığından kaynaklanmaktadır.</p>
<p class="calibre3">THY yolcularının havada iken duydukları ikinci şey hosteslerin
azarlamalarıdır. Aslında güzel ve zarif genç kızlar olan hosteslerimiz
çok iyi yetişmiş ve makyaj kurslarını birincilikle bitirmişlerdir.
Başka yetenekleri de vardır. Örneğin yemek tepsilerini birkaç metreden
fırlatarak tam kucağınıza düşürebilirler. Uçakta biraz gezinmek
isterseniz sizi tekrar yerinize oturtmak için judo ve karate
öğrenmişlerdir. Bir şey sorarsanız son derece nazik bir dille başkaları
ile konuşmalarını sürdürürler.</p>
<p class="calibre3">Buna karşılık uçaklarımız iyidir. Müthiş güçlü ve dayanıklı
oldukları İkinci Dünya Savaşı’ndan bu yana kullanılmakta olmalarıyla da
kanıtlanmıştır.</p>

<p class="calibre3">Ayrıca uçakla uçmak size zamandan büyük tasarruf sağlar. Havaalanında
saatlerce, hatta bazen günlerce bekleyerek sağladığınız bu zamanda bol
bol düşünme olanağı bulabilir, THY yetkililerini iz bırakmadan ortadan
kaldırma planlarınızı geliştirirken, ülke ekonomisine katkıda bulunacak
işler (örneğin tekel maddelerinin satışını arttırmak gibi)
yapabilirsiniz.</p>
</body></html>
