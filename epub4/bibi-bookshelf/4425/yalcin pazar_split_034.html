<?xml version='1.0' encoding='utf-8'?>
<html xmlns="http://www.w3.org/1999/xhtml">
  <head>
    <meta content="ABBYY FineReader 11" name="generator"/>
    <title>Unknown</title>
    <meta http-equiv="Content-Type" content="text/html; charset=utf-8"/>
  <link href="stylesheet.css" rel="stylesheet" type="text/css"/>
<link href="page_styles.css" rel="stylesheet" type="text/css"/>
</head>
  <body class="calibre">
<h1 class="calibre1" id="calibre_pb_34">TELEFONLA NASIL KONUŞULMAZ?</h1>
<p class="calibre3">Telefon idaremiz her yıl ya da altı ayda bir yeni telefon
santralları getirerek eskileri ortadan kaldırıyor ve birçok telefon
numarasının değişmesine yol açıyor. Yeni santrallar getirtildiğinde
eskilerin de korunması, böylece telefon sayısının artırılması gibi
çözümler «akla uygun» olduğu gerekçesiyle telefon idaremiz tarafından
pek ilgi görmüyor.</p>
<p class="calibre3">Geçen gün bir hastaneye telefon açtım. Santral olduğunu sandığım kızdan arkadaşım olan bir doktoru bağlamasını rica istedim.</p>
<p class="calibre3">-    Doktor burada yok, diye yanıt verdi.</p>
<p class="calibre3">-    Acaba nerede bulabilirim?</p>
<p class="calibre3">-    Herhalde hastanede.</p>
<p class="calibre3">-    Peki orası neresi?</p>
<p class="calibre3">-    Burası vergi dairesi.</p>
<p class="calibre3">Özür dileyerek telefonu kapattım. Bu kez 011’e telefon açtım ve
hastanenin numarasını istedim. İstihbarat görevlisi bayanın verdiği
numarada elektrikli ev aletleri satılıyordu. Bu yüzden doktor
çalıştırmaya gerek görmemişlerdi. Fakat mağazanın sahibi hastanenin
telefonunu biliyordu.</p>
<p class="calibre3">Mağaza sahibinin verdiği numarada karşıma hastane telefonunu
geçenlerde devralan ve bu yüzden kocasını Bakırköy Akıl Hastanesi’ne
yatıran, konuşkan bir ev kadını çıktı. Çok soran olduğu için hastanenin
yeni numarası aklındaydı. Verdiği numarayı çevirdim ve hastaneyi
düşürebildim.</p>
<p class="calibre3">Bu sefer de doktor arkadaşım yerinde yoktu. Evinin telefon
numarasını istedim santraldan ve aldığım numarayı çevirdim. Doktorla
konuşmak yine mümkün olmadı ama uzun zamandır telefonla aradığım ve bir
türlü bulamadığım başka bir arkadaşımla konuşmak fırsatını elde ettim.</p>
<p class="calibre3">Konuşma bittikten sonra yeniden doktoru aramaya koyuldum. 011
kayıtlarına göre doktor arkadaşımın telefon numarasında bir cenaze
levazımatçısı çalışıyordu. Numarayı bilmiyordu ama yine de bana
yardımcı olmaya çalıştı ve gerekirse doktorun işini kendisinin
yapabileceğini söyledi.</p>
<p class="calibre3">Bu şekilde süren araştırmalarım sonunda doktorun evindeki telefonu
çaldırabildim. Ne yazık ki arkadaşım evinde de değildi. Eşine evimin
telefon numarasını verdim ve gelir gelmez beni aramasını rica ettim.</p>
<p class="calibre3">O gün akşama kadar telefon gelmeyince ertesi gün kalkıp hastaneye
gittim. Söylediğine göre arkadaşım eve geldikten sonra bana telefon
etmeye çalışmış, fakat İstanbul’da yaşayan herkesle konuşmayı başardığı
halde beni bulamamıştı.</p>
<p class="calibre3">Verdiğim numarayla evimin numarasının birbirini tutmadığını söylüyordu.</p>
<p class="calibre3">Denemek için eve telefon ettim. Karşıma çıkan mahalle bakkalı
telefonu yeni aldığım, bu yüzden bizim numarayı bilmediğini söyledi.
011’le yaptığım konuşmada elime geçirdiğim telefon numaramda ise
tanımadığım bir abone oturuyordu ve bir raslantı sonucu evimin
numarasını biliyordu.</p>
<p class="calibre3">Verdiği numara gerçekten doğru çıktı. Karımın sesini duyunca oldukça
rahatladım. Fakat karım pek rahat değildi. Çünkü sabahtan beri
kendisine telefonla çiçek ısmarlanmasından bıkmıştı.</p>
</body></html>
