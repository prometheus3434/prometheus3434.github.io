<?xml version='1.0' encoding='utf-8'?>
<html xmlns="http://www.w3.org/1999/xhtml">
  <head>
    <meta content="ABBYY FineReader 11" name="generator"/>
    <title>Unknown</title>
    <meta http-equiv="Content-Type" content="text/html; charset=utf-8"/>
  <link href="stylesheet.css" rel="stylesheet" type="text/css"/>
<link href="page_styles.css" rel="stylesheet" type="text/css"/>
</head>
  <body class="calibre">
<h1 class="calibre1" id="calibre_pb_58">İSPANYA’DAN «OLE»</h1>
<p class="calibre3">1982 yılının Haziran ayında İspanya’da Dünya Kupası futbol maçları
yapıldı. Türkler bu yarışmaya futbol takımı ile değil, spor basını ile
katıldı. Aşağıdaki yazı o tarihte yazıldı.</p>
<p class="calibre3">İspanya’nın başkenti Madrid’e vardığımızda önce yanlışlıkla
Cağaloğlu’na geldiğimizi sandık. Çünkü her ülkenin «futbol»
temsilcilerini gönderdiği İspanya’ya Türkiye «basın temsilcilerini»
göndermişti ve yazarı, çizeri, fotoğrafçısı ile bizimkiler
futbolculardan daha çoktu.</p>
<p class="calibre3">Kendimizi Türkiye’de sanmamızın bir nedeni de futbolcu giysileri ile
dolaşan bir sürü adamın ellerindeki Türkçe gazeteleri okumaya
çalışmalarıydı. Bilmesek ülkemizin de Dünya Kupasına katıldığını
sanacaktık. Fakat biraz sonra bunların Türk gazetecilerine poz veren
yabancı futbolcular olduğunu anladık.</p>
<p class="calibre3">Ünlü futbol yıldızları kapanın elinde kalmıştı. En büyük ilgiyi de
Maradona görüyordu. Kendisi ile konuşmaya çalışan Türkler yüzünden
yavaş yavaş Türkçeyi sökmeye başlayan Maradona’yı bir ara yalnız
yakaladım ve gazetemizi eline tutuşturdum. Röportajımız başladı.</p>
<p class="calibre3">-    Merhaba Maradona.</p>
<p class="calibre3">-    Maraba.</p>

<p class="calibre3">-    Foto tamam mı?.. Bak bu bizim gazete... Jurnal... Tamam mı?..</p>
<p class="calibre3">-    Tamam.</p>
<p class="calibre3">-    Çok teşekkürler. Hadi Allahaısmarladık.</p>
<p class="calibre3">-    Gule gule.</p>

<p class="calibre3">Konuşmamız burada bitti. Akşam otele dönünce bu röportajı yazacağım.
Böylece Türk kamuoyu Arjantinli futbolcunun dünya futbolu, Türk futbolu
ve diğer konulardaki fikirlerini öğrenmiş olacak.</p>
<p class="calibre3">Bir ara eski futbolcu ve antrenör Didi ile karşılaştım.
Fenerbahçe’de antrenörlük yaparken ülkemizde uzun süre kaldığı için
Türkçe konuştuğunu zanneden Didi’yi bu fikrinden vazgeçirmeye uğraştım
ama olmadı. Didi her seferinde kendisine «Türkiye hakkında ne
düşünüyorsunuz?» diye sorduğumu sanarak «Ben var Türkler çok sevmek.
İstanbul çok güzel. Var Fenerbahçe şampiyon olmak» şeklinde cevaplar
verdi.</p>
<p class="calibre3">Sonradan öğrendiğime göre Didi, Dünya Kupası hakkındaki görüşlerini
bir gazetemiz için yazacakmış. Demek adamın «yazması» var. Çünkü
«okuma» bilmediğini herkes biliyor.</p>
</body></html>
