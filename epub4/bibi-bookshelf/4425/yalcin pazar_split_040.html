<?xml version='1.0' encoding='utf-8'?>
<html xmlns="http://www.w3.org/1999/xhtml">
  <head>
    <meta content="ABBYY FineReader 11" name="generator"/>
    <title>Unknown</title>
    <meta http-equiv="Content-Type" content="text/html; charset=utf-8"/>
  <link href="stylesheet.css" rel="stylesheet" type="text/css"/>
<link href="page_styles.css" rel="stylesheet" type="text/css"/>
</head>
  <body class="calibre">
<h1 class="calibre1" id="calibre_pb_40">DELİLERLE RÖPORTAJ</h1>
<p class="calibre3">Bayram yaklaşıyor ya «matrak» bir gazetecilik yapayım dedim.
Bilindiği gibi Türkçede «Deliye her gün bayram» diye bir söz vardır.
Eğer Bakırköy Akıl Hastanesi’ne gidip, delilere bayram hakkında bir
şeyler sorarsam «gırgır» bir yazı olurdu. Bir iki soru, bir iki
cevap... Bayram öncesi bayağı ilgi çekerdi.</p>

<p class="calibre3">Sabah erkenden yola çıkacağım için, o gece yatmadan önce sinirlerim
yatışsın diye üç tane diazem, iki tane fosfostimol, beş altı tane de
fililop hapı almama karşın sabaha kadar uyku tutmadı. Aslında önemli
bir şey değildi kafamı kurcalayan. Kaç gündür bana bozuk çalan servis
şefimi bacağından vurmanın mı, yoksa kafasını kırmanın mı daha doğru
olacağını düşünüyordum.</p>
<p class="calibre3">Sabah otobüs durağında yarım saat kadar bekledikten ve kapılarını
açmayan üç-dört şoförü pencereden ölümle tehdit ettikten sonra bir
dolmuşa kapağı atabildim.</p>
<p class="calibre3">Arabada yeni artan dolmuş fiyatları yüzünden yolcularla şoför
arasında tartışma çıkmıştı. 10 liralık farkı vermek istemeyen bir
yolcuyu araba yürürken dışarı atmaya çalışan şoförümüz, bu tartışma
sırasında kızgınlıktan sekiz-on yayayı da ezmeye kalktı.</p>
<p class="calibre3">Taksim’de dolmuştan inip otobüse bindim. Topkapı’ya geldiğimizde
otobüsün arka tarafında bir kavga çıktı. Ayakta duran yolculardan biri
iki kişilik yerde, iki kişiden fazlasını oturtmuyor diye, oturan
yolculardan birinin boğazına sarılmıştı. Oturan yolcu da ayaktaki
adamın gözlerini oymaya çalışıyordu.</p>
<p class="calibre3">Bu hava içinde otobüsümüz Bakırköy’e vardı. Akıl Hastanesi’nin
bahçesi ağaçlar içindeydi ve her ağacın altında iki-üç akıl hastası
gölgeleniyorlardı. Benim, yani «akıllı» birinin içeri girdiğini görünce
saygılı bir şekilde toplandılar. Konuşmaya başladık.</p>
<p class="calibre3">Aslında benim «içeriyi» merak ettiğim kadar onlar da «dışarıyı»
merak ediyorlardı. Sağdan soldan sorular sordular. Örneğin «Ev kiraları
ne kadar oldu?» diye araştırdılar. «Eh, işte 30-40 bin lirayı buluyor»
diye cevap verdim.</p>
<p class="calibre3">Bu kez, «Memurlar, işçiler kaç para kazanıyor?» diye sordular.
«25-30 bin lira» olduğunu söyledim. Çok beğendiler bu yanıtımı ve gülüp
durdular. Ne olacak, deli değil mi? Ne duysa gülüyor.</p>
<p class="calibre3">Ben de hemen «Deliye her gün bayram» konulu röportajıma giriştim.
«Nasıl bayrama hazırlanıyor musunuz?» diye sordum. «Oooo abi» dediler:
«Bize her gün bayram.»</p>
<p class="calibre3">Matrak olsun diye «Neden» dedim.</p>
<p class="calibre3">«Deliyiz ya ondan» karşılığını verdiler.</p>
<p class="calibre3">«Canım» dedim, «üzülmeyin bir gün siz de çıkarsınız.»</p>
<p class="calibre3">«Pışşk,» dedi delinin biri. «Deliyiz dedikse o kadar da değil.»</p>
</body></html>
