<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <link rel="stylesheet" type="text/css" href="../Styles/main.css"/>
  <title>ÜÇÜNCÜ BÖLÜM Soğuk Savaş</title>
</head>

<body>
  <h1 title="ÜÇÜNCÜ BÖLÜM Soğuk Savaş">ÜÇÜNCÜ BÖLÜM<br/>Soğuk Savaş</h1>

  <h2 id="sigil_toc_id_137"><a id="ncx803"></a>I. SOĞUK SAVAŞA GEÇİŞ DÖNEMİ (1945-1947)</h2>

  <h3 id="sigil_toc_id_138"><a id="ncx805"></a>Uluslararası Sistem: İki Kutupluluk</h3>

  <p class="nonindent">Avrupa’nın bir güç merkezi olarak dünya politika sahnesinden çekilmesinden sonra, dünya en az yirmi yıl kesin çizgileriyle ABD ve Sovyetler Birliği’nin çevresinde “iki kutuplu” bir nitelik kazandı. İkinci Dünya Savaşı’nda Hitler Almanyası ile Mussolini İtalyasını dize getiren güçler İngiltere ya da Fransa değil, ABD ile Sovyetler Birliği’ydi. Savaş sonrasından 1970’lere kadar uluslararası ilişkilerin tarihini, iki karşıt ideolojiye bağlanmış ABD ile Sovyetler Birliği’nin yeryüzünde etki kurmak için gösterdikleri çabaların öyküsü olarak nitelemek gerçekçi bir genelleme olacaktır. Savaştan her bakımdan yıkık çıkan Avrupa devletleri bu iki “süper” devletin çevresinde kümeleneceklerdir. Böylece ortaya “iki kutuplu” bir denge çıkmıştır. “Soğuk savaş” diye kısaltarak anlattığımız bu yeni durum, etkisini yirmi yıl kadar sürdürmüştür. Bugün bile tüm belirtilerinin ortadan kalktığını söyleyemeyiz.</p>

  <p>Bu iki kutuplu denge, daha önce de belirtildiği gibi, yeni karşılaşılan bir olgu değildir. On sekizinci yüzyılda İngiltere ile Fransa, 1890 ile 1914 yılları arasında Üçlü İttifak ile Üçlü İtilaf ve 1945 ile 1990 arasında ABD ile Sovyetler Birliği arasında olagelmiştir. Tarih boyunca iki kutuplu denge, iki güçlü devlet ve bu devletler çevresinde kümelenen küçük devletleri gerektirmiştir. Böyle bir denge zamanla genişleyerek yerini çok kutuplu dengeye bırakabilir ve bırakmıştır da. Bu olgu, küçük devletlerin, başat devletler arasındaki çekişmeden kurtulmak istemeleri, böylece iki karşıt blokun, çok kutupluluk içinde çözülmesiyle ortaya çıkar. Çok kutupluluğun tarihteki örnekleri arasında en belirgin olanları, 1648 Westphalia antlaşması sonrası dönemle Birinci Dünya Savaşı’nın 1914’te başlamasına kadar olan dönemde İngiltere, Rusya, Fransa, Almanya ve Avusturya arasındakidir. İki kutuplu denge çok kutuplu dengeye dönüştüğü kadar, çok kutupluluk da iki kutupluluğa dönüşebilmektedir. On dokuzuncu yüzyılın çok kutuplu olan ve “Avrupa Uyumu” adı verilen dengesi, 1890’dan sonra Üçlü İttifak ile Üçlü İtilaf arasındaki iki kutupluluğa dönüşmüştür. Aynı biçimde, iki savaş arası dönemde Batı demokrasileri, faşist ve komünist devletler arasındaki üç kutupluluk, İkinci Dünya Savaşı’ndan sonra iki kutupluluğa dönüşmüştür. 1945-1990 yıllarının iki kutupluluğunun bugün yerini nasıl bir sisteme bıraktığı ya da bırakacağı hâlâ belli değildir. Söylenebilecek olan, bugünün, iki kutupluluğun çok kutupluluk içinde erimeye başladığı anarşik bir geçiş dönemi olduğudur. Bu geçiş döneminin sonunda bir devletin sisteme egemen olduğu tek kutupluluk, çok kutupluluk ya da yeniden iki kutupluluk ortaya çıkabilir. Bugünün çok sınırlı verilerinden bakıldığında, ikinci seçenek en olası görünenidir.</p>

  <p>Kutupluluk, uluslararası sisteme kaç blok ya da devlet kümesinin etki yaptığıdır. Burada büyük ve orta büyüklükteki devletlerin hemen hepsi iki blok içinde toplanmış durumdadır. İki ve çok kutuplu sistemler arasında, örneğin beş kutuplu bir sistem kurulabilir. Bunda beş büyük devlet uluslararası sistemde başat bir etki sahibidirler. On sekiz ve on dokuzuncu yüzyılın büyük bir bölümünde uluslararası sistem böyle bir nitelik göstermekteydi. Çok kutuplu sistemdeyse çok sayıda devlet hemen hemen eşit etki ve statü sahibidir. Bu bakımdan, gerçek çok kutuplu sistem piramit biçiminde gösterilemez.</p>

  <p>İki kutuplu sistemin, uluslararası hukuk ve kurallara tam uyularak yönetimi ve düzenlenmesi çok zordur. Bütün bağlantısız devletler bir araya gelseler bile, her iki kampa etkide bulunamaz, çözümler kabul ettiremezler. Resmi olmayan düzenleyiciler olarak iki blok, birbirlerini denetlerler, karşı tarafın gücünü güçle dengelemeye çalışırlar. İki kutuplu sistemin avantajı, bozucu davranış ve bu davranışın yol açtığı sonuçların kolaylıkla görülüp tedbir alınabilmesidir. Bloklardan biri güçlenir ya da etki alanını genişletirse, bunun kime karşı olduğu konusunda herhangi bir duraksama yoktur. Dolayısıyla, tehdidin yöneldiği blok, derhal durumu dengeleyici tedbirleri almaya başlar ve böylece sistemde ortaya çıkan bozukluk düzeltilmiş olur. İlerde görüleceği gibi, çok kutuplu sistemin tam ters avantaj ve dezavantajları vardır.</p>

  <p>İşte İkinci Dünya Savaşı sonrası döneminin şimdi incelenecek olan bölümü, yeryüzünün tüm bu nitelikleriyle iki kutuplu hale geldiği ve gelişmelerin bu çerçeve içinde değerlendirilebileceği bir zaman dilimini anlatır.</p>

  <h3 id="sigil_toc_id_139"><a id="ncx812"></a>Uluslararası Örgütlenme: Birleşmiş Milletler</h3>

  <p class="nonindent">Yirminci yüzyıl tarihinin ve özellikle İkinci Dünya Savaşı sonrası döneminin önemli bir özelliği, uluslararası örgütlenmenin öneminin anlaşılmış ve uygulamasının yaygınlaştırılmış olmasıdır. On dokuz ve yirminci yüzyılların uluslararası ilişkilerinin tarihi bir bütün olarak ele alındığında, konferans ya da parlamenter diplomasi geleneğinin giderek daha köklü bir duruma geldiği görülüyor. Bu özellikle 1945 sonrası tarihi için doğrudur. On dokuzuncu yüzyılın “Avrupa Uyumu” yirminci yüzyılın başında yerini Milletler Cemiyeti’ne bırakmıştı. İkinci Dünya Savaşı’ndan sonra Birleşmiş Milletler büyük ve belki de abartılmış bir hevesle kuruldu.</p>

  <p>Yirminci yüzyılın ikinci uluslararası örgütlenme çabası olan Birleşmiş Milletler (BM), Milletler Cemiyeti’ninkine benzer, ama daha karmaşık bir anayasal yapı, daha büyük bir bütçe, daha yaygın bir yönetim kadrosu ve en önemlisi bir başarısızlık deneyinin verdiği derslerle kuruldu. Üye sayısı, eskisinin üye sayısının iki katından çok, organları ve uzmanlık kuruluşları daha gerçekçiydi. Kuruluşunda Asya ve Afrika devletlerinin temsili, daha bağımsızlıklarını kazanmadıklarından dolayı, çok sınırlı kalmışsa da Milletler Cemiyeti gibi temelde yalnızca bir Avrupa örgütü değildi. BM kuramda bütün devletlerin eşit, ama uygulamada devletler arasındaki farkların benzerliklerden çok olduğu bir örgüttü. 1945’te devletlerin egemen eşitliği üzerine kurulmuş olmasına rağmen, üyeleri arasında ekonomik, toplumsal ve siyasal güçlerine göre aşama sırası çok belirgindi.</p>

  <p>Sonunda BM beş büyük devletin (ABD, Sovyetler Birliği, Fransa, İngiltere ve Çin) yürütme organındaki (Güvenlik Konseyi) üstünlüklerine dayandırıldı. BM gerçekten uluslararası barış ve güvenliği sağlayacaksa, bunun beş büyük devlet arasındaki görüş birliğiyle gerçekleşebileceği, kurulacak en kusursuz uluslararası örgütün bile güçlü üyelere karşı başarılı olmayacağı, Milletler Cemiyeti deneyinden anlaşılmıştı. Bu koşullar altında ulusal devletlerin, sürekli olmasa bile arada sırada, BM Antlaşmasında anlatımını bulan genel eşitlik ilkesini çiğneyecekleri açıktı.</p>

  <p>Tüm bu düşüncelerin sonucu olarak, 1945 yılında Milletler Cemiyeti’nin başarısızlıklarını değerlendiren devlet adamları, BM örgütünü kurarken dikkatlerini iki nokta üzerinde topladılar: (i) BM’nin yalnız büyük devletlerin değil, mümkün olduğu kadar çok sayıda devleti içine alacak tam bir dünya örgütü haline gelmesinin yollarını araştırdılar. (ii) BM’nin içinde, dünya barış ve güvenliğine yönelecek tehditlere karşı çıkmakta duraksamayacak kadar güçlü, az sayıda bir “büyük devletler grubu” oluşturmaya çalıştılar. Bu düşüncelerin sonucu olarak, bir Genel Kurul ile bunun yürütme organı biçiminde çalışacak ve büyük devletlerin etkisinde az üyeli bir Güvenlik Konseyi ortaya çıktı.</p>

  <p>Eleştirilebilecek zayıf yönleri olmasına rağmen, BM 1945 yılından beri uluslararası sorunların görüşüldüğü bir “forum” olarak uluslararası gerginliklerin yumuşatılmasında yardımcı olmuştur. Kaynayan kazana açılan bir delik gibi, bu görüşmeler uluslararası sürtüşmelerin ilk patlayıcı ısısını azaltmış, çeşitli vesilelerle kurduğu barış güçleriyse bazı yerel çatışmaları önleyebilmiştir. Ancak BM, ona varlık veren devletler arasında hemen İkinci Dünya Savaşı’ndan sonra ortaya çıkan iki kutupluluk ve bununla birlikte var olan “soğuk savaş”ın etkilerinden kurtulabilmiş değildir. Dolayısıyla yeni uluslararası kuruluş, uzun bir süre (ve belki de hâlâ) soğuk savaşın önemli bir özelliği olan karşıt kamptaki devletlerin birbirlerini suçlamalarına ve ideolojik mücadeleye sahne olmuştur.</p>

  <h3 id="sigil_toc_id_140"><a id="ncx819"></a>Avrupa: Kurtulma ve Bölünme</h3>

  <h4 id="sigil_toc_id_141"><a id="ncx820"></a>1. Potsdam Öncesi Gelişmeler</h4>

  <h5 id="sigil_toc_id_142"><a id="ncx821"></a>a) ABD ile Sovyetler Birliği Arasındaki Anlaşmazlıklar</h5>

  <p class="nonindent">1945 ilkbaharında yaşlı kıta Avrupa darmadağınıktı ve fakirleşmişti. ABD, Sovyetler Birliği ve bir dereceye kadar İngiltere’nin her türlü girişimine açıktı. Ülkeler mültecilerle dolup taşıyordu ve Müttefiklerin elinde milyonlarca savaş esiri vardı. Alman hükümeti savaş sırasında kıtanın öteki bölgelerindeki Almanları Reich içine almış, Alman sınırlarındaki Slavları ise başka bölgelere sürmüştü. Savaştan sonra hareket aksi yönde oldu: Birçoğu ilerleyen Sovyet ordusunun önünden batıya kaçtı; ayrıca Polonya ve Çekoslovakya’daki Almanlar kitle halinde geri gönderildi. Böylece Almanya’nın batısı 12 milyon işsizle uğraşmak durumunda kaldı. Birinci Dünya Savaşı’ndan sonra azınlıkların ulusal hakları korunamamıştı. İkinci Dünya Savaşı’ndan sonra belki daha acımasız bir yola başvuruldu ve tartışmalı bölgelerde artık ulusal azınlıklar kalmadı ya da bırakılmadı.</p>

  <p>Savaş sırasında Avrupa’yı ilgilendiren kararlar üç büyük devlet tarafından alınmıştı. Böylece savaş sonu Avrupasının toplumsal ve siyasal yapısı büyük ölçüde onlar tarafından belirlendi. Bu noktanın iyi bilinmesi, Avrupa’da savaş sonrası gelişmelerinin anlaşılmasında son derece önemlidir. ABD’nin ekonomik, Sovyetler Birliği’nin askeri gücüne sahip olmayan İngiltere’nin zayıflığı savaş sonrasında açıkça ortaya çıktı ve böylece iki büyük devlet Avrupa’ya biçim verdiler.</p>

  <p>Savaş stratejisi konusunda İngiliz-Amerikan ilişkilerinde pek bir pürüz ortaya çıkmamışsa da aynı şey Sovyet-Amerikan ilişkileri için söylenemez. Sovyetler Birliği, ABD’ den savaş içinde büyük miktarda ödünç Verme ve Kiralama yardımı aldı. Ama yapılan yardımın 1945 Mayısında aniden kesilmesi, iki ülke arasındaki ilişkilerin bozulacağının en erken habercisiydi. Stalin, savaşın ortasında ekonomik yardımın yeterli olmadığını ve batıda ikinci cephenin açılması gerektiğini söylüyordu. Bu cephenin erken açılmamasını ABD’nin art niyetine, bu devletin Almanya ile anlaşıp Hitler’i Sovyetler üzerine saldırtmak istemesine bağlıyordu. İkinci cephe açılıp her iki ordu da Avrupa’nın ortasına doğru ilerlerken bile, ABD ile Sovyetler arasında gerçek anlamda eşgüdümlü bir askeri planlama yoktu.</p>

  <p>Sovyetler Birliği, yalnız Almanya’ya karşı kara savaşında en büyük yükü çekmemiş, aynı zamanda savaş sonunda hemen hemen tüm Doğu Avrupa’yı işgal edip isteklerini buraya kabul ettirmek durumuna da gelmişti. Savaş sürerken, ABD ile Sovyetler Birliği arasındaki görüş ayrılıkları, Almanya’yı yenme amacı uğruna hasıraltı edilebilmişti. Ayrıca Tahran ve Yalta konferanslarında bu sorunlar ertelenmiş ya da süren içtenlik havası içinde yumuşatılabilmişti. Ama savaş ilerleyip de askeri harekât, Almanya’dan kurtarılan topraklar üzerinde nasıl bir denetim ve yönetim kurulacağı gibi siyasal nitelikte sorunlar ortaya çıkarmaya başlayınca, iki taraf arasındaki görüş ayrılıkları saklanamayacak biçimde belirginleşti. Sovyetler Birliği, biraz da anlaşılır bir biçimde, düşmanla yapılacak görüşmelerin dışında tutulacakları korkusunu duymaktaydı, örneğin 1943 Eylülünde İtalya’yla yapılan bırakışma gülüşmelerinin dışında tutulmuşlardı. Sovyetler Birliği aynı uygulamayı 1945’te Macaristan, Romanya ve Bulgaristan’da kendileri yaptı ve Batılıları yönetimde söz sahibi kılmadı.</p>

  <p>Sovyetler Birliği ile Batı arasındaki ilişkilerin denendiği ilk yer Polonya oldu. Roosevelt ile Churchill, Stalin’in Baltık ülkelerini bırakmayacağını, bazı Fin topraklarını ilhak edeceğini ve Doğu Prusya toprakları konusunda direteceğini tahmin ediyorlardı. Onları asıl düşündüren, Sovyetler Birliği’nin Polonya’daki niyetiydi. Hatırlanacağı gibi, İngiltere’yi 1939’da savaşa sokan Polonya’nın savunulmasıydı. 1944 yılının Kasım ayında dördüncü kez başkanlık mücadelesi verecek olan Roosevelt’i ise Amerika’daki Polonyalıların oyları ilgilendiriyordu, öte yandan Londra’daki Polonya hükümetinin 1920 Sovyet-Polonya savaşından sonra saptanmış bulunan Polonya’nın doğu sınırında ödünsüz ısrar etmesinin de gerçekçi olmadığını anlamışlardı. Böyle bir ısrar Sovyet-Batı ilişkilerini tehlikeye düşürebileceği gibi kurulması planlanan Birleşmiş Milletler’e Sovyet desteğini kötü yönde etkileyebilirdi.</p>

  <p>Sovyet ordusu 1944 Temmuzunda Polonya’nın doğu bölgesini işgal ettiğinde, bölgenin yönetimini Moskova kaynaklı “Lublin Komitesi”ne vermişti. Bu arada İngiltere ile ABD Londra’daki Polonya hükümetinin Lublin Komitesi’yle anlaşmaya varması için baskı yapıyorlardı. Bunun üzerine Başbakan Stanislaw Mikolajczyk 1944 Temmuzunda Moskova’ya gitti. Oradayken 1 Ağustos 1944’te Alman işgaline karşı Polonya direnmesi başladı. Dört beş kilometre ötede bulunan Sovyet ordusunun hemen başkente gireceğini düşünerek ve Londra’daki Polonya hükümetine bağlı Polonya ordusunun, Sovyet ordusu Varşova’ya geldiğinde başkentte denetimi elinde bulundurmasının kendilerine görüşmelerde ağırlık kazandıracağına inanarak, Varşova’yı aceleyle kurtarmayı planladılar. Ancak iki ay süren ayaklanma yenilgi ve yıkıntı ile sonuçlandı. İlginç olan, Polonya ordusu ayaklandığı sırada, Varşova’ya doğru Sovyet ilerlemesinin durmasıdır. Bunun nedeninin askeri planlara uygun düşmemesi mi, yoksa Polonya ordusunun Naziler tarafından yok edilmesini istemeleri mi olduğu tarihçilerce hâlâ tartışılmaktadır. Ne var ki binlerce Polonyalının yaşamına, 350.000 Polonyalının Almanya’ya sürülmesine ve Varşova’nın yerle bir edilmesine yol açan bu trajik olay, Doğu Avrupa’da Batılı devletlerin güçsüzlüğünü göstermiştir.</p>

  <h5 id="sigil_toc_id_143"><a id="ncx829"></a>b) Churchill ile Stalin Arasında “Yüzdeler Anlaşması”</h5>

  <p class="nonindent">Churchill, 1944 Ekim’inde Moskova’ya giderek, orada bulunan Mikolajczyk’e Sovyetler’in isteklerinin yerine getirilmesi gerektiğini söyledi ve aksi halde yeni bir Avrupa savaşının çıkabileceğini anlattı. Polonya sorunu Yalta’da çok zaman aldı ve 1945 Temmuz’unda Potsdam’da da konuşuldu. Burada Polonya’nın doğu bölgesinin Sovyetler’e, Almanya’nın doğu bölgesinin de Polonya’ya verilmesi ilke olarak benimsendi. Potsdam’da aynı zamanda geçici “Ulusal Birlik Hükümeti”nin kurulması kararlaştırıldı. Bu hükümette başbakan yardımcısı olan Mikolajczyk, yapılacak seçimlerde Çiftçi Partisi’nin kazanacağı başarıyla komünistlerin çoğunlukta bulunduğu hükümetin dengelenebileceğini düşünüyordu. Ancak komünist yönetim altında iki yıl sonra yapılan seçimler komünistlere büyük çoğunluk sağladı ve Mikolajczyk istifa ederek sürgüne gitti. 1948 yılına gelindiğinde Polonya tam anlamıyla Sovyet denetiminde komünist bir devlet olmuştu.</p>

  <p>Bu olaylarla, Sovyetler Birliği’nin, kendi meşru etki alanı olarak gördüğü Doğu Avrupa’da, Batı etkisine karşı çıkacağı açıkça belirdi. Aslında Churchill bir ara bu durumu kabul de etmiştir. Savaşın sonu yaklaşırken Churchill’in asıl istediği, Doğu Avrupa’da etki alanlarının kesin bir biçimde belirlenmesiydi. Sovyetler’in bölgenin tümüne egemen olmasını istemiyordu. Bu düşüncelerle, 1944 Ekiminde Moskova’dayken Stalin’le bu konuda anlaşmaya vardı. Tarihe “Yüzdeler Anlaşması” diye geçen bu anlaşmada, her iki devletin Doğu Avrupa’da sahip olacakları üstünlük yüzdelerle belirlenmiştir: Macaristan’da İngiltere % 50, Sovyetler % 50; Bulgaristan’da % 25, % 75; Romanya’da % 10, % 90; Yugoslavya’da %50, % 50 ve Yunanistan’da % 90, % 10. Churchill’in anılarında yazdıklarından anladığımız kadarıyla, bu anlaşma o andaki savaş durumu düzenlemesiydi ve imzalanacak olan barış antlaşmalarında değişikliklere açıktı. Gerçek ne olursa olsun, böyle bir düzenlemenin savaş sonrası gelişmelerini etkileyeceği açıktı ve öyle de oldu. Sovyetler Birliği Doğu Avrupa ülkelerinde askeri üstünlüğünü sonuna kadar kullanırken, Yunanistan’a karışmadı ve İngiltere, Yunan iç savaşında kralcı hükümete tam destek olurken, Yunan komünistlerine doğrudan yardım yapmadı.</p>

  <p>İşte hemen savaş sonrasının bu karar ve gelişmeleri, Avrupa’nın, komünizmin kıtada çökmesine kadar süren, bölünmüşlüğünü başlatmıştır. Bu kararlar, Batı’nın Doğu Avrupa’daki gücünün sınırının ve bölgedeki Sovyet üstünlüğünün gerçekçi bir değerlendirmesidir.</p>

  <p>Savaşın sonu yaklaşırken, Avrupa’nın öteki bölgelerinde durum henüz belirgin değildi. 1945 Nisan’ında Sovyetler Birliği Viyana’yı işgal ederek eski Sosyal Demokrat Karl Renner’in başkanlığında bir hükümet kurdu. Prag’da, Çekoslovakya’nın geleceğinin Batı’dan çok Sovyetler Birliği’ne dayanması gerektiği görüşünde olan Devlet Başkanı Eduard Beneş’in isteklerine uygun olarak, bir koalisyon hükümeti kuruldu ve sekiz bakanlık komünistlere verildi. Daha önce Avusturya’nın işgalinin dört devletçe ortaklaşa gerçekleştirileceği üzerinde anlaşmaya varılmışsa da bu iki ülkenin, yani Avusturya ile Çekoslovakya’nın geleceği henüz kararlaştırılmamıştı.</p>

  <h5 id="sigil_toc_id_144"><a id="ncx835"></a>c) Almanya Üzerinde Anlaşmazlık</h5>

  <p class="nonindent">Müttefiklerin politikalarındaki asıl fark, daha doğrusu dayanışma denemesi, Almanya’da ortaya çıktı. Almanya’nın savaş içinde Fransa’daki politikası, İngiltere’ye hava saldırısı ve Sovyetler’e karşı giriştiği savaş, Müttefiklerin Almanya’ya karşı tutumlarının saptanmasını kolaylaştırmıştı. Böylece, daha savaş içinde, Almanya’nın silahsızlandırılacağı, Nazilerden arındırılacağı kararlaştırılmıştı. Stalin, Almanya’nın yeniden güçlenmesini önlemek amacıyla, Birinci Dünya Savaşı’ndan sonra Fransa’nın Almanya’ya karşı tutumundan çok daha sert bir tutum içindeydi. Almanya’nın şu ya da bu biçimde parçalanması ve böylece Birinci Dünya Savaşı’nda yapılan hatanın tekrarlanmaması, en önemli Müttefik amaçlarından biri oldu. Daha 1941 Eylül’ünde, Stalin “tamirat” sorununu ortaya atmıştı. 1919 yılından sonra “tazminat” sorununun ne denli güçlüklere yol açtığını hatırlayan İngiltere, bu tamiratın para yerine eşya ile ödenmesi konusunda Sovyetlerle anlaştı. Ayrıca Almanya’nın kayıtsız şartsız tesliminden sonra, ABD, İngiltere ve Sovyetler Birliği’nin temsilcilerinden kurulu bir “Müttefik Denetim Komisyonu”nun Almanya’nın yönetimini ele alması da kararlaştırılmıştı.</p>

  <p>Tüm bu nedenlerle, 1943 Tahran doruk toplantısında bu genel konularda anlaşmaya varmak kolay olmuştu, ama hâlâ Almanya’nın nasıl parçalanacağı ve Müttefik işgalinin nasıl örgütleneceği konularında kesin karar verilmemişti. İşgal bölgeleri en sonunda Yalta Konferansı’nda belirginleşip kabul edildi. Sovyetler Birliği Almanya’nın doğu bölgesini, İngiltere kuzeybatısını ve ABD güneybatı bölgesini işgal edeceklerdi. Sovyet işgal bölgesi içinde kalan Berlin de aynı biçimde işgal bölgelerine ayrılacaktı. Ancak Batılıların Berlin’e nasıl geçecekleri Yalta’da belirlenmedi. Bu konu Müttefikler arasında ilişkiler bozulunca büyük sorun çıkaracak, Batılılar ile Sovyetler Birliği’ni bir çatışmanın eşiğine kadar getirecekti.</p>

  <h5 id="sigil_toc_id_145"><a id="ncx839"></a>ç) De Gaulle’ün Bağımsız Tutumu</h5>

  <p class="nonindent">General Charles de Gaulle, 1944 Haziran’ında Fransa kıyılarına ayak bastığı zaman Müttefiklere kızgındı. Her şeyden önce, Avrupa daha işgal edilmeden, güvenlik düşünceleriyle, Londra’dan yapılacak yayınlara İngiltere tarafından konan kısıtlama, Fransa’yla haberleşmesini, yani direnme hareketini yönetmesini kötü yönde etkilemişti. İkinci olarak, İngiltere ile ABD son ana kadar Pétain hükümeti ile ilişkilerini sürdürmüşler, de Gaulle’ü Fransa’nın gelecek önderi gibi görmemişlerdi. Üçüncü olarak, Müttefikler arasında savaş sırasında yapılan konferanslara davet edilmemişti. Son olarak, Müttefikler Fransa’nın hükümranlığını da zedeleyici davranışlarda bulunmuşlardı: Müttefiklerin Fransa içinde geçerli olmak üzere bastırdıkları paraların üzerinde Fransa’nın adı bulunmuyordu.</p>

  <p>Ne var ki, 25 Ağustos 1944’te Paris’e halkın sevgi gösterileri arasında son derece görkemli bir biçimde girişi, de Gaulle’ün Fransa’nın tartışmasız önderi olduğunu gösteriyordu. Durumunun ne denli güçlü olduğu görüldükten sonra, önderliğini yaptığı Fransız Ulusal Kurtuluş Komitesi, 1944 Ekim’inde Fransa Cumhuriyeti’nin geçici hükümeti olarak İngiltere, ABD ve Sovyetler Birliği tarafından tanındı. De Gaulle, ülkesine öteki büyük devletlerle eşit statü tanınması için uğraşıyordu. Ama ne Yalta ne de Potsdam’a davet edilmişti. Her zaman göstermek istediği bağımsızlık görüntüsü içinde 1944 Aralık’ında Moskova’ya giderek bir Fransız-Sovyet ittifak antlaşması imzaladı. Bu arada Yalta’da Fransa’ya da Almanya’da bir işgal bölgesi verildi ve Denetim Komisyonu’na üye oldu. Bu komisyonda Fransa, Almanya’nın parçalanmış statüsünün sürdürülmesini, İngiltere ile ABD bu düşünceden vazgeçtikten sonra bile, sonuna dek savunmuştur.</p>

  <h4 id="sigil_toc_id_146"><a id="ncx843"></a>2. Potsdam Konferansı</h4>

  <h5 id="sigil_toc_id_147"><a id="ncx844"></a>a) Konferans Öncesi</h5>

  <p class="nonindent">Avrupa’da savaş bittikten sonra, Prusya devletinin kraliyet merkezi olan Potsdam’da toplanan konferansta, galip devletler arasında güven duyguları sarsılmış, Roosevelt ölmüş ve yerine Truman geçmiştir. Sovyetler Birliği’nin başında hâlâ Stalin vardır. İngiltere’de de Churchill başbakandır. Churchill’in savaş içinde kurduğu hükümette İşçi Partisi Başkanı Clement Atlee de vardı. Churchill, Potsdam Konferansına giderken, yanında Atlee’yi de götürdü. Bu hareket, demokratik anlayışın en güzel örneğini oluşturmaktadır. Çünkü bu tarihlerde Churchill’in prestiji çok yüksek, kamuoyu oylamalarına göre seçilme şansı % 90’dı. Ama Churchill, % 10 olasılık da olsa, kendisinden sonra başbakan olabilecek kişiyi yanında götürerek Atlee’nin de konferanstaki sorunlara katılmasını ve bu sorunları anlamasını sağlamıştır. Ne kadar ilginçtir ki Potsdam Konferansı sürerken, İngiltere’de yapılan seçimlerde Churchill iktidardan düşmüş ve Atlee yeni başbakan olarak konferansın ikinci devresine katılmıştır.</p>

  <p>Temmuz 1945’teki Potsdam Konferansı, tarihin en büyük zaferinden sonra toplanmıştır. Ama bu kesin zafer aynı zamanda anlaşmaya varmayı da güçleştirdi. Çünkü galip devletler çok büyük bir sorumluluk yüklendiler: Avrupa’nın yeniden kurulması. İkinci Dünya Savaşı’ndan Avrupa’nın her bakımdan yıkılmış çıktığını biliyoruz. Avrupa ve özellikle Almanya’nın yeniden kurulması sorunu yanında, şimdi savaş bittiği için, savaş dönemi ittifakının işlevini yitirmesi sonucu ortaya çıkan sorunların da çözülmesi gerekiyordu. Amerikan halkı Avrupa’daki Amerikan askerlerinin geri dönmesini istiyordu. Amerikan hükümetiyse buna yanaşmıyordu, çünkü bu askerlerin geri çekilmesiyle doğacak boşluktan, savaştan dünyanın ikinci büyük gücü olarak çıkan Sovyetler Birliği yararlanabilirdi.</p>

  <p>Truman, Potsdam’a ilk atom bombası denemesinin sonucunu beklerken gitti. Konferans resmen başlamadan bir gün önce başarı haberini ve beş gün sonra da tam raporu ve Japonya’ya karşı birkaç hafta içinde kullanılabileceği bilgisini aldı. Potsdam Konferansı planlandığı tarihten birkaç gün sonra başladığından, bazı tarihçiler bu gecikmeden Başkan Truman’ın sorumlu olduğunu yazar. Nedeni, Amerikan-Sovyet ilişkilerinin gün geçtikçe zorlaştığı bir dönemde, Stalin’le yapacağı görüşmelerde daha güçlü olmak ve Sovyetler’in Japonya’ya karşı savaşa girmesinin beklendiği bir sırada, bombanın vereceği olanaklarla, bu konuyu Stalin’le daha rahat tartışma olanağına kavuşmak olarak gösterilir. Truman’sa başkan yardımcısı olarak sorunları tüm ayrıntılarıyla bilmediğini, öğrenmek için zaman gerektiğini ve bu yüzden konferansın geciktiğini yazmaktadır.</p>

  <h5 id="sigil_toc_id_148"><a id="ncx849"></a>b) Almanya Sorunu</h5>

  <p class="nonindent">Konferansta en çok zaman alan ve en karışık sorun Almanya’ydı. Müttefik devletler, Almanya’nın yenilmesi kesinlik kazanmaya başlayınca, bu devletin parçalanması konusundaki eski görüşlerini değiştirmeye başladılar. Churchill 1945 Martında “Rusya’nın gerçek amacı belirginleşmeden, Almanya’yı parçalamayı düşünemeyiz” ve Mayısında “sınırlarına ‘demir perde’ inmiştir; bunun arkasında ne olduğunu bilemiyoruz” demekteydi. Stalin’se düşüncesini değiştirmişti. 1945 Mayıs’ında Almanya’yı yıkmayı ve parçalamayı istemediğini söyledi. Stalin özellikle İngiliz işgal bölgesindeki Ruhr bölgesinden tamirat almakta kararlıydı ve belki de birleşik bir Almanya üzerinde etki kurabileceğini düşünüyordu. 1933 öncesinde Alman Komünist Partisi’nin ileri gelen üyelerinden Walter Ulbricht işgal başlar başlamaz Moskova’daki sürgünden alınmıştı. Naziler’in yükselişi döneminde Sosyal Demokratlar ile Komünist Parti arasındaki bölünmeden işçi sınıfının nasıl zarara uğradığı propagandasını yapan komünistler, Sovyet işgal bölgesinde yeni bir Sosyalist Birlik Partisi kurdular. Kendi işgal bölgelerindeyse Batılılar, yerel hükümetler kurma çabası içinde, başlangıçta siyasal partilere çok sınırlı haklar tanımışlardı. 1932 yılından beri ilk serbest seçimler, 1946 Ocak ayında Amerikan işgal bölgesinde yapılan yerel seçimlerdi. 1946 Eylül’ünde, Sovyet işgal bölgesinde Sosyalist Birlik Partisi çoğunluğu kazandı. Potsdam’dan on sekiz ay sonra, Almanya’nın iki parçası arasındaki siyasal ve ideolojik ayrım belirginleşmeye başlamıştı.</p>

  <p>Potsdam’da önce Almanya’nın Nazilikten ve askerlikten arındırılması konusu ele alındı. Müttefikler Almanya’yı Nazilerden temizlemek için önce savaş suçlularını cezalandırmaya karar verdiler ve bu da Nümberg Mahkemesi’nde gerçekleşti. Almanya’nın silahsızlandırılmasında yapılacak şey, askerlerin elinden silahlarını almak ve Birinci Dünya Savaşı’nın verdiği dersten yararlanarak Almanya’nın bir daha silahlanmasına engel olmaktı. Almanya’nın Nazilerden temizlenmesi, silahtan arındırılması ile etki-tepki ilişkisi içindeydi. Çünkü Nazizm ortadan kalkarsa, militarizm de kalkar, demokratik düzen kurulur ve silaha da gerek kalmazdı. Nazizm’i ortadan kaldırmak için bir de eğitim sistemini kökünden değiştirip gençleri demokrasiye alıştırmak gerekiyordu. Bunun için de Almanya’nın daha bir süre işgal altında kalması şarttı. Demokrasiyi kurmak için, Potsdam’da tüm Almanya’yı kapsayan ve yerel özerkliğe sahip devletlerden kurulu bir federasyon kurulmasına karar verildi. Bu federasyon Batı işgali altında bulunan bölgelerde gerçekleşmişse de Sovyet işgal bölgesinde “Halk Demokrasisi” denen merkeziyetçi ve komünist bir yönetim kurulmuştur.</p>

  <p>Potsdam’da alman kararlara göre, Almanya’nın işgal bölgelerine ayrılması, Almanya’nın parçalanması anlamına gelmiyordu. Tam aksine, işgal ülkenin bütünlüğünün korunması için gerekliydi. Bu yüzden maliye, dış ticaret ve bunun gibi konular federalizm kapsamı içine alınmayarak dörtlü Denetim Komisyonu’na bırakıldı.</p>

  <p>Sovyetler Birliği Potsdam’da tamirat borcu üzerinde ısrar etti. Sovyetler bu ısrarda, öteki devletlere göre, haklı sayılabilir. Çünkü Almanlar Sovyetler Birliği’ni işgal ettiği zaman, buldukları tüm endüstriyi yakıp yıkmalarına rağmen, örneğin Fransa’yı işgallerinde böyle yapmamışlardı. Ancak Sovyetler kendi işgali altında olmayan ve Alman endüstrisinin toplandığı Ruhr bölgesinden de makine ve teçhizat götürmek isteyince, Batılılar buna karşı çıktılar. Ayrıca Sovyet işgal bölgesinde bulunan makinelerin sökümünü de şarta bağlamak istediler, ama Sovyetler bu şartlara uymadılar ve tüm endüstriyi ülkelerine götürdüler.</p>

  <p>Almanya’da demokratik bir rejim kurma konusunda Potsdam’da dört devlet anlaştılar. Ancak demokrasinin tanımı konusunda devletler arasında ortak bir anlayış kurulamadığı için Sovyetler ve Batılılar bu kavramı ayrı ayrı anladılar ve uyguladılar.</p>

  <h5 id="sigil_toc_id_149"><a id="ncx856"></a>c) Polonya ve Öteki Sorunlar</h5>

  <p class="nonindent">Potsdam’da Polonya sorunu üzerinde de duruldu. Yalta’da kurulması kararlaştırılmış bulunan koalisyon hükümeti, Potsdam Konferansı toplandığı sırada kurulmuş ve Batılılarca da tanınmıştı. Ancak hükümet, koalisyon kurulurken giriştiği yükümlülükleri (bunların arasında serbest seçimler de vardı) yerine getirmekte acele etmemekteydi. Stalin’in Yalta Konferansı’nda Polonya’da seçimlerin birkaç hafta içinde yapılacağını söylemesine rağmen, bu seçim Potsdam Konferansı bittiğinde henüz yapılmamıştı. Ayrıca varılan anlaşmaya göre seçim açık olacak, Batılı gazeteciler de seçimde gözlemci olarak hazır bulunacaklardı. Bunlar gerçekleşmeyince Batılılar Polonya’nın geleceği konusunda endişelenmeye başladılar. Polonya’nın sınırları konusunda Stalin Yalta’da alınan kararlar üzerinde ısrar etti. Bunun üzerine Batılılar sınır sorununun Almanya’yla barış yapılıncaya kadar ertelenmesine ve bu arada Oder-Neisse’ye kadar uzanan toprakların Polonya tarafından işgal edilmesine rıza gösterdiler.</p>

  <p>Potsdam’da Türkiye de söz konusu edildi. Stalin’in Montrö Sözleşmesinin değiştirilmesi isteği ilke olarak Batılılarca kabul edildi. Ayrıca Sözleşme’nin Türkiye ile ayrı ayrı yapılacak görüşmelerle değiştirilmesi de kararlaştırıldı. Böylece Sovyetler Birliği Boğazlar konusunda uzun süreden beri istediklerini en sonunda Batılılara kabul ettirmiş oldu: Hem Sözleşme değiştirilecek hem de bu değiştirmede Türkiye ile yalnız kalabilecekti. Ancak Sovyetler Birliği’nin bu konudaki girişimleri herhangi bir sonuç doğurmayacaktır. Son olarak Müttefikler yenik devletlerle barış antlaşmalarını hazırlamak üzere bir Dışişleri Bakanları Komisyonu’nun kurulmasına karar verdiler.</p>

  <p>Yalta Konferansından sonra görülen olumlu hava, Potsdam Konferansı’ndan sonra yoktur. Konferansa ilişkin Sovyet yorumuna göre, Batılılar Sovyetler Birliği’nden çok Almanya’nın kalkınmasına öncelik veriyor ve Almanya’nın Sovyet halkı ve topraklarına verdiği zarara karşı ilgisiz davranıyordu. Batılılara göreyse Sovyetler Birliği, genel bir Avrupa düzenlemesinden çok kendini güçlendirmek peşindeydi.</p>

  <p>Potsdam Konferansı’nın en çok zamanını alan Almanya sorunu, “soğuk savaş”ın (bu kavram ilk kez Amerikalı devlet adamı Bernard Baruch’un 1947’de verdiği bir demeçte kullanılmıştır) en önemli konusu oldu. Potsdam’dan sonra üç yıl içinde Almanya’nın Batı işgali altında bulunan bölümünün ekonomik bütünleşmesi gerçekleşti. 1949 Ekimindeyse iki ayrı Alman devleti resmen kuruldu. Dolayısıyla 1945’te sona eren yalnız Hitler’in bin yıl için kurduğu Alman Reich’ı değil, aynı zamanda Bismarck’ın 1871’de uzun çabalar ve üç savaşla kurduğu Almanya’ydı.</p>

  <h3 id="sigil_toc_id_150"><a id="ncx862"></a>Atom Silahında Anlaşmazlık</h3>

  <p class="nonindent">Almanya sorunundan sonra soğuk savaşa geçiş dönemini oluşturan ikinci olay, atom enerjisi sorunudur. O kadar ki Hiroşima’dan bu yana bu sorun hemen hemen her diplomatik alışverişte karşımıza çıkmaktadır.</p>

  <p>1945 yılının sonunda “Büyük Üçler”in dışişleri bakanları, Güvenlik Konseyi’ne bağlı bir Atom Enerjisi Komisyonu kurarak bu dehşetin engellenmesi konusunda anlaştılar. 1946 Martındaysa ABD kendi projesini sundu. Acheso-Lilienthal önerisi adını alan proje, atom silahının uluslararası denetimi için bir dizi aşama getirmekteydi. Ayrıca bu geçiş döneminde ABD atom tekeline sahip bulunurken, öteki devletler uluslararası ajanslarca denetlenecekti. Bu noktaya kadar Müttefikler arasında görünürde bir anlaşmazlık çıkmadı. Ancak Başkan Truman 1946 Nisanında Bernard Baruch’u BM Komisyonu’na Amerikan temsilcisi seçince durum değişti ve bu noktadan sonra Amerikan politikası yeni biçimler aldı. Baruch, Sovyetler Birliği’ ne karşı sert bir tutum takınılması görüşündeydi ve bu görüşlerini Amerikan askeri yetkililerine kabul ettirdi. Ayrıca askeri ve siyasal danışmanlar, Sovyetler Birliği’nin 5-15 yıl içinde atom bombasını yapamayacağı görüşündeydiler. Bernard Baruch 14 Haziran 1946’da BM Atom Enerjisi Komisyonu’na Amerikan projesini bildirdi. Uluslararası bir güvenlik sistemi altında ABD’nin atom tekelinden vazgeçmesini ana hedef olarak kabul eden Baruch Planı şu noktalan içermekteydi: (i) Atom enerjisinin geliştirilmesi ve kullanımının tüm aşamalarını denetleyecek olan bir Uluslararası Atom Geliştirme Kuruluşu’nun kurulması; (ii) İhlallere karşı bu kuruluşa sınırsız denetleme yetkisinin tanınması; (iii) Atom silahının yapımıyla ilgili her türlü ihlalin en sert biçimde cezalandırılması; (iv) Kuruluş tam denetim kurduktan sonra atom silahının yapımının yasaklanması ve mevcut atom stoklarının yok edilmesi ve (v) Anlaşmayı ihlal edenlerin cezalandırılmasının engellenmemesi için Güvenlik Konseyi’ndeki veto sisteminin değiştirilmesi.</p>

  <p>Baruch Planı, Sovyetler Birliği tarafından kabul edilmemesine rağmen, daha sonra ABD tarafından nükleer silahsızlanma konferanslarında ortaya konan önerilerin temelini oluşturması açısından önemlidir. Sovyetler Birliği’nin planı reddetme nedenine gelince, şunlar söylenebilir: Her şeyden önce, Sovyet yorumuna göre, planın uygulanmasıyla ABD atom silahını yapabilme yeteneğine sahip tek devlet olarak kalacaktı. İkinci olarak, ABD, BM’de karar verme sürecine egemen olduğu için, bu örgütün bir kuruluşu olan Atom Enerjisi Komisyonu’nu da etkisi altına alabilirdi. Üçüncü olarak, planın tartışıldığı sıralarda Sovyetler Birliği atom silahının gizlerini ele geçirip bu silahı çok kısa bir süre içinde yapabilme uğraşı içindeydi ve tahminlerine göre en geç 1949 yılında ilk atom bombasını patlatabilecekti.</p>

  <p>Baruch Planı’na karşı Sovyetler Birliği şu önerilerde bulundu: Tüm atom silahları yok edilecek, üretimleri durdurulacak, dünyanın bütün ülkeleri bu silahı kullanmayacakları konusunda bir anlaşma imzalayacaklar ve bunlar yapıldıktan sonra denetim konusunda görüşmeler başlayacak. Baruch ise Amerikan planının tümünün kabul edilmesini istedi; aksi takdirde ortada hiçbir plan kalmayacaktı, öyle de oldu. 1946 yılı boyunca, Atom Enerjisi Komisyonu’ndaki tartışma uluslararası kuruluşa verilecek yetkiler çevresinde döndü. Bu kuruluşun atom enerjisine kaynaklık edecek tüm doğal kaynakların mülkiyet ve denetimine sahip olması konusunda, başta ABD ve Sovyetler Birliği olmak üzere, Komisyon’a üye ülkeler arasında hiçbir anlaşmazlık yoktu. Asıl anlaşmazlık noktası, uluslararası kuruluşa yürütme yetkisinin verilip verilmeyeceği üzerinde odaklaştı. ABD kuruluşun yürütme yetkisine sahip olması gerektiğini savunurken, Sovyetler Birliği böyle bir kuruluşun herhangi bir devletin atom enerjisi anlaşmasına aykırı davranışlarını saptadığı takdirde konuyu BM Güvenlik Konseyi’ne getirebileceğini, yürütme yetkisinin Konsey’de bulunduğunu, bu organdan başka bir kuruluşa yürütme yetkisinin verilmesinin BM Antlaşmasına aykırı olduğunu öne sürüyordu. BM Atom Enerjisi Komisyonu’nda zayıf durumda bulunan Sovyetler Birliği, Güvenlik Konseyindeki “veto” yetkisine güveniyordu.</p>

  <p>Böylece Atom Enerjisi Komisyonu’nda (AEK) yürütme yetkisi konusunda anlaşma sağlanamayınca, sorun AEK’ den Güvenlik Konseyi’ne gönderildi ve işinin bittiği gerekçesiyle Baruch görevinden istifa etti. İstifa mektubunda, ABD Başkanı’na, hükümetin anlaşma tasarısı onaylanana kadar ABD’nin atom bombası yapımını sürdürmesi ve bu bombanın gizlerini saklaması gerektiğini anlattı. 29 Mart 1948’de AEK’nin Çalışma Komitesi Sovyetler’in “atom enerjisinin etkili uluslararası denetimine ve atom silahının ulusal silahlar içinden çıkarılmasına yanaşmadığı” gerekçesiyle dağıtıldı. Bu noktadan sonra AEK devletler arasında önemli noktalarda temel bir anlaşmaya varılana kadar çalışmalarını durdurdu. Zaten bir yıl sonra Sovyetler Birliği de atom silahının gizlerini eline geçirecek ve anlaşmaya varmak daha da güçleşecekti.</p>

  <h3 id="sigil_toc_id_151"><a id="ncx869"></a>Uzakdoğu</h3>

  <p class="nonindent">Avrupa’daki savaş sonrası başarısızlıkları Avrupa dışı gelişmeleri de etkiledi. Savaş döneminin galip tarafının koalisyonu yalnız Avrupa’da değil, tüm yeryüzünde çöktü.</p>

  <h4 id="sigil_toc_id_152"><a id="ncx872"></a>1. Kore</h4>

  <p class="nonindent">Sovyetler ile ABD önce Kore üzerinde anlaşamadılar. Otuz beş yıllık işgalden sonra Japon ordusu, Sovyet-Amerikan anlaşmasına göre 38. paralelin kuzeyinde Sovyetler Birliği, güneyinde ise ABD tarafından silahsızlandırıldı. Ancak görüşmeler, taraflar birleşmiş bir Kore’nin karşı kampa katılacağından korktukları için, ülkenin birleşmesini sağlayamadı. ABD 1948 yılında tüm ülke çapında ve BM’nin gözetiminde yapılacak seçimlerle birleşme çağrısında bulunduysa da Sovyetler Birliği işbirliği yapmayı reddetti. Bunun üzerine ABD güneyde seçim yaptı ve Sovyet karşıtı olan tutucu Syngman Rhee başkanlığı kazandı. Sovyetlerse buna kuzeyde bir Halk Cumhuriyeti kurarak cevap verdi ve ordusunu kuzeyden çekti. Böylece ortada, güneyde Amerikan ordusu ve bölünmüş bir Kore kaldı. Etki alanlarına bölünerek ülkelerin parçalanması yönündeki uygulama, Avrupa’dan sonra Asya’da da yaygınlaştı.</p>

  <h4 id="sigil_toc_id_153"><a id="ncx875"></a>2. Japonya</h4>

  <p class="nonindent">Japonya’da Kore’deki sorunlara benzer sorunlarla karşılaşılmadı. General Mac Arthur yalnız Sovyetler Birliği’ni işe karıştırmamakla kalmamış, bazen Washington’un bile görüşlerine aldırmamıştır. 30 Ocak 1946’da Müttefik ve Japon yetkilileri arasında işgal anlaşması imzalanırken, ortalıkta Sovyetler görünmüyordu. Amerikan yetkililerinin işlerine karışmamak koşuluyla, Avustralya bile işgal birliği göndermişti. İşgal Komutanı Mac Arthur bundan sonra Japon militarizmiyle ilgisi olanları siyasal yaşamdan uzaklaştırdı ve Japon imparatorunun yalnız simgesel bir yetkiye sahip olduğu bir anayasa kaleme aldı. Bu anayasada, iki meclisli bir parlamento, haklar bildirisi ve savaş ile silahlanmayı yasaklayan yükümlülükler bulunuyordu.</p>

  <h4 id="sigil_toc_id_154"><a id="ncx878"></a>3. Çin</h4>

  <p class="nonindent">Japonya’daki durumun aksine, Çin’de, daha Japonya teslim olmadan Sovyetler bölgeye girmişti. Yalta Konferansı’nda Roosevelt Stalin’den Pasifik savaşma girme ve Çan Kayşek’in önderliğini kabul etme sözünü almıştı. Buna karşılık Sovyetler Birliği de şu önemli ödünleri kopardı: (i) Port Arthur limanının Sovyet deniz üssü olarak kiralanması; (ii) Darien limanının uluslararası statü altına konması; (iii) Güney Mançurya demiryollarının Çin-Sovyet ortak işletimi; (iv) Güney Sahalin ve Kuril adalarının Sovyetler’e verilmesi ve (v) Dış Moğolistan’da plebisit yapılması. Bu son bölge 1945 Ekiminde yarım milyona karşı sıfır oyla Çin’den ayrılıp bağımsız oldu. Çan Kay-şek ile Stalin, 14 Ağustos 1945’te bu konularda anlaştıklarını gösteren bir Dostluk ve İttifak Antlaşması imzaladılar.</p>

  <p>5 Aralık 1945’te Amerikan Ordu Bakanı George Marshall, Çin milliyetçileriyle komünistlerini uzlaştırmak için Çin’e gitti. Çünkü böyle bir uzlaşmaya varılamayıp Çin bölünür ve Sovyetler Birliği de Mançurya’da üstün duruma geçerse, Amerika açısından Pasifik zaferinin kazancı kalmayacaktı. Amerikan yöneticileri, Uzakdoğu’da Japonya’nın bırakacağı boşluğu, Amerika’yla dost bir Çin’in doldurmasını istiyorlardı. 1946 yılına gelindiğinde, Marshall komünistlerle milliyetçiler arasında ateşkes anlaşmasını içeren geçici bir düzenleme sağlama başarısını gösterdi. Ancak bu ateşkes 1946 Nisan’ında bozuldu. Marshall bu defa Çan Kayşek’in başkanlığında, komünist olsun ya da olmasın, tüm liberallerin bir koalisyon kurmaları çağrısında bulundu.</p>

  <p>Çan Kayşek bu koalisyon önerisini reddetmiş ve böylece Çin’de üç yıl sürecek önemli olaylar sürecini başlatmıştır. Reddetmesinin nedenleri olarak şunlar düşünülebilir: Her şeyden önce Çin komünistlerini silahla yeneceğine inanmaktaydı ve bu mücadelede ABD’nin kendisine yardım etmekten başka bir seçeneği olmadığını düşünüyordu. Gerçekte Çin önderi son derece yanlış bir hesap yapmıştı. Komünistlerin önderi Mao Zedung’un ordusu 1930’lardan bu yana çok güçlenmişti. 1946 başında Mao 100 milyon Çinli’yi denetlemekteydi. Ayrıca, toplumun büyük bir çoğunluğunu oluşturan ve Çan Kayşek’in siyasal tabanı olan büyük toprak sahiplerine karşı mücadele veren köylü nüfusa da güveniyordu. Üstelik Mao, orta sınıfı hemen hemen yok eden görülmemiş enflasyonist gidişten de yararlanmasını bilmiştir. Nihayet, 1946’da Sovyet işgal birlikleri Mançurya’dan aniden çekilince, Mao’nun ordusu geride bırakılan Japon silahlarına da sahip olmuştu.</p>

  <p>Gücüne güvenen Çan Kay-Şek Mançurya ya doğru saldırıya girişti. Çin milliyetçileri önceleri başarılı oldularsa da giderek lojistik destek merkezlerinden uzaklaştılar ve Mao’nun birlikleri başarılı karşı saldırılarda bulunmaya başladılar. 1947 ilkbaharında milliyetçi önder gücünü hızla yitirmeye başlamıştı. Geleceğini bağladığı Başkan Truman’sa Çan’ın büyük çapta Amerikan birlikleri ve askeri malzeme gönderilmesine değmeyeceği görüşündeydi. Bu düşünce, bir bakıma, Sovyetler Birliği’nin 1946 ortalarına gelindiğinde Kore, Japonya ve Çin’den çekilmesine bağlıydı. Ayrıca bu tutumda ABD’nin uluslararası olayları gelişen Amerikan-Sovyet çatışması açısından görmeye başlaması da rol oynamıştır. Bu anlayış, Amerikan yöneticilerini, önceliği Avrupa sorunlarına vermeye itmiş, şimdi Sovyetler Birliği’nin Avrupa’da daha doğrudan ve yayılmacı politikası önem kazanmıştı.</p>

  <h2 id="sigil_toc_id_155">II. SOĞUK SAVAŞIN KÖKENİ</h2>

  <h3 id="sigil_toc_id_156"><a id="ncx887"></a>Soğuk Savaşın Anlamı</h3>

  <p class="nonindent">En basit anlamıyla soğuk savaş, İkinci Dünya Savaşı’ndan sonra, savaştan galip çıkmış iki büyük devlet ve bu devletlerin çevresinde kümelenmiş küçük devletler arasındaki anlaşmazlık ve çatışmanın, doğrudan birbirlerine karşı silah kullanmadan sürdürüldüğü belirli bir tarihsel döneme verilen addır. Ancak uluslararası ilişkiler uzmanları, bu olguyu daha belirgin bir biçime sokan açıklamalar getirmektedirler. Örneğin bir tanıma göre “soğuk savaş, iki blok arasındaki ilişkilerde, blokların ve üyelerin davranışlarını denetlemeye yönelik, taraflarca benimsenmiş kuralların bulunmadığı ve ilişkilerde tamamıyla güce dayanan davranışların başat olduğu bir dönemdir.”</p>

  <p>Soğuk savaş, aynı zamanda, ülkeler arasında anlaşma kuralları yaratılmasına ve ilişkilerin bir düzen içinde gücün sınırlanarak yürütülmesine olanak sağlayacak temel yöntem olan diplomasinin, iki blok arasında hemen hemen ortadan kalktığı bir dönemdi. Kuralları oluşturacak ve işletecek diplomasi, yerini güç ilişkilerine bırakmıştı. Gerçi karşıt blok üyeleri arasında diplomatik ilişkiler vardı ve her iki blok üyelerinin karşı tarafta diplomatları bulunuyordu, ama diplomasi bir yöntem olarak gerçek işlevini yitirmişti. Soğuk savaş, henüz düzeni kurulamamış savaş sonrası Avrupa’sının karışıklık ortamının bir ürünü durumundaydı. İşte bloklar arasındaki bu güç ilişkisi ve karışıklık ortamı, İkinci Dünya Savaşı sonrası döneminin ilk yirmi yılının temel özelliğidir. Soğuk savaşın ne zaman başladığı, yani kökeni, tarihçiler arasında hâlâ tartışmalıdır. Kimi soğuk savaşın “sıcak savaş” sonrası döneminin özel koşullarında oluştuğunu, kimi bu olgunun kökeninin İkinci Dünya Savaşı içinde yattığını öne sürer. Ama bugün ortadan kalktığını söylememize rağmen, etkilerini hâlâ sürdürmekte olan bu önemli olgu daha iyi anlaşılacaksa, soğuk savaşın 50 yıllık Sovyet-Amerikan güvensizliği ve karşılıklı korku üzerinde oluştuğu bilinmelidir.</p>

  <h3 id="sigil_toc_id_157"><a id="ncx891"></a>Rus-Amerikan Güvensizliği</h3>

  <p class="nonindent">ABD ile Rusya “kıta devletleri”dir. Kıta devletlerinin dış politikalarının en belirgin özelliği, kıtaya egemen olacak stratejik bir bölgede kurulduktan sonra, kıtanın tümünü eline geçirene ya da kıtayı paylaşan sınırdaş devletleri “nötralize” edip böylece göreli bir güvenliğe kavuşana dek genişlemeleridir. Bundan hemen sonra gelen aşama, kıtaya en yakın bölgelerin denetimi ya da en azından buralarda dost hükümetlerin işbaşına gelmesidir. Sovyetler Birliği’nin yıkılmasından sonra kurulan Rusya Federasyonunun bugün izlediği dış politika, Bağımsız Devletler Topluluğu’nun kurulup genişlemesi ve Kafkaslar ile Orta Asya’da izlenen etkin politika, yeni siyasal birimin yukarda özetlenen özelliklere sahip olduğunu göstermektedir.</p>

  <p>Çok kısa bir biçimde vermek gerekirse, on dokuzuncu yüzyılın sonuna doğru, ABD Kuzey Amerika kıtasında batıya doğru ilerleyip önce tüm kıtaya egemen olmuş ve sonra Pasifik’e açılıp Çin’e girmişti. Rusya ise Asya kıtasında Sibirya yoluyla doğuya doğru genişleyip Mançurya’ya gelmişti. Böylece ABD ve Rusya, biri Çin’de, öteki Mançurya’da karşı karşıya gelmişlerdi. Bu noktadan sonra iki devletin Çin üzerindeki politikaları çatışmaya başladı. ABD’nin Çin politikasının temeli şuydu: Güçlü endüstrisine sömürü olanakları yaratmak için bütünlüğü tam ve siyasal egemenliğe sahip bir Çin’in kurulup sürdürülmesi. Çünkü merkezi bir hükümeti etki altına alabilecek ekonomik ve siyasal güce sahipti. Rusya ise bu açıdan ABD’yle ekonomik yarışa girecek durumda değildi. Bu yüzden kendine özgü etki alanları yaratarak pazar ve siyasal manivela gücü kazanmak istiyordu. Yani bir bakıma 1945’te olduğu gibi, Rus Çarı da İngiltere, ABD ve özellikle Japonya’nın genişleme tutkularına karşı Rus topraklarının çevresinde tampon bölgeler kurmaya çalıştı. On dokuzuncu yüzyılın bu uzun “soğuk savaş” yıllarından sonra, 1905’te Japonya Rus gücünü Uzakdoğu’da kırdı. Böylece ABD yirminci yüzyılın ilk yarısında yalnızca Japonya ile uğraşmak durumunda kalmıştı.</p>

  <p>Pasifik’te Rus etkisi azaldı, ama bu defa da “dünya devrimi” iddiasıyla harekete geçen Bolşeviklerin Rusya’da iktidara gelmesiyle, bu devletin Avrupa kıtasına egemen olarak Amerikan çıkarlarını zedelemesi korkusu belirdi. Batılı devletler Bolşevik hükümeti önce silah gücüyle devirmeye çalıştılar, ama Rus iç savaşına müdahalelerindeki başarısızlık, bu tip “önleyici” savaşların geçer akçe olmadığını gösterdi. Rus halkı bu müdahalenin sonucu olarak, Bolşevik hükümete daha çok bağlandı. Amerikan Başkanı Wilson “tanımama” politikasıyla Sovyet rejimini uzun sürede alaşağı etmenin olanaklı olduğunu düşünüyordu. Avrupa’nın büyük devletleri bu yolu benimsemediler. İngiltere 1921’de Sovyetler Birliği’yle normal ticari ilişkileri başlattı. Almanya 1922 Rapallo Paktı ile Sovyetlerle birçok önemli noktada anlaşmaya vardı. Bu ve 1939 Alman-Sovyet Saldırmazlık Paktı, ideolojik ayrılıklara rağmen, ortak çıkar anlayışı ağır basarsa iki devletin anlaşabileceğini gösterdi. Sovyet rejimi 1924’te İngiltere tarafından tanındı ve bunu öteki Avrupa ülkeleri izledi. Bu arada ABD de Sovyetler Birliği’ni ihmal etmiş değildir. Sovyetler siyasal olarak tanınmazken, Amerikan işadamları Sovyet pazarına girdiler ve 1925-1930 arası iki ülke arasındaki ticaret, savaş öncesinin iki katına yükseldi. Sonunda Sovyet hükümeti ABD tarafından 1933 yılında tanındı. Ancak diplomatik ilişkilerin kurulması ve ticaretin artmaya devam etmesi iki ülke arasındaki temel güvensizlik havasını kaldıramadı.</p>

  <p>Hitler’in 1941’de Sovyetler’i işgali, ABD ile Sovyetler arasında dört yıl sürecek bir ortaklık yaratmıştır. Daha önce de değinildiği gibi, iki devlet arasında savaş dönemi işbirliği ve 9 milyar dolar tutan ödünç Verme ve Kiralama yardımına rağmen, savaş stratejileri ve savaş sonrası düzenlemeleri konularında çeşitli anlaşmazlıklar çıktı. Bu anlatılanlardan, soğuk savaşın ancak 50 yıllık Amerikan-Rus çatışmasının çerçevesinde anlaşılabileceği ortaya çıkmaktadır.</p>

  <h3 id="sigil_toc_id_158"><a id="ncx897"></a>ABD’nin Ekonomik Savaşı</h3>

  <p class="nonindent">1930’ların depresyonunun etkisi ve düş kırıklıkları, ABD’nin İkinci Dünya Savaşı sonrası politikasının dayandığı iki ana varsayımı etkilemiştir:</p>

  <p>(i) 1930’ların ekonomik bunalımının ve uzamasının nedeni, yüksek gümrük duvarları ve bölgesel ticaret bloklarıydı. Bu ekonomik yapı, dış ticaretin doğal akışını engellemiş ve sonu İkinci Dünya Savaşı’na varan siyasal çatışmalara yol açmıştır. Yani barış kurulacak ve sürdürülecekse, ithalat ve ihracatın serbestçe akması gerekli ve önemliydi.</p>

  <p>(ii) öteki endüstri devletleri savaş sırasında büyük güçlükler çekerken, üretimini dört kat artıran ABD, ekonomik gücünü kullanarak dünya ekonomisine istediği biçimi verecek duruma gelmişti ve vermekte de kararlıydı.</p>

  <p>Japonya’nın tesliminden bir hafta sonra, 1945 Eylül’ünde, Amerikan Dışişleri Bakanı James F. Byrnes, bu varsayımlara temel olan konuşmasında şunları söylüyordu:</p>

  <div class="block">
    <p class="bl_nonindent">Uluslararası politikamız ile iç politikamız birbirinden ayrılamaz. Dış ilişkilerimiz, ister istemez, ABD’deki istihdamı etkileyecektir. Yine ister istemez ABD’deki ekonomik canlılık ve depresyon, yeryüzünün öteki ülkeleriyle ilişkilerimizi etkileyecektir... Sürekli bir barış, dışa kapalı bloklar ve ekonomik savaş temelinde kurulamaz... (Liberal bir ticaret sistemi) dünya ticaretinde üstün durumda bulunanlara özel sorumluluklar yüklemektedir. ABD de bu durumdadır. Yeryüzünün birçok ülkesinde siyasal ve ekonomik ilkelerimiz bu ilkeleri kabul etmeyen ideolojilerle çatışma durumundadır. Kendi ekonomik sorunlarımızı başarılı bir biçimde yönetebildiğimiz ölçüde, yeryüzünün her bölgesinde kendi ilkelerimize taraftar sağlayabiliriz.</p>
  </div>

  <p>Amerikan yetkilileri, Byrnes’in bu söylediklerinin, yani belirlenen ekonomik sürecin, özellikle BM, Dünya Bankası ve Uluslararası Para Fonu yoluyla gerçekleşeceğini ümit ettiler. Dünya Bankası’nın 8 milyar dolarlık varlığı vardı ve bunun iki katına kadar kredi verebilirdi. Amacı, savaştan yıkık çıkan Avrupa’ya ve geri kalmış bölgelere krediler açmaktı. Uluslararası Para Fonu’nun (IMF), uluslararası ticaretin ani kur dalgalanmaları olmaksızın sürdürülebilmesi için, yabancı paraların güçlendirilmesi amacına harcanacak 7.5 milyar dolar fonu vardı. 1930 ekonomik bunalımının temel nedenlerinden biri, bu amacın gerçekleşmemiş olmasıydı. ABD bu tip uluslararası ekonomik kuruluşların saldırgan milliyetçiliği azaltıp, ekonomik ve siyasal alışverişi yükselteceği umudundaydı. Ama bu politikanın zorunlu bir sonucu vardı: ABD’nin ekonomik gücü, bu kuruluşlarda başat duruma yükselmesine yol açmıştı.</p>

  <p>Bu sıralarda, Avrupa’daki Amerikan birliklerinin geri çekilmesi konusunda Amerika’nın içinde baskı olduğunu biliyoruz. İşte dünyanın yeniden düzenlenmesi yolunda ABD’nin ekonomik baskısı, çekilen askerlerin bıraktığı askeri boşluğu doldurabilir, onların yerine geçebilirdi. Başkan, savaş zamanının dengesiz bütçesini düzeltmek için, on ay içinde 3.5 milyonluk Amerikan ordusunu 500.000’e indirdi. Amerikan çıkarları ani bir güç kullanımını gerektirirse, Amerikan yönetimi atom bombası tekelinden de yararlanabilirdi. İşte bu ABD’nin ekonomik “havucunun” arkasında pek de gizli olmayan “sopasıydı.” Buraya kadar anlatılanlardan şu sonucu çıkarabiliriz: Kapalı bir ekonomik sistem uygulayan ve bu “sopaya” aldırış etmeyerek Doğu Avrupa ve Uzakdoğu’da genişleme niyetinde olan Sovyetler Birliği ile ABD’nin uluslararası çıkarlarının çatışacağı, savaş sonrası döneminin daha ilk yıllarında belliydi.</p>

  <h2 id="sigil_toc_id_159">III. SOĞUK SAVAŞI HIZLANDIRAN OLAYLAR</h2>

  <p class="nonindent">1945-1946 yıllarının “zoraki işbirliği” havasının uzun sürmeyeceği hemen anlaşıldı. Bundan sonra, kökenini 50 yıllık Rus-Amerikan güvensizliği, ABD’nin savaştan sonra uygulamaya çalıştığı ekonomik politika ve Doğu Avrupa ile Uzakdoğu’daki Sovyet politikasından alan soğuk savaş, tüm unsurlarıyla önce Avrupa’ya, sonra da tüm yeryüzüne yayıldı. Şimdi incelenecek konu, soğuk savaş ve iki kutuplu dünya olgularını gerçekleştiren, Avrupa’daki ve Avrupa dışındaki önemli olayların akışıdır.</p>

  <h3 id="sigil_toc_id_160"><a id="ncx913"></a>Paris Barış Antlaşmaları</h3>

  <p class="nonindent">Tarihte, özellikle büyük savaş sonrası barış düzenlemelerinin yeni bir savaşın temelini hazırlaması, hemen hemen bir kural gibidir, örneğin Birinci Dünya Savaşı sonrasının barış antlaşmalarının, İkinci Dünya Savaşı’nın nedenlerinden biri ve belki de en önemlisi olduğunu görmüş bulunuyoruz. İkinci Dünya Savaşı’ndan sonra yenik devletlerin bir bölümüyle imzalanan barış antlaşmaları da, şimdiye kadar bir dünya savaşına neden olmamışsa da, en azından gerçek bir barış ortamı kuramamış ve soğuk savaşı hızlandıran olaylar arasında yer almıştır.</p>

  <h4 id="sigil_toc_id_161"><a id="ncx916"></a>1. 1919 Barışıyla Karşılaştırma</h4>

  <p class="nonindent">Birinci Dünya Savaşı’nı bitiren barış antlaşmaları ve özellikle Versailles Avrupa’nın geleceği açısından ne derece başarısız olmuşsa, İkinci Dünya Savaşı’nı bitiren Paris Barış Antlaşmaları da aynı derecede başarısızdır. Üstelik galip devletler Versailles’da bir konferansla işi bitirirken, karşılaşacakları güçlükleri önceden sezen Müttefikler, işi önce dışişleri bakanlarının hazırlık toplantılarına bırakmışlar ve çetin sorunlarla karşılaşarak antlaşmaları ancak 10 Şubat 1947’de imzalamışlardır.</p>

  <p>İki büyük düzenleme arasındaki benzerlik, yalnız barış sonrası düzenini kurmaktaki başarısızlık değildir. Her iki konferansta da büyük ve galip devletler antlaşmaları hazırlamışlar ve küçük ve yenik devletler önlerine konan metinleri imzalamışlardır. Ama yine de arada bir fark vardır. Versailles’da hiç olmazsa büyük devletler arasında göreli bir güç dengesi vardı. Paris Konferansındaysa bu yoktu. Fransa zorla büyük devletler arasına alınmış, İngiltere ise Birinci Dünya Savaşı sonrasıyla karşılaştırılamayacak ölçüde zayıflamıştı. Güçlü devlet olarak yalnız ABD ile Sovyetler Birliği kalmıştı.</p>

  <p>Konferansta ele alınan konulara bakış açılarında ilk kez Doğu ile Batı blokları kesin çizgileriyle ortaya çıktı. Beyaz Rusya, Ukrayna, Çekoslovakya, Yugoslavya, Polonya, Bulgaristan ve Macaristan Sovyetler Birliği’nin, geriye kalan Avrupa devletlerinin çoğunluğuysa ABD’nin çevresinde kümelendiler. 1919 yılında Avrupa, mevcut uluslararası düzenden memnun olanlar ve olmayanlar arasında ikiye bölünmüştü. 1947’de de “kapitalist” ve “komünist” olarak ikiye bölündü. ABD ve çevresindekiler “statükocu”, Sovyetler Birliği ve çevresindekilerse “statüko karşıtı” davranışlar içindeydiler.</p>

  <h4 id="sigil_toc_id_162"><a id="ncx921"></a>2. Hükümleri</h4>

  <p class="nonindent">21 devletin katıldığı konferanslar dizisi, 29 Temmuz-15 Ekim 1946 tarihleri arasında yapıldı ve Paris Barış Antlaşmaları 10 Şubat 1947’de imzalandı. Antlaşmalar İtalya, Finlandiya, Romanya, Macaristan ve Bulgaristan’la imzalanırken, ortada birleşmiş bir Almanya bulunmadığı için, bu devletle anlaşma yapılamadı. Japonya ile ABD 1951’de, Sovyetler 1956’da ayrı ayrı barış antlaşmaları imzaladılar. Avusturya, savaş içinde Müttefikler arasında varılan anlaşmaya göre, işgale uğramış dost bir devlet olarak kabul edilmişti. Bu yüzden, barış antlaşması yapılmadı. Sovyetler Birliği, 1955 yılında Avusturya’yla imzaladığı ayrı bir “Avusturya Devlet Antlaşması” ile işgale son verdi ve böylece tarafsız bir politika izlemek koşuluyla Avusturya tam bağımsızlığını kazandı.</p>

  <p>Yukarıda sayılan beş devletle ilgili görüşmeler aynı zamanda başladı ve bir arada yürütüldü. Her antlaşmada ortak hükümler bulunduğundan, bunları bir arada görmek daha doğru olur. Nazizm’in ortadan kaldırılması için insan haklarına özel dikkat gösterilmesi konusundaki anlaşmaya rağmen, iki taraf arasında görüş ayrılıkları çıktı. Batılılar antlaşma imzalanan Doğu Avrupa hükümetlerinin halklarına temel özgürlükleri sağlamadığını ileri sürmüşler, buna karşılık kişi hak ve özgürlüklerini başka türlü tanımlayan ilgili hükümetler bunun bir iç sorun olduğunu savunmuşlardır. Antlaşmaların imzalanmasından 90 gün sonra Müttefikler, ordularını işgal altındaki devletlerden çekeceklerdi. Ancak Avusturya ile bağlantısını koparmamak için, Sovyetler Birliği, Romanya ile Macaristan’dan askerlerini çekmedi. Ekonomik sorunlarda da temel farklar ortaya çıktı. Batılılar, Doğu Avrupa’yı dünya ekonomisine açmak için serbest ticareti savunurken, Sovyetler bu ülkelerin kendisiyle yakın ekonomik ilişkiler içinde olmasını istiyordu. Ayrıca yenik devletlere belirli oranlarda tazminat da yüklendi.</p>

  <p>Yapılan antlaşmayla İtalya, Saseno adasını Yugoslavya’ya, Oniki Ada’yı da Yunanistan’a verdi. Ama Paris Antlaşmasına göre Yunanistan bu adaları askeri amaçlarla kullanmayacaktı. Trieste, BM’nin denetim ve güvencesinde serbest bir kent oldu. Libya’da bağımsız bir krallık kuruldu. Somali İtalya’nın vesayetinde kaldı ve daha sonra İngiliz Somalisi ile birleştirilerek Somalia Cumhuriyeti kuruldu. İtalya, Eritre’yi Etiyopya’ya bıraktı.</p>

  <p>Finlandiya, Petsamo bölgesiyle Viborg limanını Sovyetler’e bıraktı. Karelia bölgesinde Fin-Sovyet sınırı kuzeye atılarak Finlandiya’nın burada yaptığı tahkimat Sovyetler’in eline geçti. Parkkala limanını 90 yıl süreyle kiraladıysa da 1955’te bundan vazgeçti ve limanı tümüyle Finlandiya’ya bıraktı. Romanya, Besarabya ile Kuzey Bukovina’yı Sovyetler’e bıraktı. Güney Dobruca’yı da Bulgaristan’a verdi. Macaristan’dan Transilvanya’nın bir bölümünü eline geçirdi. Macaristan, Transilvanya’nın bir bölümünü Bulgaristan’a bırakırken, Bulgaristan Güney Dobruca’yı Romanya’dan alıyordu.</p>

  <h3 id="sigil_toc_id_163"><a id="ncx927"></a>Doğu Avrupa Gelişmeleri: 1945-1948</h3>

  <h4 id="sigil_toc_id_164"><a id="ncx928"></a>1. ABD’nin Gelişmelere Yaklaşımı</h4>

  <p class="nonindent">Amerikan yöneticileri Almanya ile Doğu Avrupa’da gelişen olaylara karşı üç aşamalı bir politika uyguladılar, önce, 1945 yazı boyunca, Truman yönetimi atom tekelinin Savaş Bakanı Henry Stimson’ın deyişiyle “Ruslarla daha az barbar ilişkilerin kurulmasıyla” sonuçlanacağını ummaktaydı. Dışişleri Bakanı Byrnes da “atom bombasının Rusya’yı Avrupa’da daha uyumlu davranmaya iteceği” görüşündeydi. Bu politika başarılı olmadı. Görevinden çekilmekte olan Stimson, ABD’nin atom bombasına sahip olmasının Doğu Avrupa’da Amerika’nın istediği değişiklikleri doğurmayacağını anlamıştı. Bunun yerine, atom enerjisinin denetimini sağlamak ve genel bir barış düzenlemesini gerçekleştirmek için Sovyetler Birliği ile ikili görüşmelere gidilmesini önerdiyse de görüşmelerden olumlu bir sonuç çıkmadı.</p>

  <p>Atom tekelinin verdiği güce rağmen ikili görüşmelerden bir sonuç çıkmayınca, ABD “Demirperde”yi ekonomik baskı yoluyla geriletmeyi denedi. Stalin Ocak 1945’te 6 milyar dolar borç istemişti. ABD, Sovyetler Birliği’nin Amerika’nın Doğu ve Orta Avrupa’yla ilgili isteklerine daha uyumlu davranmaması durumunda bu konunun düşünülemeyeceğini belirtti. Truman, Almanya’nın tesliminden sonra, ödünç Verme ve Kiralama Yardımını kesti. 1946 Martında ise Amerikan Dışişleri Bakanlığı, Sovyetler Dünya Bankası ve IMF’ye girip uluslararası ticarette kapalılık esasını uygulamadığı takdirde, borç görüşmelerine girişilebileceğini açıkladı. Sovyetler Birliği bu öneriyi reddedince, ABD’nin Doğu Avrupa politikası herhangi bir olumlu sonuç doğurmadı.</p>

  <h4 id="sigil_toc_id_165"><a id="ncx932"></a>2. Doğu Avrupa’da Komünist Yönetimlerin Kuruluşu</h4>

  <p class="nonindent">Doğu Avrupa ülkelerinde komünist yönetimlerin kuruluşunu, savaşın sonuna doğru buraları işgali altına alan Sovyet ordusunun ürünü olarak görmek yaygın bir görüştür: Tarihte böylesine önemli bir olayın incelenmesinde böyle bir görüş, aşırı bir basitleştirmedir. Unsurlardan biri ve belki de en önemlisi bu olmakla birlikte, uzun sürede onun kadar önemli öteki unsurları gözden uzak tutmamak gerekir. Avrupa’da komünist yönetimlerin kurulmasını etkileyen unsurları iç ve dış olmak üzere ikiye ayırarak incelemek mümkündür.</p>

  <h5 id="sigil_toc_id_166"><a id="ncx935"></a>a) İç Hazırlayıcı Öğeler</h5>

  <p class="nonindent">Doğu Avrupa ülkelerinin çoğu bağımsızlıklarını daha yeni tarihlerde almışlardı. Çekoslovakya hariç, hemen hemen hiçbirinde demokratik rejim işlememiş ve savaşa demokratik olmayan rejimlerle girmişlerdi. Kısacası Doğu Avrupa ülkelerinde demokratik gelenek yoktu. Ayrıca ekonomik yapı büyük ölçüde tarıma dayalı olduğundan, bu tarımsal altyapı sağcı diktatörlüklere yol açmış durumdaydı. Çoğu, böyle bir alt ve üstyapıyla giderek Nazi Almanyasıyla yakın ilişkiler kurdular; güçlü ve etkili bir türedi burjuva sınıfı doğdu. Bu burjuvazi, Batı Avrupa ülkelerindekinin aksine, devletin savaş gücüne yardım edecek yerde, Nazi Almanyası ile yakın işbirliği yaptı ve ülkenin ekonomisini Almanya’nın yönetimine bıraktı. Savaşta Almanya’ya karşı etkili mücadele verenler işçiler ve daha çok köylülerdi. Bu yüzden, aslında İkinci Dünya Savaşı Avrupa ülkeleri için aynı zamanda bir iç savaş olmuştur. Bu sınıfların savaştan sonra köklü ekonomik reformlar yoluyla, kurulacak hükümetlerde ağır basacakları açıktı. İşte bu durum, bölgenin savaş sonrası siyasal yaşamını etkiledi ve kurulan hükümetler merkez ve aşırı sol arasındaki partilerden oluştu. Sovyet ordusu Doğu Avrupa ülkelerine girdiğinde, bölge komünist partilerinin çoğu, toplumun küçümsenmeyecek bir bölümünün desteğini sağlamış oldukları gibi, kendilerinin kurdukları güçlü siyasal örgütlere de sahiptiler.</p>

  <h5 id="sigil_toc_id_167"><a id="ncx938"></a>b) Dış Hazırlayıcı Öğeler</h5>

  <p class="nonindent">Her şeyden önce, iki savaş arası dönemde, Batılılar ve özellikle İngiltere “yatıştırma politikası” ve “Münih Düzenlemesi” ile Almanya’ya Doğu Avrupa’nın kapısını kendileri açmışlardı. Dolayısıyla savaştan sonra bölgeyi Almanlardan kurtarmak, coğrafi bakımdan Doğu Avrupa’ya en yakın olan Sovyetler’e düştü. Savaş içinde Churchill, Stalin’le baş başa yaptığı Moskova konferansında Doğu Avrupa ve Balkanları iki ülke arasında paylaştırmıştı. Churchill her ne kadar bunun bir savaş içi düzenlemesi olduğunu söylemişse de Stalin’in düzenlemeyi başka türlü anlayacağı apaçık ortadaydı.</p>

  <p>Gerçekten, Doğu Avrupa’nın savaş sonrasındaki görüntüsüne bakarsak, Sovyetler’in savaştan sonra bir “güvenlik sorunu” ile karşı karşıya olduğu belliydi. Son otuz yıl içinde Almanya iki kez Doğu Avrupa yolunu kullanarak Rusya’ya saldırmıştı. Üstelik Batılı ülkelerin bir bölümü Rus iç savaşını körükleyip askeri müdahalede bulunmuşlar ve iki savaş arası dönemde bu devlete karşı dostça olmayan bir politika izlemişlerdi. Sovyetler bundan sonra kendine karşı, girişilecek bir saldırıda Doğu Avrupa’nın bir “atlama tahtası” olarak kullanılmaması için önlemler aldı İkinci Dünya Savaşı’ndan sonra Sovyet güvenliği, Doğu Avrupa ülkelerinde uydu hükümetlerin kurulmasını gerektiriyordu. Amaç, çıkacak bir savaşta, savaş alanını Sovyet sınırından uzaklaştırmak ve Almanya ile arasına bir “tampon bölge” koymaktı.</p>

  <p>Bu dış unsurların hazırlayıcı etkilerinden sonra, Sovyet ordusunun Doğu Avrupa ülkelerine girişi, bölgede komünist rejimlerin o günkü biçimleriyle kurulmasını sağlamış ve komünist rejimler de Moskova’dan aldıkları buyruklar ve destekle iktidarlarını 1989’a kadar kesintisiz sürdürme olanağına kavuşmuşlardır.</p>

  <h5 id="sigil_toc_id_168"><a id="ncx943"></a>c) Kuruluş Aşamaları</h5>

  <p class="nonindent">Doğu Avrupa’yı bir bütün olarak ele alırsak, bölgede komünist yönetimlerin kuruluşu dört aşamadan geçmiştir.</p>

  <p>(i) Kurtarma aşaması olan birincisinde, Sovyet ordusu bir “kurtarıcı” gibi Doğu Avrupa ülkelerine girdi. Sovyetler daha önce bu ülkelerdeki direnme örgütleriyle temas kurmuşlar ve içlerinde çok sayıda taraftar kazanmışlardı. Ayrıca Nazi işgali döneminde Moskova’ya kaçmış olan yerli komünist önderler de 1945 yılında Sovyet ordusuyla birlikte ülkelerine geri döndüler ve yönetimi ele aldılar. Polonya’da Gomulka, Romanya’da Anna Pauker, Çekoslovakya’da Gottwald Macaristan’da Rajk ve Rakosi ile Bulgaristan’da Dimitrov bu önderler arasındaydı.</p>

  <p>(ii) 1946 yılındaki koalisyonlar aşamasında, “Vatan Cephesi 5 “Demokratik Cephe” ve “Ulusal Cephe” gibi adlarla koalisyon hükümetleri kuruldu. Komünist, sosyalist, liberal ve çitçi partilerinin girdiği koalisyonlara Hitler ile işbirliği yapan sağcı partiler alınmadı ve bu partiler kısa bir süre içinde kapatıldı. Geniş toprakların bir avuç azınlığın elinde bulunduğu Doğu Avrupa ülkelerinde, toprak reformu sözüyle iktidara gelen bu koalisyonlar, önceleri geniş halk kitleleri tarafından desteklendi. Koalisyon hükümetlerinin programlarında ayrıca, temel hak ve özgürlüklerin sağlanması ile Sovyetlerle özel ve sıkı ilişkiler de yer alıyordu, önceleri komünistler kurulan koalisyonlarda azınlıktaydılar, ama içişleri (polis örgütünün denetimi) ve tarım (toprak reformu) gibi önemli bakanlıklar ellerinde bulunuyordu.</p>

  <p>(iii) 1947 yılına rastlayan üçüncü aşama, öteki parti önderlerinin tasfiyesi aşamasıdır. Kilit bakanlıkları ellerinde bulunduran komünistler, giderek bütün hükümeti ellerine geçirmeye başladılar, öteki siyasal parti ve önderlerinin siyasal etkinlikleri ortadan kaldırıldı ve bununla da kalınmayarak, kendilerine Hitler’le işbirliği yapmak, Batı’nın casusu olmak gibi suçlar yüklendi ve sonunda tasfiye edildiler. Doğu Avrupa’da demokrasi geleneği de olmadığından, tek parti sistemine çok kolay geçildi ve yerli komünistler ülke yönetimine tümüyle egemen oldular.</p>

  <p>(iv) 1948 yılında, tüm bu işleri gerçekleştiren yerli komünistlerin tasfiyesi aşaması başlar. Bunun nedeni, Stalin’in yerli komünistlerin milliyetçi tutumlarından kuşkulanmaya başlamasıdır. Stalin’e göre Doğu Avrupa tümüyle Sovyet etki alanı durumuna getirilecekse bu ülkelerde Moskova’nın istediği biçimde hareket edecek olan kadroların işbaşına getirilmesi gerekiyordu. Halk tarafından hâlâ desteklenmekte olan yerli komünistlerin yerine, iktidarlarını tümüyle Moskova’ya borçlu olacak kişilerin işbaşına getirilmesi, Stalin’in politikasına daha uygun düşmekteydi. Biraz sonra ele alınacak olan Tito örneği ortadaydı ve bu yolu benimsemeleri güçlü bir olasılık olan yerli komünistler ülkelerini Sovyet etki alanından çıkarabilirlerdi. Reichstag yangını olayındaki savunmasıyla üne kavuşan, Bulgaristan’ın etkili önderi ve Komintern Genel Sekreteri, ulusal kahraman Dimitrov, Stalin’e güçlük çıkarmayarak eceliyle öldü. Gomulka iktidardan düşürüldü, Anna Pauker, Rajk ve Çekoslovak Dışişleri Bakanı Clemant idam edildi. Böylece Sovyetler Birliği Doğu Avrupa’daki egemenliğini güçlendirdi. Moskova kökenli komünist önderler iktidarı ele geçirdiler.</p>

  <p>Sovyetler Birliği, 1947 yılına gelindiğinde, Doğu Avrupa ülkelerinin çoğuyla ikili ittifak antlaşmaları yapmıştı. Aynı yıl, bu devletlerle Sovyetler’in ideolojik birliğini sağlayan Kominform kuruldu. Ocak 1949’da Sovyet modeline uygun bir uluslararası ekonomik örgüt olan Comecon kurularak Doğu Avrupa ülkelerinin ekonomileri Sovyet ekonomisine bağlandı. Böylece 1949 yılında Doğu Bloku tüm boyutlarıyla ortaya çıkmış oldu.</p>

  <h4 id="sigil_toc_id_169"><a id="ncx951"></a>3. Doğu Avrupa Ülkeleri</h4>

  <h5 id="sigil_toc_id_170"><a id="ncx952"></a>a) Yugoslavya ve Arnavutluk</h5>

  <p class="nonindent">Bu iki devletin savaş sonrasındaki gelişmeleri, öteki Doğu Avrupa ülkelerindekinden çok farklı oldu. Doğu Avrupa ülkeleri teker teker Sovyet uydusu biçimine dönüşürken, bu iki devlet bağımsızlıklarında diretebildiler. Bu direnmenin başlıca iki nedeni vardır: Bir kere, İkinci Dünya Savaşı bittiğinde, bu iki devlette halkın desteğini sağlamış iki önder ve komutaları altında iki ulusal ordu vardı. Nazi işgalinden kendi orduları sayesinde kurtulmuşlardı ve bu yüzden, öteki Doğu Avrupa ülkelerinde olduğunun aksine, kurtuluş aşamasından geçilmemiş, ülkeler Sovyet ordusunun işgaline uğramamıştı.</p>

  <p>İkinci olarak, bu ülkeler savaş içinde kendi ulusal kurtuluş cephelerine sahiptiler ve önderleri iktidarlarını sürdürebilmek için Sovyet desteğine dayanmak zorunda değildi. İç ve dış savaşı tek bir önder ve onun denetiminde tek bir parti kazandığından, Yugoslavya ile Arnavutluk’ta koalisyon aşamasından da geçilmedi.</p>

  <p>Yugoslavya’da 1945 Kasımında yapılan seçimleri “Halk Cephesi” kazandı. Sovyet modeline uygun federal bir anayasa hazırlanarak, altı devletten oluşan Yugoslavya Federal Halk Cumhuriyeti kuruldu. Bunlar Bosna-Hersek, Hırvatistan, Makedonya, Karadağ, Sırbistan ve Slovenya Sosyalist Cumhuriyetleridir. Arnavutluk’ta ise, 1945 yılının Aralık ayında yapılan seçimleri Enver Hoca önderliğindeki “Demokratik Cephe” kazandı ve Arnavutluk Halk Cumhuriyeti kuruldu.</p>

  <p>Yugoslav önderi Josip Broz Tito, Stalin’in Doğu Avrupa’daki öteki yandaşları gibi değildi. Bir çete önderi olarak ülkesini Sovyet ordusunun yardımı olmadan kurtarmıştı. Ayrıca öteki Doğu Avrupa önderleri güçlerini seçkin gruplara dayarken, o geniş bir kitle desteği sağlamıştı. Ülkesinin, Çekoslovakya’nın aksine, Sovyetlerle sınırdaş olmaması gerçeğini ve Yugoslavya’nın Akdeniz’e açılması gibi coğrafi özelliklerini çok iyi kullanmasını bilmiştir. Tito’nun inançlı bir komünist olduğu tartışılmaz. Stalin Kominform’u kurarken, kendisini tümüyle destekleyen tek önderdi. Ama öte yandan Tito’nun hiç ödün vermeyen bir Yugoslav milliyetçisi olduğu da tartışılmazdı. Stalin Yugoslavya’nın Comecon’a tam bağlılığını ve Yugoslavya’da Sovyet ajanlarının serbest faaliyetini istediği zaman, Tito buna yanaşmadı. Stalin “parmağımı oynatırım, ortada Tito kalmaz” demişse de Yugoslav gizli polisi Stalin’inkinden üstün çıktı ve Stalin bir iç darbe ile Tito’yu iktidardan düşüremeyince, Kominform’un 1948 Haziranındaki toplantısında “milliyetçilik yolunu tuttuğu” gerekçesiyle Tito’yu Sovyet blokundan attı. Tito yalnız Stalin’in gücüne başarıyla karşı koymuş bir önder değildir. Aynı zamanda, Stalin’in “dünyanın iki kampa bölündüğü” varsayımını da reddetmiştir. Doğacak üçüncü bir kampın, mutlaka kapitalist bloka hizmet edeceği yolundaki Stalin’in görüşünün doğru olmadığını göstermiştir.</p>

  <p>Stalin’in gücünü hem kuramda hem de uygulamada sarsan Tito, Doğu Avrupa’daki Sovyet gücünü de tehlikeye düşürünce, Stalin bölgedeki kanlı tasfiye hareketlerine girişti ve “uyuyan Titoları” ortadan kaldırmak istedi. Sonraki iki yıl içinde Doğu Avrupa’daki her dört komünistten biri iktidardan düşürülmüştür.</p>

  <h5 id="sigil_toc_id_171"><a id="ncx959"></a>b) Bulgaristan</h5>

  <p class="nonindent">Daha savaş sırasında Çiftçi Partisi önderi Petkov, komünistleri, çiftçileri, sosyal demokratları ve sosyalistleri içeren bir “Anavatan Cephesi” kurmuştu. Sovyet ordusu savaştan sonra hükümeti bu cepheye kurdurdu ve 1946 Eylülünde yapılan referandumla (% 93 lehte) cumhuriyet rejimi kuruldu. Bundan sonra öteki partilerin kapatılması aşamasına geçildi ve Dimitrov’un Bulgaristan’a dönmesiyle komünistler duruma tümüyle egemen oldular. Petkov 1947’de idam edildi.</p>

  <h5 id="sigil_toc_id_172"><a id="ncx962"></a>c) Romanya</h5>

  <p class="nonindent">Sovyet Dışişleri Bakanı Vişinski’nin ültimatomu ile komünist Petro Groza başkanlığı eline geçirdi ve bir koalisyon hükümeti kuruldu. Şubat 1947’de barış antlaşması imzalandıktan sonra Köylü ve Liberal Partiler kapatıldı ve Sosyal Demokrat Parti, Komünist Parti ile birleştirilerek muhalefet ortadan kaldırıldı. Yerli komünistlerin bir bölümü idam edildi.</p>

  <h5 id="sigil_toc_id_173"><a id="ncx965"></a>ç) Macaristan</h5>

  <p class="nonindent">Sovyet işgalinde yapılmasına rağmen, 1945 Kasım seçimlerinde Komünist Parti oyların ancak % 17’sini, Küçük Emlak Sahipleri Partisi ise % 57’sini aldı. Bu partinin tek başına iktidara gelmesi gerekirken, Sovyetler’in baskısıyla bir koalisyon hükümeti işbaşına geldi. Bu noktadan sonra Sovyetler Birliği KESP’ye karşı baskıyı artırdı ve parti tasfiye edildi. Bu koşullar altında 1947 yılında yapılan seçimlerde Komünist Parti oyların % 60’ını alarak tek başına iktidara geldi ve daha sonra yerli komünistler ortadan kaldırılarak Moskova kökenli önderler ülkeye egemen oldular. İçişleri Bakanı Lazlo Rajk idam edildi.</p>

  <h5 id="sigil_toc_id_174"><a id="ncx968"></a>d) Çekoslovakya</h5>

  <p class="nonindent">Çekoslovakya’daki gelişmeler, öteki Doğu Avrupa ülkelerindekinden hem çok farklıdır hem de yol açtığı gelişmeler açısından son derece önemlidir. Bu yüzden olayın ayrıntıları ile ele alınması gerekir.</p>

  <p>İki savaş arası dönemde öteki Doğu Avrupa ülkelerinde faşist diktatörlükler hüküm sürerken, Çekoslovakya’da demokrasi yaşanmıştır. 1919-1938 arasında ülkenin kurucuları Thomas Masaryk ve Eduard Beneş ekonomiyi geliştirerek Çekoslovakya’yı bir endüstri ülkesi durumuna getirmişler ve buna bağlı olarak parlamenter rejim ayakta kalma şansına sahip olmuştu. Masaryk’in 1935’te ölümünden sonra Devlet Başkanı olan Eduard Beneş, savaş başladıktan sonra Londra’da bir mülteci hükümet kurmuş, bu hükümet Sovyetler tarafından tanınmış ve bir de ittifak antlaşması imzalanmıştı.</p>

  <p>Savaş bittiğinde Çekoslovakya özel bir durumdaydı. Çünkü Sovyet ordusu olmasa da sosyalizm ve Sovyetlerle iyi ilişkiler kurulacaktı. Bunun iç ve dış olmak üzere iki nedeni vardır. Dış nedene bakarsak, 1938 Münih Düzenlemesi’ni “Batı’nın bir ihaneti” olarak yorumlayan ve İkinci Dünya Savaşı’na parçalanmış ve Nazi işgali altında girmiş bulunan Çekoslovakya, güvenliği için ister istemez Sovyetler Birliği’ne dayanacak ve iyi ilişkiler kuracaktı. İç nedene gelince, sosyalizm için ortam zaten hazırdı, çünkü büyük arazi ve endüstri sahipleri olan Yahudiler ya Nazilerce öldürülmüş ya da ülkeden kaçmışlardı. Yine ekonomiye egemen olan Avusturyalılar 1918’de Çekoslovakya’nın kuruluşuyla ülkelerine dönmüşler, Almanlarsa Südetler bölgesiyle birlikte gitmişlerdi. Sonuç olarak Çekoslovakya’da savaş sonrasında sahipsiz ve hemen devletleştirilebilecek birçok toprak ve fabrika kalmıştı.</p>

  <p>Bu ortamda Beneş devlet başkanı oldu. Sovyetler Birliği ile iyi ilişkiler kurmakta kararlı olan Beneş, savaş sonrası yönetimlerine komünistlerin de ortak edilmesi taraftarıydı. Savaş sonrasının ilk geçici koalisyon hükümetinde komünistler içişleri gibi polis örgütünü denetleyen, savunma gibi orduyu yöneten, tanıtma gibi iletişim araçlarını elinde bulunduran ve tarım gibi toprak dağıtımını yöneten kilit bakanlıkları aldılar. 1946 Mayısında yapılan seçimlerde sosyalistler oyların % 51, komünistlerse % 38’ini alınca, Komünist Parti’den Klement Gottwald’ın başbakanlığında bir koalisyon hükümeti kuruldu. Bu hükümette hiçbir partiye üye olmayan Jan Masaryk (ülkenin kurucusu Thomas Masaryk’in oğlu) dışişleri bakanı oldu. İlerde göreceğimiz Marshall Planı’na kadar her şey iyi gitti, öteki Doğu Avrupa ülkelerindekinin aksine, demokrasi işlemekteydi, söz ve basın özgürlükleri vardı. Çekoslovak hükümeti Marshall yardımını önce kabul ettiyse de sonra vazgeçti. Bunun en önemli nedeni Sovyet baskısıysa da, en az bunun kadar önemli olan bir başka neden, Batı basını ve önderlerinin bu kabulü Moskova’dan bağımsızlık olarak yorumlamalarıdır. Durum ne olursa olsun, Eduard Beneş gelecekten ümitli bir bekleyiş içine girdi. Yaklaşan 1948 seçimlerinde Komünist Parti’nin gücünü yitireceğinden emindi. Çünkü 1947 kışı çok sert geçmiş ve halk açlık tehlikesiyle karşı karşıya kalmıştı. Halkın işlerin kötüye gitmesinden komünistlerin egemenliğindeki hükümeti sorumlu tutacağı açıktı. Beneş bu noktaya kadar doğru düşünüyordu, ama Sovyetler’in gelişmelere karışmayacağı görüşünde yanıldı. Sovyetler Birliği, son derece stratejik bir konuma sahip bu ülkenin denetiminin elinden çıkmasına izin vermedi.</p>

  <p>Çekoslovakya’nın komünizm çökene kadar iç ve dış politikasını etkileyen ve belki de gelecek kırk yıl Avrupa politika sahnesini biçimlendirecek olan gerçekten talihsiz olaylar dizisi, 1948 Şubat’ının başında Başbakan Gottwald’ın sekiz polis müdürünü değiştirip yerlerine komünistleri atamasıyla başladı. 19 Şubat’ta Sovyet Dışişleri Bakan Yardımcısı Zorin, “Çekoslovakya’ya verilecek buğdayın dağıtımına nezaret etmek” gerekçesiyle Prag’a geldi. Bu olaydan bir gün sonra hükümetin 12 komünist olmayan üyesi, polis müdürlerinin değiştirilmesini protesto ettiler ve bundan bir sonuç çıkmayınca Gottwald’a beklediği fırsatı verip istifa ettiler. 21 Şubat’ta istifalar Devlet Bakanı tarafından kabul edilmediği takdirde genel greve gideceklerini haykıran 200.000 işçi Prag sokaklarında gösteri yürüyüşü yaptı. 23 Şubat’ta Başbakan Gottwald, istifa eden bakanların fabrikaları özel mülkiyete devredecekleri ve toprak reformunu engelleyecekleri gerekçesiyle işçileri silahlandırdı. 24 Şubat’ta muhalif basın susturuldu ve 25 Şubat’ta Prag sokaklarında silahlı işçiler kol gezerken Başbakan 12 istifa mektubunu yaşlı ve hasta Beneş’e götürdü.</p>

  <p>Bu, iki kez, biri 1938 ve öteki 1948’de demokrasinin ölüm fermanını imzalamak zorunda kalan bir devlet başkanı, bir devlet kurucusunun gerçekten kör talihidir. Birincisinde Batı’nın ihanetine uğramış, ötekinde kendi atadığı başbakanın silahlandırdığı 200.000 işçinin baskısına, ülkeyi bir iç savaştan kurtarmak için, karşı koyamamıştır. İstifaların kabulüyle hükümet hemen hemen tümüyle komünistlerin denetimi altına girdi. Beneş’in ısrarı üzerine Çekoslovakya’da büyük bir prestij sahibi olan Jan Masaryk hükümeti bir dereceye kadar denetleyebilmek ümidiyle dışişleri bakanlığı görevini sürdürdü; 10 Mart 1948 sabahına kadar. O gün, dışişleri bakanlığı binasının sekizinci katında yaşamakta olan Masaryk binanın önündeki kaldırımda ölü bulunduğu zaman üzerinde pijamaları vardı ve oturduğu dairenin penceresi açıktı, ölümün intihar olduğu açıklanmışsa da bunun doğruluğu bugüne dek tüm kanıtlarıyla ortaya konmuş değildir. Beneş ise Mayıs ayında görevinden ayrıldı ve çok kısa bir süre sonra hastalanarak öldü.</p>

  <p>Sovyetler Birliği’nin bu olaylardaki katkısına gelince, en azından, Gottwald’a olayları planlayıp yürütmekte güç kazandırdığı söylenebilir. Zorin’in tam olaylar başladığı zaman “buğdaya nezaret” için Prag’a gelmesi ve olaylara seyirci kalmış olması inandırıcı değildir. Ancak Sovyetler’in etkin desteği olmasa olayların bu yönde gelişmeyeceğini söyleyebilmek de, eldeki kanıtlarla, pek olanaklı görünmemektedir. “Prag darbesi”nin en önemli uluslararası sonucuysa, olaylardan sonra ve buna dayanarak NATO’nun kurulmasıdır.</p>

  <h3 id="sigil_toc_id_175"><a id="ncx977"></a>Batı Avrupa Ülkelerindeki Gelişmeler</h3>

  <h4 id="sigil_toc_id_176"><a id="ncx978"></a>1. İngiltere</h4>

  <p class="nonindent">Daha önce de değinildiği gibi, İngiltere İkinci Dünya Savaşı içinde üç partinin de katıldığı bir savaş kabinesi tarafından yönetildi. 1945 yılında yapılan seçimleri, tahminlerin aksine, İşçi Partisi büyük bir çoğunlukla kazandı ve Clement Attlee başbakan, ilerde değinilecek 1948 Brüksel Antlaşmasının kurucusu ünlü sendikacı Ernest Bevin de dışişleri bakanı oldu. Churchill’in büyük prestijine rağmen İşçi Partisi’nin bu başarısının nedenleri, İngiliz halkının savaş dönemi sıkıntılarına tepkisinde, ekonomik ve toplumsal sorunlara yeni bir anlayışla çözüm bulma isteğinde aranabilir.</p>

  <p>İkinci Dünya Savaşı İngiltere’nin ekonomik üstünlüğünü de ortadan kaldırmıştı. Bu değişikliğin en önemli sonucu, İngiltere’nin ABD’ye artan bağımlılığıdır. Savaşın sona ermesiyle, İngiltere’nin savaş içindeki ekonomik ihtiyaçlarına bir dereceye kadar cevap vermiş olan ödünç Verme ve Kiralama programı da bitti. Bu yüzden İngiliz hükümeti savaş sonrası ekonomisini bir düzene sokmak için ABD’den ekonomik yardım istedi. Bu istek, İngiliz hükümetinin sterlinin değerini düşürmesi koşuluyla, 1949 yılında kabul edildi. Dolar öteki devletlerin para birimlerinin değerinin ölçülmesinde temel ölçüt haline geldi. Böylece, İkinci Dünya Savaşı’ndan sonra uluslararası alanda kurulan yeni ekonomik örgütler (IMF ve Dünya Bankası gibi) dolar temeli üzerinde işlemde bulunmaya başladılar. Amerikan yardımı yalnız İngiliz ekonomisinin kurtarılmasıyla kalmamış, tüm Batı Avrupa’da gelecek kalkınmanın temeli olmuştur.</p>

  <p>İşçi Partisi hükümeti iktidara gelir gelmez, İngiltere Bankası’nı, demiryollarını, kömür, elektrik ve gaz işletmeleriyle demir-çelik endüstrisini devletleştirdi. Geniş bir sosyal güvenlik programıyla ücret ayarlamalarına girişti. Ancak İngiliz hükümeti tüm bu işleri gerçekleştirecek mali olanaklardan yoksundu. Uzun savaş yılları ekonomiyi çok zayıflatmış, 1947 yılının çok çetin hava koşulları ve kömür bunalımı, durumu içinden çıkılmaz bir biçime sokmuştu. Hükümet sorunu çözmek için iki çareye başvurdu. İlk olarak, ABD’den bir milyar sterlin borç aldı. İkinci olarak, dış yükümlülüklerini azaltarak ekonomik tasarruf politikasını başlattı. İngiltere artık ikinci sınıf bir devlet durumuna düşmüştü ve böyle bir devlet, yeryüzünün tüm bölgelerine yayılmış bir imparatorluğu daha uzun süre bir arada tutamazdı.</p>

  <p>İlk olarak, Türkiye ve Yunanistan’a karşı yükümlülüklerini ABD’ye terk etti ve ilerde ele alınacak olan Truman Doktrini başladı. Ayrıca Ortadoğu’da bölge devletlerini Arap Birliği adı altında bir araya toplayarak, ABD’yi Ortadoğu’ya çekmeye çalıştı. Son olarak da 1947 Ağustosunda Hindistan ve Pakistan’a bağımsızlıklarını verdi. Böylece İngiltere ile ABD arasında zaten var olan ekonomik, siyasal ve kültürel bağlar, İkinci Dünya Savaşı içinde gelişti ve savaş sonrasında, İngiltere’nin hızla büyük devlet olmaktan uzaklaşmasının da etkisiyle, geçmişte görülmemiş bir sıkılığa ulaştı. Bu devletin Kıta Avrupası ile bağlarıysa giderek zayıfladı.</p>

  <h4 id="sigil_toc_id_177"><a id="ncx984"></a>2. Fransa</h4>

  <p class="nonindent">İkinci Dünya Savaşı’ndan sonra Batı Avrupa komünist partileri güçlendi. Ayrıca Katolikler de yeni toplumsal fikirler ve yeni siyasal eylem biçimleri geliştirerek Almanya’da Hıristiyan Demokratik Birliği, İtalya’da Hıristiyan Demokrat Parti ve Fransa’da Cumhuriyetçi Halk Hareketi Partisi (MRP) gibi yeni partiler kurdular. 1945-1948 arasında Avrupa’da ekonomik durum kötüye gitmeye başlayınca, Fransa ile İtalya’da komünist partiler savaş sırası direnme hareketlerindeki başarıların da eklenmesiyle, desteklerini artırdılar ve ortaya eski bir sorun, yani kitle komünist partilerinin demokrasi içindeki yerlerini nasıl bulacakları çıktı. Fransa’da 1945 Kasımında Kurucu Meclis seçimlerinde, Komünist Parti oyların dörtte birini alıp, en büyük parti haline geldi ve bir yıl sonra Dördüncü Cumhuriyet’in genel seçimlerinde oylarını % 28’e yükseltti. Böylece savaş sonrasının ilk üç yılında Fransa’da bir komünist zaferi beklenir hale geldi.</p>

  <p>Fransa, Alman işgalinden kurtarılır kurtarılmaz, General de Gaulle’ün başkanlığında ve Nazilerle işbirliği yapmayan tüm partilerin katıldığı bir “Ulusal Birlik” hükümeti tarafından yönetilmeye başladı. 1945 seçimlerinden sonra yeni hükümet Komünist Parti, Sosyalist Parti ve de Gaulle’ün MRP partisi tarafından kuruldu. Komünist Parti, Doğu Avrupa ülkelerinde olduğu gibi, içişleri ve adalet gibi kilit bakanlıkları istediyse de General Fransa’daki prestijini kullanarak bunu engelledi.</p>

  <p>Bu tarihten başlayarak, de Gaulle’ün iktidarı tek başına ele geçirip Beşinci Cumhuriyet’i kurduğu 1958 yılına kadar, Fransa tam bir siyasal istikrarsızlık içine girmiştir. Bunun nedenleri şu biçimde sıralanabilir: Fransa savaştan sonra büyük bir ekonomik bunalım içine girmişti ve bu bunalımın nasıl giderileceği konusunda partiler arasında köklü anlaşmazlık vardı. İkinci olarak, de Gaulle hükümete karşı meclisin yetkilerinin artırılmasını isteyen Komünist Partiyle bir türlü anlaşamıyordu. Üçüncü olarak, Hindiçini’de başlayan ulusal kurtuluş savaşı, Fransa’yı ekonomik bakımdan çok büyük sıkıntılar içine sokmak bir yana, ülkede bir de siyasal anlaşmazlık konusu oluyordu. Ayrıca Dördüncü Cumhuriyet Anayasası, meclis karşısında hükümeti güçsüz duruma sokmuş, yürütme görevini yapamaz olmuştu. Son olarak, bu siyasal istikrarsızlıkta, Fransız partilerinin (komünistler dışında) geleneksel disiplinsizliklerini de hesaba katmak gerekmektedir.</p>

  <p>General de Gaulle uzun süre başbakanlıkta kalamadı. Meclis “sorumlu ve saygın bir hükümetin ihtiyaç duyduğu yetkileri” kendisine vermemekte ısrar edince, 1946 Ocak ayında istifa etti. Fransa bundan sonra 1951 yılına kadar sol kanat koalisyonları, bu tarihten 1958 yılına kadar ise sağ kanat koalisyon hükümetleri tarafından yönetildi.</p>

  <h4 id="sigil_toc_id_178"><a id="ncx990"></a>3. İtalya</h4>

  <p class="nonindent">İtalya İkinci Dünya Savaşı’ndan çıktığında ülkede üç büyük kitle partisi vardı. Togliatti’nin önderliğini yaptığı Komünist Parti, Nenni ile Saragat’ın başında bulunduğu Sosyalist Parti ve Gasperi’nin Hıristiyan Demokrat Partisi. 1946 Haziranındaki referandum sonucu, İtalya’da monarşi yıkıldı ve 10 milyona karşılık 12 milyon oyla cumhuriyet kuruldu. 1946’da yapılan seçimlerde Hıristiyan Demokratlar % 33, Sosyalistler % 21 ve Komünistler % 19 oy aldılar. Sonuç olarak, Gasperi üçlü bir koalisyon hükümetinin başına geçerek 1953 yılına kadar, çeşitli koalisyonlarla ülkeyi yönetti. 1946 seçimlerinden sonra Sosyalist Parti içinde bölünmeler başladı. Bazı sosyalistler “solda düşman olmaz” sloganına bağlanarak, güçlü durumlarını sürdürebilecekleri inancını taşır ve komünistlerle işbirliği yaparken, bazıları artık kendilerini komünistlerden kurtaracak kadar güçlü olduklarını düşünüyorlardı. Gelecek yıllarda sosyalistlerin aralarında bölünmesi, ülkede en güçlü işçi sınıfı partisi olarak komünistleri bıraktı ve bu partinin hükümete karşı tutumu ve anayasal sistem içindeki yeri, İtalyan politikasının ana konularından biri haline geldi. Ayrıca sosyalistlerin zayıflamasıyla İtalyan politika sahnesini uzun bir süre belirleyecek olan iki büyük parti, Hıristiyan Demokratlar ile Komünistler kaldı. İşte İtalya o tarihten bugüne dek, sonu alınmayan grevler, iç karışıklıklar, siyasal istikrarsızlık, çürümüşlük ve dengesizlik içine girmiştir.</p>

  <h4 id="sigil_toc_id_179"><a id="ncx993"></a>4. Almanya</h4>

  <p class="nonindent">Almanya, Yalta ve Potsdam konferanslarında dört işgal bölgesine ayrılmıştı. Sovyetler Birliği ülkenin doğu bölgesini (toprağın % 40’ı, nüfusun % 36’sı ve doğal kaynakların % 33’ü), ABD güney, İngiltere kuzey ve batı bölgelerini işgal ettiler. Fransa’ya ise Angloamerikan işgal bölgesinin bir bölümü bırakıldı. Sovyet işgal bölgesi içinde kalan Berlin de, tıpkı tüm ülkede olduğu gibi, dört ayrı işgal bölgesine ayrıldı. Almanya’da Müttefiklerin karşılaştıkları sorunlar hem çok çetin, hem de çok karışıktı. Barış antlaşmasının imzalanması, işgal bölgelerinin birleştirilmesi ve demokrasiye geçiş gibi siyasal, Almanya’dan alınacak tamirat ve bölgelerin ekonomik olarak birleştirilmesi gibi ekonomik sorunlar çözüm beklemekteydi. Bir çözüm bulabilmek için dört devlet arasında ve dışişleri bakanları düzeyinde bir dizi toplantı yapıldı (1946-1948), ama birçok noktada anlaşma sağlanamadı.</p>

  <h5 id="sigil_toc_id_180"><a id="ncx996"></a>a) Ekonomik Anlaşmazlıklar</h5>

  <p class="nonindent">Potsdam Konferansında Almanya’nın ekonomik bütünlüğünün korunacağı yolunda bir karar alınmıştı. Ancak toplantıya katılmadığı ve bu yüzden burada alınan kararın kendisini bağlamadığı gerekçesiyle Fransa bu karara uymadı. Kendi bölgesini, hem Almanya’yı zayıf tutacak ve hem de Alman üretiminden tazminat alacak biçimde örgütledi. Almanya’nın ülkelerini işgali sırasında yitirdiklerini karşılamak gerekçesiyle, Sovyetler Birliği işgal bölgesinden önce tahıl üretim fazlasını, sonra da teçhizat aldı. Bunun yetmediğini görünce, endüstri üretiminin bir bölümüne el koydu. İngiliz işgal bölgesi, Almanya’nın endüstri bakımından en gelişmiş yeriyse de savaştan en çok zararı da burası görmüştü. İngiltere, savaştan sonra içine düştüğü ekonomik bunalım ortamında, bir de Almanya’ya yardım edecek durumda değildi. Dolayısıyla ABD her iki işgal bölgesinin ekonomik kalkınma sorumluluğunu yüklenmek durumunda kalınca, öteki bölgelerdeki üretim fazlasının Fransa ile Sovyetler Birliği yerine bu bölgelere gönderilmesini istedi.</p>

  <h5 id="sigil_toc_id_181"><a id="ncx999"></a>b) Siyasal Anlaşmazlıklar</h5>

  <p class="nonindent">Sovyetler Birliği, kendi işgal bölgesinde, Alman militarizminin tarihsel temeli olan Prusya “Junker”lerinin topraklarını parçalamaya ve endüstriyi hızla devletleştirmeye başladı. ABD ise Almanya’da liberal ekonomi anlayışına dayanan bir federasyon kurmak istiyordu. Bu durum, giderek iki ayrı Almanya’nın doğmasına varacaktır. Başlangıçta her iki tarafın da amacı, ideolojik düşüncelerin dışında, Almanya’nın yeniden güçlenerek Avrupa barışını bozmasını önlemekti. Ancak hızla oluşan iki blok arasında soğuk savaş başlayıp güven duygusu ortadan kalkınca, Almanya hakkındaki düşünceler değişti ve şu biçimi aldı: Sovyetler Birliği, Batı Bloku’na katılacak bir Almanya’nın, ABD ise Doğu Bloku’na katılacak bir Almanya’nın dünya güç dengesini bozacağını ve böylece kendi aleyhlerine olacağını hesaplar duruma düştüler ve böylece sorun mantıksal sonucuna ulaşarak, yani Almanya ikiye bölünerek, çözülebildi.</p>

  <h5 id="sigil_toc_id_182"><a id="ncx1002"></a>c) Berlin Ablukası ve Bölünme</h5>

  <p class="nonindent">Savaştan sonra hem ABD hem de Sovyetler Birliği, Almanya’nın Doğu ve Batı Avrupa’nın denetiminde merkezi rol oynadığını anladılar ve bu ülkede verecekleri ödünleri karşı tarafın durumunu güçlendirmek için kullanacağından korkmaya başladılar. Bu yüzden, iki taraf da Almanya’nın birleşmesini istemesine rağmen, bu birleşmenin niteliği konusundaki farklı görüşler, tam kırk yıl ortaya nihai bir çözüm getirememiş ve iki Almanya’nın birleşmesi değişik ve önceden kestirilemeyecek gelişmelerin sonucu olarak gerçekleşmiştir.</p>

  <p>1947 yılında Batılı devletler kendi işgal bölgelerinin ekonomik bakımdan bütünleşmesi için ilk adımları attılar ve 1948 yılında yine kendi bölgelerinde para reformu yaptılar. Aynı yıl, üç Batı işgal bölgesinde bir Alman hükümetinin kurulması kararlaştırıldı. Bu faaliyetlere Sovyet tepkisi Berlin’in abluka altına alınmasıdır. Savaş sonrası anlaşmalarıyla, yüz mil kadar Sovyet işgal bölgesi içinde bulunan Berlin’deki Amerikan, İngiliz ve Fransız işgal birliklerinin Batı Almanya’dan her türlü ihtiyaçlarının karadan, demiryolundan ve havadan serbestçe sağlanacağı üzerinde görüş birliğine varılmıştı. İşte Berlin kentinin Sovyetlerce ablukaya alınmasıyla, kentin batı bölgelerine giden ve gelen tüm kara ve demiryolu trafiği durdurulmuş oldu. Amaç, yalnız işgal birliklerinin değil, aynı zamanda Batı Berlin halkının da temel ihtiyaç maddelerini kesmek ve böylece Batılıları ödün vermeye zorlamaktı. Berlin’in Batı bölgesinde iki buçuk milyon kişi yaşamaktaydı ve Sovyetler’e göre bu kadar kalabalık bir kent nüfusunun havadan beslenmesi, olanaksız olmasa bile son derece zordu. 24 Haziran 1948’de Sovyet ordusu barikatları yerleştirmeye başladı. Batılılar ya güç kullanarak daha geniş bir çatışmanın tohumlarını atacaklar, ya Sovyet isteklerini yerine getirecekler ya da ablukayı boşa çıkarmak için kenti havadan besleyeceklerdi. Üçüncü seçenekte karar kılındı. Batılıların elinde günde ortalama olarak 4000 tonluk mal taşıyacak kadar uçak bulunmaktaydı. Bu ise temel ihtiyaç maddeleriyle enerji merkezlerine yetecek kadar kömür için yeterliydi. Ablukanın ilk haftalarında bu 4000 rakamı gerçekleştirilerek Batı Berlin’in, kuşatma koşullarında bile olsa, yaşaması sağlandı. Zaman geçtikçe, gerek daha çok uçağın kullanılmaya başlaması gerekse iki havaalanının daha yapılması ile Batı Berlin’e yardım artırıldı. Sovyetler, ablukanın etkili olmadığını gördüklerinden, 12 Mayıs 1949’da ablukayı kaldırdılar.</p>

  <p>Bu arada, Batı Almanya’da 1948 Eylülünde Kurucu Meclis çalışmalarını bitirmiş ve yeni anayasa yürürlüğe girmişti. 1949 Ağustosunda seçimler yapılarak Eylülünde Conrad Adenauer’in Hıristiyan Demokrat hükümeti kuruldu. Böylece ortaya Federal Almanya çıkmış oldu. Sovyetler ise 7 Ekim 1949’da kendi işgal bölgelerinde Alman Demokratik Cumhuriyetinin kurulduğunu ilan ettiler. Bundan sonra, Almanya’da tek bir devletin kurulması ve barış antlaşmasının imzalanması sorunları, soğuk savaşın başta gelen uyuşmazlıklarından biri haline gelecektir. Berlin ablukasının uluslararası politika açısından önemi, ABD ile Sovyetler Birliği’nin ilk kez karşı karşıya geldikleri soğuk savaş anlaşmazlığı olmasıdır.</p>

  <h3 id="sigil_toc_id_183"><a id="ncx1007"></a>Türkiye Üzerindeki Baskı</h3>

  <p class="nonindent">19 Mart 1945’te Sovyet Dışişleri Bakanı Molotov Sovyet Hükümetinin Türkiye ile Sovyetler Birliği arasında 17 Aralık 1925’te imzalanan ve süresi 7 Kasım 1945’te bitecek olan Türk-Sovyet Dostluk ve Saldırmazlık Antlaşması’nın İkinci Dünya Savaşı sırasında ortaya çıkan “derin değişiklikler”den dolayı yenilenmemesi konusundaki isteğini Türkiye’nin Moskova Büyükelçisi Selim Sarper’e bildirdi.</p>

  <p>Türkiye, yirmi yıldır Türk dış politikasının temeli olan ve iki devlet arasında dostluğun simgesi haline gelmiş olan bu pakta çok önem vermekteydi. Bu yüzden Türk Hükümeti 7 Nisan’da verdiği cevapta, Sovyet Hükümeti’nin ne gibi önerileri olduğunu sordu ve iki tarafın da çıkarlarına uygun başka bir paktın yapılabileceğini bildirdi. Türk Hükümeti’nin bu girişimine Haziran ayına kadar bir cevap gelmedi. Haziran ayında Türkiye’nin Moskova Büyükelçisi ile Sovyet Dışişleri Bakanı arasındaki bir görüşmede, Molotov yeni bir paktın imzalanmasından önce iki ülke arasındaki bazı sorunların çözülmesi gerektiğini söyledi. Bunlar şöyle sıralanmıştı: (i) Türk-Sovyet doğu sınırında değişiklik; (ii) herhangi bir saldırı karşısında ortak savunmayı sağlamak üzere Boğazlar’da Sovyetler’e üs verilmesi ve (iii) Montrö sözleşmesinin yeniden gözden geçirilmesi ilkesi üzerinde iki hükümet arasında bir anlaşma yapılması.</p>

  <p>Türk Hükümeti Rusya’nın bu isteklerini reddetmiştir.</p>

  <h3 id="sigil_toc_id_184"><a id="ncx1012"></a>Yunan İç Savaşı</h3>

  <h4 id="sigil_toc_id_185"><a id="ncx1013"></a>1. Savaşın Birinci Aşaması</h4>

  <p class="nonindent">Yunanistan, Osmanlı devletinden bağımsızlığını kazandıktan sonra anayasal bir monarşiyle yönetilmeye başladı ve İkinci Dünya Savaşı’na kadar sürekli bir devrim ve karşı devrim süreci içine girdi. 1924-1935 tarihleri arasında cumhuriyet rejimi altında yaşayan Yunanistan, bu on yıllık süre içinde kendini karışıklık ortamı içinde buldu ve 1935’teki plebisitle yine anayasal monarşiye döndü. Parlamenter hükümet bir yıl kadar yaşadıktan sonra 1936 yılında Loannis Metaxas Kral tarafından başbakanlığa getirildi. Metaxas başbakan olur olmaz parlamentoyu feshetti ve 1938’de ömür boyu başbakan ilan edildi. Metaxas 1941’deki ölümüne kadar süren ve faşist özellikler gösteren diktatörlük dönemine “Üçüncü Uygarlık” adını vermiş (Klasik Grek ve Bizans’tan sonra), koyu bir kralcı olarak basını susturmuş, muhalifleri sürgüne göndermiş ve tam bir baskı yönetimi kurmuşsa da belirli bazı reform hareketlerinde de bulunmuş ve ülkenin savunmasını güçlendirmiştir.</p>

  <p>İşte Yunanistan İkinci Dünya Savaşı başladığı zaman böyle bir siyasal ortamdaydı ve 1940 Ekiminde önce İtalya’nın, sonra da Almanya’nın işgaline uğradı; Kral Londra’ya, hükümetse Kahire’ye sığındı. Yunanlı yurtseverler savaş içinde Alman işgaline karşı çeşitli direnme örgütleri kurdular. Bunlar arasında ELAS (Ulusal Kurtuluş Ordusu) sol, EDES (Hür Demokratik Yunan Ordusu) sağ eğilimliydi. Bu iki örgüt Alman işgal ordusuna karşı etkili bir mücadele içine girdi ve 1944 yılında İngiliz ordusu da bunlara katıldı. Stalin ile Churchill, Alman yenilgisinden sonra Doğu Avrupa’nın durumunu Moskova’da görüşürlerken, Churchill Yunanistan’ın İngiliz etki bölgesi olarak kabul edilmesini önermiş ve Stalin de bunu kabul etmişti. İşte bu “Yüzdeler Anlaşması”ndan hemen sonra, savaşın son yılında İngiltere Yunanistan’a asker gönderdi ve sonuç olarak da bu üç ordunun gücüyle Almanlar Yunanistan’dan temizlendiler. Ama bu temizleme Yunanistan’a beklenen barış ve huzuru getiremedi ve ülke beş yıl sürecek olan son derece kanlı ve yıkıcı bir iç savaşın içine girdi.</p>

  <p>Yunan iç savaşının iki aşamada incelenmesi doğru olur, çünkü iki aşama birbirinden nitelik olarak farklıdır. Birinci aşama 4 Aralık 1944 günü başladı. O gün, İngiliz işgal makamlarınca telkin edilen ve Yunan başbakanı tarafından verilen bir ültimatomla, ELAS’ın silahlarını teslim edip Atina’yı terk etmesi istendi. Churchill’in iddialarına göre, ELAS Atina’da terör havası estirmekte, Moskova tarafından yönetilmekteydi. Üstelik savaş sırasında Almanlardan çok EDES’e karşı savaşmıştı. Bu iddialara karşı bazı araştırmacılar şunları belirtmektedirler: ELAS savaştan önce Metaxas’ı devirmek için kurulan bir örgüttü ve giderek Nazilere karşı direnmede etkin rol oynayan solcu unsurları içine almaya başlamıştı. 1944 yılının sonunda üye sayısı iki milyona ulaşmıştı. Mantıksal olarak ELAS, Metaxas’ı desteklediği için Kral George’a da karşıydı. Kısacası, Churchill’in söylediklerinin aksine, ELAS’ı harekete geçiren etkenin Moskova değil, iç politika kaygıları olduğunu söylemek yanlış olmasa gerek. Ayrıca savaş sırasında İngiliz Savunma Bakanlığı ELAS’ı desteklemiş ve hatta Churchill, 1944 ilkbaharındaki Lübnan toplantısında, ELAS ile EDES’i Nazilere karşı Georges Papandreu’nun komutası altında işbirliği yapmaya ikna etmişti. Dolayısıyla, savaş içinde ELAS’ın EDES’e karşı savaştığı görüşü, pek doğru kanıtlara dayanmamaktadır.</p>

  <p>Bu konuda görüşler ne olursa olsun, ELAS verilen ültimatoma uymadı. Uymama gerekçesi olarak, İngiltere’nin Kral’ı ve Kral’la birlikte sağcı ve diktatörü işbaşına getireceğinden endişeli olduğunu gösterdi. Atina ve yakın çevresinde başlayan silahlı çatışma üç hafta kadar sürdü. Zaten çok güçlü olmayan ve Sovyetler tarafından da desteklenmeyen ELAS’ın siyasal organı EAM bırakışmayı kabul etti. 12 Şubat 1945 tarihinde EAM ile EDES anlaştılar. Bu anlaşmaya göre (i) tüm direnme örgütleri tek bir ordu içinde birleştirilecek, (ii) demokratik seçimler yapılacak (31 Mart 1946’da yapıldı ve solcular seçimi boykot ettiklerinden, katılma oranı % 50’ye kadar düştü) ve (iii) Kral’ın Yunanistan’a dönüp dönmemesi konusunda referanduma başvurulacaktı (% 90 oy ile Krallığın yeniden kurulması kararlaştırıldı. Ancak bu oranın içinde komünistlerin güçlenmesinden korkup, cumhuriyetçi oldukları halde, Kral lehine oy verenler de vardır). Böylece, 12 Şubat 1945 tarihinde Yunan iç savaşının birinci aşaması bitti.</p>

  <h4 id="sigil_toc_id_186"><a id="ncx1019"></a>2. Savaşın İkinci Aşaması</h4>

  <p class="nonindent">İkinci aşama, hükümetin kurulması ve Kral’ın Yunanistan’a geri dönmesiyle başlar. Bu aşama, birincisinden nitelik olarak farklıdır, çünkü gerek sorunun BM’ye getirilmesi ve gerekse Yunanistan’ın üç kuzey komşusunun (Bulgaristan, Yugoslavya ve Arnavutluk) solculara verdikleri destekle iç savaş uluslararası bir nitelik kazanmıştır.</p>

  <p>1946 yılında Yunanistan’ın kuzeyinde çete savaşı başladı. Önceleri çetecilere bir sempati vardı. Zayıf bir merkezi hükümet, ekonomik durumun kötülüğü ve sosyal adaletsizlik, köylülerin çetecilere yardımını kolaylaştırmıştı. Dağlık bölgelerde savaşan ve üç komünist devletten yardım alan çetecilere karşı merkezi hükümet başarılı olamadı. Bu arada, BM’nin bir araştırma komisyonu, bölgede yaptığı araştırmada, çetecilere kuzeyden yardım geldiğini açıkladı. Çetecilerse ancak eğitim ve yaralıların bakımı gibi nedenlerle Arnavutluk ve Bulgaristan topraklarını kullandıklarını söylemekteydiler. Ayrıca ellerindeki silahların Alman ve İtalyanlardan geriye kaldığını belirtiyorlardı. Ancak çetecilere kuzeyden yardım geldiği iddiası daha inandırıcı görünmektedir. BM Araştırma Komisyonu’nun hazırladığı rapor bir yana, Yugoslavya, Kominform’dan atıldıktan sonra çetecilere yardımı kesince, merkezi hükümetin üstünlüğü ele geçirmesi de kuzeyden gelen yardımın etkinliğini göstermektedir.</p>

  <p>Çetecilerin önderi durumunda bulunan General Markos, 24 Aralık 1947’de “Geçici Demokratik Yunan Hükümeti” adıyla bir hükümet kurdu ve on maddelik bir program ilan etti. Bu programda Sovyetler Birliği ve üç Balkan ülkesiyle yakın ilişkiler geniş yer tutmaktaydı. Böylece Yunanistan’da merkezi hükümetin kolay kolay baş edemeyeceği bir iç savaş başlamış oldu. Yunan hükümeti sorunu BM’ye getirmişse de bir sonuç alınamamış ve iç savaş bütün şiddetiyle 1950 yılına kadar sürmüştür. Sona ermesiyse BM ve merkezi hükümetin gücüne değil, Yugoslavya’nın Kominform’dan atılmasından sonra çetecilere yaptığı yardımı kesmesine ve şimdi ele alınacak olan Truman Doktrini’ne bağlıdır.</p>

  <p>Yunanistan, iç savaştan sonra iki yıl tam bir siyasal istikrarsızlık içine girdi. Dört yıl içinde (1948-1952) Liberal ve Sosyal Demokratların üstünlüğü altında on üç ayrı hükümet kuruldu ve düştü. 1952 yılında yapılan yeni anayasa, nispi temsil yerine çoğunluk sistemini getirince, Yunanistan’ı siyasal iflastan kurtarıp, güçlü bir hükümet kurmak iddiasındaki Mareşal Papagos’un sağ eğilimli Yunan Birliği Partisi hükümeti tek başına ele geçirdi ve bu dönem Papagos’un 1955 yılında ölümüne kadar sürdü. 1955-1963 yılları arasında Yunanistan, Konstantin Karamanlis’in Ulusal Radikal Birliği (ERE) hükümeti tarafından yönetilecektir.</p>

  <h3 id="sigil_toc_id_187"><a id="ncx1025"></a>Truman Doktrini ve Marshall Planı</h3>

  <h4 id="sigil_toc_id_188"><a id="ncx1026"></a>1. Truman Doktrini</h4>

  <h5 id="sigil_toc_id_189"><a id="ncx1027"></a>a) Doktrinin Nedenleri</h5>

  <p class="nonindent">Truman Doktrini’nin temeli, Amerikan yöneticilerinin sürekli ve ağır bir Sovyet tehdidi altında bulundukları korkusudur. Bu korkuysa, savaştan sonra Avrupa’da ortaya çıkan olaylardan ve ABD’nin bu olayları yorumlayış biçiminden doğmuştur. Böylece, 1947 yılını izleyerek, Amerikan dış politikasının temel anlayışı komünizme karşı açılan savaş olmuştur ve bu savaşın çıkış noktasında da Truman Doktrini vardır. Ayrıca Sovyet-Amerikan mücadelesinin tarihi bir boyut içinde anlaşılması gerekir. ABD İkinci Dünya Savaşı’ndan sonra zengin ve yeryüzünün en güçlü devleti olarak dünya önderliği rolünü almıştı ve savaş öncesinin, yani 1930’ların düzenini en iyi biçimde korumayı amaçlamaktaydı. Öte yandan Sovyetler Birliği, savaştan Versailles sistemine geleneksel bir bağı olmadan çıkmıştı. İşte Truman Doktrini, Versailles düzenini sürdürmek isteyen ABD ile bu düzene bağlılığı olmayan ve hatta bunu kendisine karşı yapılmış olarak yorumlayan Sovyetler Birliği arasında, İkinci Dünya Savaşı sonrasında ortaya çıkan çatışmanın ilk önemli göstergesi anlamındadır. Ayrıca İngiliz birliklerinin çekilmesi ile Yunanistan’da aşırı solcu bir iktidarın işbaşına geçmesi ve Sovyet etki alanının, içine Yunanistan’ı da alacak biçimde güneye doğru genişlemesi, Amerikan yöneticileri açısından üzerinde durulması gereken bir olasılıktı. Başkan Truman’a göre, Sovyetler Birliği Yunanistan’dan sonra Türkiye’yi de denetimi altına alacak olursa, ABD ve Batı Avrupa için yaşamsal öneme sahip Ortadoğu Sovyet etki alanı içine girebilirdi.</p>

  <p>İşte bu koşullar altında Truman, 1947 yılının başından başlayarak, yalnız Yunanistan ile Türkiye’ye askeri yardım yapmakla kalmıyor, aynı zamanda Amerikan dış politikasına yeni bir unsur, “Sovyetler Birliği’ni Çevreleme Politikası”nı (<em>Containment Policy</em>) getirmiş oluyordu. Bu politika, Sovyet askeri tehdidi ya da bir komünist devlet tarafından desteklenen iç savaşların hüküm sürdüğü bütün devletlere yardım yapmak biçiminde özetlenebilir. ABD tarafından Yunanistan ve Türkiye’ye yapılan yardım, yani Truman Doktrini, bu tutumun ilk belirtisidir.</p>

  <h5 id="sigil_toc_id_190"><a id="ncx1031"></a>b) İlanı ve Sonuçları</h5>

  <p class="nonindent">Başkan Truman, 12 Mart 1947 tarihinde Kongre’de kendi adıyla anılacak olan mesajını okudu. “Amerikan dış politikasının, kendilerini boyunduruk altına almak için silahlı azınlıklarca harcanan çabalara (Yunanistan kastediliyor) ve dış baskılara karşı koymaya çalışan özgür ulusları (Türkiye kastediliyor) destekleme amacına yönelmesi gerektiği kanısındayım” diyen Truman, Kongre’den hükümete, Türkiye ve Yunanistan’a 400 milyon dolarlık askeri yardım yapma yetkisinin verilmesini istemiştir. Bu istek kabul edilmiş ve 22 Mayıs 1947 tarihinde Truman yardımı başlamıştır. Bu yardımın 300 milyonu Yunanistan’a, 100 milyonuysa Türkiye’ye verilmiştir.</p>

  <p>Truman Doktrini, bir yandan yeryüzünün iki bloka ayrıldığını ve Sovyet-Amerikan mücadelesinin başladığını ilan edip 1990’a kadar artıp azalan tempolarla sürecek olan soğuk savaşın ilk adımlarını oluştururken, öte yandan Doğu Avrupa ve Balkanlar’daki bölünmeyi de çok daha kesin çizgileriyle ortaya koymuştur. Truman Doktrini’nin ilanından sonra, özellikle Balkanlar’ın komünist devletleri arasında başlamış bulunan ittifak görüşmeleri hızlanmış ve 1947 yılının sonunda, ABD’nin hem askeri hem de ekonomik bakımdan desteklediği Türkiye ve Yunanistan’a karşı Balkanlar’daki ittifak şebekesi tamamlanmıştır.</p>

  <p>Truman Doktrini’nin ilanından sonra, ABD bu doktrini Ortadoğu’ya da genişletmek için İngiltere’yle birlikte girişimlerde bulundu. Ancak bu dönemde Sovyetlerle sınır komşusu olan iki devlete (Türkiye ve ilerde değinilecek olan İran) baskısı dışında, Moskova’nın Ortadoğu’daki etkinliği çok azdı. Bu yüzden, kendilerini, Türkiye’nin aksine, doğrudan bir Sovyet tehdidi altında görmeyen Arap devletlerinin büyük bir çoğunluğu doktrinin genişletilmesine izin vermediler.</p>

  <h4 id="sigil_toc_id_191"><a id="ncx1036"></a>2. Marshall Planı</h4>

  <p class="nonindent">ABD Dışişleri Bakanı George Marshall’ın bir söylevinde ortaya attığı ve Avrupa’nın ekonomik kalkınmasıyla ilgili olan bu plan, soğuk savaşın çıkış noktası sayılabilecek Truman Doktrini’nden ayrı bir anlam taşımaktaydı. Marshall bu söylevinde, Avrupa ülkelerinin ekonomilerinin kötü durumunu ve Nazilerin yıkıcı yönetimleri altında nasıl boş yere tüketildiğini hatırlatarak, yiyecek maddeleri karşılığında Avrupa kentlerinin çiftçilere gerekli olan malzemeyi veremediklerini söyledi. Bu durumunsa, Avrupa hükümetlerini, ellerinde bulunan sınırlı döviz ve dış krediyle, başka ülkelerden yiyecek maddeleri almaya zorladığını ekledi. Amerikan Dışişleri Bakanına göre bu kısır döngü ABD’nin Avrupa’ya daha çok yardım etmesiyle kırılabilirdi. Ayrıca Avrupa ülkelerinin bu ekonomik sıkıntılarının uzun sürede ABD için de kötü sonuçları olurdu ve bu yüzden ABD söz konusu yardımı yapmak durumundaydı. Ancak böyle bir yardımın yapılabilmesi için, önce Avrupa ülkelerinin girişimde bulunması gerekiyordu ve toplumsal sistemi ne olursa olsun, yardım programına katılacak Avrupalı ülkeler önce ortak bir program hazırlamalıydılar.</p>

  <p>“Marshall Planı” adı verilen bu Avrupa Kalkınma Projesi’nin ilk hazırlığı 12 Temmuz 1947’de Paris’te toplanan 16 devletin konferansıyla başladı. Marshall Planı’nın çağrısı Doğu Avrupa ülkeleriyle Sovyetler Birliği’ni de içine almaktaysa da, bu devletler katılmayı reddettiler. “Avrupa Ekonomik İşbirliği Konferansı” (CEEC) adı altında çalışan konferans, ABD’ye gönderilecek raporun hazırlanmasına temel olacak bilgilerin derlenmesi, yani her devletin ne kadar yardıma ihtiyacı olduğunun ortaya çıkarılması için, söz konusu 16 Avrupa devletine soru cetvelleri göndermiş ve gelen bilgilerin ışığı altında genel bir rapor hazırlayarak ABD’ye yollamıştır. Böylece dört yılı kapsayan (1947-1951) Avrupa Kalkınma Projesi, yani Marshall yardımı başlamıştır. Sovyetler Birliği’yse Marshall Planı’nın Truman Doktrini’nden sonra ortaya çıkmasını, bu doktrinin uygulanması biçiminde yorumlamış ve programa kendisi katılmadığı gibi, Doğu Avrupa ülkelerinin de katılmaması için baskı yapmıştır.</p>

  <h3 id="sigil_toc_id_192"><a id="ncx1040"></a>İran Olayları</h3>

  <p class="nonindent">Soğuk savaşı hazırlayan olaylar arasında en önemlilerinden biri de savaş sonrasında İran’da ortaya çıkan gelişmelerdir. Daha önce görüldüğü gibi, İngiltere ile Sovyetler Birliği, aralarında doğrudan bağlantı sağlayabilmek için İran’ı işgal etmişlerdi. 1942 yılında iki müttefik devlet arasında yapılan anlaşmaya göre taraflar savaşın bitiminden altı ay sonra birliklerini İran’dan çekeceklerdi. Zamanı geldiğinde İngiltere, petrol bölgesindekiler hariç, birliklerini çektiyse de 2 Mart 1946’da Sovyet birlikleri hâlâ İran’ın kuzey bölgesinde bulunuyordu.</p>

  <p>İran, baskıyla petrol ayrıcalıkları elde etmeye çalışmak, Azerbaycan bölgesinde özerklik hareketlerini desteklemek ve anlaşmalara aykırı olarak işgal süresini uzatmak iddialarıyla, BM Güvenlik Konseyi’ne şikâyette bulundu. Konsey sorunun taraflar arasında karşılıklı görüşmeler yoluyla çözümünü uygun buldu. İki devlet arasındaki ikili görüşmeler ABD’nin de baskısıyla olumlu sonuca ulaştı. Varılan anlaşmaya göre, Sovyetler Birliği askerlerini geri çekecek, Azerbaycan’daki özerklik tanınacak ve İran kuzey bölgesinde Sovyetler’e petrol ayrıcalıkları verecekti. 6 Mayıs 1946’da Sovyet askerleri İran’dan çekildi. Sovyet askerleri çekilince, İran hükümeti birlik göndererek Azerbaycan’daki özerklik hareketini bastırdığı gibi, daha sonra başbakan olan Dr. Musaddık, İran parlamentosundan, hükümetin parlamentoya danışıp onayını almadan yabancı ülkelere ayrıcalık veremeyeceği yolunda bir yasa çıkartarak, petrol ayrıcalıklarını kaldırdı.</p>

  <p>İran, Sovyetler Birliği ile sorunlarına çözüm bulmuştu ama bu kez İngiltere’yle daha da uzun sürecek olan bir anlaşmazlık içine girdi. İran petrolünü İngiliz petrol şirketi (BP) işletmekteydi ve İngiltere hisselerin çoğunu elinde bulunduruyordu. İran hükümeti, İngiltere’nin petrol şirketini siyasal bir baskı aracı olarak kullandığını ileri sürdü. Şirket bir yandan İngiliz donanmasına çok iyi koşullarla petrol vermekte, öte yandan savaştan sonra hızlı bir ekonomik gelişme içine girmek isteyen İran’da İranlılara iş olanakları yaratmamakta, çalışma koşullarını düzeltmemekteydi. 1949 yılında yapılan yeni bir petrol anlaşması halkta büyük bir tepki doğurdu. Bu tepki hükümetin kötü yönetimiyle birleşince, ülkede karışıklıklar başladı ve Ulusal Cephe hareketinin önderi durumunda bulunan Dr. Muhammet Musaddık başbakanlığı ele geçirdi. 1951-1953 yılları arasında bu görevi sürdüren Musaddık, petrol endüstrisini devletleştirdi. Bu hareket, denetimi elinden bırakmak istemeyen İngiltere’nin ve sonra tüm Batılı devletlerin tepkisine yol açtı. Bu arada Musaddık, ülkeden kaçmış olan Şah’ın yetkilerini de azaltmak için parlamentoyu ikna etmeye çalışıyordu.</p>

  <p>Kendisi zengin bir soylu olan Musaddık, gerçekte geniş bir siyasal yelpaze tarafından desteklenmekteydi. Bu siyasal destek arasında, yabancı düşmanı milliyetçiler, dinsel otoriteler, komünist olsun ya da olmasın tüm radikaller, kendisinin de içinde bulunduğu toprak soyluları ve Şah’ın otoritesine karşı çıkan hemen hemen herkes bulunuyordu. Sözü edilen petrolü devletleştirme yasası İngiliz şirketini feshetti ve bu fesih İngiltere tarafından tanınmadıkça, İngiltere ile tazminat görüşmelerine girişilmeyeceği ilan edildi. İngiltere’yse anlaşmanın tek yanlı olarak ortadan kaldırılamayacağını iddia ediyordu. Aslında anlaşmazlık İran hükümetiyle şirket arasındaydı, ama İran’da bulunan İngilizlerin can ve mal güvenliğinin korunması gerekçesiyle, işin içine İngiliz hükümeti de girdi. İran’ın Batı’dan kopmasından endişe duyan ABD taraflar arasında arabuluculuk yapmak istediyse de Musaddık’ın Moskova ile yakın ilişkiler içine girmesi ve içerde giderek komünistlere dayanmaya başlaması üzerine İngiltere ile birleşerek Musaddık’ı düşürmeye çalıştı.</p>

  <p>Bu gelişmelerin sonucu olarak, Musaddık hükümeti büyük bir ekonomik güçlük içine düştü. Şimdi petrol gelirinden yoksun kaldığı gibi, ABD ile Dünya Bankası İran’a verdikleri krediyi kestiler. Musaddık kötüye giden ekonomik durumun ve Şah’ın baskısına dayanamayıp 1952 yılında istifa ettiyse de tüm İran’da lehine yapılan büyük gösteriler sonucu yeniden başbakan oldu ve Meclis de kendisine tam yetki verdi. Bu Şah’ın otoritesine gerçek bir darbeydi; tahtını kurtaracak ve Musaddık’ı düşürecek dış ve iç güçlere bel bağlamaya başladı: ABD, İngiltere ve ordu. Sonunda, 1953 yılında Musaddık düşürüldü. Bu düşürülmede en önemli pay, hiç kuşkusuz, İngiltere’nin İran’a karşı uyguladığı ekonomik ambargodadır. Bundan sonra Şah, muhalefeti acımasızca bastırmış ve uzun süre ağır bir baskı politikası uygulamıştır. Şah’ın denetimi ele geçirmesinden sonra, 1954 yılında İngiltere’yle yeni bir petrol anlaşması yapılarak, Musaddık’ın devletleştirmesi sözde kabul edildi. Sekiz yabancı şirketin kurduğu bir konsorsiyum (hisselerin % 40’ı İngiltere’nin, % 60’ı öteki şirketlerindi) İran petrolünü işletecek ve kârın % 50’sini İran’a verecekti. Ayrıca İran, 1957 ile 1966 yılları arasında 25 milyon sterlin devletleştirme tazminatı ödeyecekti.</p>

  <h3 id="sigil_toc_id_193"><a id="ncx1047"></a>Batı’nın Askeri Örgütlenmesi: NATO</h3>

  <h4 id="sigil_toc_id_194"><a id="ncx1048"></a>1. NATO’nun Kurulduğu Uluslararası Ortam</h4>

  <p class="nonindent">İkinci Dünya Savaşı’ndan hemen sonra, şimdiye kadar açıklanmaya çalışılan gelişmeler, yani Almanya konusunda Sovyetler’ le Batılılar arasındaki köklü görüş ayrılıkları, Doğu Avrupa ülkelerinin teker teker Sovyet etki alanına girmesiyle ideolojik ve ekonomik örgütlenmenin başlaması, Japonya’da Müttefikler arasında ortak bir anlayışın kurulamaması, Yunan iç savaşı ortamında ilan edilen Truman Doktrini ile Marshall Planı ve İran ile Türkiye üzerindeki Sovyet baskısı, özellikle Avrupa’da soğuk savaşı doruk noktasına çıkarmaya başlamıştı. İki büyük devlet arasında ortaya çıkan güvensizliğin derinleşmeye başladığı bir sırada, 1948 Şubatında, daha önce incelenen Prag darbesi gerçekleştirildi.</p>

  <p>Prag darbesi sonucu, Çekoslovakya’nın Sovyet etki alanı içine girmesinin Batı’daki ilk tepkisi, Brüksel Antlaşmasıdır. 17 Mart 1948’de Belçika, Fransa, Lüksemburg, Hollanda ve İngiltere Brüksel’de bir antlaşma imzaladılar. Bu antlaşma ile taraflar, ortak bir savunma sistemi kurmayı, ekonomik ve kültürel ilişkilerini güçlendirmeyi kararlaştırmışlardı. Brüksel Antlaşması’nın 4. maddesine göre, taraflardan biri “Avrupa’da silahlı bir saldırıya uğradığı takdirde” antlaşmayı imzalamış bulunan öteki devletler, ellerindeki askeri ve öteki tüm olanaklarla saldırıya uğrayana yardım edeceklerdi. 1948 Eylül’ünde de Brüksel Antlaşması çerçevesinde bir askeri organ kurulmuş ve Batı Birliği Savunma örgütü adını almıştı.</p>

  <p>Gerçekte Doğu Avrupa ülkeleri arasında ikili ittifak antlaşmaları imzalanırken, ABD de benzer tipte antlaşmaları Batı Avrupa’da gerçekleştirmenin gerekliliğine inanmaya başlamıştı. Bu amaçla, ilk olarak, Batı Avrupa ülkelerinin federal bir yapı içinde birleşmelerini önerdiyse de yüzyıllık ulusal bağlılıkları ve önyargıları hemen ortadan kaldırmaya olanak yoktu. ABD’nin ikinci önerisi, Batı Avrupa ülkelerinin önce kendi aralarında örgütlenmesiydi. İşte Brüksel Antlaşması bu anlayışın, Prag darbesi anlamlı bir bahane olarak kullanılarak, gerçekleşmesidir. Brüksel Antlaşması’nı imzalayan devletlerin arkalarında Amerikan desteğini görmek istemelerinin sonucuysa NATO’dur.</p>

  <p>Brüksel Antlaşması devletleri, böyle bir antlaşmayı, sağlayacağı savunma gücüne inanarak değil, işi ciddi tuttuklarını gösterdikten sonra, asıl ABD’yi bir ittifak içine çekmek için imzalamışlardı. Bu konuda ABD’de de çalışmalar başlamıştı. Senatör Vandenberg, Dışişleri Bakanlığına da danışarak bir rapor hazırladı. Bu rapor “ABD’nin hukuki yoldan, karşılıklı yardım ilkesine dayanan bölgesel ve toplu tedbirlere başvurmasını ve ulusal güvenliğini tehlikeye düşürecek silahlı bir saldırı durumunda, tek tek ya da toplu olarak meşru savunma hakkını (BM Antlaşmasının 51. maddesinde anlatımını bulmaktaydı) kullanma kararlılığını doğrulayarak, barışın korunmasına katkıda bulunmasını” öneriyordu. Bu karar tasarısı 11 Haziran 1948 tarihinde Amerikan Senatosu tarafından kabul edildi. Artık NATO’ya giden yol açılmıştı. Kuzey Atlantik Antlaşması 4 Nisan 1949 tarihinde Washington’da Belçika, Kanada, Danimarka, Fransa, İngiltere, İzlanda, İtalya, Lüksemburg, Hollanda, Norveç, Portekiz ve ABD arasında imzalanarak Kuzey Atlantik Antlaşması örgütü, yani NATO kuruldu.</p>

  <p>1949 Nisanında NATO’nun içine doğduğu dünya, bir iki yıl öncesine göre, hızlı bir değişiklik içine girmekteydi ve bu değişiklik en çok Sovyetler Birliği’nde görülüyordu. Berlin ablukasına Batılıların, Kominform’a da Tito’nun başarıyla karşı koymaları, Stalin’i, ideoloji sözcüsü olan Jdanov’un katı ideolojik tutumunu ve bağnazlığını sorgulamaya itmişti. Jdanov, Politbüro üyesi ve Stalin’in en yakın arkadaşı olup, kendisinden sonra en etkili önder durumundaydı. Jdanov 1948 Temmuzunda nedeni anlaşılmaz bir biçimde öldü ve kendisini destekleyenler kitlesel bir tasfiyeyle ortadan kaldırıldılar. Bunun sonucunda Malenkov ve Kruşçev gibi Stalin’in iç ekonomik sorunlara daha çok önem vermesini isteyen iki yönetici üst basamaklara yükselmeye başladılar. 1949 Nisanında Berlin ablukası kalkmak üzereydi. İtalya ile Fransa’da komünistler büyük ölçüde destek yitirmeye başlamışlar, Batı’da endüstri üretimi 1938 yılına oranla % 15 artış göstermiş, tarım üretimi 1947 yılına göre % 50 yükselmişti.</p>

  <p>NATO, kuruluşunun üçüncü yılında içine Türkiye ile Yunanistan’ı, 1955’te Federal Almanya’yı ve 1982’de İspanya’yı alacak biçimde genişledi. 1949 yılında ABD bu örgütü Ortadoğu’ya doğru genişletmeyi düşünmüyordu. Soğuk savaşın başlayıp bütün hızıyla sürdüğü Orta Avrupa’da NATO’nun güçlendirilmesi ve güçlü bir askeri bir ittifak biçimine dönüştürülmesi öncelik kazanmıştı. Ancak Avrupa’ da Berlin ablukasının başarısızlığı, soğuk savaşın Uzakdoğu’da açık çatışmaya dönüşmesi ve Ortadoğu bölgesinde ulusçu nitelikteki hareketlerin gelişmeye başlaması Amerikan Hükümetini politika değiştirmeye yöneltti. İkinci Dünya Savaşı’nın hemen sonrasında ABD yeni kurulacak dünyadaki payını Avrupa ve Uzakdoğu ile sınırlı olarak görebilirdi. 1950’lerle birlikte rolü, içine Ortadoğu’yu alacak biçimde genişledi.</p>

  <p>Türkiye’nin NATO’ya girmesini yalnızca Sovyet tehdidine karşı güvenlik sağlamak açısından değerlendirmek eksiktir. Üzerinde en çok durulan Sovyet tehdidi, Türkiye’de zaten var olan isteği güçlendirip hızlandırmıştır. Türkiye, savaş sonu dünyasına çok partili demokratik rejimi kurma çabaları ve çok önemli ekonomik kalkınma sorunlarıyla girmişti. Ekonomik kalkınma olmadan demokrasinin kurulamayacağı, kurulsa bile gelişemeyeceği evrensel olgusundan hareket eden Türk yöneticileri NATO üyeliğini “modern Türkiye” için gerekli görüyordu. Üstelik savaş sonrası siyasal istikrarsızlık döneminde Türk Silahlı Kuvvetleri’nin de yeni silahlarda ateş gücünün yükseltilmesi gerekiyordu. Türk yöneticileri tüm bu amaçların gerçekleşmesinde dışardan gelecek ekonomik ve askeri yardımı bir önkoşul olarak değerlendirme eğilimindeydiler. Dolayısıyla Türk Hükümetinin bakış açısına göre, Türkiye’nin NATO üyeliği ekonomik, siyasal ve askeri gelişme amaçlarına yardım edecekti.</p>

  <h4 id="sigil_toc_id_195"><a id="ncx1057"></a>2. NATO Antlaşması ve Organları</h4>

  <p class="nonindent">NATO Antlaşması tüm üyeler için ortaklaşa savunma ilkesine dayanmıştır ve en önemli özelliği budur. Bu ortaklaşa savunma antlaşmanın 5. maddesinde şöyle bir anlatım bulmaktadır:</p>

  <p>“Taraflar, içlerinden birine ya da birkaçına karşı Avrupa’da ya da Kuzey Amerika’da ortaya çıkacak silahlı bir saldırının bütün taraflara yöneltilmiş bir saldırı sayılması ve dolayısıyla taraflardan her birinin böyle bir saldırı durumunda, BM Antlaşması’nın 51. maddesiyle tanınan tek tek ya da ortak meşru savunma hakkını kullanarak, Kuzey Atlantik bölgesinde güvenliği yeniden kurmak ve sürdürmek için, silahlı kuvvetler kullanımı da dâhil olmak üzere, gerekli göreceği harekete, tek tek ve öteki taraflarla anlaşma halinde, hemen başvurmak yoluyla saldırıya uğrayan taraf ya da taraflara yardım etmesi konusunda anlaşmışlardır. Bu nitelikte olan her silahlı saldırı ve bunun sonucunda alınan her önlem hemen Güvenlik Konseyi’nin bilgisine sunulacaktır. Bu önlemler, BM Güvenlik Konseyi’nin uluslararası barış ve güvenliği yeniden kurmak ve sürdürmek için gereken önlemleri alması ile son bulacaktır.”</p>

  <p>NATO Antlaşması’nın bu en önemli maddesinin dikkatli bir incelemesinden anlaşılacağı gibi, NATO’da, bir yıl önce kurulan Brüksel Antlaşması’nın aksine, “otomatik yardım”, yani bir saldırı durumunda silahlı kuvvetlerin kullanımıyla hemen yardıma koşmak, öngörülmemiştir. Ayrıca Antlaşmanın 11. maddesi bu yükümlülüğü sulandırmakta ve antlaşmanın hükümlerinin her ülkenin anayasal sürecine uygun olarak yürütüleceğini belirtmektedir: “Bu antlaşma taraflarca kendi anayasa kurallarına uygun olarak onaylanacak ve hükümlerince ona göre uygulanacaktır.” 9. madde, savunma politikasını gerçekleştirmek için bir Konsey kuruyor, 12 ve 13. maddeler, her on yılda bir antlaşmayı gözden geçirmeyi öngörüyor ve kuruluşundan yirmi yıl sonra her üye, bir yıl önceden haber vermek koşuluyla, antlaşmadan çekilme hakkına sahip oluyordu.</p>

  <p>NATO’nun bir başka amacı, üyeleri arasında ekonomik ve siyasal istikrarı sağlamak ve yakın ilişkiler kurmaktır. Bu amaçla ilgisi olan 2. madde şöyledir:</p>

  <p>“Taraflar, kendi özgün kuruluşlarını sağlamlaştırmak, bu kuruluşların dayandığı ilkelerin daha iyi anlaşılmasını sağlamak ve istikrar ile refahı sağlamaya yönelik koşulları geliştirmek yoluyla, uluslararası iyi niyetli ve dostça ilişkilerin gelişmesine yardım edeceklerdir. Taraflar uluslararası ekonomik politikalarındaki tüm farklılıkları ortadan kaldırmaya çalışacaklar ve içlerinden her biri ya da tümü arasında ekonomik işbirliğini teşvik edeceklerdir.”</p>

  <p>NATO ya da Atlantik İttifakı’nın başında, üye devletlerin dışişleri bakanlarından oluşan Kuzey Atlantik Konseyi vardır. Bu ittifakın en yüksek karar organı olup, müttefikler arasında siyasal danışma ve dayanışma açısından önemli bir forum niteliği taşır. NATO temelde askeri bir kuruluş olmasına rağmen, nihai karar merkezi siyasal ve sivil otoritededir. Üye devletler egemen olduklarından ve eşit haklara sahip bulunduklarından, Konsey tüm kararlarını oybirliğiyle alır. Üyeler için üretim programlarını saptayan, bütçe ihtiyaçlarını görüşüp oluşturan, askeri katkıların nitelik ve sayısını belirleyen Konsey’dir. Konsey’in karar alma yetkisini de elinde bulundurarak, sürekli görev yapmasını sağlamak için (çünkü dışişleri bakanları her zaman toplantı halinde bulunamazlar) üye devletlerin büyükelçi düzeyindeki Daimi Temsilcileri, bakanlar düzeyindeki bileşimler arasında toplanırlar. Konsey, yılda genellikle iki kez dışişleri bakanları, haftada bir ya da birkaç kez de daimi temsilciler düzeyinde toplanır. Konsey, genel bir kural olarak, savunma sorunlarını ele almaz. Savunma sorunları, Konsey kadar sık ve aynı düzeyde toplanan Savunma Planlama Komitesi tarafından incelenir.</p>

  <p>Hangi düzeyde toplanırsa toplansın, Konsey’e ve Savunma Planlama Komitesi’ne NATO Genel Sekreteri başkanlık eder. Genel Sekreter, Kuzey Atlantik Konseyi’nin, Savunma Planlama Komitesi’nin ve Konsey’in kurduğu komitelerin başkanıdır ve uluslararası sekreterliğin yönetiminden sorumludur. Konseyin kurduğu komiteler arasında en önemli olanları, Siyasal Sorunlar, Ekonomik Sorunlar, Nükleer Savunma Sorunları, Bütçe, Savunma, Silahlanma Direktörleri, Altyapı, Ulaşım ve İletişim komiteleridir.</p>

  <p>NATO’nun en yüksek askeri organıysa, üye ülkelerin genelkurmay başkanlarından oluşan Askeri Komite’dir. Askeri Komite, barış döneminde NATO bölgesinin ortak savunmasıyla ilgili tedbirleri Konsey’e tavsiye etmekle yükümlüdür. Başlıca NATO komutanlıkları Komite’ye karşı sorumludurlar. Komite’nin sürekli bir biçimde toplanabilmesi için, her ülke, genelkurmay başkanını temsilen, bir Daimi Askeri Temsilcisini Askeri Komite’ye atamaktadır. Üye devletlerin Avrupa ve Kuzey Amerika kıtasındaki topraklarını kapsayan NATO bölgesi, üç uluslararası komutanlığa bölünmüştür: Atlas Okyanusu Komutanlığı, Avrupa Komutanlığı ve (Manş) Kanal Komutanlığı. Bir de Kuzey Amerika kıtası için Bölgesel Planlama Grubu bulunmaktadır. Bu komutanlıklara atanan, NATO komutanları, bölgesel savunma planlarının hazırlanmasından ve üye devletlerin kendilerine tahsis ettiği ulusal kuvvetlerin nasıl kullanılacağından sorumludurlar.</p>

  <h4 id="sigil_toc_id_196"><a id="ncx1067"></a>3. Yakın Sonuçları</h4>

  <p class="nonindent">NATO’nun önemli özelliklerinden biri, ABD’nin barış zamanında Avrupa ülkeleriyle yaptığı ilk askeri ittifak olmasıdır. Ayrıca İkinci Dünya Savaşı sonrasının kargaşa ortamında, Batı Avrupa ülkeleri ile ABD arasındaki ilişkilere belirli bir düzen ve kurallar bütünü getirmiş, ama öte yandan iki blok arasındaki soğuk savaşın da doruk noktasını oluşturmuştur. Sovyetler Birliği, 1955 yılında NATO’nun Doğu Bloku’ndaki karşılığı olan Varşova Paktı’nı kurunca iki blok kesin çizgileriyle ortaya çıkacaktır. Ne var ki, Avrupa’nın soğuk savaş döneminden sonra gireceği “Yumuşama” (<em>detente</em>) havası da bu iki karşıt blok arasındaki güç eşitliğine dayanacaktır ve bu güç eşitliğini sağlayan başlıca unsur NATO ile Varşova ittifak düzenlemeleri olmuştur.</p>

  <p>Doğu Bloku ülkeleri kendi aralarında ve Sovyetler Birliği’yle ikili ittifak antlaşmaları yaparlarken, bunları tümüyle savunmaya yönelik olarak düşünmüşlerdi ve nesnel olarak dışardan bakıldığında öyle görünüyorlardı. Ama 1947 yılında bu savunma ittifakları tamamlandığında, başta ABD olmak üzere Batılılar, bu düzenlemeleri kendilerine yönelik saldırı ittifakları olarak yorumladılar ve NATO’nun kurulmasının önemli bir nedeni de buydu. Böyle bir bakış açısından değerlendirildiğinde, 1957-1961 yılları arasında NATO Genel Sekreterliği yapmış olan Belçika’nın eski baş bakanlarından Paul Henry Spaak, NATO’yu bir savunma düzenlemesi olarak nitelendirirken, haklı ve içten olabilir. Ama tıpkı 1947 ittifaklarında olduğu gibi, tarih boyunca yapılan her savunma ittifakı, ister iki ister çok taraflı olsun, ittifak yapılmasına neden olan devlet ya da devletler grubu açısından saldırgan nitelikte görünür; yine tarih boyunca ittifakın yazıldığı metinde resmen “saldırgan” bir ittifak kurulmamış olsa bile.</p>

  <p>Sovyetler Birliği NATO’nun kuruluşuna büyük bir tepki gösterdi. İttifakı Avrupa’da “saldırgan Angloamerikan blokunun bir silahı ve bu blokun yeryüzü egemenliğinin ilk adımı” olarak nitelendirdi. Kuruluşlarından sonra NATO ile Varşova Paktı arasındaki güç ilişkisi, silah teknolojisinde ortaya çıkan gelişmelerin yol açtığı strateji düzenlemeleri ve sonunda beliren “yılgı” ya da “dehşet” dengesi, 1950 sonrası dünya tarihinin temel belirleyicilerinden biri olacaktır.</p>

  <p>1949 yılı sona ererken, Avrupa’da siyasal bir istikrar yavaş yavaş kendini göstermeye başlamıştı. Almanya ikiye bölünmüş olmasına rağmen, Berlin ablukası kalkmıştı ve Federal Almanya ekonomik bakımdan hızlı bir ekonomik kalkınma içine girmişti. Çekoslovakya’nın Sovyet blokuna girmesine rağmen, Yugoslavya bu bloktan çıkmıştı ve hatta Yunanistan ile Türkiye gibi Batı’ya eğilimli devletlerle bölgesel işbirliği olanakları araştırıyordu. Yunan iç savaşı sona ermek üzereydi. Batı Avrupa ülkelerinin refah düzeyinin yükselmesi, Marshall Planı’nın başarısını vurguluyordu. ABD’nin de içinde bulunduğu bir savunma ittifakı, NATO kurulmuştu ve askeri bakımdan hızla örgütleniyor ve güçleniyordu. Ama İkinci Dünya Savaşı’ndan sonra ilk kez Avrupa rahatlarken, bu defa soğuk savaş başka bir bölgeye, Uzakdoğu’ya sıçradı ve Avrupa’ya da sıçrayan olumsuz sonuçlarıyla, burada açık çatışmaya dönüştü.</p>

  <h3 id="sigil_toc_id_197"><a id="ncx1073"></a>Doğu’nun Askeri Örgütlenmesi: Varşova Paktı</h3>

  <p class="nonindent">NATO’nun kurulmasından altı yıl sonra, 14 Mayıs 1955’te, Sovyetler Birliği Varşova Paktı’nı oluşturdu. Bu devletin yanında, Çekoslovakya, Bulgaristan, Macaristan, Polonya, Romanya, Doğu Almanya ve Arnavutluk (1968 yılında üyelikten çekildi) bu ortak savunma örgütünün üyesi oldular. Varşova Paktı, her ne kadar, Sovyet yöneticilerinin anlatımıyla, “bir NATO saldırısına karşı Doğu Avrupa ülkelerini savunmak” amacıyla kurulmuşsa da, asıl işlevi başkaydı. Ülke yönetimini Stalin’in ölümünden sonra ele geçiren SBKP Genel Sekreteri Nikita Kruşçev, özellikle Tito’nun Yugoslavya’daki ulusçu, bağımsız ve “asi” tutumunun Doğu Avrupa’da genişlemesini engellemek amacıyla, Sovyetler Birliği’nin bölgedeki etki ve denetimini artırmak ve yeni Tito’ların çıkmasını önlemek istiyordu. Varşova Paktı, büyük ölçüde bu yüzden kuruldu. Zaten, ilerde ele alınacak olan Macar ve Çek ayaklanmalarının bastırılmasında açıkça ortaya çıkacağı gibi, genellikle bu işe yaramıştır.</p>

  <p>Varşova Paktı’nın kuruluş antlaşması, üye ülkeler arasında birleşik bir askeri komutanlık kurulmasını ve Doğu Avrupa ülkelerinin topraklarında Sovyet ordu birliklerinin yerleşmesini öngörüyordu. Leonid Brejnev döneminde Doğu Avrupa ülkelerine müdahale “hukuki” bir kılıf içine sokularak, Brejnev Doktrini adı verilen ve “dost ülkelerdeki yıkıcı faaliyetlere ortak müdahale” ve “sınırlı egemenlik” anlayışları Varşova Paktı’nın varlık gerekçelerinden biri haline geldi. Doğu Avrupa ülkelerinde Varşova Paktı’nın bu niteliklerine karşı ortaya çıkan tepki yalnız Macar ve Çek ayaklanmalarının temel nedenlerinden biri olmayacak, aynı zamanda bölgede Sovyet etkisinin 1989’da yıkılmasını da hazırlayacaktır.</p>

  <p>1985’te antlaşmanın süresinin 20 yıl daha uzatılmış olmasına rağmen, aynı yıl SBKP Genel Sekreteri olan Mihail Gorbaçev, iktidarının hemen başında Brejnev Doktrini’nin geçersizliğini ilan ederek hiç umulmadık gelişmelerin de kapısını araladı. 1989 yılında Doğu Avrupa ülkelerinde komünizmin çökmesi ve çok partili parlamenter rejime geçilmesi, Avrupa’nın iki bloklu yapısını hiç olmazsa siyasal bakımdan ortadan kaldırdı. 1989 Ekim’inde de üyeler birbirlerinin içişlerine karışmama kararını alarak Brejnev Doktrini’ni resmen bitirdiler. Varşova Paktı 1 Nisan 1991’de dağıtıldı ve böylece savaş sonrası Avrupası’nın iki kutuplu yapısı askeri bakımdan da tarihe karıştı.</p>

  <h2 class="h24" id="sigil_toc_id_198">IV. SOĞUK SAVAŞIN UZAKDOĞU’DA ÇATIŞMAYA DÖNÜŞMESİ</h2>

  <h3 id="sigil_toc_id_199"><a id="ncx1081"></a>Çin’deki Gelişmeler ve Kore Savaşı</h3>

  <h4 id="sigil_toc_id_200"><a id="ncx1082"></a>1. Çin’de Komünist Yönetimin Kurulması</h4>

  <p class="nonindent">Mançu hanedanlığının 1912 Ocak’ında yıkılıp yerine Sun Yat-Sen’in geçici başkanlığında cumhuriyetin kurulmasından önce, Çin son kırk yıl içinde merkezi bir hükümete sahip olamamış bir devletti. Asıl yönetim, bölge valileriyle her biri kendi ordusuna sahip olan askeri önderlerin elindeydi ve bunların kötü yönetimi Çin’i anarşik bir siyasal ve ekonomik ortam içine itmişti. Büyük kıyı kentleriyse geniş ayrıcalıklara sahip yabancı devletlerin elindeydi. 1923 sonrasında Sun Yat-Sen’in milliyetçi Halk Partisi (Kuomintang) Sovyetlerle yakın ilişki kurarak, bu devletten kredi, askeri malzeme ile çok sayıda siyasal ve askeri danışman aldı. Bu arada 1921 yılında kurulmuş bulunan Çin Komünist Partisi (ÇKP), Sovyetler Birliği ile işbirliği yapan merkezi hükümete karşı çıkmamaktaydı. Bu durum Sun Yat-Sen’in 1925’te ölümü ve yerine geçen Çan Kayşek’in ordu komutanlığını da üzerine almasıyla değişti. 1927 yılında Çin’in yeni önderi geniş bir harekâta girişerek ÇKP’yi tam anlamıyla ezdi. ÇKP önderlerinden Mao Zedung ile Chu Teh, Kiangsi eyaletine sığınarak mücadelelerini burada sürdürmeye başladılar. Kiangsi’de Mao kırsal kesimde faaliyette bulunan devrimci köylü çeteciler ordusuyla iktidarı ele geçirme planlan yapmaya başladı.</p>

  <p>1931 sonbaharında Japonya’nın Mançurya’yı işgale başlaması üzerine, ÇKP Kuomintang’a, aralarındaki düşmanlığı sona erdirip Japon işgaline karşı yurtsever bir cephe içinde işbirliği yapma önerisinde bulunmuştur. Çan Kay-Şek, Japonya 1937 Temmuzunda Çin’i işgal etmeye başlayınca olumlu cevap verdi ve taraflar arasında bir anlaşma sağlandı. Japonlara karşı yürütülen ortak savaşta komünistler hem askeri bakımdan kuvvetlendiler hem de taraftarlarını artırdılar. ABD Aralık 1941’de Japonya’ya karşı savaşa girince, Çin’deki iki karşıt güç, Japonya’ya karşı savaşmaktan çok, denetimleri altında bulunan toprakları genişletme ve güçlerini artırma yönünde çaba göstermeye başladılar. Taraflar gelecek bir iç savaşa hazırlanıyorlardı. Daha Japonya teslim olmadan başlayan çatışmalar, teslimden sonra büyük bir iç savaşa dönüştü.</p>

  <p>1945 Nisanına gelindiğinde, Çin komünistleri bir milyona yakın askere sahip olmuşlardı ve savaş sonrasında Kuomintang ile iktidar mücadelesine umutla bakıyorlardı. Çünkü Çin milliyetçileri Amerika’dan yardım almakla birlikte savaşma azimleri pek yüksek değildi. 1946 ortasında Mao Mançurya’da saldırıya geçti ve milliyetçileri dağıttı. 1947 yılının sonuna gelindiğinde, tüm Çin’de Kuomin tang’ın askeri üstünlüğü 4/1’den 2/1’e düşmüştü ve iç savaşın sonuna gelindiğinde, Halk Kurtuluş Ordusu’nun iki milyon askeri eski Kuomintang savaşçısıydı. 1948’de Mançurya’nın tümünü eline geçiren komünistler, bu tarihten sonra güneye yöneldiler ve 1949 yılında eski rejimin son kalıntıları Formoza (Tayvan) adasına sığındı. 1 Ekim 1949’da Kıta Çini’nde Çin Halk Cumhuriyeti ilan edilirken, Çan Kay-Şek Formoza’da Çin Cumhuriyeti’ni kurdu ve Kıta Çini’nde iktidarı ele geçirmek için mücadeleye başladı.</p>

  <p>Komünistler iktidarı ellerine geçirdikten sonra Çin toplumunu değiştirme çabasına giriştiler. Mao Ruslara güvenmemesine ve Moskova ile Pekin arasındaki tam içten olmayan ilişkilere rağmen dış politikasında Sovyet yanlısı bir tutum aldı. Amerikan dış politikasını yönetenlerse, yeni hükümetin bir Sovyet uydusu olduğu düşüncesiyle, Çin Halk Cumhuriyeti’ne karşı sert bir davranış içindeydiler.</p>

  <h4 id="sigil_toc_id_201"><a id="ncx1088"></a>2. Kore Savaşı</h4>

  <h5 id="sigil_toc_id_202"><a id="ncx1089"></a>a) Kuzey Kore’nin Saldırısı</h5>

  <p class="nonindent">Kore, 1950 Haziranına gelindiğinde, kolera salgınlarına uğrayan, okuma yazma oranı düşük ve otoriter hükümetlere sahip bir ülkeydi. Son yüzyıl boyunca, Uzakdoğu güç oyunlarında satranç tahtasındaki bir piyon gibi oynanmıştı. Rusya ile yaptığı savaşı kazanan Japonya 1905 yılında Kore üzerinde koruyuculuk kurmuş ve 1910’da yarımadayı ülkesine katmıştı. Kore 1945’te Japonya’nın tesliminden sonra, Sovyetlerle ABD arasında yeniden başlayan güç çatışmasının deneme tahtası oldu. Bu iki devlet, Japonya’dan aldıkları topraklar üzerinde yerli ama kendilerine bağımlı hükümetler kurduktan sonra, 1948 ve 1949’da işgal ordularını çektiler ve 38. enlem arada sınır oldu. Böylece Kore, yirminci yüzyılın başında olduğu gibi, Rusya ile onun batısındaki ülkeler arasındaki mücadelenin bedeli oldu ve tıpkı 1904’teki gibi, Çin de (ama farklı bir Çin) bu çatışmanın dışında duruyordu. Güney Kore Çin’e herhangi bir tehdit oluşturamadığı için, Mao’nun Kore sorunlarına kafa yormasına gerek yoktu. Güney Kore, Başkanı Syngman Rhee’nin otoriter hükümetinden çok çekmiş ve hatta ABD 1950 yılının başında Rhee’nin anayasal haklara saygı göstermemesini açıkça protesto etmişti. 1950 Mayısında yapılan seçimlerde Rhee’nin partisi 48, öteki partiler 120 sandalye kazanmışlardı.</p>

  <p>7 Haziran 1950’de Kim İl Sung’un Kuzey Kore hükümeti, genel seçimler yoluyla ülkenin barışçı bir biçimde birleşmesi kampanyasını açarak Rhee’nin içerdeki sorunlarından yararlanmak istedi. Kuzey Kore’nin bu girişimleri Stalin’in genel stratejisine de uygun düşmekteydi. Bir kere Truman Mayıs ayının ortasında Japonya’yla barış antlaşması görüşmelerinin öncelik kazandığını açıklamıştı ve böyle bir antlaşma, ABD’ye Japon topraklarında uzun süreli askeri üsler kurma hakkını tanıyacak gibi görünüyordu. İşte Stalin bu tehdidi karşılamayı düşünüyordu.</p>

  <p>İkinci olarak, Mao’nun Çin’deki başarısı, özellikle Hindiçini, Filipinler ve Endonezya olmak üzere tüm Asya’da devrimci hareketleri teşvik etmişti. Bu durum, ilk bakışta, Sovyet stratejisine de uygun görünüyordu ve üstelik Çin 1950 Şubatında Sovyetler Birliği’yle bir de ittifak antlaşması imzalamıştı. Ama durum yüzeyde göründüğü gibi değildi. Çünkü Mao’nun başarısının sonucu olarak, bu devrimci hareketlerden bazılarının Mao’nun koyduğu modele uygun biçimde başarı kazanması, Stalin’in iki karşıt blok varsayımını zayıflatabilir ve dünya komünist hareketi içinde Stalin’in önderliğini tartışılır duruma getirebilirdi. Şimdi Sovyet denetimindeki Kuzey Kore’nin kısa ve başarılı bir savaşı, Japonya’yı korkutup ABD’ye üs vermekten caydırabilir ve Mao’nun genişleme eğilimini ve ününü sınırlandırabilirdi.</p>

  <p>Üçüncü olarak, bu, Stalin’in Batı’ya karşı anlamlı bir hareketi de olabilirdi. 1949 yılında NATO’nun kurulmasıyla, Avrupa’daki Sovyet ilerlemesi kararlı bir direnmeyle karşılaşmaya başlamıştı ve 1948’de Çekoslovakya’nın blok içine alınması, Stalin’in Avrupa’daki son zaferi olabilirdi. Dolayısıyla Stalin için Asya’ya dönmenin zamanı gelmiş bulunuyordu. Üstelik Amerikan Dışişleri Bakanı Dean Acheson, Ocak 1950’de verdiği bir demeçte, ABD’nin savunma çemberindeki devletleri tek tek sayarken, Kore’den söz etmemişti. Stalin’in Kuzey Kore’yi güneye saldırtmasında bunun da payı olduğu söylenebilir. İşte bütün bu düşüncelerin sonucu olarak, Kuzey Kore birlikleri 25 Haziran 1950’de 38. enlemden güneye doğru saldırıya geçtiler ve Güney Kore topraklarına girdiler.</p>

  <p>Başkan Truman’a göre bu saldırı Sovyetler Birliği tarafından yönetilmekteydi ve belki de geniş ölçekli bir Sovyet-Çin ortak saldırısının ilk adımıydı. Ancak Truman’ın bu saldırıya karşı ilk tepkisi ölçülüydü. Japonya’da bulunan General Mac Arthur’a Güney Kore’ye malzeme yardımı yapması yönergesini gönderdi. Hemen toplantıya çağrılan BM Güvenlik Konseyi, bir Amerikan karar tasarısını dokuz olumlu oy ve Yugoslavya’nın çekimser oyuyla kabul etti. O sırada Kıta Çini’nin BM’de temsil edilmemesini protesto etmekte olan Sovyet temsilcisi Güvenlik Konseyi’nin toplantılarına katılmadığından, veto mekanizması işlemedi. Güvenlik Konseyi’nin kararında, Kuzey Kore’nin saldırgan olduğu belirtilmekte, çatışmaların hemen durdurulması ve tarafların 38. enlemin iki yanına çekilmeleri istenmekteydi. İki gün sonra askeri durum kötüye gitmeye başlayınca, Başkan Truman Amerikan hava ve deniz birliklerini harekete geçirdi. Aynı gün, yani 27 Haziran’da, BM Güvenlik Konseyi, barışı korumak için BM üyelerini Güney Kore’ye yardım etmeye çağıran bir karar tasarısını kabul etti (7’ye karşı 1 oyla; Yugoslavya karşı, Mısır ve Hindistan çekimser).</p>

  <p>Savaşın ilk haftasında, Başkan Truman saldırıyla Sovyetler Birliği arasında açıkça bağlantı kurmaktan kaçındı. Böylece Stalin, prestijine herhangi bir zarar gelmeden, saldırıyı durdurmayı düşünebilirdi. Buna karşılık Sovyetler Birliği Güney Kore birliklerinin Kuzey Kore’ye saldırdığı gibi, gerçekten inandırıcı olmayan suçlamalarda bulununca, Truman yönetimi de saldırıdaki Sovyet payı üzerinde açıkça durmaya başladı.</p>

  <h5 id="sigil_toc_id_203"><a id="ncx1097"></a>b) ABD’nin Tepkisi</h5>

  <p class="nonindent">1950 Haziranının sonlarına doğru, Truman yönetiminin kararlarını haklı çıkarmak ve açıklamak üzere “kolektif güvenlik” ve “BM harekâtı” deyimleri sık sık kullanılmaya başlamıştır. Bu iki deyim de yanıltıcıdır. Bir kere, ABD’nin 1950 yılında Pasifik’te hiçbir kolektif güvenlik paktı yoktu. 1945-1950 yılları arasında ABD’nin, Japonya’nın denetiminde İngiltere ile Avustralya’yı sürekli dışarda tutması, “kolektif güvenlik” kavramını “tek yanlılık” biçimine dönüştürmüştü. Dışişleri Bakanı Dean Acheson’un kullandığı biçimiyle “kolektif güvenlik” şuydu: ABD “kolektif güvenlik” kavramının genişliğini saptayacak ve “güvenliği” de tek yanlı olarak sağlayacaktı. Ayrıca Başkan Truman 27 Haziran’da Amerikan birliklerini Kore’ye sokarken, Avrupalı müttefiklerine de danışmamıştı. Bu ABD’nin son derece önemli uluslararası sorunlarında Batılı müttefiklerine danışmadan tek yanlı olarak ilk harekete geçişi olmadığı gibi, son da olmayacaktır. “BM Harekâtı” deyimine gelince, ABD gerek tek başına, gerekse bazı Batılı ülkelerle Truman Doktrini’ni, Rio Paktı’nı, Marshall Planı’nı ilan eder ve NATO’yu kurarken, BM içinde ortak bir hareketi hiç düşünmemişti. ABD’nin Kore’deki davranışı da bu önceki davranış kalıplarına uymaktaydı. ABD, BM’nin 27 Haziran tarihli kararını, komutlarını BM’den değil, Washington’dan alan bir komutanlık kurulması için kullanmıştır. General Mac Arthur “BM ile doğrudan hiçbir bağım olmadı” demektedir. ABD bu BM birliğinin kara kuvvetlerinin % 50’sini (geriye kalanın çoğunu Güney Kore vermişti), deniz kuvvetlerinin % 86’sını ve hava kuvvetlerinin de % 93’ünü sağlamıştır.</p>

  <p>BM’deki Amerikan tutumunun en belirgin örneği, Amerikan delegesi J. F. Dulles’ın 3 Kasım 1950 tarihinde BM Genel Kurulu’ndan geçirdiği “Barış İçin Birleşme Kararı”nda görülmektedir. Bu karar, BM Genel Kurulu’na, eğer BM Güvenlik Konseyi veto yüzünden işlemez duruma gelirse, üyelerine, silahlı kuvvetlerin kullanılması da dâhil olmak üzere, ortak güvenlik önlemlerini alma tavsiyesinde bulunma yetkisini vermekteydi. Bu karar BM’yi önemli bir değişikliğe uğratmıştır. Artık BM onlarsız dünya barışının sağlanamayacağı büyük devletler arasındaki anlaşmaya dayanmamaktaydı. ABD, bu davranışıyla, Sovyetler’in ve dolayısıyla kendisinin veto yetkisini zayıflatmıştır.</p>

  <p>Amerikan genelkurmayı daha 1950 Nisanında Almanya’nın silahlandırılmasını kabul etmişti. Kore Savaşı çıktıktan sonra, Dışişleri Bakanlığı yetkilileri konuyu bir kez daha incelediler. Uzun ve sert geçen tartışmalardan sonra, Savunma ve Dışişleri Bakanlıkları Eylül’de bir bütün üzerinde anlaştılar. Almanya silahlanacak ve Avrupa devletlerinin bu silahlanmadan doğacak korkuları üç yolla giderilecekti: (i) Avrupa’nın mali sorunlarının çözümlenmesi için ABD’nin daha çok yardım yapması; (ii) gelecek bir Sovyet ya da Alman saldırısına karşı Amerika’nın hemen yardıma geleceği konusunda Avrupa devletlerine güvence vermek için, Avrupa’ya 4-6 Amerikan tümeninin gönderilmesi ve (iii) NATO’da bir Amerikan generalinin başkanlığında birleşik bir askeri komutanlık kurulması. 1950 yılının Aralık ayında NATO Dışişleri Bakanları, NATO Konsey toplantısında uzlaşma sağlamak için bir araya geldiler. Almanya’nın NATO’ya katılması konusunda ilke anlaşmasına vardılarsa da ayrıntılarda anlaşamadılar. Bu arada Kore’de Çin Halk Cumhuriyeti’nin de savaşa katılması, Amerikan yöneticileri açısından burayı hem bir karabasana çevirdi hem de Avrupa’yla ilgili tasarılarına yeni bir hız kazandırdı. 4 Nisan 1951’de, Amerikan Senatosu bir karar tasarısını kabul etti. Buna göre NATO’da bir ortak komutanlık kurulacak, Avrupa’nın savunulması için Almanya, İtalya ve İspanya kuvvetleri kullanılacak ve dört Amerikan tümeni Avrupa’ya gönderilecekti. Böylece Amerikan yönetimi, Kore Savaşı’nı, Avrupa ve genel Doğu-Batı sorunlarının bundan böyle konuşulacağı çerçeveyi çizme yolunda başarıyla kullanmasını bilmiştir.</p>

  <h5 id="sigil_toc_id_204"><a id="ncx1102"></a>c) Çin Halk Cumhuriyeti’nin Savaşa Katılması</h5>

  <p class="nonindent">Temmuz ve Ağustos ayları boyunca Çin’deki yeni hükümet, Kore’deki silahlı çatışmaya çok az tepki gösterdi. Açlıktan, yüz yıllık savaşlardan kurtulmaya çalışan ve en önemli dış politika amacı Formoza’nın kurtarılması olan Çin, BM kuvvetleri için ani bir tehdit oluşturmuyordu. BM’deki Amerikan delegesi “Kore’nin tüm bölgeleri için açık kapı politikası” önerip, Donanma Bakanı “barış için işbirliğini zorlayacak bir savaştan” söz edince, Çin Dışişleri Bakanı Chou Enlai Ağustos sonunda ilk tepkiyi gösterdi. “Kore Çin’in komşusudur” diyerek, komşusunun sorunlarının “barışçı bir biçimde” çözülmesi gerektiğini açıkladı. 2 Ekim 1950’de, yani Kuzey Kore birliklerinin 38. enlemin kuzeyine çekilmeye zorlanmasından sonra, BM kuvvetleri Kuzey Kore topraklarına girdikleri takdirde Çin’in de savaşa gireceğini bildirdi. 7 Ekim’de ilk Amerikan birlikleri bu çizgiyi geçince, Yalu akarsuyunun karşısında, Mançurya sınırındaki Çin askeri yığınağı 180.000’den 320.000’e yükseldi ve 16 Ekim’de birkaç Çin “gönüllüsü” Yalu’yu geçti. 24 Kasım’daysa, General Mac Arthur, savaşı bitirecek bir saldırıya girişeceklerini açıkladı. İki gün sonra Çin birlikleri akarsuyu kitlesel bir biçimde geçip çok sayıda Amerikan birliğini savaş dışı bıraktı.</p>

  <p>Çin’in bu saldırısının nedeni şu olabilir: Çin BM’deki Amerikan delegesinin “açık kapı” çağrısını, Çin’in hemen yanı başında Amerikan birliklerinin konuşlandırılacağı biçiminde yorumladı ve gerçekten ABD oradan Çin’in iç ve dış politikasına baskı uygulayabilirdi. Yüzyıllık bir sömürü temeline oturan Çin’in Batı’dan nefret duygusu ve Mao’nun Çin’e Asya’daki eski üstünlüğünü sağlama kararlılığı, böyle bir Amerikan varlığını kabule olanak tanımamıştı.</p>

  <p>Çin’in savaşa katılması üzerine, Amerikan Haberalma Örgütü 13 Aralık 1950’de bir rapor hazırladı. Bu rapora göre Sovyetler’in Kore Savaşı’nı şu amaçlarla kullanmakta olduğu açıkça ortaya çıkmıştı: (i) Amerikan gücünü Kore ile Formoza’dan atmak; (ii) Çin’i Uzakdoğu’da başat güç durumuna getirip onu BM’ye sokmak; (iii) Japonya’daki Amerikan gücünü ve üstünlüğünü ortadan kaldırmak ve (iv) Almanya’nın silahlanmasını önlemek. Bu rapor üzerine, Başkan Ocak 1951’de savaşı yürütebilmek için olağanüstü yetki istedi. Kongre’ye 50 milyar dolarlık savunma bütçesi sundu, hava kuvvetlerini iki katına çıkardı. Fas, Libya ve Suudi Arabistan’dan yeni üsler elde etti ve ordu mevcudunu % 50 artırarak 3.5 milyona yükseltti. Böylece Uzakdoğu’da da soğuk savaş doruk noktasına varmaya başlamıştı.</p>

  <h5 id="sigil_toc_id_205"><a id="ncx1106"></a>ç) Savaşın Sonu</h5>

  <p class="nonindent">Çin’in de katılmasıyla, savaş bir BM-Çin savaşı durumuna geldi. Mac Arthur Çin saldırısına karşı hazırlıklı olmadığı için, Çin ordusu BM birliklerini püskürterek Güney Kore’yi işgal etmeye başladı. Ancak bir karşı saldırı sonucunda Çin birlikleri 38. enlemin kuzeyine çekilmeye zorlandılar ve çizgi boyunca askeri bir durgunluk ortaya çıktı. Askeri kuvvetler arasındaki sınır, 38. enlemin biraz kuzey ve güneyine kaymak suretiyle saptandı ve 1951 Nisanında bırakışma görüşmeleri başladı. Panmunjom’daki bırakışma görüşmeleri çok uzun sürdü ve bırakışma ancak 1953 Temmuzunda imzalanabildi.</p>

  <p>Kore Savaşı’nın sonucunda, Kuzey Kore, Çin ile Batı arasında tampon devlet haline geldi. Savaşın Çin Halk Cumhuriyeti açısından sonucu, daha bir süre silah ve mali yardım bakımından Sovyetler’e bağlı kalmasıdır. Batılılar, epey kayıp vermelerine rağmen Güney Kore’yi kurtardılar. Ayrıca Sovyetler Birliği’nin, ABD’nin atom üstünlüğüne rağmen, Uzakdoğu’da böyle bir savaşı başlatma cesareti, Avrupa ülkelerini kıtalarında güçlerini artırmaya ve aralarındaki bağları sıkılaştırmaya itti. NATO’nun, içine Türkiye, Yunanistan ve Federal Almanya’yı alacak biçimde genişletilmesi, Kore gibi saldırıya açık durumda bulunan Yugoslavya’ya Batı’nın yardıma başlaması, yine Kore Savaşı’nın sonuçları arasındadır. Kore Savaşı’ndan en zararlı çıkan yine Koreliler oldu; ülkeleri yakılıp yıkıldı ve birkaç milyon Koreli öldü.</p>

  <h3 id="sigil_toc_id_206"><a id="ncx1110"></a>Güney ve Güneydoğu Asya Gelişmeleri</h3>

  <h4 id="sigil_toc_id_207"><a id="ncx1111"></a>1. Tibet Sorunu</h4>

  <p class="nonindent">Çin insanından gerek ırk, gerekse kültür bakımından çok farklı olan Tibet halkı, geleneksel olarak Dalai Lama adı verilen dinsel önder tarafından yönetilmekteydi. Tibet, on sekizinci ve on dokuzuncu yüzyıllarda Çin’in etki alanı içinde kabul edilmişti. Bu etki, 1914 tarihli Simla Sözleşmesi ile Hindistan’daki İngiliz yönetimi tarafından da tanınmıştı. Ancak 1913-1950 yılları arasında, zayıf Çin yönetimi Tibet’teki askeri varlığını sürdürememiş ve bundan yararlanan Dalai Lama, uzun süre ülkesinin tam bağımsızlığının uluslararası alanda tanınması için çok çaba göstermişse de başarı kazanamamıştı. Bu süre içinde Tibet özerk bir bölge gibi yönetilmiş, Tibet’in tam bağımsızlık istekleriyle Çin’in hükümranlık hakları sürekli çatışmıştır.</p>

  <p>Çin Halk Cumhuriyeti kurulduktan sonra, Çin hükümeti, dış politikasının en önemli sorunları olarak, Taiwan ile Tibet’in kurtarılmasını göstermişti. Çin’in bir askeri harekâta girişmesinden endişelenen Dalai Lama hükümeti, 1950 Nisanında Çin’le ilişkilerinin düzenlenmesi için girişimlerde bulunmaya başladı. Bu girişimlere cevap olarak Pekin hükümeti, Tibet’in Çin’in bir parçası olduğunu, coğrafi konumu yüzünden Çin ordusunu engelleyemeyeceğini ve İngiliz ya da Amerikan yardımına güvenmemeleri gerektiğini açıkladı. 24 Ekim 1950 tarihindeyse Tibet’i “İngiliz ve Amerikan emperyalist baskısından kurtarmak”, bu ülkeyi “anayurdun büyük ailesi” içine almak ve Çin’in “ulusal savunma çizgisini güçlendirmek” gerekçesiyle, doğudan işgal etmeye başladı. İşgal hareketine en büyük tepki, doğal olarak Tibet hükümetinden ve işgal gerçekleştiği takdirde Çin’le sınır komşusu olacak Hindistan’dan geldi. Hindistan hükümeti 26 Ekim’de Pekin’e bir protesto notası verirken, Tibet hükümeti BM’ye başvurdu. Çin ise bunun tümüyle Çin’in içişlerini ilgilendirdiği iddiasıyla işgali sürdürdü. Ülkede doğru dürüst yol olmadığı için Çin askerleri ve savaş malzemeleri havadan paraşütle yere indirildi ve düzenli ordusu olmayan Tibet’in işgali 1950 yılının sonunda gerçekleşti.</p>

  <p>Çin hükümeti önce Tibet’in yönetiminde hoşgörülü davranıp burada kurduğu garnizonların bir bölümünü kapatmak, komünist yönetim biçimini uygulamamak ve Dalai Lama’yı “Tibet özerk Bölgesi”nin başkanı olarak tanımak gibi ödünler verince, Dalai Lama Çin yönetimiyle işbirliği yaptı. Ama bu işbirliği sürerken, Tibet’in doğusunda yerleşmiş bulunan Kham kabileleri Çin yönetimine karşı mücadeleyi yürütmekteydiler. Bu isyanın bastırılmasında Dalai Lama Çin birliklerine yardım etmeyince, Çin baskı politikasına başladı. Bu baskıysa isyanın tüm Doğu Tibet’e ve oradan da başkent Lhassa’ya sıçramasına yol açtı. Başkaldırı, 1959 Martında Çin garnizonuna saldırı olayında doruk noktasına ulaşınca Çin harekete geçti ve kanlı çarpışmalar sonucu tüm Tibet’e egemen oldu. Dalai Lama ise ülkeden kaçarak Hindistan’a sığındı.</p>

  <p>Tibet’teki bu gelişmeler, ilerde ortaya çıkacak olan Çin-Hint çatışmasının da temelini oluşturmuştur. Tibet, özerk bir bölge durumundayken, Çin ile Hindistan arasında “tampon bölge” oluşturuyordu. Tibet’in 1959’da tümüyle Çin askeri işgali altına girmesiyle, iki ülke doğrudan doğruya sınır komşusu oldular. 1962 yılında, ÇHC Çin-Hint sınırının yeniden düzenlenmesini isteyince, Çin-Hint çatışması başlayacaktır.</p>

  <h4 id="sigil_toc_id_208"><a id="ncx1117"></a>2. Hindiçini Gelişmeleri ve Vietnam Savaşı’nın Başlaması</h4>

  <h5 id="sigil_toc_id_209"><a id="ncx1118"></a>a) Viet Minh’in Kuruluşu</h5>

  <p class="nonindent">İkinci Dünya Savaşı bittiğinde Hindiçini bir Fransız sömürgesiydi. 3. Napolyon döneminde Fransızlar Annam, Kamboç, Koşen ve öteki bazı bölgeleri ellerine geçirmişler, bu arada Hindistan ve Birmanya yoluyla Hindiçini’ye giren İngilizlerle Mekong’da çatışmışlar ve sonunda bu akarsuyu aralarında sınır yapmışlardı. İkinci Dünya Savaşı’nda Hindiçini Japonya’nın eline geçti. Bu devlet, 1945 yılında yenileceğini anlayınca, buradaki milliyetçi duyguları körükledi ve bölge halkını silahlandırdı. Hindiçini’de üç bağımsız devletin (Vietnam, Laos ve Kamboç) kurulduğunu ilan ederek Vietnam’ı İmparator Bao Dai’nin yönetimine bıraktı. 1945’te Fransız Hindiçinisi’ne gelen ilk birlikler İngiltere’nindi. Bunlar Saigon’a geldiklerinde durumu karışık buldular, çünkü milliyetçi gruplar savaş sonu düzensizliğinden yararlanarak denetimlerini kurmak için çaba gösterirlerken, Hür Fransa’ya bağlı birlikler de Fransızların hayatlarını korumak gerekçesiyle mücadeleye başlamışlardı. İngilizler bir ara, kendilerine teslim olmuş bulunan Japon savaş tutsaklarını bile kullanmak istediler.</p>

  <p>1946 yılının sonuna gelindiğinde, Fransızlar duruma bir dereceye kadar egemen olmuşlarsa da, milliyetçi hareketin gücünü gördüklerinden, Fransız Uluslar Topluluğu’nun çerçevesi içinde ve bir Hindiçini Federasyonu’nun parçası olarak bağımsız bir Vietnam’ın kurulmasını da kabul etmişlerdi. Bu arada, milliyetçi örgütler içinde en güçlüsü olan Viet Minh’in önderi, Fransız sömürgeciliğine karşı olan ABD’nin de desteğiyle durumunu sağlamlaştıran, komünist Ho Şi Minh’di. 1941 yılında Çin’de kurulan Viet Minh, 1944 yılında Vietnam’ın kuzeyinde çeşitli üsler kurarak etkin bir mücadeleye girişmiş ve etki alanını genişletmeye başlamıştı. Ayrıca Ho Şi Minh, Bao Dai’nin yönetimine karşı olan öteki milliyetçi direniş merkezleriyle birleşerek, Hanoi’de geçici bir hükümet kurmuştu. 1946 sonunda, Fransızların Vietnam’dan çıkma niyeti olmadığını anladığı için, Vietnam Demokratik Cumhuriyeti’ni ilan ederek, kuzey dağlık bölgelerinde gerilla savaşına başladı.</p>

  <p>Böylece, Kuzey Vietnam kurulurken, Fransız hükümeti, bölgede savaş öncesinin sömürge yönetimini yeniden canlandırmak kararındaydı. Bunun sonucu olarak, Fransa ile çete savaşma girişen Viet Minh arasında uzun ve kanlı savaşlar dizisi başladı. 1949 yılında Çin’de komünistlerin iktidarı ele geçirmeleri, Vietnam savaşının da gidişini değiştirdi. Çünkü şimdi Ho Şi Minh sıkıştığı zaman sığınabileceği ve sürekli silah alabileceği bir sınıra kavuşmuş bulunuyordu. Savaş 1954 yılında en yüksek noktasına vardı. Kuzey Vietnam Başkomutanı General Nguyen Giap, 7 Mayıs 1954 tarihinde Fransa’nın Vietnam’daki en önemli garnizonunun bulunduğu Dien Bien Phu’yu eline geçirince, Viet Minh tüm kuzeyi denetimi altına almış oldu. Fransa daha fazla mücadele edemeyeceğini anlamıştı. Bunun üzerine, İngiltere, Fransa, ABD ve Sovyetler Birliği’nin çağrısıyla, Cenevre’de uluslararası bir konferans toplandı ve Hindiçini’de barışın kurulması sorununu görüşmeye başladı. Taraflar 8 Mayıs 1954’te şu konularda anlaşmaya vardılar: Vietnam 17. enlem çizgisinden ikiye bölündü. Kuzeydeki Vietnam Demokratik Cumhuriyeti’ne karşılık, güneyde Ngo Dinh Diem’in başkanlığında ve Batı’ya eğilimli bir hükümet kuruldu. Böylece Almanya ve Kore’den sonra üçüncü kez bir ülke ikiye ayrılmış oldu. Soğuk savaşın önemli güç merkezlerinin çerçevesinde bulunan ülkeler açısından sonucu genellikle budur. Ancak varılan anlaşmaya göre, 1956 yılında serbest seçimler yapılacak ve bu seçimlerle ülke birleştirilecekti. Kuzey Vietnam ÇHC’nin, Güney Vietnam ise, Fransa çekildikten sonra, ABD’nin etkisi altına girdi.</p>

  <h5 id="sigil_toc_id_210"><a id="ncx1123"></a>b) Başkan Truman ve Vietnam</h5>

  <p class="nonindent">Başkan Truman’ın Vietnam gelişmelerini değerlendirme biçimi, 1945-1952 yılları arasında büyük değişiklikler göstermiştir. 1945’te Fransa ile Ho Şi Minh arasında çatışma başladığı zaman Truman’ın sempatisi hiç kuşkusuz ikincisinden yanaydı. Bölgedeki savaş temelde bir sömürge savaşı olduğundan ve Roosevelt’ten beri ABD bu tip savaşlarda sömürge halkına sempati duyduğundan, Truman’ın tutarlı davranması ve Fransa’nın bölgeye yeniden dönmesine karşı çıkması gerekiyordu. Bu değerlendirmenin sonucu olarak Truman, 1947 yılında savaşı sona erdirmesi için Fransa’ya baskı yapmış ve Fransa’nın tüm yardım çağrılarını geri çevirmiştir.</p>

  <p>ABD’nin bu politikası uzun sürmedi. Bunun nedeni, Hindiçini olaylarının niteliğinin değişmesi değil, başka yerlerdeki gelişmelerdir. 1948 yılına gelindiğinde, ABD’nin dünyadaki rolü temelinden değişmişti. Berlin, Yunanistan ve Çekoslovakya olayları, Batı ile Doğu arasındaki bölünmeyi belirgin bir biçimde ortaya çıkarmıştı. “Demirperde” ve “çevreleme” gibi kavramlar, Amerikan dış politikasına egemen olmuş, kendini NATO’nun mimarı olarak gören Truman, totaliter bir blokun genişlemesine karşı duran hür dünyanın önderi rolünü benimsemişti. Avrupa için beliren tehdit gerçekti ve buna karşı alman tedbirler haklı ve doğru olabilirdi. Ama Avrupa’yla ilgili yeni Amerikan tutumu, 1948 yılından sonra tüm dünyaya uygulanmaya başladı ve yeryüzünün hemen hemen her yöresindeki çatışmalar, Avrupa’daki tehdidin bir parçası olarak yorumlandı.</p>

  <p>Kısaca, Başkan Truman, Avrupa’daki “çevreleme politikasını” Hindiçini’yi de içine alacak biçimde genişletti. Böylece Avrupa’daki tehlike Çin’de komünistlerin yönetimi ele almasıyla birleşince, ABD’nin Hindiçini gelişmelerini değerlendirme biçimi de değişti. Bu değerlendirmeyse Ho Şi Minh’in başkaldırısının milliyetçi niteliğinin dikkate alınmasını engellemiştir. Böylece Truman’ın gözünde “emperyalist Fransa” yerini “Batı’nın savunuculuğunu yapan Fransa”ya bırakmış, bir zamanlar “gece kulübü imparatoru” olarak nitelendirilen Bao Dai, “uluslararası komünizmin emirlerini Hindiçini’de uygulayacak” Ho Şi Minh’e tercih edilmiştir.</p>

  <p>Doğal olarak, Hindiçini’deki olayların tanımı değişince, neler yapılması gerektiği konusundaki görüşler de değişti. Kore Savaşı’ndan birkaç gün sonra, Hindiçini’ye ilk uçaklar gönderildi ve Karşılıklı Savunma Yardım Programı’ndan Fransa’ya 120 milyon dolarlık askeri yardım verildi. Bu yardım 1952’de 300 milyona çıktı. Başkanlığının son aylarında Truman, Hindiçini’deki Fransız savaş çabalarına yardım etmeye başlamıştı. 1952 yılında Güneydoğu Asya, artık sömürgecilik karşıtı başkaldırı bölgesi olarak değil, Doğu-Batı güç mücadelesinin bir halkası gibi görülmeye başladı. Hatta daha da ileri gidilerek, Hindiçini savaşı, Kore Savaşı’na bağlandı ve bu savaşla birlikte başladığı kabul edildi. Hür dünya için ABD nasıl Kore’de savaşıyorsa, aynı amaç için Fransa da Hindiçini de savaşmaktaydı. Truman, bölgeye savaşkan Amerikan askeri göndermediyse de, askeri yardıma başlamış ve bu yardım giderek artmıştır. Ancak Başkan’ın unuttuğu nokta, Asya’nın Avrupa olmadığı ve Avrupa’da işleyen bir politikanın Hindiçini’de tam bir felaketle sonuçlanabileceğiydi.</p>

  <h5 id="sigil_toc_id_211"><a id="ncx1129"></a>c) Başkan Eisenhower ve Vietnam</h5>

  <p class="nonindent">1952 yılında başkanlığa gelen Eisenhower ile Dışişleri Bakanı J. F. Dulles kesinlikle inanmışlardı ki Çin, nasıl ABD’ye karşı Kuzey Kore’nin yanında savaşa girmişse, aynı biçimde şimdi de Fransa’ya karşı Kuzey Vietnam’ın yanında savaşa katılacaktır. Fransa’ya Amerikan yardımı 1954 yılında 1 milyar dolara yükseldiği zaman ABD Vietnam Savaşı’nın bedelinin yarısını ödemeye başlamıştı.</p>

  <p>Eisenhower yönetiminin, Çin’in Kuzey Vietnam’ın yanında savaşa katılacağı görüşü gerçekleri yansıtmaktan uzaktı. Her şeyden önce, Vietnamlıların, Çinlilerden tarihsel kuşkuları vardı. Nasıl Ruslar için Almanlar biraz kuşku uyandırırlarsa, rengi ne olursa olsun, Vietnamlı için Çinli de biraz öyleydi ve egemenliği istenmezdi. Vietnam’ın o günden bugüne kadar politikası, bağımsızlık ve toprak bütünlüğünün, hem Moskova hem de Pekin’e karşı korunması amacına yönelik bir denge politikasıdır. İkinci olarak, ÇHC tüm savaş boyunca şu ilkeye göre hareket etmişti: “Güç dengesi Fransa’nın aleyhine gelişecektir. Kore’dekinden farklı olarak, bir müdahaleye ve işgale gerek yoktur.” Bunun sonucu olarak, Fransa ABD’den aldığı yardımı artırınca, ÇFIC de Kuzey Vietnam’a yardımı artırmış ve kaba bir dengenin sağlanmasına çalışmıştır.</p>

  <p>1954 ortasındaki Cenevre Konferansı ve SEATO’nun kurulması Fransa’nın askeri çabalarına son vermiş ve Vietnam’da Amerikan askeri varlığını başlatmıştır. Cenevre Konferansı’nda savaş durumunu ortadan kaldıran birçok anlaşma imzalanmış ve Vietnam’ın yanında Laos ve Kamboçya kurulmuştu. Vietnam için öngörülen 17. enlem çizgisi yalnız askeri bakımdan geçerli olacak, siyasal birlikse iki yıl sonra, Kanada, Hindistan ve Polonya temsilcilerinden kurulu bir komisyonca denetlenecek olan genel seçimler sonunda gerçekleşecekti. Ho Şi Minh açısından bu koşullar uygundu, çünkü şimdi askeri zafer yerini siyasal bir zafere bırakacaktı. Seçimleri kazanacağından emindi.</p>

  <h5 id="sigil_toc_id_212"><a id="ncx1134"></a>ç) SEATO’nun Kurulması</h5>

  <p class="nonindent">ABD Cenevre Antlaşmaları’nı imzalamadı. Ancak tek yanlı bir yükümlülükle, antlaşmaları tehlikeye düşürecek güç tehdidi ve kullanımından kaçınma sözünü verdi. Bu sırada SEATO (Güneydoğu Asya İttifak örgütü) kurulma yolundaydı. 1954 yılında Manila’da SEATO Antlaşması’nın imzalandığı gün, ek bir protokolle sekiz devlet (Avustralya, Yeni Zelanda, ABD, Fransa, Pakistan, Filipinler, Tayland, İngiltere) Hindiçini’nin SEATO’nun koruyuculuğu altında olduğunu açıkladılar. Zaten ABD SEATO’yu Cenevre’de elde edilen sonuçları dengelemek umuduyla kurmuştu. Viet Minh ise SEATO’yu Cenevre Antlaşmalarının özüne aykırı buldu. Ho Şi Minh, ABD’nin yeni tutumunu, Viet Minh’in askeri alandaki başarısını siyaset alanında tekrarlamasını engellemek olarak görmekteydi. Buna rağmen kuvvetlerini Güney Vietnam’dan çekti. Kuzeyde seçimleri alacağı kesindi; güneyde bir azınlık bile kendisine oy verse, tüm Vietnam onun önderliğinde birleşmiş olurdu.</p>

  <p>Bu arada Mandarin ailesinden bir Katolik olan ve ABD tarafından desteklenen Ngo Dinh Diem, güneyde İmparator Bao Dai’yi düşürmeye çalışmaktaydı. Diem, ABD’nin güçlü desteğiyle, 1955 Ekim’inde Vietnam Cumhuriyeti’ni kurdu ve cumhurbaşkanı oldu.</p>

  <h5 id="sigil_toc_id_213"><a id="ncx1138"></a>d) Tırmanmanın Başlaması</h5>

  <p class="nonindent">Cenevre Antlaşmaları’ndan sonra, Viet Minh’e göre ABD Fransız emperyalizminin yolunu izlemeye, ABD’yse, Cenevre düzenlemesini bir “komünist tuzağı” olarak değerlendirmeye başlamıştı. Yani bir sömürge savaşının sonu, komünistlerle Amerikalılar arasında yeni bir savaşın başlangıcı oldu. İşte bu noktadan sonra, “tırmanma” başladı. Bu tırmanmanın ilk belirtisi, ABD’nin 1954-1956 arası, Diem’in askeri gücünü artırma çabasında ve buna karşılık Ho Şi Minh’in 1955’te Moskova ile Pekin’e giderek, bu iki devletle yardım ve dostluk antlaşmaları görüşmelerine girişmesinde görülmektedir. Diem 1955 Temmuzunda, Güney Vietnam’da seçimlerin yapılamayacağını açıkladı. Ayrıca Kuzey Vietnam’da Ho Şi Minh’e karşı muhalefet çıkaracak özgürlüğün bulunmadığını söyledi. Eisenhower bu görüşü destekleyince, 1956 Temmuzunu seçimsiz geçiştirdi. Buna karşılık Ho Şi Minh, güneyde gerilla savaşı ve komünist kadrolar yetiştirmeye başladı. Eisenhower döneminin geriye kalan bölümünde, ABD giderek desteği azalan Diem’i askeri danışmanlarla desteklemeyi sürdürdü. 1960 yılına gelindiğinde, Güney Vietnam’da 1000 Amerikan askeri danışmanı bulunuyordu. Böylece, Fransa’nın yenilgisinden gereken dersi alamayan Eisenhower yönetimi, Vietnam’da yükü omuzlamaya başlamıştı.</p>

  <h3 id="sigil_toc_id_214"><a id="ncx1141"></a>Alt Kıtada Bağımsızlık ve Sonraki Gelişmeler</h3>

  <p class="nonindent">İngiltere’nin 1947 yılında Hindistan’dan çekilmesi ani bir karar gibi görünüyorsa da aslında uzun bir süreden beri gelişen olayların sonucudur. Hintliler Mahatma Gandhi’nin önderliğinde edilgin, ama etkili bir mücadele vermekteydiler. İngiltere bu mücadeleye Birinci Dünya Savaşı’ndan sonra Hindistan’a kısmi özerklik tanımak yoluyla karşılık verdiyse de, bu yetmedi. Japonya 1941’de Güneydoğu Asya’yı işgale başladığı zaman, Hindistan’da bağımsızlık yönündeki mücadele zaten hız kazanmıştı. Ghandi ile Nehru, 2 milyon Hintli İngiliz birlikleriyle yan yana savaştığı için, savaş boyunca açık bir isyandan çekinmekteydiler. Ancak 1942 yılında ortaya çıkan yerel ayaklanmalar İngiltere tarafından kanlı bir biçimde bastırıldı ve Hindistan’ın iki önderi hapsedildi.</p>

  <p>İkinci Dünya Savaşı bittiğinde, ekonomik durumun kötülüğü ve biraz da Roosevelt’in etkisiyle İngiltere bu önemli sömürgesinden çıkmaya karar verdi. Zaten 1944 yılında İngiliz İşçi Partisi, savaşın ve sonra da seçimin kazanılması halinde, Hindistan’a bağımsızlık sözü vermiş bulunuyordu. İngiltere bu kararı verdikten sonra ortaya yeni ve önemli bir sorun çıktı: Egemenliği hangi otoriteye devredecekti? Çünkü Hint Yarımadasında yaşayan Hindu ve Müslümanlar arasında anlaşmazlık vardı ve bunlar iki ayrı parti biçiminde örgütlenmişlerdi. Ghandi ile Nehru’nun önderliğini yaptığı Kongre Partisi, bir bütün olarak bağımsızlık isterken, Muhammet Ali Cinnah’ın önderliğini yaptığı Müslüman Birliği, Müslümanların ayrı bir devlet olarak bağımsızlığını almasını savunuyordu. Bunun en önemli nedenleri, Hindistan’ın bir bütün olarak bağımsızlığını alması durumunda, Müslümanların, nüfusun çoğunluğunu oluşturan Hinduların egemenliği altına girmesi ve ekonomik bakımdan sömürülmeleri olasılığıdır.</p>

  <p>Hindistan’ın bu bölünmüşlüğü karşısında İngiltere’nin tuttuğu yolsa, Hindistan’ı Hintliler, Müslümanlar ve bağımsız prenslikler olmak üzere üçe bölmek ve bunları birbirine düşürerek, bağımsızlıktan sonra bile etkisini sürdürebilmeye yönelik geleneksel “böl ve yönet” politikasıydı. İngiltere Başbakanı Clement Atlee 1947 Şubat’ında bir demeç vererek, 1948 yılında Hindistan’dan çekileceğini, ancak bunun için karşısında bir otorite bulunması gerektiğini açıkladı. Haziran ayında Kongre Partisi Pakistan’ın kurulmasına razı olunca, İngiltere 1947 Ağustosunda Hindistan’dan çekildi ve 15 Ağustos 1947’de Hindistan ile Pakistan iki ayrı bağımsız devlet olarak kuruldular. Hint Yarımadası’nın kuzeybatısındaki Pencap bölgesiyle Bengal’in doğu bölgesi Pakistan oldu ve bağımsız prenslikler ya Hindistan’a ya da Pakistan’a katıldılar. Hindistan’da nüfusun kesin coğrafi sınırlarla belirlenmemiş olmasının sonucunda, Hindu bölgesinde yaşayan 6 milyon Müslüman Pakistan’a, Pakistan’da yaşayan 4.5 milyon Hindu da Hindistan’a göç etti. Bu göç sırasındaki büyük karışıklıkta yarım milyon insan öldü ve karşılıklı katliam ancak Ghandi’nin suikasta uğrayıp ölmesinin yarattığı şokla durdu.</p>

  <p>Kurulan Müslüman devleti iki ayrı toprak parçasından oluşuyordu. Batı Pakistan, Karaçi Limanı ile Lahor ve Peshawar gibi kentleriyle, Hindistan ile Afganistan arasında bulunuyordu. Yüzlerce kilometre Hint topraklarının doğusunda, Bengal’in Müslümanları için Pakistan’ın doğu kanadı kurulmuştu.</p>

  <p>İngiltere’nin ayrı ve bağımsız prenslikler politikası başarılı olmadı. 570 kadar prenslik ya Pakistan’a ya da Hindistan’a katıldılarsa da, iki prenslikte sorun çıktı. Halkı Hindu ama yöneticisi Müslüman olan Haydarabat ile, nüfusunun % 80’i Müslüman ama yöneticisi (Hary Sing) Hindu olan Keşmir. Haydarabat çok kısa bir süre içinde Hint askerleri tarafından Hindistan’a katılırken, Keşmir Hindistan ile Pakistan arasında uzun sürecek bir anlaşmazlık ve çatışmaya yol açtı. Hindistan’ın ilk başbakanı olan Jawaharlal Nehru Keşmirli idi ve Hindistan’da geçerli olan kast sisteminin doruğunu oluşturan Brahman ailesindendi. Bu yüzden, Keşmir’in geleceği kendisini çok yakından ilgilendiriyordu. Hary Sing ne tarafa katılacağı konusunda tereddüt ederken, Pakistan’dan, düzenli bir ordu görünümünde olmayan Patun kabileleri Keşmir’in başkenti Srinagar’a yürümeye başladılar ve bu arada disiplinsiz olduklarından hem Hintli hem de Müslüman halka ateş açtılar ve yağma hareketinde bulundular. Bu durum Pakistan’ın Keşmir’deki prestijini sarstı; Hary Sing de kaçarak Keşmir’in Hindistan’a katıldığını belirten bir belge imzaladı. Ancak, açıkça anlaşılacağı gibi, bu katılmada bölge halkının istekleri kesinlikle dikkate alınmış değildir. Keşmir, coğrafi bakımdan Hindistan’a yakın olmasına rağmen, Batı Pakistan’ı sulayan akarsuların kaynağı Himalayalar’da olup Keşmir’den geçmekteydi ve Pakistan’ın ulaşım olanakları Keşmir’le sıkı sıkıya bağlantılıydı. Belgenin imzalanması üzerine, Hindistan havadan asker göndererek Keşmir topraklarının bereketli üçte ikisini eline geçirdi ve geriye kalan kurak bölgeyi Pakistan’a bıraktı.</p>

  <p>İşte bu Keşmir sorunundan dolayı iki ülke arasında 1948 yılında savaş tehlikesi belirmiş ve Hindistan sorunu BM’ye getirmiştir. Bu arada çatışmalar da başlamış ve Ocak 1949’da BM’nin denetiminde ateşkes sağlanana kadar sürmüştür. BM ayrıca durumu ağırlaştırıcı hareketlerden kaçınılmasına ve sorunun plebisitle çözüme bağlanmasına karar vermişse de Hindistan plebisit koşullarını hazırlamaktan sürekli kaçınmıştır. Hindistan, 1957 yılında Keşmir’i resmen toprakları arasına kattığını açıklamış ve BM’nin arabuluculuk girişimleri ile taraflar arasındaki ikili görüşmeler herhangi bir sonuca ulaşamamıştır.</p>

  <h2 class="h23" title="V. ORTADOĞU’DA ÇATIŞMA VE DÜNYADA BUNALIM (1956-1962)" id="sigil_toc_id_215">V. ORTADOĞU’DA ÇATIŞMA VE<br/>DÜNYADA BUNALIM (1956-1962)</h2>

  <p class="nonindent">1953 Martında Stalin’in ölümünden sonra, Sovyetler Birliği’nde yavaş yavaş belirginleşen Stalin karşıtı kampanyanın da etkisiyle, iki blok arasındaki gerginlik Avrupa’da hafiflemeye doğru gider. Ama 1956 sonbaharının şiddetli bunalımları (Arap-İsrail çatışması, Süveyş saldırısı, Macar başkaldırışı, bir yanda Fransa ve öte yanda Cezayir ile Fas’ın ilişkilerinin bozulması) birbirini izleyerek gerginliğin çözülmesini önler. 1958 yılına gelindiğindeyse tehlike belirtileri henüz ortadan kalkmış değildir. (Moskova tarafından tehdit edilen Berlin, ÇHC ile Tayvan arasındaki çatışmalar, Sovyetlerle ABD arasındaki uçak casusluğu ve 1962 Küba bunalımı). İşte “Soğuk Savaş’ın yeniden Hızlanması” başlığı altında incelenecek olan konular bunlardır.</p>

  <h3 id="sigil_toc_id_216"><a id="ncx1154"></a>Ortadoğu’da Çatışma</h3>

  <h4 id="sigil_toc_id_217"><a id="ncx1155"></a>1. Ortadoğu’nun Önemi ve Temel Sorunları</h4>

  <p class="nonindent">Ortadoğu bölgesi, özellikle İkinci Dünya Savaşı’ndan bu yana, Türkiye’den İsrail’e, Mısır’dan Suudi Arabistan’a kadar, dünya politikasında “merkezi” bir rol oynamıştır. Her şeyden önce, bölge Asya, Afrika ve Avrupa kıtaları arasında geçiş kavşağı durumundadır. Dolayısıyla on dokuzuncu yüzyılda Avrupa devletlerinin ana sömürge bölgelerinden biri haline gelirken, yirminci yüzyılın ikinci yarısında dünya egemenliği peşinde koşan “süper” devletlerin etki alanı mücadelesine konu olmuştur. Hele bölgede bol miktarda çıkan petrol hâlâ temel enerji kaynağı olma özelliğini koruduğundan, Ortadoğu üzerindeki etki mücadelesini daha da şiddetlendirmiş ve bölgenin dünya politikasındaki önemini ve etki derecesini artırmıştır. Petrolün yeryüzündeki bölgesel dağılımının ilginç olan noktası, en çok petrol rezervi olan bölgelerin, en az petrol tüketen bölgeler olmasıdır. Dünya petrolünün % 70’ini üreten Ortadoğu ve Afrika, ancak % 4’ünü tüketmekte, % 10’unu üreten Kuzey Amerika, Batı Avrupa ve Japonya, % 75’ini tüketmektedir. Bunun anlamı, genel bir ifadeyle Batı’nın Ortadoğu petrolüne şu ya da bu biçimde bağımlı olmasıdır. Bunun da sonucu, Ortadoğu’da tüm büyük devletlerin yaşamsal çıkarlarının bulunmasıdır. Batı Avrupa tükettiği petrolün % 90’ını, Japonya ise % 98’ini ithal etmektedir. Bunların yanında, Ortadoğu dünyanın hemen hemen bütün tek tanrılı dinlerinin çıktığı yerdir. Bölgedeki din mücadelesi 1500 yıldır bitmemiş, 1945 sonrasında örneğini gördüğümüz gibi, Araplarla İsrail arasında yeni bir “30 Yıl Savaşları”na yol açmıştır.</p>

  <p>Yeryüzünün gelişmiş ülkelerinin Ortadoğu petrolüne bağımlılık dereceleri, İkinci Dünya Savaşı’ndan sonra bölgeye yönelik dış politikalarını da biçimlendirmiştir. Geniş bir petrol rezervi olan ABD doğal olarak başka nedenlerin de etkisiyle, İsrail’e hemen hemen tam destek verirken, bölgede çıkan petrole daha bağımlı olan Batı Avrupa ülkeleri ile Japonya daha ılımlı ve dengeli bir politika izlemişler ve hatta belirli konularda Arap davasını desteklemişlerdir. Petrol, Ortadoğu’daki Amerikan-Sovyet mücadelesinin de temel nedenlerinden biri olmuştur. Sovyetler Birliği, yeterli petrol rezervi olmasına rağmen, bölge petrolünün Batı’ya serbest bir biçimde akmasını engellemek için fırsat kollamış, ABD ise petrolün Sovyet denetimi altına düşmesini engellemek ve Batı Avrupalı müttefiklerine sürekli akışını sağlamak istemiştir. ABD’nin bu bakış açısı bugün de geçerliliğini sürdürmektedir. 1990’da Irak’ın Kuveyt’i işgaline karşı gösterdiği sert tepki ve İran-Irak savaşındaki tutumu büyük ölçüde bu düşünceden kaynaklanmış, ancak Sovyetler’in yerini, eylemleri engellenmediği takdirde bölgesel bir “süper güç” durumuna gelebilecek olan İran’la Irak almıştır.</p>

  <p>Ortadoğu’da petrol, büyük devlet çatışmasının temel nedeniyse, bu çatışmayı şiddetlendiren unsur da çatışan Arap ve İsrail milliyetçiliğidir. Bu Arap-İsrail sürtüşmesinin temel nedenidir. Arap milliyetçiliğinin patlayıcı bir güç olduğu bölgede, İsrail’in var olma mücadelesi, 1945 yılından beri dört savaşın çıkmasına yol açmış ve ABD ile Sovyetler Birliği’ni savaşın eşiğine getirmiştir. Petrolden kaynaklanan ve milliyetçilik tarafından şiddetlendirilen Ortadoğu çatışmalarının çözümünü olanaksız olmasa bile çok zor duruma getiren unsur, milliyetçilikle de bağlantılı olan “din”dir. Bir yanda Müslümanlar diğer yanda Yahudiler, kökeni tarihin derinliklerinde bulunan dinsel bir hakla Filistin’e sahip olmak istemektedirler. Bugün Müslümanlar, sayı ve zenginlikleri arttığından, daha etkin bir politika izlemelerine rağmen, güçlerine uygun ağırlığa sahip olamamaktadırlar. Bunun nedeniyse dinsel bölüntüler, değişik rejimler ve dış güçlerin müdahaleleri yüzünden, aralarında birlik olmamasıdır.</p>

  <h4 id="sigil_toc_id_218"><a id="ncx1160"></a>2. 1948 Arap-İsrail Çatışması</h4>

  <h5 id="sigil_toc_id_219"><a id="ncx1161"></a>a) Çatışmanın Temeli</h5>

  <p class="nonindent">Ortadoğu bunalımlarının temelinde Arap-İsrail çelişkisi yatmaktadır. Hitler’in Yahudilere karşı uyguladığı eşi görülmemiş baskı ve soykırım politikası, Yahudileri Filistin’de bağımsız bir devlet kurmaya itti. Buna karşılık, hemen hemen aynı dönemde, Batılı emperyalist devletlerin sömürü ve baskısı, Arapları ulusal benliklerini bulmaya ve ulusal kurtuluşa itmekteydi. Dolayısıyla, küçük bir toprak parçasında, Filistin’de Arap ve Yahudi milliyetçiliği çatışmaya başladı. İki haklı iddia ve iki adalet çağrısı, tarihi 1994 anlaşmalarına rağmen, hâlâ yatışmış değildir.</p>

  <p>Siyonist hareket, yani tüm Yahudilerin Filistin’e dönüp, burada bağımsız bir devlet kurmaları, 1897’de Macaristan doğumlu bir Yahudi gazetecisi olan Theodor Herzl’in İsviçre’nin Basel kentinde ilk dünya Siyonist Kongresi’ni toplamasıyla başladı. Birinci Dünya Savaşı sırasında hareketin önderliğini üstlenen Chaim Weizmann, etkin çalışmalarının sonucunda İngiliz politikası üzerinde etkili olmayı başardı. 1917 tarihli Balfour Bildirisi ile Filistin’de Yahudilere “ulusal bir yurt” sözünü aldı ve burada Milletler Cemiyeti’nin “manda” yönetimini sağladı. Bu arada, Baron de Rothschild gibi zengin Yahudilerden toplanan paralarla, 60.000 Yahudi, Arap toprak ağalarından aldıkları topraklar üzerinde Filistin’e yerleşmeye başladılar. Bunlar, Birinci Dünya Savaşı sonunda 50.000 m<sup>2</sup>’lik Filistin toprağına sahip oldular. Hitlerin iktidara gelmesiyle Filistin’e Almanya’dan Yahudi göçü hızlandı ve sayıları 1928’de 150.000’den, 1937’de 400.000’e çıktı. İkinci Dünya Savaşı başladığında Filistin nüfusunun üçte birini Yahudiler oluşturuyordu. Böylece Yahudi göçü sorununun boyutları değişti. Önceleri bireysel toprak satın alma durumu söz konusuyken, şimdi bin yıldır Arapların oturduğu bir bölgede başka bir devletin kurulması tehdidi ortaya çıktı.</p>

  <h5 id="sigil_toc_id_220"><a id="ncx1165"></a>b) BM’de Filistin Sorunu</h5>

  <p class="nonindent">İkinci Dünya Savaşı’ndan önce Filistin’de “manda” yönetimini sürdüren İngiltere’nin politikasında önemli bir ikilem doğdu: Bir yandan Birinci Dünya Savaşı içinde Yahudilere, Filistin’de “ulusal bir yurt” için söz vermişti, öte yandan petrol çıkarları ve bölgeye gösterdiği stratejik ilgi, Araplara karşı bir politika izlemesini de engelliyordu. İkilemi çözmek için bir orta yola başvurdu ve Filistin’i abluka altına alarak, her yıl Filistin’e geçecek olan Yahudilerin sayısına kotalar koydu. Avrupa’da Hitlerin baskı politikasından kaçan Yahudiler, İngiliz birlikleriyle çatışmaya ve yasal olmayan yollardan Filistin’e girmeye başladılar. İkinci Dünya Savaşı’ndan sonraysa İngiltere, Filistin’deki “manda” yönetimine son verme kararını açıklayarak sorunu BM’ye devretti. BM’nin kurduğu BM özel Komisyonu (UNSCOP) 1947 yılında, üzerinde 1.2 milyon Arap’la 570.000 Yahudi’nin yaşadığı Filistin topraklarında iki ayrı devletin kurulmasını ve Kudüs kentinin BM denetimi altına alınmasını önerdi. Araplar bu öneriye şiddetle karşı çıktılar.</p>

  <p>Öneri BM Genel Kurulu’nun önüne geldi. Verilecek karar üçte iki çoğunluk gerektiriyordu ve iki büyük devlet tarafından desteklenen Yahudilerin şansı başlangıçta büyük değildi. Siyonizm’in geleceği, tercih oylarının rengi son ana kadar belli olmayan Liberya, Haiti, Filipinler ve Etiyopya’nın vereceği oylara bağlı kaldı. 29 Kasım 1947 tarihli oylama sonucunda Genel Kurul, Arap devletlerinin (ve Türkiye’nin) olumsuz oylarına rağmen, UNSCOP’un önerilerini kabul etti. Söz konusu devletler, büyük ölçüde ABD’nin baskısıyla olumlu oy kullanmışlardı. Genel Kurulun bu kararı üzerine taraflar hızla silahlanmaya başladılar. Yahudi örgütü başkanı David Ben Gurion (sonra İsrail devletinin ilk başbakanı olacaktır) hemen İsrail devletinin kurulmasından yana değildi. Çünkü kurulacak devletin daha başlangıçta Araplar tarafından ortadan kaldırılmasından endişeleniyordu. Ama savaş çıktığı takdirde, İsrail’in sınırlarının BM’nin koyduğu sınırların ötesinde, ordu nereye kadar giderse oraya kadar tüm toprakları kapsaması kararını da vermişti. Bu arada çatışma da başladı.</p>

  <p>Bugüne kadar sürmüş bulunan Arap-İsrail çatışmasında, İsrail Ortadoğu’da var olma, tutunma ve sınırlarını güvence altına alma mücadelesi verirken, Arap devletleri en azından Filistin’de bir Arap devleti kurma çabasında olmuşlardır. 40 yılı aşkın bir zamandan beri süren bu çelişkinin nedenlerini kısa bir biçimde ortaya koymakta yarar vardır. Bir kere, 1947’de 2 milyona yaklaşan Yahudi’ye Filistin’de “yurt” verilirken, bin yıldır bölgede oturmakta olan Arapların oyuna başvurulmuş değildir. İkinci olarak, Filistin’e gelen Yahudiler “Siyonizm davası”nın emperyalist savunucuları olarak bu topraklara yerleşmişlerdir. Üçüncü olarak, Yahudiler Arapların kendilerine karşı bağımsızlık mücadelesi verdikleri emperyalist Avrupa devletlerinin kanadı, koruyuculuğu ve teşvikiyle Filistin’e gelmişler ve her bunalımda, ABD dahil, bu güçlere dayanmışlardır. Son olarak, ekonomik girişimi, zenginliği ve toprakları elinde bulunduran Yahudiler karşısında Araplar, kendi yurtlarında “ikinci sınıf yurttaş” durumuna düşmüşlerdir. İşte temel çelişki burada yatmaktadır.</p>

  <h5 id="sigil_toc_id_221"><a id="ncx1170"></a>c) İsrail’in Kurulması ve Savaş</h5>

  <p class="nonindent">İngiliz “manda” yönetimi sonuna yaklaşırken, çatışmalar şiddetlenmeye başladı. 1948 Nisan’ında Yahudilerin aşırı İrgun ve Stern grupları, Deir Yassin adlı bir Arap köyünü yerle bir ettiler ve halkının çoğunu öldürdüler. Ben Gurion olayı nefretle karşıladıysa da Deir Yassin katliamı, Filistinlilerin davalarının haklı bir gerekçesi ve evsiz kalanların simgesi durumuna geldi. Bu olay aynı zamanda “Filistin Mültecileri” sorununun da kökenidir. Yurtsuz kalan Filistinliler, en yakın Arap devletlerine sığındılar, önceleri, Arap devletleri, Filistinlilerin uğramış oldukları bu davranışı tüm Arap ülkelerine yaymalarına olanak sağlamak için, bu sığınma hareketini körüklemişlerdir.</p>

  <p>1948 Mayısında “manda” yönetiminin son günleri yaklaşmaktaydı ve Yahudiler İsrail devletinin ilan edilip edilmemesi ya da bir süre ertelenmesi konularında görüş birliği içinde değillerdi. Konuyu tartışan Yahudi Geçici Ulusal Konseyi, 14 Mayıs’ta, yani “manda”nın sona ermesinden birkaç saat önce, 5’e karşı 6 oyla, İsrail devletinin kurulmasına karar verdi ve saat 16:00’da Ben Gurion İsrail’in kurulduğunu açıkladı. Yeni devlet saat 16:30’da ABD, 17:00’de Sovyetler Birliği tarafından tanındı. 18:00’de “manda” yönetimi bitti. Ben Gurion Tel-Aviv’den Amerikan halkına teşekkür mesajı gönderirken, Arap uçakları kenti bombalamaya başlamıştı bile.</p>

  <p>15 Mayıs 1948 tarihinde, yani kuruluşun ertesi günü, güneyden Mısır, doğudan Ürdün, kuzeyden Suriye ve Lübnan orduları saldırıya geçtiler. Aylarca süren savaşlardan sonra İsrail, Negev çölünün tümünü ve Galilee bölgesini eline geçirerek, 1947’de kendisine BM tarafından ayrılan bölgeden daha geniş bir alana sahip oldu. Savaş sonunda bir milyon Arap evsiz ve yurtsuz kalarak komşu Arap devletlerine sığındı. Artık İsrail’in politikası ne denli barışçı ve savunmaya yönelik olarak ilan edilirse edilsin, bu bir milyon Filistinli için, İsrail’e karşı uzun sürecek bir savaştan başka bir yol kalmamıştı. Soruna İsrail açısından bakarsak, ortaya bir ikilem çıkmaktaydı. Ya yeni kurulan devlet sınırları içine bir milyon Arap’ı alacak ya da kendisine 2000 yıl önce yapılan haksızlığın aynısını Araplara karşı uygulayacaktı. İkinci yol tutuldu.</p>

  <p>1948 yenilgisi, başta Mısır olmak üzere Arap devletlerine, gücünü savaş alanında kesin bir biçimde göstermiş bulunan İsrail’e karşı “yıpratma savaşı”nın gerekliliğini öğretmiştir. Bu tür savaşın temeli küçük çaplı “sürpriz” saldırılardı ve bunu gerçekleştirecek birimlere “fedayiin” adı verildi. Bu “yıpratma savaşı”na İsrail’in karşılığı ya da uyguladığı strateji, büyük çaplı saldırılarla üstünlük sağlamak ve böylece en az on yıl rahat etmekti, özellikle Mısır’ın böyle bir yıpratma savaşını yürütebilmesi için Gazze Şeridi, İsrail’i ekonomik bakımdan güçsüz bırakmak için de Akabe Körfezi’nin denetimi önem kazandı. Bu yüzden, Ortadoğu savaşlarında bundan böyle fitil sürekli olarak bu iki bölgede yanacaktır.</p>

  <h4 id="sigil_toc_id_222"><a id="ncx1176"></a>3. Süveyş Bunalımı</h4>

  <h5 id="sigil_toc_id_223"><a id="ncx1177"></a>a) Çatışmanın Temeli</h5>

  <p class="nonindent">Mısır’da 1952 yılında iktidarı tümüyle eline geçiren Cemal Abdülnasır’ı Arap dünyasında Arap milliyetçiliğinin kahramanı durumuna yükselten ve böylece İsrail’e karşı yürüttüğü politikada başarı şansını artıran olayların başlangıcı, Bağdat Paktı’nın kurulmasıdır. Türkiye, Irak, İran, Pakistan ile İngiltere arasında 1955 yılında kurulan Bağdat Paktı, Arap devletlerini bölmüş, Sovyetler’in Ortadoğu bölgesine sızmasını kolaylaştırmış, böylece Nasır Ortadoğu’da Batı emperyalizmine karşı çıkacak tek önder durumuna gelmiştir.</p>

  <p>Bu noktadan sonra Nasır iki yol tuttu: İsrail karşısında askeri bakımdan güçlü duruma gelmek için Doğu Bloku’ndan ve özellikle Çekoslovakya’dan silah almak ve Mısır’ı ekonomik bakımdan kalkındırmak için Asuan barajını yapmak. İşte Nasır’ın tuttuğu bu iki yol, 1956 Süveyş bunalımının ve ikinci Arap-İsrail savaşının yakın nedenini oluşturur. Nasır’ın Asuan barajını yapabilmek için geniş çapta dış kredi ve sermayeye ihtiyacı vardı. Bunu sağlayacak başlıca devletler olan ABD ile İngiltere, Mısır’ın Doğu Bloku’ndan silah alması ve İsrail’e tehdit oluşturmasına karşılık olarak barajın yapımına kredi vermeyi reddedince, Nasır 1956 Temmuz’unda Süveyş Kanalı’nın millileştirdiğini ilan etti. Gerçekte Nasır’ın bu davranışında İngiltere ve Fransa gibi devletler açısından yanlış ya da haksız bir durum yoktur. Süveyş Kanalı’ndan geçişi düzenleyen 1888 tarihli İstanbul Sözleşmesi, barışta ve savaşta, ister ticaret ister savaş gemisi olsun, tüm gemilere açık olmasını hükme bağlıyordu. Nasır, Kanal Şirketi’nin hisse senetlerinin bedelini karşılayacağını ilan etmiş olduğu gibi, İstanbul Sözleşmesi’ni çiğnemiş bulunan iki devlet, Birinci ve İkinci Dünya Savaşlarında kanalı tüm öteki devletlerin savaş ve ticaret gemilerine kapatan, İngiltere ve Fransa’ydı. Dolayısıyla Nasır’ın tek taraflı hareketine en son onların karşı çıkması gerekiyordu. İşin aslı herhalde şuydu: Bu davranışla, Batı Avrupa’nın petrol yolu artık Nasır’ın denetimi altına girmiş ve özellikle Fransa ile İngiltere için çok kârlı olan Kanal Şirketi elden gitmişti. Üstelik eğer Asuan barajı bu gelirle yapılacaksa, kanaldan geçiş ücreti de artacak demekti.</p>

  <h5 id="sigil_toc_id_224"><a id="ncx1181"></a>b) İngiltere ve Fransa’nın Saldırısı</h5>

  <p class="nonindent">Sorunu çözmek için toplanan Londra Konferansı (Ağustos 1956) ve BM’den bir sonuç çıkmadı. 16 Ekim’de İngiltere Başbakanı Anthony Eden Paris’e gitti ve kanal bölgesine ortak saldırı kararı burada alındı. Bu gizli görüşmelere İsrail de katıldı. Saldırı hukuksal bir çerçeve içine alınmak istendiğinden, İsrail’in saldırısından yararlanılacak ve savaşanları birbirlerinden ayırmak ve Arap-İsrail çatışmasında kanal bölgesine verilebilecek maddi zararları engellemek için, İngiltere ile Fransa ortak harekâta girişeceklerdi. İsrail, iki Avrupa devletiyle vardığı anlayış birliğinden sonra, 29 Ekim 1956 tarihinde Sina yarımadasını işgal etmeye başladı. Nasır, İngiltere ve Fransa’nın, çatışmaların sona erdirilmesi yolundaki ültimatomunu reddedince, bu iki devlet Mısır’a karşı hava saldırısına giriştiler ve 5 Kasım’da hava saldırısı yerini paraşütçü birliklerinin indirilmesine bıraktı. ABD ile Sovyetler Birliği, bu açık saldırıya karşı BM’de cephe aldılar. Bu, BM’de ABD ile Sovyetler Birliği’nin ender anlaşmalarından biridir. Bu alışılmadık ortak baskı karşısında Eden, ateşkes ilan edip 6 Kasım’da kuvvetlerinin geri çekildiğini açıkladı ve bunu Fransa’nın aynı yöndeki davranışı izledi. Geri çekilme işlemi Aralık ayında tamamlandı.</p>

  <p>Nasır, saldırı olayında son derece akıllı ve sağduyulu davranmıştır. Asıl yanlış hareket eden, dünya ülkelerinin büyük çoğunluğunu karşılarına alacaklarını bile bile Mısır’a saldıran ve bunu İsrail’le birlikte yapan İngiltere ile Fransa’dır. Saldırıların kılıfı, İsrail ve Arap birlikleri arasına girerek çatışmayı önlemekti. Ancak İsrail beklenmeyen bir hızla askeri harekâtını bitirip istediği bölgeleri işgal ettikten sonra, yani çatışma sona erdiğinde, İngiliz ve Fransız birlikleri Mısır topraklarına inmişlerdi. Saldırı açık bir biçimde ortaya çıkmıştı.</p>

  <h5 id="sigil_toc_id_225"><a id="ncx1185"></a>c) İsrail’in Tutumu</h5>

  <p class="nonindent">1956 Aralık ayma gelindiğinde, İngiltere ile Fransa kanaldan askerlerini tümüyle çekerken, İsrail işgalini sürdürüyor ve gerekli güvenceler verilmeden çekilmeyeceğini söylüyordu. 1 Mart 1957’de güvenceleri şöyle sıraladı: (a) Gazze Şeridi: BM barış gücü bölgede yönetimi ele alacak, bölgenin geleceği konusunda anlaşmaya varılıncaya kadar asker bulunduracak ve işgal öncesi duruma geri dönme belirtileri olursa İsrail haklarını korumak için harekete geçmekte serbest olacak. (b) Akabe Körfezi: Akabe’den serbest geçiş sağlanacak, BM bir abluka girişimini önleyecek ve gelecek bir ablukayı saldırı olarak kabul edecek. Bu güvence istekleri, ilerde ele alınacak olan 1967 Arap-İsrail savaşının çıkış noktasını oluşturur.</p>

  <h5 id="sigil_toc_id_226"><a id="ncx1188"></a>ç) Sonuçları</h5>

  <p class="nonindent">(i) 3000 askerinin ölmesine ve savaşı kaybetmesine rağmen, Süveyş saldırısından Mısır kazançlı çıktı. Her şeyden önce, Süveyş Kanalı üzerinde tam denetim sağladı, İngiliz üslerini devraldı ve buradaki İngiliz ve Fransız mallarını ele geçirdi. Böylece Mısır’da 1881 yılından beri sürmekte olan İngiliz etkisi ortadan kalkmış oldu.</p>

  <p>(ii) Nasır, Arap dünyasının en etkili ve güçlü önderi durumuna yükseldi. Nasır, daha önce yazdığı ve yönetim felsefesini açıklayan <em>Mısır’ın Kurtuluşu; Bir Devrimin Felsefesi</em> adlı kitabında, Mısır’ın “hayat sahası” olarak, iç içe girmiş üç bölge göstermekteydi. Arap Bölgesi; Tüm Arap devletleri, Mısır’ın çevresinde büyük ve federal bir devlet olarak örgütlenmeli ve bütünleşmeliydi. Afrika Bölgesi; 5 milyon beyaza karşı 200 milyon siyah insanın mücadele ettiği bu kıtanın kurtuluşu ve gelişmesi, ancak Mısır’ı örnek almaları ile gerçekleşebilirdi. İslam Bölgesi: Endonezya’dan Rusya’nın içlerine kadar tüm Müslümanlar ortak bir ülküyle hareket etmeliydiler. Bölge bunu gerçekleştirecek olan “kahramanını” beklemekteydi ve bu kahraman da Nasır’ın ta kendisiydi.</p>

  <p>İşte Nasır özellikle 1956’dan, yani Arap dünyasında prestijinin yükselmesinden sonra, bu büyük özlemle hareket etmiş, buna uygun bir dış politikayı seçerek yeni oluşmaya başlayan ve ilerde göreceğimiz Bağlantısızlar Bloku’nun önderliğine oynamaya başlamıştır. Büyük devletlerin hayati çıkarlarının bulunduğu stratejik Ortadoğu bölgesinde, Siyonizm’i yaymaya çalışan ve bunun için Batılı ülkeleri kullanmak isteyen bir İsrail ile yukardaki ülkülerle hareket eden bir Mısır, her an patlamaya hazır bir hava yaratacaklardı. İlerde değinileceği gibi, öyle de oldu.</p>

  <p>(iii) Mısır’a karşı Batılı devletlerin uyguladıkları ekonomik boykotu ve kanala saldırıyı sert bir biçimde kınayan Sovyetler Birliği’nin Ortadoğu’da prestiji arttı ve Mısır giderek bu devlete yaklaşmaya başladı.</p>

  <p>(iv) ABD, gerek saldırının karşısında açıkça yerini alması gerekse bölgede emperyalist bir geçmişinin bulunmaması yüzünden, tıpkı Sovyetler Birliği gibi prestij kazandı. Ancak bölgede etkinleşen Sovyet politikasına karşıt olarak oluşturacağı ve Süveyş bunalımının bir sonucu olarak değerlendirilebilecek Eisenhower Doktrini, Arapların gözünde, Batı’nın çıkarlarını korumaya yönelik bir düzenleme biçiminde yorumlandı ve bölgedeki Amerikan prestijini uzun vadede düşürdü. Şimdi işlenecek olan konu budur.</p>

  <h4 id="sigil_toc_id_227"><a id="ncx1195"></a>4. Eisenhower Doktrini</h4>

  <h5 id="sigil_toc_id_228"><a id="ncx1196"></a>a) Temeli</h5>

  <p class="nonindent">Eisenhower Doktrini’nin temeli, ABD’nin, Sovyetler’in Süveyş bunalımından sonra Ortadoğu’da kazandığı prestije karşı, İngiltere’nin etkili olamamasının sonucu, bölgede bir karşı grup örgütleme çabası ve bölgedeki olayları uluslararası komünizmin bir parçası olarak kabul etmesidir. Bunun üzerine, uluslararası komünizmin açık saldırısına karşı Ortadoğu ülkelerini korumak için silahlı yardımda bulunmayı kararlaştırmıştır.</p>

  <p>Eisenhower Doktrini’ni anlamak için, Süveyş bunalımına ek olarak, Stalin’in 1953 yılında ölümünden sonra Sovyetler’in izlediği dış politikayı bilmek gerekir. İlerde ayrıntıları ile incelenecek olan bu konuya burada çok kısa da olsa değinmek yerinde olacaktır. Moskova, 1953’ü izleyen yıllarda “barış içinde bir arada yaşama” politikasını savunmaya başladı. Bunun sonucu olarak, İngiltere, Fransa ve ABD’nin Ortadoğu’dan çıkışını kolaylaştırmak için, komünist olsun ya da olmasın, her türlü “ilerici” hareketi desteklemeye başladı. Bu tutum, Stalin’in “benimle olmayan bana karşıdır” anlayışı ve uygulamasına taban tabana zıttı ve Stalin bu anlayışıyla Ortadoğu’daki gelişmelere ilgisiz kalıyordu. Yeni politikasıyla Ortadoğu’ya ilgisi artan Sovyetler Birliği’nin, özellikle Bağdat Paktı’nın kuruluşundan sonra, bölgedeki prestiji yükseldi. Üstelik “barış içinde bir arada yaşama” politikası yeni yeni oluşmaya başlayan bağlantısız devletlere de sempatik görünüyordu. Sovyetler Birliği’nin bu değişik ve puan toplayan politikasına karşılık, ABD’nin bölge için biçimlendirdiği yeni bir politika yoktu. Sovyet etki alanının içine düşmesi olası görülen devletlerin Amerikan ekonomik ve askeri yardımını kabul etmelerini sağlayacak ve buna inandıracak yeni bir politikanın ortaya çıkarılması gerekiyordu. Ayrıca bu yeni politikaya göre, silah satın almak için Batı Bloku’nda yer almak da gerekmemekteydi.</p>

  <h5 id="sigil_toc_id_229"><a id="ncx1200"></a>b) İlanı</h5>

  <p class="nonindent">Gerçekte, Eisenhower Doktrini beklenmedik bir gelişme değildi. Daha 1956 Kasım’ında ABD Dışişleri Bakanlığı, yayımladığı bir bildiriyle Bağdat Paktı üyelerini, bu devletlerin toprak bütünlüğü ve siyasal bağımsızlıklarına karşı girişilecek bir saldırının ABD tarafından “düşmanca bir hareket” olarak kabul edileceğine inandırmıştı.</p>

  <p>Amerikan Kongresi, 1957 yılının başında sunulan bir raporu, 9 Mart 1957 tarihinde kabul etti. Eisenhower Doktrini diye anılacak olan bu programa göre (a) ABD Ortadoğu ülkelerinin bağımsızlık ve toprak bütünlüğünü, kendi ulusal çıkarları ve dünya barışı için hayati olarak kabul etmekteydi; (b) Uluslararası komünizm tarafından desteklenen herhangi bir devletten gelecek açık bir saldırıya karşı yardım isteyen devletin toprak bütünlüğünü ve bağımsızlığını korumak amacıyla, Amerikan askeri kuvvetlerinin kullanılması da dahil olmak üzere, gerekli yardım ve işbirliğinin sağlanması için, Kongre Amerikan Başkanı’na yetki vermekteydi; (c) Doktrin ayrıca, Başkan’ın bu amaçla serbestçe kullanabileceği 200 milyon dolarlık ödenek de ayırmaktaydı.</p>

  <p>Eisenhower Doktrini’nin asıl amacı, İngiltere’nin zorunlu olarak bıraktığı boşluğu doldurmak ve Batılı ülkeler için önemli olan petrolün düşman eline geçmesini önlemek olsa gerektir. Ayrıca bu bölgeye komünist etkisinin girmesinin önlenmesi ve ilerde büyük anlaşmazlıklar çıkarabilecek nitelikte olan Arap-İsrail savaşını, komünist müdahalesi olmadan serbestçe çözebilmek olanağının yaratılması da düşünülmüş olabilir. Kısaca Eisenhower Doktrini, on yıl önceki Truman Doktrini’nin tüm Ortadoğu’ya yaygınlaştırılması çabası olarak değerlendirilebilir.</p>

  <h5 id="sigil_toc_id_230"><a id="ncx1205"></a>c) Sonucu</h5>

  <p class="nonindent">Eisenhower Doktrini’nin ABD açısından beklenen sonucu verdiği söylenemez. Sovyetler Birliği, Mısır ve Suriye, doktrini Ortadoğu ülkelerinin içişlerine doğrudan bir müdahale, Siyonizm tarafından beslenen emperyalist bir manevra olarak görmüşler, Nasır ve Arap milliyetçiliğine karşı bir plan olarak yorumlamışlardır. Doktrin, İsrail’de bile soğuk karşılanmıştır. Birçok İsrail gazetesine göre, plan yeni bir Sovyet-Amerikan mücadelesi yaratacak ve İsrail’i ortadan kaldırmak isteyen “saldırgan milliyetçilere” güç kazandırabilecekti. Doktrini kabul eden Lübnan ve Libya ile hararetle destekleyen Türkiye, İran ve Irak dışında, Batı yanlısı Arap devletleri bile doktrine katılmaktan endişe duymuşlardır.</p>

  <p>Eisenhower Doktrini’nin en önemli sonucu, soğuk savaşın yeniden hızlanmasında bir basamak oluşturmasıdır. Ayrıca ABD’nin Ortadoğu’ya müdahale olanaklarını artırmış ve bunu gerçekleştirebilmek için ABD bölgedeki müttefiklerinden hava üsleri istemiştir. Truman Doktrini’nden farklı olarak ABD tek yanlı hareket etmiş ve İngiltere ile Fransa’dan bağımsız bir politika izleme olanağını bulmuş-tur.</p>

  <h5 id="sigil_toc_id_231"><a id="ncx1209"></a>ç) Kullanılışı</h5>

  <p class="nonindent">Ürdün Kralı Hüseyin, ülkesinde yalnızca 400.000 Bedevi’nin tartışılmaz önderi durumundaydı. Yarısı İsrail’den sığınmış bulunan 900.000 Filistinlinin desteklediği Süleyman Nablusi başbakan oldu. Nablusi, 1957 Nisan’ında Sovyetler Birliği ile daha sıkı ilişki kurmaya ve Kral taraftarlarını sürmeye başlayınca, Bedevi Arap lejyonu, Kral Hüseyin’i destekleyerek orduyu kendi yanlarına çekmek isteyen Filistinli Arapların bu girişimini önledi.</p>

  <p>Ürdün’de bu gelişmeler olurken, Akdeniz’deki Amerikan 6. Filosu, Doğu Akdeniz’e doğru yol almaya başladı ve Dışişleri Bakanı J. F. Dulles, Ürdün’ün toprak bütünlüğünün ABD’nin yaşamsal çıkarına olduğunu açıkladı. Ürdün, Eisenhower Doktrini’ni kabul etmemiş olmasına rağmen, Kral Hüseyin 1957 Nisanında yabancı gazetecileri çağırarak bir “uluslararası komünizm tehlikesinden” söz etti. Bunun üzerine, 6. Filonun gölgesinde ve ABD’nin tam desteğinde, Kral Hüseyin ülkede sıkıyönetim ilan ederek tüm siyasal partileri feshetti ve kendi görüşünde olan yeni bir hükümet kurdu. Uluslararası komünizm tehlikesi olsun ya da olmasın, ABD böylece Araplar arasındaki bir soruna, kısaca Ürdün’ün içişlerine karışmış oluyordu. Bu olay, ABD’nin Ortadoğu’daki prestijinin azalma sürecinin başlangıcını oluşturur.</p>

  <h5 id="sigil_toc_id_232"><a id="ncx1213"></a>d) Suriye Bunalımı</h5>

  <p class="nonindent">ABD’nin Mısır’ı yalnız bırakmak için denediği ikinci yol, Irak hükümetiyle işbirliği yaparak Suriye hükümetini Batı taraflısı unsurlarca devirmeye çalışmasıdır.</p>

  <p>1957 yılına gelindiğinde, Sovyet yanlısı bir politika izleyen Suriye hükümeti, bu devletten silah yardımı da almaya başlamıştı. Bu arada, 1957 yazındaki Amerikan politikası, Suriye hükümetini gizli gizli devirmeye çalıştığı izlenimini veriyordu. Bir kere, Arap ülkeleri arasında “darbeci” olarak ün salmış ve 1953’te İran’da Şah’ı desteklemiş olan Amerikan Dışişleri Bakan Yardımcısı Loy Henderson, İstanbul ve Beyrut’u ziyaret etmişti. İkinci olarak, ABD Suriye’ye komşu Arap ülkelerine ve özellikle Ürdün’e silah yardımı yapmaya başlamıştı. Üçüncü olarak, 6. Filoya bağlı deniz devriye birlikleri, Suriye açıklarında sık sık görünmeye başlamıştı. Tüm bunlar, dışardan Suriye’ye bir müdahale izlenimini veriyordu. ABD bununla da kalmayarak Eisenhower Doktrini’ni işleteceğini, Suriye’nin komünist denetiminde olup, komşuları için tehlike oluşturduğunu açıkladı. Suriye bunalımı, ancak öteki Ortadoğu ülkelerinin çoğunluğunun Suriye’yi bir tehdit olarak görmediklerini açıklamalarıyla gevşedi ve ABD gerilemek zorunda kaldı Eisenhower Doktrini Ortadoğu’daki ilk ciddi sınavında etkisiz ve başarısızdı.</p>

  <h5 id="sigil_toc_id_233"><a id="ncx1216"></a>e) Lübnan Bunalımı</h5>

  <p class="nonindent">1958 Şubat’ında Mısır ile Suriye arasında Birleşik Arap Cumhuriyeti kuruldu. Suriye önderleri, Sovyet taraftarı Genelkurmay Başkanı ve yerel komünistlerin eylemlerinden korkarak Nasır’a başvurmuşlar ve Nasır da bunu olumlu karşılayınca BAC kurulmuştu. Suriye önderlerinin düşüncesine göre, Nasır’ın Mısır’da komünistlere karşı uyguladığı sert politika ve tedbirler, bu birleşmenin sonucu olarak, Suriye’de de etkili olabilirdi.</p>

  <p>Bu hava içinde, Lübnan’da Eisenhower Doktrini’nin yeniden kullanılmasına yol açan olaylar çıktı. Gerçekte, bunalım Lübnan iç politikasında kişiler mücadelesiydi. Ancak, Lübnan Müslümanlarının Nasır’ı desteklemeleri, yeni kurulmuş bulunan Suriye-Mısır birliği ve Suriye’nin Lübnan Müslümanlarına arka çıkması bunalımı genişletti. Bu durumda, ülkenin Hıristiyan Başkanı Camille Chamoun, ABD’nin yardımını istedi. Ancak, Suriye bunalımındaki aceleci tutumunun kötü sonuçlarından ders alan ABD, “bekle ve gör” politikası izlemeye başladı. Bu politika uzun sürmedi. 1958 Temmuz’unda Irak’ta gerçekleştirilen askeri bir darbeyle Kral Faysal ve Başbakan Nuri Sait Paşa öldürülmüş ve Abdülkerim Kasım Bağdat’ta devrimci bir hükümet kurmuştu. ABD aynı durumun teker teker tüm Arap devletlerinin başına gelmesinden endişelenerek, deniz piyadelerini Lübnan’a çıkardı. Ayrıca Batı Avrupa’dan Hava Saldırı Grubu Adana’ya getirildi ve İngiliz paraşütçü birlikleri, karışıklıklardan korkan Ürdün Kralı’nın daveti üzerine, Amman’a indi. Hareketin büyüklüğü ve aniliği, şunu açıkça ortaya koymaktaydı ki amaç yalnızca Lübnan’daki olayları denetim altına almak değil, eğer fırsat çıkarsa, Irak’a müdahale edebilme olanaklarını elde tutmaktı. Eski rejimden arta kalanlardan bir davet geldiği takdirde, Irak’a girilebilirdi, ama Irak’ta böyle bir davette bulunacak kimse bırakılmamıştı.</p>

  <h4 id="sigil_toc_id_234"><a id="ncx1220"></a>5. Değerlendirme</h4>

  <p class="nonindent">1956 ile 1958 yılları arasında Ortadoğu’da olup bitenler, bölgedışı devletlerin bunalımlara karşı tutumları ve ABD’nin asker kullanması o zaman için açık olmayan, ama ilerdeki gelişmeler açısından büyük önem taşıyan sonuçlar doğurmuştur.</p>

  <p>(i) Her şeyden önce, bu dönemde Avrupa’da ortaya çıkan ve şimdi ele alınacak olan olaylarla birlikte düşünüldüğünde, Ortadoğu bunalımları, 1953 yılından sonra etkisini yavaş yavaş yitirmekte olan soğuk savaşı yeniden hızlandırmış ve yeryüzünün ikiye bölünmüş görüntüsünü belirgin bir biçime sokmuştur.</p>

  <p>(ii) İkinci olarak, ABD’nin yükümlülüklerini yerine getirmede, silah kullanmak da dâhil olmak üzere, Sovyetler Birliği’ne karşı çıkılabileceği ve bu durumda Sovyetler’in bir dünya savaşı riskini göze almayarak, edilgin bir tutum takınacağı açıkça ortaya çıktı. Böylece Nasır ve Arap milliyetçileri Sovyet desteğine ne dereceye kadar güvenebileceklerini anladılar. Sovyetler Birliği, çıkarları ve gücü elverdiği ölçüde Arap ülkelerini ve davalarını desteklemekte, daha ötede bir fedakârlıkta bulunmamaktaydı. Araplar, İsrail’e karşı mücadelelerinde olsun, ekonomik kalkınma ve Arap birliğini sağlama yolundaki çabalarında olsun, temelde kendi güçlerine dayanmaları gerektiğini de anladılar.</p>

  <p>(iii) Üçüncü olarak Araplar, bölgesel çatışmalarda destek sağlamak için büyük devletlerin işin içine karıştırılmasının tehlikelerini de açık bir biçimde gördüler.</p>

  <p>(iv) Son olarak, ABD için Eisenhower Doktrini’nin başarısız bir düzenleme olduğu anlaşıldı ve bu devlet, bölgesel çatışmalara doğrudan müdahale sakıncalarını değerlendirmeye başladı.</p>

  <h3 id="sigil_toc_id_235"><a id="ncx1227"></a>Avrupa’da Bunalım</h3>

  <h4 id="sigil_toc_id_236"><a id="ncx1228"></a>1. Berlin Bunalımı</h4>

  <h5 id="sigil_toc_id_237"><a id="ncx1229"></a>a) Bunalımın Temelleri</h5>

  <p class="nonindent">1950’lerin son yıllarına yaklaşırken, Sovyetler Birliği, Batı’ya karşı sert bir tutum içine girdi. Bu sertleşmenin çok çeşitli nedenleri arasında önemli olanlar şu biçimde sıralanabilir:</p>

  <p>Bir kere, 1956 Süveyş bunalımı, Batı Bloku içindeki devletler arasındaki ilişkileri kötü yönde etkilemişti. İngiltere ile Fransa’nın Mısır’a saldırıları, bu devletlerin yalnız ABD’yle değil, aynı zamanda öteki bazı NATO ülkeleri (Türkiye dâhil) ve Ortadoğu devletleriyle ilişkilerini bozmuştu. Sovyetler Birliği, siyasal dengenin kendi lehine bozulmakta olduğunu anladı. Batı’nın bütünlüğünü zorlama zamanı gelmişti.</p>

  <p>İkinci olarak, stratejik denge de Sovyetler lehine bozulmuştu. Bu, Sovyetler Birliği’nin 4 Ekim 1957’de bir yapay uyduyu, yani Sputnik’i uzaya yerleştirmesidir. Bu başarı Sovyetler Birliği’nin 1949 yılında atom gizlerini elde etmesinden sonra, şimdi kıtalararası füze yapımını da gerçekleştirdiğini vurguluyordu. Çünkü Sovyetler yapay uyduyu ancak güçlü bir füzenin ucunda uzaya göndermiş olabilirlerdi. Sovyetler Birliği o ana kadar, atom silahına sahip olmasına rağmen, bu silahı ABD’nin topraklarına kadar fırlatacak teknikten yoksun kalmıştı. Şimdi bir yapay uyduyu uzaya yerleştiren Sovyetler Birliği, aynı füzenin ucuna atom silahını da kolaylıkla yerleştirebilirdi. ABD ancak 31 Ocak 1958 tarihinde daha küçük bir uyduyu uzaya yerleştirebilmiş ve 18 Aralık 1958’de Atlas füzesi ile “füze boşluğunu” doldurabilmişti. Ama 1957-1958 yıllarında Sovyetler Birliği gerek uluslararası prestij gerek stratejik güç açısından dengenin kendi lehine işlemeye başladığını anlamış ve bu avantajını kullanmaya çalışmıştır. Berlin konusunda sertleşmesinin önemli bir nedeni, bu kendine güven duygusu olsa gerektir.</p>

  <p>Sovyetler Birliği’ni sert bir tutuma iten nedenlerin bir başkası, ilerde ele alınacak olan Orta Avrupa’da bir “güvenlik kordonu” kurma politikasının uğradığı başarısızlık olabilir. Hele 1950’lerin ortalarında ABD’nin Batı Almanya’yı NATO’ya alma ve bu devlete atom silahı verme kararı, Sovyetler Birliği’ni, ABD’yi bu kararından caydırmaya yönelik davranışlar içine sokmuş olabilir.</p>

  <h5 id="sigil_toc_id_238"><a id="ncx1235"></a>b) Bunalım</h5>

  <p class="nonindent">1948 yılındakini birincisi kabul edersek, ikinci Berlin bunalımı, 27 Kasım 1958’de Sovyetler Birliği’nin Batılı devletlere verdiği bir notayla başladı. Ancak daha önce, 10 Temmuz 1958’de, Doğu Almanya Komünist Partisi Birinci Sekreteri Walter Ulbricht, Parti’nin 5. Kongresinde şu önemli sözleri söylemiş ve bunalımın ilk ışığını yakmıştı: “Berlin, Demokratik Alman Cumhuriyeti’nin ortasında bir soğuk savaş adasıdır. Bu kentten sızan düşmanca hareketler durdurulmalı ve durum normalleştirilmelidir.” Bu sözlerden sonra, Sovyetler Birliği Başbakanı ve Parti Birinci Sekreteri Nikita Kruşçev, 10 Kasım 1958’de Moskova’da bir demeç vererek “Batılılar Potsdam Konferansı kararlarına aykırı hareket ederek Almanya’yı silahlandırıyorlar, bu koşullar altında Sovyetler Birliği Berlin’deki yükümlülüklerini Demokratik Alman Cumhuriyeti’ne devredecektir” dedi. Sovyetler’in Berlin’de ulaşımı ve ticareti serbest bırakmak gibi bazı yükümlülükleri olduğu daha önce belirtilmişti. Sovyetler Birliği bu yükümlülükleri Doğu Almanya’ya devredince, Batılılar Berlin’e ulaşabilmek için Doğu Alman hükümetine başvurmak durumunda kalacaklar ve çaresiz bu hükümeti tanımak durumuna düşeceklerdi.</p>

  <p>Batılılar, 27 Kasım 1958’de yukarıda sözü edilen Sovyet notasını aldılar. Bu notada, Batılı devletlerin Batı Berlin’deki davranışları şiddetle eleştiriliyor ve Almanya’nın iki Alman devletinin bir konfederasyon biçiminde birleşmesiyle birliğini kurabileceğine değiniliyordu. Ayrıca notada, Batı Berlin’deki Batılı casus ve gözlemcilerin Doğu Almanya’nın güvenliğini, Batı Almanya’nın silahlanmasınınsa dünya barışını tehdit ettiği söylenmekte, antlaşmaların hükümsüz bırakıldığı iddia edilmekte ve Batılı devletlerin askerlerinin Batı Berlin’den çekilmesi istenmekteydi. Kruşçev, bu isteklerin yerine getirilmesi için altı aylık bir süre verdi ve “eğer yerine getirilmezse tek başımıza harekete geçip yükümlülüklerimizi Doğu Almanya’ya devredeceğiz; ulaşım sorunu egemen bir devlet olan Doğu Almanya’nın yetkisi içine girer” dedi. Bu süre, notaya bir ültimatom niteliği verdi ve bunalımı ağırlaştırdı.</p>

  <p>Üç Batılı devlet ve Federal Almanya, Aralık 1958’de Paris’te bir toplantı düzenleyerek Sovyet notasına cevap verdiler. Yayımladıkları bildiride, Berlin konusundaki görüşlerini değiştirmeyeceklerini, yetkilerin Doğu Almanya’ya devredilmesini tanımayacaklarını, Sovyetler’in yükümlülüklerinin sürdüğünü, girişilecek tek taraflı hareketlerin hiçbir hukuki sonuç doğurmayacağını ve Batı Berlin’ deki askerlerin dünya barışını kesinlikle tehdit etmediğini bildirdiler. İki Almanya’nın birleşmesi için de serbest seçimler yapılmalıydı. Sovyetler, 10 Ocak 1959’da bu bildiriye verdikleri karşılıkta, Alman birliğinin serbest seçimle kurulamayacağını ve iki Almanya ile ayrı ayrı barış antlaşması imzalanması gerektiğini belirtti. İki Almanya’yı da sürdürecek bir barış tasarısı hazırlayarak bunu Batılılara sundu. Bu tasarıda ayrıca Polonya’nın doğu sınırının Oder-Neisse akarsuyu olduğu kesin olarak belirtilmekte ve Batı Berlin’in askerden arındırılması planlanmaktaydı.</p>

  <p>Üç Batılı devlet, 16 Şubat 1959’da dörtlü bir Dışişleri Bakanları Konferansı’nın toplanmasını önerdiler. İngiltere Başbakanı Harold Macmillan, bu önerilerin ayrıntılarını tartışmak üzere Moskova’ya gitti. Bu ziyaretin sonucunda, Kruşçev altı aylık süreden vazgeçti, Batılıların Batı Berlin’de hakları olduğunu kabul etti ve önerilen konferansın toplanmasına razı oldu. Dışişleri Bakanları Konferansı, ilerde toplanacak olan doruk toplantısına hazırlık olmak üzere 11 Mayıs 1959 tarihinde bir araya geldi. Bu tarihlerde hava yine yumuşamıştı. Konferansta Batılıların ortaya attıkları yeni bir projeye göre, Almanya aşamalarla birleştirilecekti. Önce iki belediyenin kaldırılıp tek belediyenin kurulması ile Berlin kenti birleştirilecek, sonra serbest seçimlerle Almanya birleştirilecekti. Yeni Kurucu Meclis toplanacak, anayasa hazırlanacak, iki ayrı hükümetin yerini alacak olan birleşmiş Alman hükümeti kurulacak ve sonunda tek bir Almanya ile barış antlaşması imzalanacaktı, öneri, Doğu Almanya’yı ortadan kaldıracağı için, Sovyetler tarafından kabul edilmedi. Sovyetler’in karşı önerisiyse Batılılar tarafından reddedildi. Kısaca ortaya konmak gerekirse, bu dönemde Batılıların Almanya konusundaki görüşü şuydu: Serbest seçimlerle önce Almanya birleştirilmek, sonra tek bir Alman hükümetiyle barış antlaşması yapılmalıydı ve işe önce Berlin’den başlanabilirdi. Doğu Bloku’nun görüşüyse önce iki Almanya ile ayrı ayrı barış antlaşmasının yapılması ve sonra bu iki Almanya’nın bir konfederasyon biçiminde birleşmesiydi.</p>

  <p>Kruşçev 15-17 Eylül 1959 tarihlerinde New York’a gitti. Burada iyi kabul gördü. Esprili bir önder olduğu için, Amerikan halkı üzerinde iyi bir etki bırakarak sevgi topladı. Hatta Amerikan gazeteleri, Doğu ile Batı arasında görüş birliğine varıldığını ve Berlin sorununun çok kısa bir süre içinde çözüme bağlanabileceğini yazdılar. Kruşçev, Eisenhower’ı Moskova’ya davet ederek burada bir doruk toplantısının yapılabileceğini söyledi. Eisenhower da bu daveti kabul etti ve Moskova’ya gitmek için ilk olarak Paris’e uğradı. Moskova’daki doruk toplantısı için 16 Mayıs uygun görülmüştü.</p>

  <p>Eisenhower’ın Moskova’ya gitmek üzere Paris’te bulunduğu tarihle 16 Mayıs tarihi arasında gerçekten “talihsiz” bir olay oldu ve ilerde ayrıntılarıyla incelenecek olan Amerikan U-2 casus uçağının Sovyetler Birliği’nde düşürülmesi, iki ülke arasında düzelmekte olan ilişkileri baltaladı. Kruşçev, bu olaydan dolayı Amerikan Başkanı’nın özür dilemesi gerektiğini, yoksa doruk toplantısının yapılmayacağını açıkladı. Eisenhower Kruşçev’in istediği biçimde özür dilemese de U-2 uçuşlarının yasaklandığını ve bu uçuşların kendi sorumluluğu altında yapıldığını söyledi. Bunun üzerine Kruşçev Amerikan Başkanı’na yaptığı daveti geri aldı ve doruk toplantısı gerçekleşmedi. Doruk toplantısı U-2 olayı dolayısıyla yapılamadıysa da korkulanın aksine ilişkiler çok gerginleşmedi. Hatta Kruşçev, Mayıs ortalarında bir demeç vererek, Berlin sorununun çözümü için bir süre saptanmadığını açıkladı. Bu arada ABD’de başkanlık seçimi yapılmış ve Demokrat Parti’den John Fitzgerald Kennedy Başkan olmuştu. Sovyet yöneticileri, Amerika’nın yeni yöneticisinin, Sovyetler Birliği’yle bir konferans toplayarak Berlin sorununu bir çözüme bağlamak isteyeceğini tahmin etmişlerse de Eisenhower’a yapılan davranışa karşılık olarak, Kennedy böyle bir girişimde bulunmamıştır.</p>

  <h5 id="sigil_toc_id_239"><a id="ncx1243"></a>c) Berlin Duvarı</h5>

  <p class="nonindent">Yeni Amerikan Başkanı, Avrupa’ya yaptığı bir seyahatte, 34 Haziran 1961 tarihinde, Viyana’da Kruşçev’le görüştü. Bu görüşme son derece sert geçti ve taraflar Almanya konusundaki katı görüşlerine sıkı sıkıya bağlı kaldılar. Bu görüşmeden sonra Berlin bunalımı yeni boyutlar kazanarak ağırlaştı.</p>

  <p>Demokratik Alman hükümeti, 13 Ağustos 1961 tarihinde, Doğu ile Batı Berlin’i birbirinden ayıran sınır üzerine, geçişi engelleyen bir duvar inşa etti. Duvar Doğu Berlin’den Batı Berlin’e ve dolayısıyla Batı Almanya’ya geçişi engellemek için yapılmıştı. Çünkü 1945’ten bu yana, özellikle işçiler Batı Berlin’e sığınıyorlardı. Bu göç Doğu Almanya’nın ekonomik hayatı üzerinde kötü etki yapıyor ve ekonomi nitelikli işgücünden yoksun kalıyordu. 1 Ağustos’tan duvarın yapılmasının tamamlandığı tarih olan 13 Ağustos 1961’e kadar 20.000 kişi Doğu’dan Batı Berlin’e sığınmış bulunuyordu. Duvarın yapımından sonra, çeşitli yollarla bu barikatı aşmak isteyen yüzlerce kişi, duvarın dibinde öldürülmüşlerdi.</p>

  <p>1945 Haziran’ındaki dört devlet düzenlemesine göre, Berlin kentinin yönetimi, dört işgalci devletin komutanlarından kurulu bir Kommandatura’ya verilmişti. Bunun denetimi altında, seçimle işbaşına gelen Kent Konseyi günlük yönetimi ele almıştı. Ancak 1948 bunalımı sırasında Sovyetler Birliği komutanını Kommandatura’dan çekince, bu dörtlü yönetim işlemez olmuştu. Şimdi, Berlin duvarının inşasına karşı, Batılı devletler kuru bir protestodan öteye herhangi bir etkili tedbir alamadıkları gibi, Sovyetler Birliği, 1962 Ekim’inde artık dört devlet düzenlemesinin geçerli olmadığını da ilan etti. Bunun üzerine Batılı devletler Berlin’de müttefik askeri varlığını sürdürdüler ve Başkan Kennedy’nin 1963 Ağustosunda Batı Berlin’i ziyaret etmesiyle, kentteki varlıklarında direneceklerini açıkça ortaya koydular. Berlin, bu bunalımda olduğu gibi, daha bir süre “soğuk savaş adası” niteliğini sürdürdü. Ancak Federal Almanya Şansölyesi Willy Brandt’ın “Doğu Politikası”nın (<em>Ostpolitik</em>) çerçevesi içinde ve 1971 Eylülünde, İngiltere, Fransa, Sovyetler ve ABD arasında varılan bir anlaşma ile Batı Berlin’in dokunulmazlığı yeniden kabul edildi.</p>

  <p>Bu arada, Berlin bunalımı çerçevesi içinde işaret edilmesi yararlı olacak bir başka nokta, Sovyetler Birliği’nin bunalım sırasında nükleer denemelere yeniden başlama kararını almasıdır. Bu denemeler, bir anlaşma ile değil, tek taraflı bildirilerle durdurulmuştu ve büyük devletler ilerde toplanacak silahsızlanma konferansında bir anlaşmaya varmak ümidiyle, nükleer deneme yapmıyorlardı. Doğaldır ki Sovyetler’in bu davranışı, soğuk savaşı hızlandırıcı bir etki yapmıştır. Değinilmesi gereken son bir nokta da bu tarihlerde yeniden hızlanan soğuk savaşın bir daha yumuşamaya başlamasının temel nedenlerinden birinin, Berlin bunalımının hareketli dönemlerine rastlamasıdır. İlerde ayrıntılarıyla inceleneceği gibi, 17 Ekim 1961 tarihinde Moskova’da Sovyet Komünist Partisi’nin 22. Kongresi toplandı. Bu kongre, 1958 yılından beri açığa vurulmadan süren Pekin-Moskova anlaşmazlığının ilk kez açığa çıktığı toplantıdır. ÇHC delegelerinin kongreyi terk ettikleri toplantıda, Kruşçev’in verdiği demeç ve bundan sonraki Sovyet davranışları, iki blok arasındaki ilişkilerde yumuşama havasının yavaş yavaş yerleşmeye başladığını vurgulamaktaydı.</p>

  <h4 id="sigil_toc_id_240"><a id="ncx1249"></a>2. U-2 Olayı ve Yol Açtığı Bunalım</h4>

  <p class="nonindent">U-2 olayı, yalnız Doğu-Batı ilişkileri açısından değil, aynı zamanda Türkiye açısından da önemli sonuçlar doğurmuş bir soğuk savaş olayıdır. ABD’nin bazı NATO ülkeleri ve bu arada Türkiye’deki üslerinden kalkan uçaklarının faaliyetleri sorunu, 1960 yılının Mayıs ayında Sovyet toprakları üzerinde bir Amerikan U-2 haberalma uçağının düşürülmesi üzerine alevlenmiş ve Sovyet-Amerikan ilişkilerinde önemli bir bunalıma yol açarak, soğuk savaşı şiddetlendirmiştir.</p>

  <h5 id="sigil_toc_id_241"><a id="ncx1252"></a>a) Uçuşların Nedeni</h5>

  <p class="nonindent">U-2 olayı, Amerikan yöneticilerinin, Sovyetler Birliği’nin 1949 yılında atom tekelini ortadan kaldırmasından sonra duymaya başladıkları derin güvensizliğin doğrudan bir sonucudur. ABD’nin yirminci yüzyılda ilk kez kesin bir zaferle bitiremedikleri Kore Savaşı önemli bir endişe kaynağı olmuş, Sovyetler’in nükleer silahlarını ve uzun menzilli bombardıman uçaklarını geliştirmedeki başarısı, Amerikan yöneticilerinin güvensizliğini artırmıştır. Hele güdümlü füzelerdeki Sovyet başarısı, ABD’yi tarihinde hiç görmediği büyük bir askeri ve moral bunalım içine sokmuş bulunuyordu. Yine tarihinde ilk kez, Amerikan toprakları, kıta dışında bir devletin vurucu gücü içine girmiş oluyordu.</p>

  <p>İşte böyle bir endişe ortamında, Amerikan Stratejik Hava Komutanlığı’nın karşılık verme gücü, bir Sovyet “sürpriz saldırısına” karşı en etkili silahı oluşturmaktaydı. Ancak bunun etkili olabilmesi için, düşmanın sürpriz saldırı amacıyla yaptığı hazırlıkların önceden bilinmesi gerekiyordu. Aynı derecede önemli bir başka nokta, verilecek karşılığın hangi düşman hedeflerine yöneltileceğiydi. İşte bu nedenlerle, özellikle 1957 yılından sonra, ABD’nin yürüttüğü haberalma faaliyetleri hız kazanmış ve Sovyet topraklarının ayrıntılı ve dakik haritalarının çıkarılmasına başlanmıştır. Bunun sonucu olarak, hava fotoğrafçılığı, Sovyet askeri faaliyetlerinin gözlenip dinlenmesi (birincisi uçak, ikincisi radarla) ABD’nin stratejik planlamalarında büyük bir önem kazanmıştır. İşte U-2 uçuşlarının nedeni bu bilgileri toplamaktı.</p>

  <h5 id="sigil_toc_id_242"><a id="ncx1256"></a>b) Uçağın Özellikleri ve Denetimi</h5>

  <p class="nonindent">Bütün bu gelişmelerin sonucu olarak, Lockheed uçak şirketi, Amerikan hükümetine, Sovyet savaş uçaklarının ve uçaksavar ateş menzilinin çok üstünde gözlenmeden uçabilecek bir uçak yaptı. Bu U-2 uçağı, bir füze gibi havalanabilmekte, 10 saniye içinde 300 metre yükselmekte, 30.000 metre yükseklikte uçabilmekte, güçsüz olarak 300 mil süzülebilmekte ve yakıt almaksızın yedi buçuk saat ve 3000 mil uçabilmekteydi. Uçak çok yüksekten gayet net biçimde fotoğraf çekecek son derece güçlü kameralarla donatılmıştı.</p>

  <p>U-2 uçuşları, Amerikan Başkanı’nın yetki vermesiyle yürütülmüştür. Uçuşun harekât ve yönetimiyse Amerikan Merkezi Haberalma Örgütü’nün (CIA) sorumluluğu altındaydı. CIA başkanı, Savunma ve Dışişleri Bakanlarının onayını aldıktan sonra, Başkan Eisenhower’a bir dizi uçuş programı önermiş ve uçuşlar 1956 yılında İngiltere, Almanya, Türkiye ve Japonya’dan başlamıştı.</p>

  <h5 id="sigil_toc_id_243"><a id="ncx1260"></a>c) Düşürülmesi</h5>

  <p class="nonindent">Dünya, U-2 olayını, 3 Mayıs 1960’ta Kruşçev’in Sovyet hava alanında bir Amerikan casus uçağının 1 Mayıs tarihinde düşürüldüğünü açıklamasıyla öğrendi. ABD bu uçağın casus uçağı olmadığını, açık hava sağanaklarını inceleyen meteorolojik bir uçak olduğunu açıkladı. Kruşçev, 5 Mayıs 1960’ta verdiği ikinci demeçte, tam doruk toplantısının yapılacağı sırada Sovyetler Birliği’ne karşı girişilen bu düşmanca hareketin, doruk toplantısını baltalamak amacını güttüğünü söylemiş ve hükümetinin Amerikan uçaklarına üslerinde faaliyet izni veren devletlere de uyarıda bulunacağını belirtmiştir. Ayrıca herhangi bir saldırıya karşı, Sovyetler’in güdümlü füzelerle karşılık vereceğini ve bu saldırıda kullanılan üslerin de yerle bir edileceğini hatırlatmıştır. Açıktır ki bu sözler Türkiye’ye doğrudan bir tehdit niteliğini taşıyordu.</p>

  <p>Bu noktaya kadar Moskova U-2 uçağının pilotunun sağ olduğunu açıklamamıştı. Bunun açıklanması üzerine, ABD uçağın Sovyetler Birliği hakkında bilgi toplayan bir haberalma uçağı olduğunu kabullenmek zorunda kaldı. Uçağın pilotu Gary Powers’ın Moskova’daki sorgulaması sonucunda yaptığı açıklamalar şu noktaları kapsamaktaydı: (a) Pilot CIA ile imzalamış olduğu sözleşme uyarınca, ABD’nin özel bir hava birliğinde çalışmaktaydı ve görevi Sovyetler’deki telsiz istasyonları, radar üsleri ve füzeler hakkında havadan bilgi toplamaktı. (b) Pilotun bağlı bulunduğu birlik, 1956 tarihinden beri Türkiye’deki İncirlik üssünde üslenmiş olup her yıl bir dizi haberalma uçuşlarına çıkmaktaydı. (c) Pilot, düşürüldüğü gün, görevinin Pakistan’dan Norveç’e doğru uçup bilgi toplamak olduğunu söylemişti.</p>

  <p>Bu olaylar üzerine Türk hükümetince yapılan tek açıklamada, uçağın Peşaver’den Norveç’e uçtuğunun öğrenilmiş olduğuna göre, Türk hükümetinin kendisini sorumlu görmediği belirtilmiştir.</p>

  <h5 id="sigil_toc_id_244"><a id="ncx1265"></a>ç) Uçuşların Yasaklanması</h5>

  <p class="nonindent">Başkan Eisenhower, ABD’nin prestijine gölge düşüren ve soğuk savaşı hızlandıran bu olaydan sonra, 25 Mayıs 1960’ta yaptığı bir açıklamada, U-2 uçuşlarının durdurulmasını emrettiğini söylemiştir. Ayrıca bunların yararlı olmaktan çıktıklarını da belirterek “kaldı ki, uçaktan başka yeni teknikler de geliştirilmektedir” demiştir. Bu konuda bir başka ilgi çekici nokta, Başkan Kennedy’nin de bu uçuşların devletler hukukuna uygun olmadığını belirtmesi ve “Sovyet hava sahasına giren Amerikan uçaklarının uçuşlarına son vermesi”dir. Bu durum bizi, U-2 uçuşlarının, Eisenhower döneminde yeniden başlatılmış olduğu sonucuna götürmektedir.</p>

  <h5 id="sigil_toc_id_245"><a id="ncx1268"></a>d) Sonucu</h5>

  <p class="nonindent">Kruşçev inanmış bir komünistti, ama aynı zamanda sağduyulu ve hoşgörülü bir kişiliğe sahipti. Bu kişiliği, içerde liberalleşmeye, dışardaysa uluslararası gerilimin gevşemesi konusunda iyimserliğe yol açıyordu. Ama U-2 bu umutları söndürdü. Bu olay Kruşçev’i hem küçük düşürdü, hem de ılımlı politikalarının eleştirilmesine yol açtı. Böylece, Sovyet iktidar piramidindeki yerini koruyabilmek için Batı karşıtı demeç ve davranışlarını sertleştirdi. Stalin döneminde Moskova’daki Amerikan Büyükelçisi olan George Kennan’a göre “ABD’deki ‘şahinlerin’ sert ve aşırı politikaları, Sovyetler’de de sertlik yanlılarının işine yaramış ve bu devlette ortaya çıkabilecek olan değişiklikleri erteleyerek, 1980’lerin ikinci yarısına kadar uzatmıştır.”</p>

  <h3 id="sigil_toc_id_246"><a id="ncx1271"></a>Küba’da “Ekim Füzeleri” Bunalımı</h3>

  <h4 id="sigil_toc_id_247"><a id="ncx1272"></a>1. Bunalımın Niteliği</h4>

  <p class="nonindent">Küba’da “Ekim Füzeleri” bunalımının en önemli özelliği, iki nükleer silaha sahip “süper gücün” ilk kez doğrudan karşı karşıya gelmesidir. Gerçekten herkes, yeryüzündeki canlı doğanın geleceğinin, iki önderin, ne kadar sağduyulu olurlarsa olsunlar iki yanlış yapabilecek insanın kararına bağlı olduğunu büyük bir dehşet duygusuyla anladı. Soğuk savaş politikasının insanlığı getirdiği nokta, işte böylesine korkunç bir tehlikeyle doluydu.</p>

  <p>Bundan önce, iki “süper devlet” 1948 tarihli Berlin ablukasında karşı karşıya gelmişlerdi; ancak o tarihte Sovyetler Birliği’nin elinde nükleer silah bulunmuyordu. İki devlet, daha sonraki bunalımların hiçbirinde karşı karşıya gelmemişlerdi.</p>

  <p>Küba bunalımının bir başka niteliği, hem soğuk savaşın doruğunu, hem de 1962 sonrasında yavaş yavaş ama kararlı bir tempoda yerleşmeye başlayan “yumuşama” olgusunun temelini oluşturmasıdır. İki devletin önderleri, bundan böyle, başladıktan sonra denetlenmesi olanaksız bir nükleer savaşın “eşiği” ile aralarına güvenli bir aralık koyma politikasını titiz bir biçimde uygulayacaklar ve bu temel üzerinde yumuşama oluşmaya başlayacaktır.</p>

  <h4 id="sigil_toc_id_248"><a id="ncx1277"></a>2. Bunalımın Temeli</h4>

  <p class="nonindent">Küba bunalımının temelinde yatan asıl neden, Amerikan hükümetinin her fırsatta, 1959’da iktidarı ABD’nin “saygın” adamı diktatör Batista’dan, onu uzaklaştırarak devralan Fidel Castro rejimini devirmek istemesidir. ABD bu işi önce Amerikan Devletleri Örgütü (OAS) içinde Latin Amerika ülkelerinin ortak harekâtıyla yapmayı denedi. Bu örgüt, 1948 yılında Bogota’da Amerika kıtaları devletlerinin 8. uluslararası kongresinde kurulmuş olup, Latin Amerika ülkelerinin çoğunluğunu içine almaktaydı ve amaçları arasında, anlaşmazlıkların barışçı yollardan çözülmesi, kıta güvenliğinin güçlendirilmesi ve ekonomik kalkınmanın geliştirilmesi gibi noktalar bulunuyordu. Ancak örgüt kurulduğu andan başlayarak ABD’nin etkisi altına girdi. ABD’nin Küba’ya karşı uyguladığı şeker boykotu gibi ekonomik tedbirleri uzun bir süre etkili olmadı. ABD daha sonra askeri müdahale için OAS’ın ortak harekâtını sağlamaya çalıştıysa da örgüt üyeleri genel sözlerle Castro rejimini kötülemenin ötesinde bir tutum almadılar.</p>

  <p>ABD üçüncü bir yol olarak, dolaylı müdahaleyi denedi. Eisenhower döneminde hazırlanan ve Kennedy döneminde uygulanan gizli bir plan başarılı olmadı. Buna göre, Castro yönetiminden ABD’ye kaçan Kübalı mülteciler, Amerikan hükümetinin yardım ve desteğiyle adayı işgal edecekler ve böylece ABD Castro “belasından” kurtulmuş olacaktı. Ancak mülteciler, tarihe “Domuzlar Körfezi Çıkarması” adıyla geçen harekâtta başarısızlığa uğradılar. 1961 Nisanındaki bu olaydan sonra, 1962 Ocak’ında OAS devletleri Küba’nın OAS’tan atılmasından öteye bir tutum takınamayacaklarını açıkça gösterdiler. Bu arada Sovyetler Birliği de ABD’nin bu güç durumundan yararlanmakta gecikmedi ve Castro rejimine destek olmaya başladı. İhtiyaç duymamasına rağmen, Küba’nın şeker ihracatının büyük bir bölümünü satın aldı ve bir Amerikan müdahalesine karşı güvence için çalışmaya başladı. O kadar ki 1962 yılının ortalarında Küba Savunma Bakanı Raul Castro Moskova’ya giderek bir Amerikan saldırısına karşı Sovyet silahları istedi.</p>

  <h4 id="sigil_toc_id_249"><a id="ncx1281"></a>3. Füzeler</h4>

  <p class="nonindent">ABD ile Sovyetler arasındaki doruk toplantısının, U-2 olayının sonucu olarak baltalanmasından sonra, 1960 sonbaharında BM Kruşçev ile Castro arasında yepyeni bir içtenlik havasının esmesine tanık olmuştu. İki ülke arasında bu sıkı ilişkilerin bir sonucu olarak, büyük bir olasılıkla 1962 ilkbaharında Küba’ya Sovyet füzelerinin kurulmasına başlandı. Bir görüşe göre, Küba bunalımının ortaya çıkardığı tehlike, gerçek olmaktan çok görünüşteydi. Çünkü, bu görüşe göre, füzelerin yerleştirilmesi Kruşçev açısından becerikli bir soğuk savaş oyunuydu ve Kennedy zorladığı takdirde sökülmek üzere yerleştirilmişti. Ancak Kruşçev, sökülmenin bedeli olarak, ABD’den bazı ödünler beklemekteydi: Küba’nın işgal edilmeyeceğine dair bir güvence ve Sovyet topraklarının yakınlarına yerleştirilmiş bulunan füzelerin sökülmesi.</p>

  <p>Füzelerin yerleştirilme amacı ne olursa olsun, Küba ile Sovyetler Birliği arasında gelişen bu ilişkiler, ABD’yi ister ortak, ister tek taraflı, bir müdahaleye doğru itmeye başladı. Başkan Kennedy, 1962 Ekim ayının başında verdiği bir demeçte, şu olasılıklar gerçekleşirse Küba’ya müdahale edeceğini açıkladı: Küba’daki Amerikan Guantanamo üssü, Panama Kanalı, öteki Latin Amerika ülkeleri ya da kıtadaki Amerikalıların hayatları tehdit altına girerse, Cape Canaveral füze deneme istasyonuna müdahale edilirse ya da Sovyetler Birliği Küba’da saldırgan üsler kurarsa, ABD Küba’ya müdahale edecekti.</p>

  <p><br/></p>

  <h4 id="sigil_toc_id_250">4. Bunalım</h4>

  <p class="nonindent">ABD’de seçim mücadelesinin hızlandığı bir dönemde, 16 Ekim 1962 günü, Amerikan Savunma Bakanı Robert McNamara, Küba’da füze üslerini belirleyen hava fotoğraflarını Başkan Kennedy’ye gösterdi. Kennedy, teknik danışmanlarıyla uzun süren toplantılar yaptıktan sonra, Küba’nın denizden abluka altına alınmasına karar verdi. Fotoğraftan edinilen bilgilere göre, Sovyet füzeleri yeni yerleştirilmeye başlamıştı ve ateşlemeye hazır hale getirilmeleri için öteki bazı parçaların da gelmesi gerekiyordu. Abluka kararı alınmadan, BM’ye, OAS’a ve ABD’nin NATO müttefiklerine danışılmadı, ancak karardan haberdar edildiler. 22 Ekim 1962 tarihinde abluka uygulanmaya başladığında Atlas Okyanusu’nda Sovyet gemileri Küba’ya yaklaşmaktaydı. Bu gemiler ablukaya uymadıkları takdirde batırılacaktı. Böyle bir olayın sonuçlarıysa tehlikeli bir bekleyiş içine giren dünya kamuoyunda, büyük bir dehşete yol açacak kadar ürkütücüydü. Sovyet gemileri abluka bölgesine yaklaştıkça bunalım keskinleşiyordu. Kruşçev ilk tepki olarak gemilerin durması için emir vermeyeceğini, çünkü bunların savunma silahları taşımakta olduğunu açıkladı. Ablukaya karşı bu ilk Sovyet tepkisi bunalımı daha da artırıcı nitelikte oldu.</p>

  <p>Kruşçev, 27 Ekim 1962’de Kennedy’ye gönderdiği mektupta, ABD Türkiye’deki benzer füzeleri söktüğü takdirde (ABD, 1959 yılından hemen sonra Türkiye’ye Jüpiter füzeleri yerleştirmişti) Sovyetler Birliği’nin de Küba’dakileri sökeceğini, Türkiye’nin toprak bütünlüğüne ve bağımsızlığına saygı göstereceğini, içişlerine karışmayacağını ve işgal etmeyeceğini belirtmiş ve Küba’daki füzelerin sökülmesinin karşılığı olarak, ABD’nin de aynı güvenceleri Küba açısından vermesi gerektiğini eklemiştir. Başkan Kennedy’yse, aynı tarihli mektubunda, Küba’daki füzeler söküldüğü takdirde, ABD’nin uygulamakta olduğu ablukaya son vereceğini ve Küba’yı işgal etmeyeceği güvencesini verebileceğini belirtmiş, ancak Türkiye’deki füzeler konusunda kesin bir güvence vermekten kaçınarak “dünya gerginliklerinin yumuşaması, mektubunuzda belirttiğiniz öteki silahlarla ilgili olarak daha geniş bir düzenlemeye gidebilmemize olanak sağlayabilir” demiştir.</p>

  <p>Açıkça görüleceği gibi, Başkan Kennedy kısa sürede alınacak ani tedbirlerle, uzun süreli tedbirleri birbirinden ayırmaktaydı Kennedy için önemli olan, Amerika için yaratılan tehdidin hemen kaldırılmasıydı. Jüpiterlerse, daha sonra ele alınacak bir düzenleme içinde düşünülebilirdi. Ayrıca pazarlık kümeleri de birbirine uymamaktaydı. Bir yanda birdenbire Küba’ya yerleştirilen füzeler, öte yanda çok önce yerleştirilmiş bulunan ve yerleştirildikleri anda Sovyetler Birliği’nin tepkisiyle karşılaşmadığı için üstü kapalı olarak kabul edilmiş füzeler bulunuyordu. Zaten Küba’daki Sovyet füzelerinin kaldırılacağına dair Kruşçev’in Kennedy’ye yazdığı 28 Ekim tarihli mektupta, Türkiye’deki Jüpiter füzeleriyle ilgili hiçbir söz bulunmamaktaydı. Aynı gün, Kennedy’nin Kruşçev’e gönderdiği ve bu sağduyulu kararından dolayı kendisini tebrik ettiği mektupla ve ABD’nin ablukayı kaldırmasıyla, bunalım atlatıldı. Yirminci yüzyılın “Monroe Doktrini” başarıya ulaşmıştı.</p>

  <h4 id="sigil_toc_id_251"><a id="ncx1289"></a>5. Bunalımın Sonuçları</h4>

  <p class="nonindent">Küba’daki “Ekim Füzeleri Bunalımı” uluslararası ilişkiler açısından çok önemli sonuçlar doğurmuş bir olaydır.</p>

  <p>(i) Her şeyden önce, biraz da çelişkili olarak, Küba bunalımı soğuk savaşın doruk noktasına vardığı bir dönemde “yumuşama” ve “görüşme” havası yaratmıştır. Nükleer savaş uçurumunun yanına geldiklerini anlayan taraflar, bundan sonra “uçurum”la aralarına güvenli bir aralık koymaya çalışacaklardır. Böyle bir yumuşamanın ilk belirtileri, Kruşçev’in Berlin konusundaki sert tutumundan vazgeçmesi ve ABD’nin Türkiye’deki Jüpiter füzelerini sökmeye başlamasıdır.</p>

  <p>(ii) Bunalımın ikinci sonucu, NATO’nun Avrupalı ortaklarının, böylesine büyük bir bunalımda, yani kendilerini de son derece tehlikede bırakan durumlarda, kendi görüşlerinin alınmayacağını açıkça görmüş olmalarıdır. Bunalım, NATO üyeleri arasında yeni gerginlikler yaratmamışsa da temelde askeri nitelikte olan bir ittifak içinde, siyasal sorunlara ortakların dikkatini çekmiştir. Ayrıca Kruşçev’in füzeleri sökme kararı, NATO’da büyük bir rahatlık da yarattı. Çünkü 28 Ekim tarihli NATO Konseyi toplantısında ABD Küba’yı işgal hareketine girişirse NATO’nun savaşa sürüklenebileceği ve karşılık olarak en başta Türkiye’nin bir Sovyet işgaline uğrayabileceği belirtilmiş bulunuyordu. Konseydeki bazı delegeler, ABD’nin Küba’yı işgal etmeyeceği güvencesini vermesini istemişler, Amerikan delegesiyse bu güvenceyi vermekten kaçınmıştı. Bu yüzden, Kruşçev’in Türkiye’ye hiç atıfta bulunmadan füzeleri sökme kararı, Konsey’de büyük bir rahatlık yarattı.</p>

  <p>(iii) Küba bunalımı, her iki ittifak grubunda da üyelerin stratejik değişikliklerle başlayan yeni uluslararası ortama uyum gösterme özlemlerine hız kazandırdı. Doğu Bloku içinde Çin-Sovyet anlaşmazlığı tümüyle açıklığa kavuşurken, Pekin Moskova’yı “devrimci davaya ihanetle” suçladı, Moskova ise Pekin’i “serüvencilikle” itham etti. Daha sonra, öteki nedenlerin yanında, Küba’daki politikasından dolayı, aynı “serüvencilik” suçlamasıyla Kruşçev Sovyet Komünist Partisi tarafından iktidardan düşürülerek iki blok arasındaki işbirliğinin kaçınılmazlığı üzerinde daha bir içtenlikle durulmaya başladı.</p>

  <p>Batı Blokunda General de Gaulle, iki süper devlet arasında denge kuracak bir Batı Avrupa koalisyonu girişimlerinde bulundu ve ABD’yle ilişkilerini gevşetme yolunda önemli adımlar atarak, kendi nükleer gücünü geliştirmeye başladı. ABD ile Sovyetler Birliği’yse, Küba bunalımından sonra, nükleer silahların yayılmasını önlemek için Moskova’da 5 Temmuz 1963 tarihinde “Nükleer Silah Denemelerinin Kısmi Yasaklanması Antlaşması”nı imzaladılar. Bu antlaşma, atmosferde, uzayda ve deniz altında nükleer denemeleri yasaklıyor, ancak toprak altındaki nükleer denemelere izin veriyordu.</p>

  <p>(iv) Dördüncü olarak, Karayipler Denizi’ndeki bu “Ekim serüveni”, bölgesel bir çatışmada geleneksel silahların önemini artırmıştır. ABD çok kısa bir süre içinde Karayipler’de öyle büyük bir geleneksel güç toplayabilmişti ki istediği gibi davranmak ve manevra yapmak olanağını bulmuştu. Bundan alınan dersle, ABD hem kendi geleneksel silahlarını artırmaya başlamış, hem de Avrupalı müttefiklerinden aynı biçimde davranmalarını istemiştir. Bu da NATO içinde yeni sorunlar ortaya çıkarmıştır. Çünkü ekonomik kalkınmalarını ön plana alan ve güvenlikleri açısından ABD’nin nükleer silahlarına güvenen çoğu NATO ülkesi, ABD’nin istediği daha çok asker beslemeyi ve savunmaya daha çok ödenek ayırmayı kabule yanaşmadılar.</p>

  <p>Ayrıca Küba bunalımı, Sovyetler Birliği açısından da önemli bir ders olmuş ve kendi Karayipler Denizi saydığı Akdeniz’de geleneksel silahlar açısından daha güçlü bir duruma gelmesinin avantajlarını anlamıştır. Bu yönde faaliyetlere, yani Akdeniz’de güçlü bir donanma bulundurma çabalarına 1963 yılından sonra başlamışsa da asıl 1967 Arap-İsrail savaşından sonra istediğini gerçekleştirmiştir. Böylece, bu tarihten başlayarak, ABD’nin Akdeniz’deki 6. Filosunun karşısına bir de Sovyetler Birliği’nin Akdeniz Filosu çıkmış ve bu durum 1967 sonrası Akdeniz gelişmelerini etkilemeye başlamıştır.</p>

  <p>(v) Son olarak değinilmesi gereken sonuç, herhangi bir bunalım sırasında Washington ile Moskova arasında doğrudan bir haberleşme hattının kurulmasının öneminin açık bir biçimde ortaya çıkmasıdır. İki devlet başkanının gizli, çabuk ve doğrudan haberleşmeleriyle birçok yanlış anlamanın giderilebileceği anlaşılmıştır. Sonunda, iki başkent arasında anında haberleşmeyi sağlayacak telefon hattı kurulmuştur.</p>

  <p>Küba bunalımı sırasında Başkan Kennedy, ABD’nin ulusal çıkarlarını ilgilendiren bir davada önce tek başına hareket etmiş, daha sonraysa müttefiklerine “danışmıştır”. Sovyetler Birliği’nin bütün NATO ve özellikle Türkiye’ye karşı harekete geçebileceği olasılığını bile bile bu yola başvurmuştur. Bu davranış biçimiyse öteki NATO ülkelerinde, niçin kendi ulusal çıkarlarının işin içine girdiği bir durumda kendilerinin de aynı yöntemi uygulayamayacağı sorusunu haklı olarak akla getirmiştir. Türkiye için bu sorun, 1964 ve 1974 Kıbrıs bunalımları sırasında tüm unsurlarıyla ortaya çıkacaktır.</p>
</body>
</html>