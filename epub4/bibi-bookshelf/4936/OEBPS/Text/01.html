<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <link rel="stylesheet" type="text/css" href="../Styles/main.css"/>
  <title>BİRİNCİ BÖLÜM İki Savaş Arası Dönemi (1919 -1939)</title>
</head>

<body>
  <h1 title="BİRİNCİ BÖLÜM İki Savaş Arası Dönemi (1919 -1939)">BİRİNCİ BÖLÜM<br/>İki Savaş Arası Dönemi (1919-1939)</h1>

  <h2 id="sigil_toc_id_1"><a id="ncx98"></a>I. DÖNEMİ ETKİLEYEN TEMEL ÖĞELER</h2>

  <p class="nonindent">1919’da başlayıp 1939’da patlak veren İkinci Dünya Savaşı ile biten iki savaş arası dönemi, Avrupa’nın ve sonra dünyanın bir dünya savaşından başka bir dünya savaşına gidişini hazırlayan dönemdir. Bu dönemin gerçekten talihsiz kuşağı iki acımasız boğazlaşmayı birbiri ardına yaşamıştır. Bugün bizler 1945’ten beri ilk ikisine benzer bir dünya savaşını yaşamadık. Ancak çoğumuzda “Acaba üçüncü dünya savaşı çıkar mı?” sorusuyla belirlenen bir endişe de yok değil. Tarihçi falcı olmadığına göre, bu soruya kesin bir yanıt bulmak mümkün değil. Ancak geleceği kestirecek tek akıl geçmişte yattığına göre, bize yakın olan İkinci Dünya Savaşı’nın öncesini iyi bilmemiz gerekiyor.</p>

  <p>Birinci Dünya Savaşı’nı bitiren barış düzenlemelerinin içine, başka bir büyük savaşı oluşturan unsurların nasıl konduğu, bunların savaşın çıkışını nasıl etkilediği, saldırgan devletlere karşı diğer “barışçı” devletlerin nasıl etkili bir cephe oluşturamadıkları ve Avrupa devlet adamlarının yakın tehdit ve tehlikeler karşısındaki aymazlıklarını incelemek herhalde ilginç olacaktır. Ancak bu önemli ve derslerle dolu dönemin incelemesine geçmeden önce, genel ve kısa olarak, dönemi etkileyen barışa yönelik unsurları görmek yerinde olur.</p>

  <p>Bir kere, Birinci Dünya Savaşı’nı bitiren barış antlaşmalarındaki haksızlık ve adaletsizlikler, 1919’u izleyen yılların dünya politikasını büyük ölçüde biçimlendirmiş ya da en azından etkilemiştir. Etkilerini bugün bile gördüğümüz aksaklıklar vardır. İkincisi, İtalya’nın savaş sonrasındaki düş kırıklığı, yani kendisine gizli anlaşmalarla “söz verilen” yerlerin çoğunu ele geçirememesi, bu devletin iki savaş arası dönemdeki saldırgan politikasının temeli olacaktır. İtalya’nın Avrupa’da genişleyebilmesi için İngiltere ve Fransa ile birlikte hareket etmesi, Afrika’da genişleyebilmesi içinse bu iki devlete karşı çıkması gerekiyordu. İtalyan dış politikasındaki bu çelişki, Güney Avrupa ve Afrika’daki çatışmaların anlaşılmasında yardımcı olacaktır. Üçüncü olarak, İngiltere’nin savaş öncesi dönemdeki “denge politikasını” savaş sonrasında sürdürememesi de Avrupa’daki uluslararası gelişmeleri etkilemiştir. Dördüncüsü, Birinci Dünya Savaşı’ndan sonra kurulan güç dengesinin temel öğesi haline gelen ABD’nin Milletler Cemiyeti’ne girmeyişi ve büyük ölçüde bu yüzden Avrupa sorunlarından uzak kalışı, Avrupa düzenini önemli bir güvenceden yoksun ve bugünün Birleşmiş Milletler’inin öncüsü olan Milletler Cemiyeti’ni güçsüz bırakmıştır. Bu da güç dengesinin kolayca bozulmasını sağlamış ve İngiltere’nin Avrupa sorunlarında bir denge unsuru olmasını engellemiştir. Son olarak, devrim yüzünden Sovyetler Birliği’nin de Avrupa’dan göreli olarak uzak kalışı iki savaş arası dönemini etkileyen bir unsur olmuştur.<a id="a0"></a><a class="noteref" href="../Text/notlar.html#a8">1</a></p>

  <p>Bütün bunların dışında, iki savaş arası dönemin önemli özelliklerinden biri de şudur: 1919 yılının öncesinde Fransa’ya karşı kurulan ittifaklar zincirinin temel halkası Almanya iken, 1919’dan sonra bir Alman intikamına karşı kurulan ittifakların temel halkası Fransa oldu.</p>

  <p>Bu unsurların ve özelliklerin ışığı altında, iki savaş arası dönemi üç ana başlık altında incelenebilir:</p>

  <p>(i) Barış Antlaşmalarının Korunmaya Çalışılması Dönemi (1919-1924): ABD Milletler Cemiyeti’ne girmeyip Fransa’nın da önayak olduğu savunma antlaşmalarını onaylamayınca, Fransa Almanya’nın doğu ve güney komşularıyla çok yönlü ittifak antlaşmalarına girmişti. Fransa’nın amacı, Versailles’ı, yani Avrupa haritasında Birinci Dünya Savaşı’ndan sonra yapılan üç büyük değişikliği korumaktı: Almanya ile Sovyetler Birliği’nin toprak kayıplarıyla Avusturya-Macaristan İmparatorluğumun dağılmış hali.</p>

  <p>(ii) Lokarno Dönemi (1925-1930): Bu, artan istikrar ve azalan gerginlik dönemidir ve iki savaş arası dönemin “altın yılları” olarak anlatılabilir. Bunun temel nedeniyse Fransa’nın verdiği ödünler sonucunda kısa bir süre için gerçekleşen Fransız-Alman yakınlaşmasıdır.<a id="a1"></a><a class="noteref" href="../Text/notlar.html#a9">2</a> Gerginliği azaltan olaylar zinciri, 1925 tarihli Lokarno Antlaşmaları, 1928 Briand-Kellogg Paktı, 1929 Young Planı ve 1930 Londra Deniz Silahlarını Sınırlandırma Konferansıdır.</p>

  <p>(iii) Yıkılma Dönemi (1930-1939): Uluslararası düzenin yıkılmasının temelinde, Lokarno döneminde ortadan kaldırılamayan Fransız-Alman düşmanlığı yatmaktadır. Tıpkı Birinci Dünya Savaşı’ndan önce olduğu gibi. Yıkılmayı kolaylaştıran temel unsur ise Fransa ile İngiltere arasındaki görüş farklılıklarıdır. İngiltere’ye göre Avrupa barışı Almanya’nın haklı isteklerini en alt düzeyde kabul eden yeni bir Avrupa statükosuna dayanmalıydı. Fransa’ya göreyse Fransa’ya saldırmaya cesaret edememesi için büyük ittifaklar sistemi gerekliydi ve Almanya’ya hiçbir ödün verilmemeli, Versailles sistemi sonuna kadar savunulmalıydı. Ancak 1935’ten sonra Almanya’nın oldubittilerine karşı hemen hemen hiçbir tedbir alınamaması, Fransa’nın bu düşüncelerini etkisiz hale getirecek ve Alman saldırganlığı sonucu İkinci Dünya Savaşı çıkacaktır.</p>

  <h2 title="II. BARIŞ ANTLAŞMALARININ KORUNMASI DÖNEMİ (1919-1924)" id="sigil_toc_id_2">II. BARIŞ ANTLAŞMALARININ KORUNMASI DÖNEMİ<br/>(1919-1924)</h2>

  <h3 id="sigil_toc_id_3"><a id="ncx112"></a>Fransa’nın Güvenlik Sistemi</h3>

  <p class="nonindent">1919’u izleyen yıllarda Avrupa sınırlarını etkileyen en önemli unsur, Fransa’nın Almanya karşısında duyduğu derin güvensizlik ve bunun sonucu olarak, güvenliğini sağlama isteğidir. Fransa, Almanya’ya yenildiği 1871 yılından beri Almanya karşısındaki zayıflığının bilincindeydi. Fransa’ya göre bu zayıflığı ortadan kaldırmanın iki yolu vardı:</p>

  <p>(i) Fizik Garantiler: Bu politika Batı’ya doğru harekete geçecek her gücün ve bu arada Almanya’nın geçmesi gereken Ren bölgesi ve köprülerine sahip olmak biçiminde somutlaşmaktaydı. Ancak ABD konuya ilgi göstermedi ve Fransa’nın öteki savaş müttefikleri bu durumda beş milyon Alman, Fransız yönetimi altına gireceği için, yeni bir “Alsace-Lorraine yaratmamak” düşüncesiyle, böyle bir fizik garantiyi reddettiler. Fransa fizik garanti aramakla bir yere varamayacağını anlayınca ikinci yolu denedi.</p>

  <p>(ii) İttifaklar Sistemi: Fransa, 1925 yılına kadar Almanya’yı çevreleyen küçük devletlerle ittifaklar sistemi kurmaya girişti. Belçika ile 7 Eylül 1920’de, Polonya ile 19 Şubat 1921’de ittifak antlaşmaları imzaladı. Ayrıca, Macaristan ve Bulgaristan’ın barış antlaşmalarına karşı duydukları hoşnutsuzluktan çekinen ve statükocu devletlerden olan Çekoslovakya, Yugoslavya ve Romanya ile saldırıya karşı birbirlerine danışmayı öngören anlaşmalar yaptı.</p>

  <h3 id="sigil_toc_id_4"><a id="ncx117"></a>Almanya’nın Durumu</h3>

  <p class="nonindent">Birinci Dünya Savaşı ve sonrasında başarısız olan barışçı girişimler, on dokuzuncu yüzyılın en etkili akımı olan liberalizmin iflasını ilan etmişti. Bu durumda yönetici güçlere karşı tepki ancak iki yönden gelebilirdi: Komünizm ve tutuculuk. Üç devletin, yani Almanya, İtalya ve Sovyetler Birliği’nin iç gelişmelerinin altında yatan temel unsur budur. Ancak Birinci Dünya Savaşı’nın sonunda hemen hemen yenilen her devlette, on dokuzuncu yüzyılın liberal akımının etkisiyle, demokratik anayasalar kabul edildi, daha doğrusu yenenlerce kabul ettirildi. Almanya’da da, ama bir iç savaş sonucunda, böyle oldu.</p>

  <h4 id="sigil_toc_id_5"><a id="ncx120"></a>1. Weimar Anayasası</h4>

  <p class="nonindent">1918 Kasımındaki silah bırakışması, imparatorluğun yıkılması ve cumhuriyet rejiminin kurulması, yenik çıkılan bir savaşın sonunda olupbittiye getirilmişti ve halkın gerçek isteklerine de pek uymamaktaydı. Ancak, bu olupbittiden sonra, Alman Sosyal Demokratları yeni rejime sahip çıktılar. Hemen silah bırakışmasından sonra Almanya’da üç devrimci odak noktası belirmişti. Kiel’de kentin işçi ve denizcileri bir “işçiler ve askerler konseyi” kurarak merkezi otoriteye karşı çıktılar. Bu durum başka bazı kentlere de sıçradı. Münih’te kentin sendikacı ve sosyalistleri bir Yahudi sosyalisti olan Kurt Eisner’in başkanlığında “Bavyera Cumhuriyeti”ni ilan ettiler. Berlin’de ise sosyalist Ebert ve Scheidemann, II. Willhelm’i tahtından feragate zorlayarak geçici bir hükümet kurdular.</p>

  <p>1918 Kasımından sonra bir süre Alman siyasal yaşamına egemen olanlar sosyal demokratlardı. Bunlar temelde Marksist olmakla birlikte, ideolojileri sulanmış ve yumuşamıştı. 1918’den geriye baktıklarında, en az kırk yıllık bir mücadele sonucu, sosyal demokrat partinin nasıl geliştiğini, işçi örgütleriyle nasıl bağlantılar kurup 1912’de Alman meclisi olan Reichstag’da nasıl en büyük parti haline geldiğini görüyorlardı. Önderleri sendikacılar ve parti yöneticileriydi. Şimdi, 1918’de, yeni deneylere girişmektense, dikkatli ve tedbirli bir grup olarak hareket edip elde olanı iyi tutmak amacındaydılar. 1917’den önce kendilerini çok solda görüyorlardı. Ama Rusya’daki Bolşevik devrim ve Almanya’da Bolşevik yanlısı komünist unsurların ortaya çıkması, sosyal demokratları siyasal yelpazenin ortasına çekti. Ancak özellikle karışıklıklar döneminde “orta” hiç kimseye yaranılamayacak bir yerdi. Komünistler, Sosyal Demokratları, işçi sınıfına ihanet eden gericiler olarak görüyor; monarşistler, yüksek rütbeli subaylar, Junkerler ve büyük iş sahiplerinden oluşan gerçek gericileriyse tehlikeli bir grup olarak değerlendiriyorlardı. Ancak büyük karışıklık döneminde onların çoğunluğunu oluşturduğu ulusal meclisi de desteklemekten geri kalmadılar.</p>

  <p>Ulusal Meclis Weimar’da toplandı. Sosyal Demokratlar, Hindenburg’un komutasında ordu, liberal ve tutucu partiler ile endüstri sahipleri Meclis’i destekliyorlardı. Böylece, Ebert’in geçici hükümeti halkın çoğunluğu tarafından desteklenir hale geldi. Ancak, K. Liebknecht ve Rosa Luxemburg’un önderliğindeki Spartakistler, yani aşırı sol, geçici hükümete karşı çıktı. Bunlar 1918 Aralığında Komünist Parti’yi kurarak Ulusal Meclisi “karşıdevrimci” olarak nitelediler ve mücadeleye başladılar. 1919 yılının Ocak ayında genel grevle birlikte Berlin’de komünist bir darbe yapılmak istendi. Sosyal Demokratlar ordunun da yardımıyla bu hareketi bastırdılar. Ayrıca Bavyera’da çıkan bir karışıklıkta Kurt Eisner öldürüldü. Böylece Sosyal Demokratlarla Komünistler arasında Hitler’in temerküz kamplarında bile doldurulamayan bir boşluk, bir düşmanlık yaratıldı.</p>

  <p>Böylece, komünizmin ezilmesiyle ortalık temizlenmiş gibi göründü. Meclis için yapılan seçimlerde hiçbir parti çoğunluğu sağlayamadıysa da büyük Sosyal Demokrat Parti meclisin en güçlü partisi haline geldi. Sosyal Demokratlar, Merkez Partisi ve Liberal Demokratlardan oluşan bir koalisyon Kurucu Meclis’e egemen oldu. Meclisin Goethe’nin kenti olan ve liberalizmin simgesi haline gelmiş bulunan Weimar kentinde yaptığı toplantılarda liberal bir avukat olan Hugo Preus’a son derece liberal bir anayasa hazırlattırıldı. Büyük ölçüde Amerikan, Fransız ve İsviçre anayasalarından esinlenilerek hazırlanan Weimar Anayasası 31 Temmuz 1919’da kabul edildi. Anahatlarıyla yedi yıllık bir süre için seçilen cumhurbaşkanı, iki meclisli parlamento, nispi temsil ve eyaletlerin federe yetkilerini öngörüyordu. Ulusal Meclis, 1920 ilkbaharına kadar Weimar’da kaldı, sonra Berlin’e taşındı. Böylece Almanya’da Hitler’e kadar sürecek olan Weimar dönemi başladı. Bu anayasaya uygun olarak kurulan hükümetlere egemen olan Sosyal Demokratlar, merkez, merkez sol ve liberal partilerle sürekli koalisyonlar kurdular.</p>

  <h4 id="sigil_toc_id_6"><a id="ncx126"></a>2. Kapp Darbesi ve Nazi Partisinin Kuruluşu</h4>

  <p class="nonindent">Gerçekte Almanya’da bu Weimar Cumhuriyeti’ni yıkacak olan güçler daha 1920’lerde vardı. Militarizm ve saldırgan milliyetçilik, barış antlaşmasının ağır koşullarına bir tepki biçiminde güçlenecek ve antlaşmanın baş sorumlusu olarak görülen sosyal demokratlara, yani hükümete yönelecektir. İşte bu aşırı milliyetçi ve militaristler 1920’de Berlin’de ilginç bir darbe girişiminde bulundular.</p>

  <p>Amerika doğumlu bir gazeteci olan Wolfgang Kapp’ın önderliğinde, bir kısım muvazzaf askerlerle Birinci Dünya Savaşı’nda Baltık’ta savaşmış olan ve miğferlerinde gamalı haç bulunan Erhardt Tugayı, Berlin’de 13 Mart 1920 günü yönetimi ele geçirerek Kurucu Meclis’i dağıttıklarını ve Weimar Anayasası’nı ortadan kaldırdıklarını ilan ettiler. Bu darbe hareketine karşı hükümete bağlı olan ordu bile edilgin bir tutum aldı. Buna rağmen Kapp Darbesi başarılı olmadı. Başarısızlığının tek nedeni, Berlin’deki işçi ve memurların genel grevidir. Kent, beş gün tam anlamıyla işlemez ve ölü bir hale gelince Kapp ve öteki subaylar kaçtılar. Hükümetin otoritesi yeniden kuruldu. Bu başarısız Kapp Darbesi’nin önemi, Almanya’da militarist hareketlerin başlamış olduğunu göstermesidir.</p>

  <p>Bu arada, ileride Alman iç ve dış politikasını ve giderek tüm dünya barışını temelinden değiştirip tehdit edecek olay, 1919 yılının Ocak ayında Münih’te Alman İşçi Partisi’nin kurulmasıdır. Bu partiyi kuranlar ve destekçileri, Versailles hükümlerine göre terhis olmuş işsiz askerler, romantik serüvenciler ve siyasal tahrikçilerdi. Eylül ayında, o zamana kadar hiç tanınmayan eski başçavuş ve başarısız ressam Adolf Hitler partinin siyasal komitesine katıldı. 1920 yılındaysa partinin adı Nasyonal Sosyalist Alman İşçi Partisi (Nazi) olarak değiştirildi. Partinin programından neye taraftar olduğu değil de neye karşı olduğu anlaşılabiliyordu. Burada ilginç olan nokta, bundan sonra köktenci partilerin çoğunun aynı program yöntemini kullanmalarıdır. Nazi Partisi, Yahudi, komünizm ve parlamento karşıtıydı ve ünlü General Ludendorff tarafından da desteklenmekteydi. Hitler 1923 yılında bir darbe girişiminde bulundu, başarı kazanamadı ve hapse atıldı. Burada Nasyonal Sosyalizm’in temel kaynağı olan kitabını, <em>Kavgam</em>’ı (<em>Mein Kampf</em>) yazdı. Kitap yeni siyasal kuramlar ve Almanya’nın gelecek ihtiraslarını dile getiriyordu.</p>

  <p>Naziler, bu başarısız darbe girişiminden sonra küçük partilerini yeniden örgütlediler. Weimar Anayasası’nın sunduğu bütün özgürlükleri sonuna kadar kullanarak toplumda savaş sonrası düzenden memnun olmayan kişilerin arasına girdiler ve hoşnutsuzluğun nedenlerini araştırdılar. Uzun çalışmalar sonucunda saptadıkları hoşnutsuz gruplar şunlardı: Eski subaylar, genel olarak bürokrasi, aşağı orta sınıf (enflasyonun ve olumsuz ekonomik koşulların yükü altında eziliyor ve Yahudilerin ekonomiye egemen olmalarını çekemiyordu), öğretmenler (Almanya’nın eski parlak günlerinin hasretini çekiyorlardı) ile maden ve tekstil işverenleri (sosyal içerikli yasalarla karlarının düştüğünü ve kolay çalışamadıklarını anlamışlardı). Nazilerin bundan sonraki politikaları bu grupların desteğini sağlamak amacına yönelik olacak ve bunda da başarı kazanacaklardır.</p>

  <h4 id="sigil_toc_id_7"><a id="ncx132"></a>3. Borç Sorunu ve Dış İlişkiler</h4>

  <p class="nonindent">Müttefikler arası bir komisyon Almanya’nın itirazı üzerine Alman tamirat borcunu 56 milyar dolardan, 33 milyar dolara indirmişti. Almanya’nın bu miktarı da ödeyemeyeceğini bildirmesiyle, kurulan yeni bir komisyon ve çalışmalar sonucunda ortaya çıkan Dawes Planı, 1924 yılında Almanya’nın tamirat borcunu taksitlere böldü ve belirli bir tavan da saptamadı. Bu düzenleme Alman ekonomisine belirli bir rahatlık getirdi. Ancak, Almanya ile fizik garantiler peşinde koşan Fransa’nın ilişkileri uzun bir süre düzelmedi. Fransa’nın gerek tamirat borcu konusundaki ısrarı ve gerekse Almanya’yı “çevreleme politikası” ilişkilerin daha da kötü yönde gelişmesine yol açtı. Ayrıca Fransa bununla da kalmayarak tamirat borcunu kendisi toplamak için 1923 yılının Ocak ayında Almanya’nın büyük endüstri alanı olan Ruhr bölgesini işgal etti. Ruhr bölgesini kendisi işletecek ve elde ettiği geliri de tamirat borcundan düşecekti. Alman-Fransız ilişkilerini çok bozan bu olay, gerek bölge halkının gerekse İngiltere ile ABD’nin tepkisine yol açtı. Bu iki devletin tepkisine neden olarak, Almanya ile ticaretlerini geliştirmek ve bunun için de Almanya’nın ekonomik bakımdan kalkınmasına yardım etmek istemeleri gösterilebilir. Ayrıca Fransa’nın, halkı Alman olan bir bölgeyi işgal etmesi, Alman iç politikasında Nazi’lerin hareketlerine esaslı bir gerekçe de hazırlamıştır.</p>

  <p>Fransa baskıyla bir şey elde edemeyeceğini ve şimdi iki güçlü devleti de karşısına aldığını anlayınca, anlaşma yoluna gitti ve birliklerini geri çekti. Ayrıca, daha önce belirtilen Dawes Planı’nın uygulanmaya başlamasıyla Alman ekonomisi kendini toparlamaya ve borcun taksitlerini ödemeye başlamıştı. Bu nedenlerle Fransız-Alman ilişkileri 1924 yılından sonra bir süre yumuşama dönemine girdi. Bunun en somut belirtisi olan Lokarno antlaşmaları ilerde ele alınacaktır.</p>

  <p>Almanya bu dönemde dış politika alanındaki en önemli başarısını, Sovyetler Birliği ile imzaladığı 16 Nisan 1922 tarihli Rapallo Dostluk Antlaşması ile sağladı. Bu antlaşma ile iki ülke arasında diplomatik ilişkiler kuruluyor, yani Almanya yeni Sovyet rejimini tanıyordu. Taraflar, aralarında hiçbir mali alacak verecek bulunmadığını ve sıkı bir ekonomik işbirliğine gireceklerini belirtiyorlardı. Rapallo’nun önemi, iki devletin de devrim ve yenilgi sonucu içine itildikleri diplomatik yalnızlıktan kurtulmaya başladıklarını göstermesinde yatar. Ayrıca İngiltere ile Fransa’ya tam bir meydan okumadır ve iki ülke arasındaki yakınlaşmanın simgesidir. Alman-Sovyet ilişkilerindeki yakınlaşma bununla kalmadı. 1926 yılında imzaladıkları Berlin Anlaşmasının hükümlerine göre taraflardan biri saldırıya uğrarsa, öteki devlet tam bir yansızlık politikası izleyecekti. Bu bir bakıma 1887 tarihli Alman-Rus Güvence Antlaşmasının kırk yıl sonra, ama değişik bir uluslararası ortamda yeniden canlandırılmasıdır. Alman-Sovyet ilişkilerindeki bu yakınlık 1939 yılında tekrarlanmak üzere, Hitler’in 1933 yılında iktidara gelişine kadar sürecektir.</p>

  <h3 id="sigil_toc_id_8"><a id="ncx138"></a>İtalya’ya Erken Gelen Faşizm</h3>

  <h4 id="sigil_toc_id_9"><a id="ncx139"></a>1. Genel Zayıflık ve Doyumsuz Gruplar</h4>

  <p class="nonindent">İtalya savaştan kısa bir süre sonra faşist bir yönetim altına girdi. Bunun nedenlerini, ekonomik çıkmaz, siyasal partilerin zayıflığı, doyumsuz grupların etkinliği ve sol kanat içindeki bölünme olarak sıralayabiliriz.</p>

  <p>Birinci Dünya Savaşı’nda, yani bu devletin savaşa girdiği tarihten başlayarak ele alırsak tam üç yıl içinde, İtalyan hükümetinin harcadığı para, 1861 yılından 1915 yılına kadar geçen elli dört yıllık süre içinde harcadığı paranın iki katıdır. İtalya bu harcamanın altından ancak müttefiklerinin yardımıyla çıkabilirdi. Bu bir bakıma Osmanlı Devleti’nin Kırım Savaşı’ndaki durumuna benziyordu. Savaştan sonra yardım sona erince, İtalyan hükümeti kendini büyük bir borç, büyüyen bir dış ticaret açığı ve denetimden çıkan bir enflasyon içinde buldu. Üstelik savaş içinde halkın desteğini sağlamak için köylülere toprak, işçilere iş ve ücret artışı vaat edilmişti. Bu söz yerine getirilemeyince ki bu ekonomik koşullar altında olanağı da yoktu, grev ve toprak işgalleri birbirini izledi. Denetimden çıkan bu anarşik durum hızlı ve kesin tedbirlerin alınmasını gerektirdiyse de siyasal partilerin çok zayıf ve bunun sonucu olarak hükümetlerin de istikrarsız olması, gereken tedbirlerin alınmasını engelledi.</p>

  <p>Bütün bu olumsuz gelişmelerin yanında, doyumsuz grupların merkezi otoriteye karşı sürdürdükleri düşmanlık, demokrasinin hızla rafa kaldırılmasında etkili oldu. Grev ve toprak işgalleri ile çıkarları tehlikeye giren toprak ve endüstri sahipleri, toprak ve yatırımlarının hukukunu koruyacak ve siyasal istikrar sağlayacak bir önder aramaya başladılar. İtalya’nın büyük bir Akdeniz ve Balkan ülkesi olmasını isteyen milliyetçi gruplar, İtalya’nın barış antlaşmalarında çok az şey aldığını, haksızlıklara uğradığını öne sürdüler. Kendilerine vaat edilen geniş sömürge bölgeleri, örneğin Batı Anadolu toprakları neredeydi? Ayrıca yine onlara göre Avusturya-Macaristan İmparatorluğu’nun yıkılması, İtalya’ya güvenliği açısından çok bir şey kazandırmamıştı. Bu devletin yerine Yugoslavya’nın kuruluşu, İtalya’ya yönelik bir müttefik planı idi. Bu milliyetçi gruplar, İtalya’ya yeni bir “ruh” sağlayacak genç ve enerjik bir önder aramaya başladılar. Ayrıca, savaşta İtalya için savaşanlar, geri döndüklerinde eski işlerini ve hatta daha iyi işler aradılar ama ikisini de bulamadılar.</p>

  <p>İşte bütün bu gruplar aradıkları gücü faşizmde, önderliğiyse Benito Mussolini’nin kişiliğinde bulacaklardır.</p>

  <h4 id="sigil_toc_id_10"><a id="ncx145"></a>2. Faşist Parti ve Mussolini</h4>

  <p class="nonindent">İtalya’da Faşist hareket 1919 yılında <em>Fascio di Combattimento</em> adlı örgütün kurulmasıyla örgütlendi. Bu örgüt hemen bir yıl sonra Ulusal Faşist Partisi adıyla parti haline geldi ve o yıl yapılan seçimlerde 35 milletvekili çıkardı. Parti 1922 yılına kadar güçlendi ve 200.000 faşistin Roma’ya doğru yürüyüşe geçmeleri üzerine Kral Vittorio Emmanuelle, partinin başkanı olan, eskinin sosyalisti ama şimdinin faşisti Benito Mussolini’ye başbakanlığı vermek zorunda kaldı. İtalya’daki sol partiler arasındaki bölünme, meşru güçlere direnme olanağı vermedi. Daha sonra meclisten olağanüstü yetkiler alacak olan Mussolini ve onun Faşist Partisi, 1943 yılına kadar İtalya’nın kaderine egemen olacaktır.</p>

  <p>İktidarı mutlak bir biçimde eline geçiren Mussolini, çok kısa bir süre içinde İtalya’da birliği sağladı, muhalefeti tümüyle ortadan kaldırdı, merkezi hükümeti güçlendirdi, ticareti canlandırdı ve birtakım toplumsal reformlara girişti. İşsizliği ortadan kaldırmak yolundaki uğraşısı, İtalya’nın hızla silahlanmasına ve sömürge bölgeleri aramasına yol açtı. Amacı, eski Roma İmparatorluğu’nu yeniden kurmak ve İtalya’yı Avrupa’nın başat güçleri arasına sokmaktı.</p>

  <p>İtalya’nın inceleme konusu olan dönemdeki dış politikası bütünüyle Mussolini’nin kişisel görüşlerini yansıtır. Mussolini’ye göre, İtalya gibi genişlemek isteyen her devlet için emperyalizm vazgeçilmez bir zorunluluktu. Mussolini, Milletler Cemiyeti için de “Milletler Cemiyeti, Frank ve Anglosakson grubundan olan plutokratik devletlerin (zenginlerin), dünyanın geri kalan kısmını sömürmek amacıyla kurdukları bir Kutsal İttifak’tır” demekteydi. Bu anlayışla hareket eden Mussolini, iki savaş arası dönemin büyük bir bölümünde Milletler Cemiyeti kararlarına karşı çıkacak, Misak’ı ihlal edecek ve Balkanlar ile Afrika’da genişleme yolunu tutacaktır. Ancak, 1923 yılından sonra belirli bir süre iç sorunlarla uğraşan Mussolini, barışçı bir dış politika izleyerek Sovyetler Birliği’ni tanıyan devletlerin başında gelecek ve Avrupa’da 1925-1930 döneminde istikrarın kurulmasında büyük katkısı bulunan Lokarno antlaşmalarının imzalanmasında başlıca rollerden birini oynayacaktır.</p>

  <h3 id="sigil_toc_id_11"><a id="ncx150"></a>Sovyetler Birliği’nde Bolşevik Rejiminin Güçlenmesi</h3>

  <h4 id="sigil_toc_id_12"><a id="ncx151"></a>1. Rejimin Güç Odakları</h4>

  <p class="nonindent">6 Kasım 1917’de Bolşevikler iktidarı ellerine aldıktan sonra, üç güce dayanmaya başladılar: Petrograd Sovyeti, kara ve deniz kuvvetleri birlikleri ve parti örgütü. Başlangıcında Bolşevik devrimi, tam bir karışıklık döneminde bir darbe olarak değerlendirilebilir. Lenin tarafından yazılan parti programı dört nokta içermekteydi: Köylülere toprak, aç olanlara yiyecek, Sovyetlere iktidar ve Almanya ile barış. Birincisi hemen, sonuncusu ise Brest-Litovsk Antlaşması ile gerçekleştirildi. İkinci ve üçüncüsü birlikte ele alındı ve ancak Sovyetlerin iktidarını kabul edenlere yiyecek dağıtıldı. Parti’nin denetimi altında Sovyetler ya da işçi konseyleri, başta fabrikalar ve ordu birlikleri olmak üzere ülkenin hemen her yerinde kurulmaya başladı. Böylece, iktidar son derece iyi örgütlenmiş ve sıkı disiplinli Parti’nin eline geçti. Parti’nin gücü kurulan iki örgütle daha da artırıldı: “Karşıdevrim, Sabotaj ve Mali Spekülasyona Karşı Olağanüstü Rus Mücadele Komisyonu” (yani, daha sonra OGPU, NKVD, MVD ve KGB adlarını alacak olan ÇEKA) ve 1918 Ocak ayında Troçki tarafından kurulan Kızıl Ordu. Böylece, devrimin ilk üç ayı içinde Bolşevik siyasal sisteminin dört temel dayanağı ortaya çıkmış oldu. Lenin, bu dört araçla, yani parti, Sovyetler, gizli polis ve Kızıl Ordu ile modern dünyanın ilk totaliter tek parti diktatörlüğünü kurma çabasına girdi. Rusya’da devrim, bundan sonraki aşamasında, dünya tarihinin genel çerçevesi içinde değerlendirilirse, belirli bir yöne doğru gelişmeye başladı: Komünizm ile milliyetçiliğin birleştirilmesi.</p>

  <h4 id="sigil_toc_id_13"><a id="ncx154"></a>2. İç Savaş</h4>

  <p class="nonindent">Bolşeviklerin bu faaliyetlerine karşı, Rusya’nın çeşitli yerlerinde tepki odakları belirmeye başladı. Don vadisinde, eski Çarlık subayları, toprak sahipleri ve işadamlarının oluşturduğu küçük bir grup, Kornilov ve Denikin’in önderliğinde mücadeleye girişti. Bolşevik karşıtı Sosyal Devrimciler Orta Volga bölgesinde giderek desteklenmeye başlandılar. Omsk’ta bir grup, Sibirya’nın bağımsızlığını ilan etti. En önemli askeri güç 45.000 kişilik bir Çek birliğiydi. Bunlar, Avusturya-Macaristan ile savaşta ele geçmiş ve Rusya safında savaşmaları sağlanmıştı. Devrim ve Brest-Litovsk’tan sonra bu Çek birliği, Trans-Sibirya demiryolu ile Rusya’yı terk edip, gemiyle batı cephesine geçerek, savaş mücadelesine katılmak istedi. Bolşevikler bunların silahlarını almak isteyince, onlar da Volga’daki Sosyal Devrimcilere katıldılar.</p>

  <p>Bu arada, Rus iç savaşına İtilaf Devletleri de müdahale etti. Bu müdahalenin nedenlerini şöyle sıralamak mümkündür: (i) İtilaf Devletleri, Bolşevizmin “geçici bir delilik” olduğuna inanıyor ve eğer başlangıcında müdahale edilirse, rejimin etkisini genişletmeden düşeceği sanılıyordu. (ii) Rusya’nın kuzeyindeki Murmansk ve Arkangelsk’te bulunan ve İtilaf Devletleri’nin Rusya’ya gönderdiği cephanenin Almanya’nın eline geçmesinden kuşku duyuyorlardı. (iii) Bolşevik rejimi devrilirse, Rusya Almanya’ya karşı yeniden savaşa girebilir ve böylece Almanya’nın yenilgisi kolaylaşabilirdi. (iv) Polonya ile Japonya’nın Rus toprakları üzerinde emperyalist eğilimleri vardı ve İngiltere ile Fransa da zengin Kafkas petrol kaynaklarına göz dikmişlerdi.</p>

  <p>Küçük İtilaf birliği kuzeyde Murmansk ve Arkangelsk’i işgal ettiler. Ancak asıl mücadele yeri doğuda, Vladivostok’taydı. Savaş sırasında İtilaf Devletleri’ne yardımda isteksiz davranan Japonya, yıkılan Rus Çarlığı’nın doğudaki toprakları üzerinde etki alanları yaratmak düşüncesiyle ve büyük bir hevesle Vladivostok’a asker çıkarma davetini kabul etti. Ortak bir İtilaf ordusu, Vladivostok’a çıkacak, Sibirya’ya geçecek, buradaki Çek birliği ile birleşecek ve Bolşevik rejimini devirerek doğudan Almanya’ya yüklenecekti. Bu gerçekten ihtiraslı harekâta, batı cephesinde meşgul bulunan İngiltere ile Fransa asker gönderemeyince, işgal ordusu 72.000 Japon ve 8.000 Amerikan askerinden oluştu.</p>

  <p>İç savaş genel olarak 1920’ye, bazı yerlerdeyse 1922 yılına kadar sürdü. Karmaşık bir mücadele haline gelen savaşta Bolşevikler hem iç hem de dış güçlere karşı mücadele ettiler. Ukrayna’da önce Almanya’yla, sonra Odessa’yı işgal eden Fransa ile savaştılar. Bağımsızlıklarını ilan etmiş olan Ukrayna, Ermenistan, Gürcistan ve Azerbaycan’ı yeniden işgal ettiler. Güneyde Wrangel’in, Sibirya’da kendini tüm Rusya’nın yöneticisi ilan eden Amiral Kolçak’ın “Beyaz Ordu”larını geriye püskürttüler. Batıda, yeni kurulan ve 1772’den önce kendilerinin olan Ukrayna ve Beyaz Rusya topraklarını eline geçirmek isteyen Polonya ile savaştılar. İngiliz, Fransız ve Amerikan birlikleri Arkangelsk’te 1919 yılının sonuna, Japonlar da Vladivostok’ta 1922’ye kadar kaldılar. İç savaş, Rus halkı üzerinde büyük etkiler bırakmıştır. Birinci Dünya Savaşı ve devrim sırasında zaten bitkin ve fakir düşmüş olan halk, üç yıl daha açlıkla mücadele etmiş ve milyonlarcası ölmüşse de savaş Komünist Parti’nin gücünü ve denetimini artırmasında yardımcı olmuştur. İç savaş süresince Parti’ye karşı silahlı ve örgütlü muhalefet tümüyle ortadan kaldırılmış oldu. İçerdeyse ÇEKA acımasızlık ve kan dökmede, 1793’te Fransa’daki Terör yönetimini çok geride bırakan bir baskıya girişti. “Burjuva unsurların” hemen hemen tümünü ortadan kaldırdı ve öteki devrimci hareketler içinde Bolşeviklere rakip olabilecek odakları yok etti. 1922 yılına gelindiğinde, Lenin’in Komünist Partisi Rus toprakları üzerinde tartışmasız ve tam bir diktatörlük kurdu.</p>

  <h4 id="sigil_toc_id_14"><a id="ncx160"></a>3. Yeni Ekonomik Politika</h4>

  <p class="nonindent">1921-1927 yılları arasında Lenin’in “Yeni Ekonomik Politika” (NEP) dönemi, devrimin ve savaşın açtığı yaraları biraz olsun iyileştirme amacına yönelikti. Kendi anlatımıyla, ekonomik alanda devrim “iki adım ileri, bir adım geri atacaktı”. Başta Troçki olmak üzere, bu politikanın karşısına çıkanlar, burjuva âdetlerinin, özel mülkiyetin ve bu ekonomik politika sonucu ortaya çıkacak yeni bir zengin sınıfın, Bolşevik devrimine tam bir ihanet olduğunu ileri sürdüler. Ama devlet hâlâ belli başlı üretim araçlarını denetlemekteydi. Lenin’in parti sekreteri olarak halefi Joseph Stalin, uzun vadeli ekonomik planlamanın şampiyonluğunu yapmaktaydı. Sürekli dünya devrimi tezini savunan Troçki’ye karşı “tek ülkede sosyalizm” görüşüyle öne çıkan Stalin’in zaferi, belirli bir süre, devrimin başka ülkelere ihracı akımını durdurdu. Troçki Sibirya’ya sürüldü. Bir süre Türkiye ve Fransa’da yaşadıktan sonra 1940 yılında Meksika’da Stalin’in casusları tarafından öldürüldü. 1930’larda taraftarları önce düşürüldü ve sonra acımasızca tasfiye edildi.</p>

  <p>Stalin, 1928 yılından sonra bir dizi beş yıllık ekonomik planla, ağır endüstri kurmak, ulaşımı iyileştirmek, tarımı kolektifleştirip mekanize hale getirmek ve Urallar’ın ötesinde yeni enerji kaynakları geliştirmek yoluna gitti.</p>

  <h3 id="sigil_toc_id_15"><a id="ncx164"></a>Sömürgelerdeki Gelişmeler</h3>

  <p class="nonindent">1920’lerde Hindistan ve tüm İslam dünyası tam bir karmaşa içindeydi. İngiliz liberal geleneğinin en belirgin bozukluğu, eski bir uygarlığa ve geniş topraklara sahip olan Hindistan’da görülüyordu. Burası, Londra tarafından sıkı bir biçimde denetlenen sivil memurlar tarafından yönetilmekteydi. 1920’de Gandhi Hindistan hükümetine yönetimde pay sahibi olmayı amaçlayan ilk sivil itaatsizlik kampanyasını başlattı. Gandhi hapsedildi. Ancak İngiliz hükümeti, güvenlik ve dış politika alanları hariç, Hintlilere yerel düzeyde bazı hak ve yetkiler tanıyınca karışıklık belirli bir süre yatıştırılmış oldu.</p>

  <p>Ancak, bu sınırlı ödünlerin Hint önderlerini tatmin etmeyeceği zamanla ortaya çıktı. 1930 yılında Hint Ulusal Kongresi ilk defa tam bağımsızlık isteğiyle ortaya çıktı ve Gandhi ikinci sivil itaatsizlik kampanyasını başlattı. Bu kez Hint halkının çoğunluğu hareketin arkasındaki yerini aldı. Ancak bu başarı, büyük bir Hindu çoğunluğunun arasında yaşayan Hint Müslümanları tarafından kuşkuyla karşılanmıştır. Hindular tarafından yönetilmek istemeyen Müslümanlar, Ulusal Kongre’nin karşıtı olan Müslüman Birliği’ni kurdular ve ayrı bir Müslüman devlet oluşturmak isteyen önderleri Muhammed Ali Cinnah’ın arkasında birleştiler.</p>

  <p>Müslüman dünyasının öteki bölgelerinde, Avrupa devletlerinin üstünlüğüne karşı duyulan büyük hoşnutsuzluk etkili bir anlatım bulamadı. Fransa, Fas ve Suriye’de ortaya çıkan bilinçsiz ve örgütsüz ayaklanmaları bastırmasını bildi. Mısır’da az çok halk tarafından desteklenen Waft Partisi, bu hoşnutsuzluğu harekete geçirerek 1922 yılında Mısır’a belirli alanlarda özerklik sağlamayı başardı. Ancak, Mısır’ın güvenliği, ülkede bulunan İngiliz birliklerince sağlanacaktı. Türkiye’deki ulusçu hareketin nasıl tek ve tam başarı kazanan kurtuluş mücadelesi olduğu birinci ciltte incelenmişti. Arabistan’da, yine daha önce değinilen Vahhabi mezhebi, 1926 yılına gelindiğinde Arap Yarımadası’nın hemen hemen tümünü denetimi altına alan Abdülaziz İbn Suud ile güçlü bir taraftar buldu. Ancak iki savaş arası dönemde, Müslüman dünyası Türkiye’nin gerçekleştirdiği radikal hareket yönünde bir çabada bulunamadı ve dolayısıyla Müslüman-Arap gururu sürekli kırık kaldı. Arap ülkelerinde, Türkiye’dekine benzer bağımsız bir ulus-devlet kurulamadı. Bunun en önemli nedeni, İslam’ın evrenselliğinin, ulusçuluğun yerelciliğiyle bir türlü bağdaşamamasıydı. İster entelektüel ister siyasal ister ekonomik olsun, Panislamist uyanış konusundaki çabalar pratikte başarılı olamadı.<a id="a2"></a><a class="noteref" href="../Text/notlar.html#a12">3</a></p>

  <p>Afrika ve Okyanusya gibi dünyanın geriye kalan yerlerinde, toplumsal bir uyanış ve Batı üstünlüğüne karşı tepki belirmişse de, bu daha çok Batı’da eğitim görmüş bir avuç öğrenci ve devlet memuruyla sınırlı kaldı ve 1945 sonrasına kadar kayda değer bir başarı sağlanamadı. Bunun belki de tek istisnası, Meksika’da kilisenin etkinliğini ortadan kaldıran ve İspanyol asıllıların toplumdaki başat durumlarını sarsan 1911 devrimidir. 1920’lerin sonlarına doğru, halkın büyük çoğunluğunun desteğini alan Meksika hükümeti, daha önceki rejimler tarafından yabancı şirketlere tanınan petrol ödünlerini ve öteki ayrıcalıkları geri alarak, ABD’ye karşı hükümranlık haklarını korudu.</p>

  <p>Sonuç olarak 1930’lara gelindiğinde, uluslararası ticaret, turizm, yatırım, haber ajansları, posta servisi ve radyo iletişimi ile tüm dünya, birbirinden ayrı siyasal birimler arasındaki sıkı bağlarla tam bir bütün haline geldi. Globalleşme süreci, önceki dönemlerden daha geniş bir biçimde gerçekleşti. Yıllar birbirini kovaladıkça, telefon şebekeleri genişledi, gazete tirajları yükseldi, mal ve kişilerin dolaşımı kolaylaştı. Uluslararası politikayla iş sisteminden çekilme ve kendi yağıyla kavrulma girişimleri, Sovyetler Birliği gibi ülkelerde bile tam başarı kazanamadı.</p>

  <h2 id="sigil_toc_id_16">III. LOKARNO DÖNEMİ (1925-1930)</h2>

  <p class="nonindent">İki savaş arası dünya tarihinin ikinci dönemi, yani barış dönemi, iki temel sorunun çözülmesiyle ortaya çıktı: Dawes Planı ile düzene giren tamirat borçları sorunu ve Lokarno ile çözüme bağlanan Fransa’nın güvenlik sorunu. Ancak, çözümler tam ve kesin olmadıklarından, Lokarno dönemi kısa ömürlü oldu. Buna rağmen, açtığı altı yıllık dönem barış ve işbirliği açısından iki savaş arası döneminin altın yıllarıdır.</p>

  <h3 id="sigil_toc_id_17"><a id="ncx175"></a>Dawes Planı ve Lokarno Antlaşmaları</h3>

  <p class="nonindent">Dawes Planı’ndan daha önce söz edildiğinden, burada fazla bir yer almayacaktır. Ancak şu kadarını belirtmek gerekir ki, bu planla Almanya için toptan bir borç miktarı saptanmamış, yalnız 250 milyon dolardan başlamak üzere ve giderek artan oranlarda yıllık ödemeler öngörülmüştü. Ayrıca Almanya’ya 200 milyon dolarlık bir kredi açılacaktı. Son olarak, Fransa’nın işgali altına düşen Ruhr bölgesi tamamen boşaltılacak ve Almanya’ya geri verilecekti. Bu plan Alman-Fransız ilişkilerinin düzeltilmesine yardımcı olmuş ve Lokarno Antlaşmalarına giden yolu açmıştır. Önemi buradadır.</p>

  <p>Lokarno Antlaşmalarının temeli, Almanya’nın 1922 yılında, Almanya, Fransa, Belçika ve İngiltere arasında savaşa girişmeme önerisidir. Ancak, 1922 yılında Fransa’nın Almanya’ya saldırma olasılığı bulunduğu için (Ruhr bölgesinin işgalinin gösterdiği gibi) bu öneri Fransa tarafından reddedilmişti. Dawes Planı’ndan sonra iki ülke arasındaki ilişkiler rayına oturunca, taraflar arasında görüşmeler başladı ve 16 Ekim 1925’te Lokarno’da şu antlaşmalar imzalandı:</p>

  <p>(i) Alman-Fransız ve Alman-Belçika sınırlarını, yani Almanya’nın batı sınırlarını ve Ren bölgesinin silahtan arındırıldığını güvence altına alan antlaşma. Almanya doğu sınırları konusunda aynı güvenceyi vermedi. Ancak, bu sınırları silah zoruyla değiştirmeyeceğini taahhüt etti. İngiltere, Almanya’nın Belçika ve Fransa’ya saldırması durumunda askeri yardım yapacaktı. Ancak Çekoslovakya ve Polonya’ya bir saldırı olduğu takdirde benzer bir güvence vermedi.</p>

  <p>(ii) Bir yanda Almanya, diğer yanda Fransa, Belçika, Çekoslovakya ve Polonya arasında bir uluslararası uyuşmazlıkta hakeme gidileceği konusunda hakemlik antlaşmaları.</p>

  <p>(iii) Fransa ile Çekoslovakya ve Polonya arasında karşılıklı güvence antlaşmaları. Buna göre Almanya bu iki devletten birine saldırırsa, Fransa askeri yardım yapacaktı.</p>

  <p>Lokarno Antlaşmalarının uluslararası politika açısından kısa ve uzun vadeli sonuçları olmuştur. Kısa vadeli sonuç olarak, savaştan sonra ilk kez Fransa ile Almanya’nın istekleri arasında haklı bir denge kurarak iki ülke arasındaki ilişkileri normalleştirdi. Ayrıca, Almanya’yı yeniden Avrupa’nın büyük devletleri arasına alarak, Dawes Planı’nın başlattığı işi bitirdi. Uzun vadeli sonuçlarına gelince, bunlar kısa vadeliler gibi olumlu nitelikte değildir. Bir kere, tüm savaş sonrası düzenin üzerine oturduğu Versailles Antlaşmasının, başka antlaşmalar ile teyit edilmedikçe, bağlayıcı olmadığını, açıkça olmasa bile, üstü kapalı bir biçimde ortaya koymuştur. Bu da Versailles düzeninin iflası demekti. İkinci olarak, hükümetlerin, kendilerini doğrudan doğruya ilgilendirmeyen sınırların korunması için askeri harekâta girişmeyecekleri açıkça ortaya çıkmıştır. Örneğin, İngiltere, Fransa ile Belçika’ya verdiği güvenceyi, Almanya’nın doğu sınırları için vermemişti.</p>

  <p>Bu durum, Hitler’in dikkatli gözlemlerinden kaçmayacak ve dış politikasında, Polonya ya da Çekoslovakya’ya saldırdığı takdirde İngiltere’nin harekete geçmeyeceği varsayımından yola çıkacaktır. Böylece Milletler Cemiyeti’nin korumaya çalıştığı uluslararası barış ve güvenlik, ilk “sessiz” darbeyi yemiş oldu ve Almanya’ya doğu sınırları konusunda çekingen davranmayabileceği rahatlığını verdi.</p>

  <h3 id="sigil_toc_id_18"><a id="ncx184"></a>Milletler Cemiyeti</h3>

  <p class="nonindent">MC’nin önemi, tarihte ilk kez yalnız Avrupa’nın değil, yeryüzünün globalleşme sürecine uygun olarak, dünyanın diğer kıtalarındaki ülkelerin de üyesi bulunduğu ve barış zamanında kurulan ilk uluslararası kuruluş olmasıdır. MC büyük ölçüde Birinci Dünya Savaşı’ndan alınan dersle, 1919 yılında kuruldu. Kurulduğu zaman kesitinde, Avrupa ittifaklarının savaşın nedeni olduğu anlayışı iyice yerleşmiş bulunuyordu. Bu görüşün geçerliliği bugün yadsınmaktadır. Ama bu mantığa bağlanan Avrupalı liberaller, Wilson’ın 14 Noktasında anlatımını bulan ilkelerin, yeni kurulacak olan uluslararası düzenin temeli olacağını, MC’nin de “açık diplomasi” yoluyla “dış politikanın demokratik denetimi” dönemini açacağını umdular.</p>

  <p>Wilson, MC’yi bir dünya örgütü olarak düşünmüştü. Ama Wilson’ın seçim yenilgisi ve Cumhuriyetçi Parti’den Harding’in başkan seçilmesi sonucu ABD’nin “Avrupa politikasından uzak durma” ilkesini yeniden benimsemesi, kuruluşu Amerika boyutundan yoksun bıraktı. Diğer kanat güç, Sovyetler Birliği, zaten kuruluşun dışında bırakılmış olduğundan, MC Avrupa içinde bir güvenlik sistemi kurmayı amaçlayan iki Avrupa devletinin, yani İngiltere ile Fransa’nın elinde kaldı. Kısacası, kuruluş amacının aksine, MC bir Avrupa örgütü olmaktan kurtulamadı. Avrupa kıtasının dünya politikasındaki düşüşüne bağlı olarak, MC de gelişme olanağı bulamadı ve bir dünya kuruluşu olamadı.</p>

  <p>Diğer yandan MC’nin hizmet edeceği amaç da değişikliğe uğradı. Wilson, kuruluşunun barış düzenlemesini geliştirmek ve gerekirse gözden geçirmek için uygun bir “mekanizma” olabileceği umudundaydı. Fransa ise MC’yi barış antlaşmalarını koruyacak ve yeniden gözden geçirilmesini önleyecek bir kuruluş olarak değerlendiriyordu. Üstelik İngiltere ile Fransa arasında da kuruluşun görevi konusunda anlaşmazlık vardı. Fransa onu Almanya’ya karşı kurulacak güvenlik sisteminin temel direği, İngiltere ise Almanya’yı da içerecek bir uzlaşma sistemi olarak görüyordu. Ayrıca İngiliz ve Fransız hükümetlerinin dikkati MC’de açık ve tutarlı bir politika izleyemeyecek kadar iç ve dış sorunlara yönelmişti.</p>

  <p>En güçlü devletlerin yer almadığı, alanların ise MC’nin amacı konusunda görüş birliğine varamadıkları bu kuruluş, daha doğuşunda sakatlanmıştı. Bir uluslararası kuruluşun başarısı, ona yaşam veren antlaşmanın içeriğinden çok üyelerin onu benimsemelerine, desteklemelerine ve amacı konusunda görüş birliğine varmalarına bağlıdır. MC’nin özellikle “büyük” üyeleri bunların hiçbirini yapmadı. İlerde inceleneceği gibi, Almanya’nın Ren bölgesini işgali, savaştan sonra kurulan güvenlik sisteminin sonunu vurguladı. MC artık gölgeden başka bir şey değildi. Almanya hiçbir sınırlama tanımadan silahlanmaya başladı. Wilson’ın ülkücülüğüyle Fransız gerçekçiliği yıkılarak, Avrupa 1914 öncesinin uluslararası sistemine, daha doğrusu sistemsizliğine geri döndü. Büyük küçük her devlet, yeniden askeri gücüne, diplomasisine ve güvenliği için ittifaklara dayanmaya başladı. 1914-1918 savaşının galiplerinin üstünlüğü, yeniklerininse engeli kalmamıştı. Kısa Lokarno döneminden sonra anarşi uluslararası sisteme yeniden egemen oldu.</p>

  <p>İlerde görüleceği gibi, MC için öldürücü darbe, İtalya’nın Habeşistan’ı işgalidir. Elli iki üye saldırıya karşı direnmek için birleştiler, ama sonunda başardıkları, bir üyenin idamını seyretmek oldu. Uzakdoğu’da saldırgan Japonya ile Almanya ve İtalya üyelikten çekildiler, MC 1937 yılından sonra ancak çevresinde olup bitenlere gözlerini kapayarak varlığını sürdürdü. İspanya İç Savaşı’nda meşru hükümetin başvurusu karşısında bir şey yapamadı; Çekoslovakya bunalımı, ancak böyle bir bunalım olmadığını saptayarak atlatılabildi. 1939 Eylülünde İkinci Dünya Savaşı’nın çıktığını hiçbir üye MC’ye bildirmek gereğini duymadı. Bir hastanın ölümünden önce son “iyileşme” belirtisi olarak, Finlandiya’yı işgal eden Sovyetler Birliği’ni, yeni girdiği örgütten çıkardı. Savaştan sonra da son toplantısını yaparak tüm varlığını Birleşmiş Milletler’e bıraktı. Denize dayanıklı bir gemi, beceriksiz kaptanların yönetiminde alabora oldu. Ancak henüz MC Misakı’nın doğrudan ihlallerinin söz konusu olmadığı 1925-1930 döneminde, uluslararası saygınlığını sürdürerek, ilişkilerin barışçı havasına katkıda bulunduğu söylenebilir.</p>

  <h3 id="sigil_toc_id_19"><a id="ncx191"></a>Silahsızlanma ve Savaşın Yasaklanması</h3>

  <h4 id="sigil_toc_id_20"><a id="ncx192"></a>1. Deniz Silahlarında Sınırlandırma</h4>

  <p class="nonindent">1922 yılında Washington’da toplanan Deniz Silahlarının Sınırlandırılması Konferansı, Uzakdoğu’da büyük bir güç olarak ortaya çıkan Japonya ile bölgenin üstün gücü ABD arasındaki rekabetin sonucu olarak ortaya çıkmış ve belirli bir süre bu güç çatışmasını perde arkasına itmiştir. Bölge ile yakın ilgisi olan bütün devletlerin katıldıkları bu konferans sonunda imzalanan anlaşmada, ülkeler (i) birbirlerinin Pasifik’teki topraklarına saygı göstermeyi karşılıklı olarak taahhüt etmişler, (ii) Çin’in toprak bütünlüğü ve bağımsızlığına saygı göstereceklerini belirtmişler ve (iii) Çin toprakları üzerinde ekonomik ve ticari “fırsat eşitliği” politikasını kabul etmişlerdir. Böylece belirli bir süre Pasifik bölgesinde güç dengesi dondurulmak ve Çin’in sömürge statüsü fiilen sürdürülmek istenmiştir.</p>

  <p>Bunun yanında, konferansta ABD, İngiltere, Fransa, Japonya ve İtalya arasında deniz silahlarını sınırlayan bir antlaşma imzalanmıştır. Buna göre devletler yukardaki sıralamaya göre, 5, 5, 3, 1.67, 1.67 oranlarında savaş gemisi yapmayı kabul ettiler. Yani ABD 5 ünite savaş gemisi yaptığı takdirde öteki devletler de belirtilen oranlarda savaş gemisi yapacaklardı. Ancak bu antlaşma “capital ships” denen büyük gemileri kapsamaktaydı. Burada önemli olan nokta, bu antlaşmayla İngiltere’nin Trafalgar zaferinden bu yana, yani 117 yıldır elinde bulundurduğu rakipsiz ve tartışmasız deniz üstünlüğünü, şimdi ilk kez bir başka devletle, ABD ile paylaşmasıydı.</p>

  <p>Bundan sonra deniz silahlarının sınırlandırılması konusunda 1930 yılının Ocak ayında Londra’da bir başka konferans toplandı. Bu konferansta ABD, İngiltere ve Japonya daha küçük tonajda savaş gemilerinin de sınırlandırılması konusunda anlaşmaya vardılar. Böylece deniz silahsızlanmasındaki çabalar büyük ölçüde başarıyla sonuçlandı. Bunun en önemli nedeni, deniz silahlarının büyük, sayılabilir ve denetlenebilir nitelikte olmasıdır. Büyük ölçüde bu yüzden, aynı başarı kara silahlarının sınırlandırılması konusunda gerçekleşemeyecektir.</p>

  <h4 id="sigil_toc_id_21"><a id="ncx197"></a>2. Briand-Kellogg Paktı</h4>

  <p class="nonindent">1927 yılında, yani ABD’nin Birinci Dünya Savaşı’na girişinin onuncu yıldönümünde, Fransız Dışişleri Bakanı Aristide Briand, Fransa’ya Avrupa’da özel bir prestij sağlamak amacıyla, ABD ile Fransa arasındaki ilişkilerde savaşı kanundışı ilan eden karşılıklı bir yükümlülükte bulunulmasını önerdi. İki ülke arasında savaş son derece ufak bir olasılık olduğu için, bu önerinin pek bir anlamı yoktu. ABD Dışişleri Bakanı Kellogg ise, daha gerçekçi davranarak, “savaşı ulusal politikanın bir aleti olmaktan çıkarma yükümlülüğünün” çok taraflı antlaşmalarla sağlanması önerisinde bulundu. Kellogg’un bu önerisini kapsayan Briand-Kellogg Paktı, 1928 Ağustosunda ABD, İngiltere, Fransa, Almanya, İtalya, Japonya, Polonya, Belçika ve Çekoslovakya arasında imzalandı. Bu pakta daha sonra Türkiye dâhil başka devletler de katılacaktır. Ancak Pakt’a üye devletlerin ve özellikle İngiltere ile Fransa’nın içtenlikten uzak politikaları sonucu, Pakt uzun ömürlü olmayacak, 1930’lardan sonra Almanya, İtalya ve Japonya’nın saldırgan politikaları, Pakt’ın anlamını ortadan kaldıracaktır. Buna rağmen, Briand-Kellogg Paktı, Lokarno döneminin barış ve işbirliği havasını etkileyen önemli bir gelişme olarak kabul edilebilir.</p>

  <h3 id="sigil_toc_id_22"><a id="ncx200"></a>Sovyet Dış Politikası</h3>

  <p class="nonindent">Sovyetler Birliği’nin Bolşevik devriminden sonra ve özellikle 1925-1930 yılları arasında izlediği dış politika da Avrupa’da barışın, belirli bir süre için de olsa, yerleşmesinde ve ilişkilerin yumuşamasında etkili olmuştur. Sovyet dış politikasını genel olarak iki geniş döneme ayırmak olanaklıdır: (i) Göreli Güçsüzlük Dönemi (1917-1939). Bu dönemde Sovyetler Birliği’nin ideolojik amaçları nesnel yeteneklerinin çok üstündedir. Bütün bu dönem boyunca Sovyet önderleri, ideolojik görüşleriyle daha güçlü bir düşmana karşı var olmak arasında bir denge aramışlardır. (ii) Yeteneklerin Artması Dönemi (1944 Sonrası). Sovyetler Birliği, İkinci Dünya Savaşı’ndan sonra göreli güçsüzlükten kurtulmuş, önce büyük devlet, sonra global devlet, 1980’lerin sonuna kadar da “süper devlet” haline gelmiştir. Bu son dönemde Sovyetler Birliği’nin nesnel yetenekleri, ideolojik amaçların gerçekleştirilebileceği ve somut bir politika biçimine konabileceği bir düzeye yükselmiştir. Bunun böyle olmasında, doğal olarak, İkinci Dünya Savaşı’ndan sonra değişen uluslararası ortamın, yani Sovyet ideolojisine belirli bir yakınlık duyan ve yeni bağımsızlığını kazanan devletlerin ortaya çıkmasının da etkisi olmuştur.</p>

  <p>İkinci Dünya Savaşı öncesi Stalin döneminin önemli bir özelliği, “dünya devrimi” düşüncesinin ve bu yoldaki girişimlerin ikinci plana atılmasıdır. Bu dönemde Stalin, kişisel gücünü artırmak ve Rusya’da sosyalizmi kurmakla uğraşmaktadır. Kapitalist devletlerle çevrili bir durumda Stalin’in korktuğu, bir dış müdahale sonucu rejimin devrilmesiydi. Bu yüzden Sovyet dış politikasının temeli, böyle bir dış müdahaleyi olanaksız kılmaya yöneliktir. Ayrıca bu dönemde Sovyetler Birliği üç şeye şiddetle ihtiyaç duymaktaydı: Para ve sermaye, ticaret, diplomatik tanınma. İşte bütün bu unsurların sonucu olarak, Sovyetler Birliği 1917-1939 döneminde bir “tarafsızlık ve saldırmazlık politikası” izlemiştir.</p>

  <p>Bu politikanın ilk başarısı, Almanya ile yapılan ve daha önce değinilen Rapallo Antlaşmasıdır. Bu Batı’dan hoşnutsuz, ticarete ihtiyacı olan ve güçlü Polonya’ya karşı iki devletin yakınlaşmasını simgeler. Bu antlaşma, gerek Alman gerek Sovyet dış politikasının ilk başarısı olarak düşünülebilir. Daha sonra, Türkiye ile, 1925 yılında Türk dış politikası konusu incelendiği zaman anlatılacak olan, bir “Tarafsızlık ve Saldırmazlık Antlaşması” imzalanmıştır. Sovyetler Birliği 1928 yılında sınır komşularıyla imzaladığı “Litvonov Protokolü” ile yukarda değinilen Briand-Kellogg Paktı’nı da yürürlüğe sokmuştur.</p>

  <p>Böylece, 1930 yılına kadar ortaya çıkmış olan ve Lokarno dönemi içinde yer alan barışçı gelişmeleri görmüş bulunuyoruz. Şimdi 1930-1939 arası, yani iki savaş arası yıllarının yıkılma dönemini inceleyebiliriz.</p>

  <h2 id="sigil_toc_id_23">IV. YIKILMA DÖNEMİ (1930-1939)</h2>

  <p class="nonindent">Altı yıl süren bir barış ve işbirliği döneminden sonra Avrupa ve daha sonra da dünya, ikinci bir dünya savaşına sürüklendi. Nasıl? İşte şimdi incelenecek olan “yıkılma dönemi” bu konuda önemli ipuçları verecek niteliktedir.</p>

  <h3 id="sigil_toc_id_24"><a id="ncx211"></a>Ekonomik Çöküntü</h3>

  <p class="nonindent">Dünyanın büyük bir savaşa doğru sürüklenmesi, 1919-1931 yılları arasında etkisini göstermiş olan büyük ekonomik çöküntüyle başlar. Bu dünya ekonomik bunalımının nedenleri hem çok karmaşıktır hem de hâlâ iktisatçılar arasında tartışma konusudur. Bu yüzden burada ayrıntıları üzerinde durulacak değildir. Dünyada globalleşme sürecinin tamamlanmasıyla, nasıl yeryüzünün belirli bir köşesindeki siyasal bunalım etkilerini başka yerlerde gösteriyorsa, ekonomik bunalım için de aynı şey söylenebilir. Kapitalist ekonomik sistem, parçalarından birinde ortaya çıkan bozukluğun öteki parçalara da bulaştığı, birbirine bağımlı ve nazik bir bütün haline gelmişti. Bugün için bu tanı daha da geçerlidir. Birçok temel maddenin fiyatı, dünya pazarındaki arz ve talep dengesiyle serbestçe oluşmaktaydı. 1920’lerde, ister yerel ister uluslararası düzeyde olsun, üretimin büyük bir bölümü kredi mekanizması ile finanse ediliyordu. Sistem, kredi verenin parasını ilerde alacağı, kredi alanın da ürettiği malların satışından elde edeceği kârla borcunu ilerde ödeyeceği anlayışına, yani karşılıklı güvene dayanıyordu.</p>

  <p>Dar anlamıyla bunalım, hisse senetleri borsasında başladı. New York borsasında 1929 Ekiminde, o zamana kadar aşırı spekülasyonla çok yüksek düzeylere ulaşmış bulunan hisse senetlerinde düşme ortaya çıktı. Bu durum, doğal olarak, hisse senetlerine sahip olanların, fiyatlar daha da aşağılara düşmeden, ellerinden bu senetleri çıkarmak istemelerine yol açtı. Bunalım, hızla mali alandan endüstriye, ABD’den de tüm dünyaya sıçradı. ABD Avrupa’ya verdiği krediyi ve bu kıtada yaptığı yatırımları durdurdu. O zamana kadar ABD’nin Almanya’ya verdiği krediyle bu devlet, İngiltere ve Fransa’ya tamirat borcunu veriyor, bu ikisiyse ABD’ye savaşta aldıkları borcu ödüyorlardı. 1925-1929 döneminin ekonomik canlılığını yaratan bu sistem, ABD’nin krediyi kesmesi ile yıkıldı. Bu durum Avrupalının satın alma gücünde azalmaya yol açtı, fiyatlar düştü ve işsizlik artmaya başladı. Dışarıya en çok borçlu olan Almanya bunalımdan en çok darbe yiyen ülke oldu. Yeni yeni canlanmaya başlayan Alman endüstrisi hükümetinin imdadına yetişemedi. Bunalımdan kurtulmanın bir yolu, Almanya ile Avusturya arasında kurulacak bir gümrük birliği olabilirdi. Ancak Versailles Antlaşması’na aykırı olduğu gerekçesiyle, Almanya’nın bu yöndeki önerisi kabul edilmedi.</p>

  <p>Sonunda, 1931 yılında Viyana’daki Kredit-Anstalt bankasının iflası ile uluslararası ödemeler mekanizması tam anlamıyla koptu. İflaslar bunalımı daha sonra bütün şiddetiyle ve sırasıyla Almanya, Avrupa, İngiltere ve giderek dünyaya yayıldı. 1931 Haziranında ABD Başkanı Herbert Hoover’ın teklifiyle, ulusal ekonomilere kendilerini toparlama olanağı sağlamak amacıyla borç ödemeleri bir yıl için durdurulmuş, ancak “Hoover Moratoryumu” denen bu tedbir de uluslararası ekonomik bunalımı hafifletememiştir. Bu yüzden 1931-1932 yıllarını 1918’den sonraki en kötü yıllar olarak göstermek olanaklıdır. Bunalım, aşağıda görüleceği gibi, ulusları aşırı ekonomik milliyetçiliğe sürüklemiş, uluslararası ticaret son derece azalmış ve Almanya’da Hitler gibi bir diktatörün iktidarı ele geçirmesini kolaylaştırmıştır.</p>

  <h3 id="sigil_toc_id_25"><a id="ncx216"></a>Hitler ve Dış Politikası</h3>

  <h4 id="sigil_toc_id_26"><a id="ncx217"></a>1. İktidara Geçişi</h4>

  <p class="nonindent">Hitler 1933 yılının Ocak ayında, yani üç yıllık depresyondan sonra iktidara geldi. Tahmin edilebileceği gibi, Almanya’da ekonomik bunalımının sonucu, bir yanda Hitler’in Nazi Partisi, diğer yanda Komünistler olmak üzere, devrimci siyasal hareketlerin hız kazanmasıdır. O zamana kadar bu partilerden hiçbiri serbest bir seçimde çoğunluğu elde etmiş değildi. Ancak 30 Ocak 1933’te yaşlı devlet başkanı Hindenburg’un önerisiyle, çoğunluğa sahip olmasa bile Reichstag’ın en güçlü partisi durumunda bulunan Nasyonal Sosyalistlerin önderi Hitler Şansölye oldu. Hitler’e karşı hemen bir tepkinin ortaya çıkmamasını iki temel nedene bağlayabiliriz.</p>

  <p>(i) Hatırlanacağı gibi, 1920 yılındaki Kapp Darbesi genel grevle, Hitler’in 1923 darbe girişimi de ordunun müdahalesiyle başarısız olmuştu. Hitler bu başarısızlıktan önemli bir ders çıkardı: İktidara anayasal yollardan ve hukuka uygun bir biçimde ilerleyecek, sonra istediği totaliter devleti kuracaktı. Gerçekten, Hitler 30 Ocak 1933 tarihine kadar anayasayı ihlal eden bir davranışta bulunmuş değildir. Şimdi Hitlere karşı herhangi bir harekette bulunmak, Reichstag’da ikinci büyük parti olan Sosyal Demokratların 1919 yılından beri korumağa çalıştıkları anayasal düzene karşı çıkmak olacaktı. Bu yüzden, Sosyal Demokrat Parti, Komünistlerin genel grev ve ortak hareket önerilerini reddetti.</p>

  <p>(ii) Alman politikasında hala belirli bir ağırlığa sahip olan Tutucular ise Nazileri kullanarak politikalarına daha geniş bir destek toplamak istediler. Ancak tam tersine Hitler onları kullandı.</p>

  <p>Hitler iktidara geçtikten hemen sonra yeni seçimler için Reichstag’ı dağıttı ve yapılan seçimlerde sandalye sayısını artırdı. Bu noktadan sonra anayasa ve hukuka bağlılığı da bir kenara attı. Nazi Partisi dışında bütün partileri kapattı, siyasal faaliyetleri yasakladı. 1934 Ağustosunda Hindenburg’un ölümü üzerine, hükümet başkanlığının yanında devlet başkanlığını da alarak Almanya’nın “Führer”i haline geldi.</p>

  <h4 id="sigil_toc_id_27"><a id="ncx223"></a>2. Görüşleri</h4>

  <p class="nonindent">Hitler’in görüşlerinin bir bölümü, Ari ırkının üstünlüğünü savunan on dokuzuncu yüzyıl ırkçı düşünürlerinin kitaplarından kaynaklanmaktadır. Bu ve buna ilişkin doktrinler, Hitler’in hapisteyken yazdığı ve son derece tutarsız, edebiyat ve bilim değeri olmayan <em>Kavgam</em> adlı kitabında anlatım bulmaktadır. Hitler’in ve dolayısıyla Nazilerin doktrin ve uygulamalarını biçimlendiren ikinci unsur, Birinci Dünya Savaşı siperlerindeki dayanışma, dostluk ve bir yere bağlı olma duygusudur. Bu yüzden Naziler, savaş zamanının bu birleştirici duygularını harekete geçirmek amacıyla, partilerine askeri bir hava vermişlerdir. Üniforma giyerler, birbirlerini her fırsatta selamlarlar, büyük ve gösterişli yürüyüş ve seremoniler düzenlerler ve fırsat düştükçe komünist ve öteki rakipleriyle sokak kavgalarına girişirlerdi. Dolayısıyla Almanya’da ekonomik bunalımın etkisiyle fakirleşen, giderek toplumun dışına itilen ve benliğini eski güçlü Almanya’da arayan orta ve aşağı orta sınıf insanı ile gençler, Nazilerin saflarında büyük bir amaç birliği, etkili bir “hoş geldin” buldular.</p>

  <p>Bütün bu anlatılanlar, bir de nefret edilen düşman, yani Yahudi düşmanlığıyla birleşince, Nazi hareketi büyüyüp güçlendi. Alman halkının ancak küçük bir bölümü Nazi doktrininin saçmalıklarına inanmışsa da çok azı tümüyle karşı çıkmıştır. Zaten gizli Nazi polisinin kısa sürede etkin bir hale gelmesiyle, örgütlü direnme olanağı da ortadan kalkmıştır. Ancak, kiliseler ve yüksek rütbeli subaylar belirli ölçüde bağımsızlıklarını koruyabilmişlerdir. Bağnaz Nazilerin gözünde, Hitler tarafından belirlenen ulusal amaçlara tam bir teslimiyet dışında her düşünce “vatana ihanet” olduğu için, kilise ve orduyla Nazi Partisi arasındaki ilişkiler hiçbir zaman pürüzsüz olmamıştır.</p>

  <p>Hitler, Almanya’nın büyüklüğünü yeniden kurmak düşüncesindeydi. Bu, ancak “saf’ Alman ırkının Yahudiler, Slavlar ve öteki “düşük” ırklardan temizlenmesiyle mümkün olabilirdi. Bu yüzden on binlerce yetenekli, iyi eğitim görmüş Alman yurttaşını ya yok etti ya da yabancı ülkelere sürdü. Bunlar, Türkiye’de de olduğu gibi, onları kabul eden ülkelerin kültürel ve entelektüel yaşamını zenginleştirmişlerdir. Doğal olarak, Almanya’nın büyüklüğüne kavuşması için yapılacak ikinci iş, güçlü bir orduyla Flander düzlüklerinden başlayıp Ukrayna’nın ortasına kadar bütün Almanları aynı devletin sınırları içine almaktı.</p>

  <p>Hitler kitabında “Almanya bir dünya gücü olmak zorundadır; yoksa ortada Almanya diye bir şey kalmaz” diyordu. Hitler “dünya gücü” terimini kullanırken, herhalde Wilhelm Almanyasından, yani Orta Avrupa’da başat bir devletten daha geniş bir güç düşünüyordu. Avrupa’ya sıkışıp kalan bir Almanya’nın, ilerde çember altına alınması olasılığı çok güçlüydü. İşte bu dünya gücünün sınırları içinde “Yahudi sorunu” da nihai çözüme ulaşacaktı: Bir ırkın tüm olarak ortadan kaldırılması, yani <em>genocide.</em></p>

  <p>Bu anlatılanlardan sonra Hitler’in Birinci Dünya Savaşı’ndan beri geliştirdiği genel “programının” birbirini izleyen beş noktayı içerdiği anlaşılmaktadır. Önce, Almanya’da siyasal denetim ele geçirilip toplumun Nazi dışı siyasal unsurlardan temizlenmesi gerekiyordu. İkinci olarak, Versailles düzenlenmesi ortadan kaldırılarak Almanya Orta Avrupa’da başat güç durumuna getirilecekti. Bu iki aşamada savaşa gerek yoktu. Üçüncü olarak, savaş yoluyla Sovyetler Birliği yok edilecek ve böylece Almanya’yı Wilhelm döneminden beri kemiren Yahudi ve “aşağılık” Slav “basilleri” bir daha rahatsızlık vermeyecekti. Bu durumda Almanya tüm Avrupa’da başat güç, Fransa ve İtalya da uyduları olacaktı. Dördüncü aşamada Almanya, öncelikle Kuzey Afrika’da büyük bir sömürge imparatorluğu kuracak ve bunun için gereken deniz gücüyle dünyanın, ABD, İngiltere ve Japonya ile birlikte dört gücünden biri olacaktı. Son olarak Hitler kendinden sonra gelen Alman kuşağının ABD ile dünya üstünlüğü için mücadele edeceğini düşünüyordu.</p>

  <p>Görüleceği gibi, Hitler Napolyon’dan sonra Avrupa’nın en geniş ufuklu önderidir. Ancak şunu unutmamak gerekir ki Hitler aynı zamanda son derece pragmatik bir fırsatçıydı. Güçlüklerle karşılaştığında genel programında geçici değişiklikler yapmakta duraksamamıştır.</p>

  <h4 id="sigil_toc_id_28"><a id="ncx231"></a>3. Dış Politikasının Anahatları</h4>

  <p class="nonindent">Bu genel program içinde Hitler’in uyguladığı dış politika üç aşamalıdır: (i) Almanya’nın Versailles Barış Antlaşmasının kısıtlamalarından kurtarılması, (ii) Almanya dışında yaşayan bütün Almanların Alman sınırları içine alınması yoluyla “bir ulus, bir devlet” (<em>ein Volk, ein Reich</em>) ilkesinin gerçekleştirilmesi ve (iii) <em>Lebensraum</em>, yani “hayat sahası” politikasıyla, Alman devletinin gönencinin ve mutluluğunun en üst düzeye çıkarılması.</p>

  <p>Dikkat edilirse, bu üç aşamadan ilk ikisi sınırlı, somut politikalardır. Çünkü Versailles Antlaşması’nın Almanya’yı kısıtlayıcı hükümleriyle Almanların çoğunlukta bulundukları bölgeler bellidir. Örneğin, içinde bir Alman azınlığının bulunmadığı ve Versailles Antlaşmasının ihlali ile topraklarının işgalinin söz konusu olmadığı İngiltere için, Hitler’in böyle bir politikayı uygulaması çok yakın bir tehdit oluşturmuyordu. Ancak üçüncü aşamanın, yani hayat sahasının sınırlarının nerede başlayıp nerede biteceği, hangi ülkelerin topraklarını içine alacağı tam belli değildi.</p>

  <p>İşte büyük ölçüde bu yüzden Hitler dış politikasının ilk iki aşamasını gerçekleştirirken büyük bir direnmeyle karşılaşmamış, yakın güvenlikleri tehdit altında bulunmayan Avrupa’nın öteki büyük devletleri, kendilerine dokunulmayacağı düşüncesiyle, etkili bir işbirliğine gidememişlerdir. Ancak, Almanya dış politikasının üçüncü aşamasını gerçekleştirmeye başlayınca, yani ilerde görüleceği gibi, Çekoslovakya’nın tümünü işgal edince, bu devlete karşı etkin tedbirler alınmağa çalışılacaktır. Alman saldırısıyla İkinci Dünya Savaşı’nın başlaması, bu tedbirlerde geç kalındığının en açık kanıtıdır.</p>

  <h3 id="sigil_toc_id_29"><a id="ncx236"></a>Hitler’e Dışardan İlk Tepkiler</h3>

  <p class="nonindent">Almanya’nın Versailles zincirlerini kırma politikasına karşı Batılı devletlerin ilk tepkisi, o zamana kadar işbirliği önerileri reddedilmiş olan Sovyetler Birliği’nin dostluğunun aranması çabalarıdır. ABD 1933 yılında Sovyetler Birliği’ni tanıdı; bir yıl sonra bu devlet Milletler Cemiyeti’ne kabul edildi ve 1935’te Fransa ile Sovyetler Birliği arasında bir ittifak antlaşması imzalandı. 1934 yılında Almanya’nın Avusturya’yı ilhak teşebbüsü karşısında bu devletin Balkanlar ve Orta Tuna bölgesinde bir tehdit unsuru olmasını istemeyen Mussolini İtalya’sı, Avusturya-İtalya sınırındaki stratejik Brenner geçidine 200.000 kişilik bir ordu yığdı.</p>

  <p>Hitler’in Versailles ile öngörülmüş bulunan plebisit sonucunda Saar bölgesini Alman toprakları içine katması, uluslararası hukuka uygun bir davranıştı, ama bu zengin endüstri bölgesi böylece Almanya’nın eline geçiyor ve ilerde güçlenmesine temel hazırlanıyordu. Ancak 1935 yılında aynı antlaşmanın Almanya için zorunlu askerlik sistemini yasaklayan hükümlerine aykırı olarak bu sistemi yerleştirmesi karşısında İngiltere, Fransa ve İtalya Alman revizyonizmine karşı ortak bir cephe kurma kararını aldılar. Böylece 1935 Nisanında üç devlet arasında Stresa Antlaşmaları imzalandı. Bunlara göre (i) Almanya’nın revizyonist hareketleri protesto ediliyor, (ii) Lokarno Anlaşmalarına olan bağlılık bir kez daha teyit ediliyor ve (iii) Avusturya’nın bağımsızlık ve toprak bütünlüğü garanti ediliyordu.</p>

  <p>Alman tehdidine en açık durumda olan Fransa bu tedbirlerle yetinmedi. Zaten Stresa’dan önce, 1935 yılının Ocak ayında Laval-Mussolini Anlaşmalarıyla İtalya ile Avusturya’nın bağımsızlık ve toprak bütünlüğü konusunda güvence vermişti. Daha önce değinildiği gibi, 1935 Mayısında bir de Sovyetler Birliği ile ittifak imzaladı. Bu ittifaka göre, taraflardan biri kendisinin kışkırtması olmaksızın bir Avrupa devletinin (Almanya denmek isteniyor) saldırısına uğrarsa, diğer taraf bütün gücüyle saldırıya uğrayana yardım edecekti. Aynı tarihte Sovyetler Birliği Çekoslovakya ile bir ittifak imzaladı. Ancak bu ittifakın özelliği yardım yükümlülüğünün işlemesinin, Fransa’nın da yardıma gelmesine bağlanmış olmasıydı. Eğer Almanya, Çekoslovakya’ya saldırır ve diğer Avrupa devletleri bu saldırıya karşı harekete geçmezlerse, Sovyetler Birliği Almanya karşısında yalnız kalmak istemiyordu.</p>

  <p>Görüleceği gibi, 1935 yılına gelindiğinde, Hitler revizyonizmine karşı gerçekleştirilenler, Avrupa’nın büyük devletlerinin hep birlikte sarsılmaz bir statüko inancıyla giriştikleri tedbirler değildir. Bunların dağınık ve çoğu kez koşullara bağlanmış niteliği, Hitler’in dikkatli gözlemlerine konu oldu. Anladı ki adım adım hareket ettiği (buna uluslararası ilişkilerde “salam taktiği” adı verilmektedir), büyük devletlerin yakın çıkarlarına doğrudan dokunmadığı ve Avrupa’daki çıkar çatışmalarını kullandığı sürece, dış politikasının ilk iki aşamasını fazla gürültü koparmadan gerçekleştirebilir. Üçüncü aşamaya geldiği taktirdeyse zaten “atı alan Üsküdar’ı geçmiş olur”, Almanya ilk iki aşamanın gerçekleşmesinden aldığı yeni güçle “hayat sahası” politikasını başlatabilirdi. Bu konuda kendisine İngiltere yardımcı da olacaktır.</p>

  <h3 id="sigil_toc_id_30"><a id="ncx242"></a>İngiltere’nin Yatıştırma Politikası</h3>

  <h4 id="sigil_toc_id_31"><a id="ncx243"></a>1. Yatıştırma Felsefesi</h4>

  <p class="nonindent">İngiltere, karmaşık ittifaklar sistemini, Avrupa barışının 1914’te bozulmasının temel nedeni olarak değerlendirdi. Bundan böyle artık Üçlü İttifak ve Üçlü İtilaf gibi düzenlemeler yapılmamalıydı. Bunu sağlamanın yolu da İngiltere’nin Avrupa devletleriyle ittifak ilişkisine girmemesiydi. Dolayısıyla, 1920 ve 1930’larda, Birinci Dünya Savaşı öncesi durumunu yeniden yaratmamak için, Fransa ile herhangi bir bağ kurmamaya çalıştı. Bu durumda Fransa Hitler’e karşı yalnız kaldı ve 1935 ile 1938 yılları arasında öteki Avrupa devletlerinden önemli bir destek bulamadığı için Hitler’e ödün üzerine ödün verdi. İngiltere ise, Avrupa’nın en güçlü devleti olarak gördüğü Fransa ile Almanya arasında dengeleyici bir rol üstlendi. 1938 ilkbaharına gelindiğinde, Fransa’ya, Almanya’nın Çekoslovakya’ya ait bulunan Südetler Bölgesi’ni işgal etmesi durumunda bile bu devlete karşı savaşa girmeyeceğini bildirdi. Bu yılın Eylülündeki Münih Konferansı’nda da bölge Almanya’ya verildi.</p>

  <p>İngiliz Başbakanı Neville Chamberlain, “yatıştırma politikasının” (<em>appeasement policy</em>) simgesi haline gelmiştir. Temel anlayışı, savaşın açtığı yaraları sarmak ve Versailles Antlaşmasının haksızlıklarını gidermekti. Bu antlaşmayla Almanya’nın elinden sömürgeleri alınmış, savaşın tüm sorumluluk ve suçu üzerine yüklenmiş, silahsızlandırılmış ve Ren Bölgesi askerden arındırılmıştı. Ayrıca savaş sonu düzenlemesiyle, doğuda bazı Alman bölgeleri Polonya’ya bırakılmıştı. İşin önemli bir yanı bu uygulamanın Wilson ilkeleriyle bağdaşmamasıydı: Etnik ve dil bakımından bir ulusun üyelerinin tek bir ulus-devlet içinde yaşaması. Dolayısıyla Almanya, 1936’da Ren bölgesini silahlandırırken, 1938 yılında Avusturya’yı ilhak ederken ve Çekoslovakya’nın Almanca konuşulan Südetler bölgesinin kendisine verilmesini isterken, Chamberlain’e göre milliyetler ve kendi geleceğini belirleme (<em>self determination</em>) ilkelerinden hareket etmekteydi. İngiltere buna karşı çıkamazdı. Ancak Hitler 1939 yılının Mart ayında Çekoslovakya’nın öteki bölgelerini de işgal edip milliyetler ilkesini çiğnediğinde ve “hayat sahası” politikasına başladığında, Chamberlain yatıştırma yoluyla barış arama çabalarını bir kenara bıraktı. O noktaya kadar, Birinci Dünya Savaşı’nı önleyebilecek olan tedbirlerle, gelecek bir savaşın engellenebileceğine inanıyordu.</p>

  <h4 id="sigil_toc_id_32"><a id="ncx247"></a>2. İngiliz-Alman Deniz Silahları Antlaşması</h4>

  <p class="nonindent">“Yatıştırma politikası”nın ilk ve en önemli belirtisi, İngiliz-Alman Deniz Silahları Antlaşması ile ortaya çıkmıştır. Birinci Dünya Savaşı öncesindeki İngiliz-Alman deniz silahları yarışının yeniden canlanmasından ve Almanya’nın denizlerde İngiltere’den daha güçlü bir hale gelmesinden endişelenen İngiltere, Alman deniz gücünü bir antlaşmayla sınırlandırmak istedi. Karşılıklı notalarla varılan antlaşma-ya göre, Almanya deniz gücünü İngiltere’ninkinin % 35’inin üstüne çıkarmamayı kabul etti. Buna karşılık, İngiltere Almanya’nın denizaltı yapmasına rıza gösterdi.</p>

  <p>Böylece Versailles Antlaşmasının en önemli hükümlerinden biri ortadan kalkmış ve Almanya bir sınırlamadan daha kurtulmuş oldu. Bu antlaşmadan sonra şu söylenebilir: 1935 yılından sonra Avrupa’da artık bir Versailles sistemi yoktur. Fransa’nın 15 yıldır sürdürmeye çalıştığı düzenleme çökmüştür. Bundan sonra uluslararası sistemde düzenleyici unsur, devletlerin kaba güçleri ve bunu kullanan diktatörlerdir. Uzakdoğu’da Japonya’nın yanında, Avrupa’da Almanya ve İtalya, 1935 yılından sonra açıkça saldırgan bir dış politika izleyecekler, buna karşı ortaya konan mücadele de dünyayı ikinci bir dünya savaşına sürükleyecektir.</p>

  <h3 id="sigil_toc_id_33"><a id="ncx251"></a>İtalya’nın Habeşistan’ı İşgali</h3>

  <h4 id="sigil_toc_id_34"><a id="ncx252"></a>1. Nedenleri</h4>

  <p class="nonindent">İtalya’yı Habeşistan’ı işgale iten nedenleri, temel ve hızlandırıcı olarak iki kategoriye ayırabiliriz. Başlıca temel neden, demografidir. İtalya giderek artan nüfusun yarattığı sorunlara Birinci Dünya Savaşı’ndan önce geçici bir çare bulmuştu: Başta ABD’ye olmak üzere başka ülkelere göç. Ancak savaştan sonra ABD’nin göç kapısını kapatması üzerine, İtalyan hükümeti başka ve uzun vadeli çareler aramaya başladı. Bunların başında fazla nüfusu sömürgelere yerleştirmek geliyordu. İtalya’yı Habeşistan’ı işgale iten temel nedenlerden ikincisi ise, hızla gelişmekte olan ekonomisine hammadde kaynakları bulmak çabasıdır. 1929-1930 dünya ekonomik bunalımından sonra devletlerin uygulamaya başladıkları milliyetçi ekonomik politika yüzünden, tıpkı Japonya gibi, İtalya da bu hammaddeleri uluslararası ticaret yoluyla bulmakta güçlük çekmekteydi.</p>

  <p>Hızlandırıcı nedenlerin başında, Habeşistan’ın gün geçtikçe güçlenmesi gelmektedir. 1930’da imparator olan Haile Selassie, Batı Avrupa devletleri ile yakın ilişkiler kurarak Habeşistan’ı modernleştirmek ve askeri bakımdan güçlendirmek peşindeydi. Şimdi bu devlet, uygun bir limana sahip olmak için, İtalya’nın sömürgeleri olan Eritre ve İtalyan Somalisi üzerinde baskı yapmaya da başlamıştı. İtalya, Habeşistan tam güçlenmeden bu sorunu çözmeye karar verdi. Hızlandırıcı nedenler arasında Fransa ile İngiltere’nin yumuşak tutumlarını da saymak gerekir. Mussolini daha önce sözü geçen Laval-Mussolini Anlaşması sırasında Fransa’nın, İtalya’nın Afrika’da girişeceği bir askeri harekâta karşı sert bir tutum takınmayacağını anlamış, Fransa ile İngiltere’nin daha çok Almanya’dan endişelendiklerini ve dikkatlerini o yönde topladıklarını sezmişti. Üstelik o sıralarda bu iki devletle Stresa Cephesi’ni de kurmuştu ve haklı olarak, bu iki devlete yaptığı hizmet karşılığında, Habeşistan’ı işgal ederse büyük bir tepkiyle karşılaşmayacağını düşünüyordu.</p>

  <p>İtalyan işgali 5 Ekim 1935’te başladı. Üyelerinden birine karşı girişilen bu açık saldırı karşısında hemen toplanan MC Konseyi, İtalya’yı saldırgan ilan ederek üye devletlerden İtalya’ya karşı zorlama tedbirleri uygulamalarını istedi. Konsey’in aldığı karara göre, İtalya’ya stratejik nitelikte maddeler ve malzeme verilmeyecek, kredi açılmayacaktı. Ancak, zorlama tedbirleri başarılı olmadı. Çünkü, zorlama tedbirlerine küçük devletler sonuna kadar uymuşlarsa da Avrupa’nın bu kararı alan büyük devletleri pek aldırış etmemişler, örneğin el altından kömür satmaya devam etmişlerdir. ABD de her iki tarafa silah satışını durdurunca, tıpkı birkaç yıl sonra İspanya hükümetinin başına gelecek olan durum gibi, Habeşistan hükümeti güçlü İtalya’ya karşı kullanacağı silahları bulmakta güçlük çekmiştir. Bütün bunların sonucu olarak, İtalya 1936 Mayısında Habeşistan’ın işgalini tamamladı ve İtalya Kralı aynı zamanda Habeşistan İmparatoru unvanını aldı. Haile Selassie ise mücadeleye dışardan devam etmek üzere ülkeden ayrılacaktır.<a id="a4"></a><a class="noteref" href="../Text/notlar.html#a14">4</a></p>

  <h4 id="sigil_toc_id_35"><a id="ncx257"></a>2. Sonuçları</h4>

  <p class="nonindent">(i) İtalya’nın Habeşistan’ı işgalinin en önemli sonucu, Almanya’nın bu fırsattan, yani dikkatlerin Afrika’ya çekilmesinden, yararlanarak Versailles Antlaşması’nın son hükmünü de ortadan kaldırması ve silahsızlandırılmış bulunan Ren bölgesine askerlerini sokmasıdır. Hitler, bu davranışına gerekçe olarak, Milletler Cemiyeti’nin uluslararası politikada etkin bir rol oynayamadığını ve bu nedenle Almanya’nın kendi güvenliğini kendisinin sağlaması gerektiğini ileri sürmüştür. Bu, uluslararası ilişkilerin o günkü yapısı içinde pek de yabana atılır bir gerekçe değildir. Böylece uluslararası bunalımlardan ve istikrarsızlıktan en çok totaliter ve saldırgan devletlerin yararlandığına ilişkin tarihsel genelleme bir kez daha doğru çıkmıştır.</p>

  <p>(ii) İşgalin ikinci sonucu, imparatorluk yolunu şimdi tehlikede gören İngiltere’nin Akdeniz’de İtalya’nın başka girişimlerine karşı tedbirler aramaya başlamasıdır. Bu tedbirler arasında, Akdeniz devletleri olan Türkiye, Yunanistan ve Yugoslavya’nın dostluklarını araması ve bir İtalyan saldırısı karşısında bu devletlerle garanti ilişkilerine girişmesi sayılabilir. Böylece 1936 yılında, ilerde Türk Dış Politikası bahsinde görüleceği gibi, bir Akdeniz Paktı ortaya çıkmıştır.</p>

  <p>(iii) İtalya’nın Habeşistan’ı işgalinin üçüncü sonucu, o zamana kadar birbirlerinin davranışlarından sürekli kuşku duymuş olan İtalya ile Almanya’nın yakınlaşmaları ve Berlin-Roma Mihveri’ni kurmalarıdır. Bir kere, Akdeniz’de şimdi İngiltere ile rekabete giren İtalya, denizaşırı bir imparatorluğu korumak zorundaydı ve bu da güçlü bir Avrupa devletinin desteği olmaksızın pek kolay görünmüyordu. İkinci olarak, Fransa’da sosyalistlerden Leon Blum’un bir Halk Cephesi hükümeti kurması, Fransız-İtalyan ilişkilerini soğutmuş ve böylece bir yıl önce imzalanmış bulunan Laval-Mussolini Antlaşması’nın ruhu ortadan kalkmıştı. Ayrıca İspanya’da da bir Halk Cephesi hükümetinin kurulması ve 1936’da bu ülkede bir iç savaşın çıkması, bir yanda İngiltere ve Fransa ile diğer yanda İtalya’nın ilişkilerini olumsuz yönde etkilemişti.</p>

  <p>İşte bu koşullar altında İtalya kendisine Avrupa’da destek aramaya başladı. Bu devlet, İtalya gibi faşist bir rejime sahip ve dış politikası revizyonist olan Almanya’dan başkası olamazdı. Ayrıca Almanya, Milletler Cemiyeti’nin İtalya’ya karşı uyguladığı zorlama tedbirlerine de katılmamış, Habeşistan’ın işgali boyunca İtalya için yaşamsal önemi olan kömür vermişti. İtalya’nın Habeşistan’ı işgalinden sonra bu devletin Avusturya’ya karşı ilgisinin azalması da Almanya ile İtalya arasındaki ilişkilerin sıkılaşmasında önemli rol oynamıştır. Daha önce değinildiği gibi, Avusturya’nın geleceği konusu iki ülke arasında sürtüşmelere yol açmaktaydı. İşte bütün bu gelişmelerin sonucu olarak, 1936 Ekiminde Berlin-Roma Mihveri kurulmuştur. Daha sonra Berlin-Tokyo Mihverinin oluşmasıyla Berlin-RomaTokyo üçgeni tamamlanacak ve böylece İkinci Dünya Savaşı’nın bir tarafı açıkça ortaya çıkacaktır.</p>

  <h3 id="sigil_toc_id_36"><a id="ncx263"></a>İspanya İç Savaşı</h3>

  <p class="nonindent">Birinci Dünya Savaşı’nın provası nasıl Bosna-Hersek’te yapılmışsa, iki savaş arası döneminin en önemli ve belki de İkinci Dünya Savaşı’nın provası sayılabilecek olayı da uluslararası politikada son zamanlarda adı geçmeyen bir ülkede, İspanya’da ortaya çıktı. Kısaca İspanya’nın yakın geçmişine bakarsak, 1923 yılında kurulan dikta rejimi 1930’da yıkılmış, Kral 13. Alfonso tahttan çekilince demokratik bir cumhuriyet kurulmuştu. Ancak İspanya’da demokratik gelenek pek güçlü olmadığı için, yeni rejim bir yanda kralcı ve tutucular ile öte yanda anarşist ve komünistler arasında nazik bir dengeye dayanıyordu.</p>

  <p>Böylesine bir siyasal havada ve 1936 Temmuzunda İspanya’nın Fas’taki birliklerinin komutanı olan General Franco, askeri bir isyanla İspanya’ya geçti. Bu Madrid’deki meşru Halk Cephesi hükümetine karşı sağcı ve kralcı bir ayaklanmadır. Franco fazla bir direnmeyle karşılaşmaksızın İspanya’nın batı ve güneyine egemen oldu ve hükümet de Valencia’ya çekilerek ayaklanmaya karşı mücadeleye girişti. Böylece, İspanya’da üç yıl sürecek olan ve büyük Avrupa devletlerinin de karıştıkları bir iç savaş başlamış oldu.</p>

  <p>Bu isyan hareketi, İspanya’da olduğu kadar Berlin ve Roma’da da planlanmış, bu devletler hemen General Franco’nun yardımına koşmuşlardır. Franco’nun iktidarı eline geçirmesi, ilk bakışta, Fransa ve İngiltere gibi Batı Avrupa devletlerinin çıkarlarına aykırı görünüyordu. Mihver devletleri, İspanya hükümeti üzerinde etkili oldukları takdirde, İngiltere’nin yaşamsal Akdeniz imparatorluk yolu kapatılabilir, Fransa doğudan olduğu kadar şimdi güneyden de Mihver kıskacı arasında kalabilir ve Afrika sömürgeleriyle bağlantısı kesilebilirdi. Ancak bu iki devlet iç savaşa karışmak istemediler. Karışıldığı takdirde bunun Avrupa çapında bir savaşa yol açabileceğinden korkuyorlardı. İngiltere’nin ısrarıyla 1936 Ağustosunda Londra’da bir “Karışmazlık Komitesi” kuruldu. Komite’nin aldığı karara göre, her iki tarafa da yardım gönderilmeyecekti. Burada uluslararası hukuk açısından ilginç bir durum ortaya çıkmıştır. Çünkü karara göre, asiler olduğu kadar, meşru merkezi hükümet de dışardan yardım alamıyor ve böylece asilerle meşru otorite aynı statüye indiriliyordu.</p>

  <p>Karışmazlık Komitesi’nin aldığı bu karara, tahmin edileceği gibi, İngiltere ile Fransa uymuş, ama Almanya ile İtalya uymamıştır. Hatta İtalya, General Franco’ya 100.000 kişilik bir ordu, Almanya’ysa bol miktarda silah ve cephane göndermiştir. Dünyanın dört bir yanından 35.000 kadar gönüllü, merkezi hükümetin, yani Cumhuriyetçilerin yanında savaşmışsa da İtalya ve Almanya’nın da yardımıyla General Franco, 1939 yılında İspanya’ya tam anlamıyla egemen olmuştur. Sovyetler Birliği ise Cumhuriyetçilere yardıma geç başlamış, az yardım yapmış ve çabuk kesmiştir. Bu devlet daha çok diplomatik destekte bulunmuştur. Böylece, İkinci Dünya Savaşı’nın hemen öncesinde Batı Akdeniz’de yeni bir faşist rejim daha ortaya çıkmış bulunuyordu. Mihver devletlerinin kaba gücü bir kez daha başarılıydı.</p>

  <h3 id="sigil_toc_id_37"><a id="ncx269"></a>Almanya’nın Avusturya’yı İlhakı (Anschluß)</h3>

  <p class="nonindent">Almanya’nın 1938 yılının Martında Avusturya’yı ilhakı hem Alman dış politikası hem de Avrupa gelişmeleri açısından önemlidir. Bir kere, bu olay Almanya’nın dış politikasının ikinci aşamasına, yani “bir ulus, bir devlet” politikasına geçtiğini açıkça ortaya koymuştur. 1938 yılına gelindiğinde Almanya için artık bir Versailles sorunu kalmış değildi. Şimdi Hitler, devletin sınırları dışında yaşayan Almanları, yeni Alman “Reich”ının sınırları içine almak istiyordu. 1938 yılı birçok bakımlardan bu politikayı uygulama alanına sokmak için son derece uygun görünüyordu. İspanya’da bir iç savaş başlamış, Japonya ise Uzakdoğu’da Çin’e saldırmıştı. Böylece Avrupa’da Almanya’nın karşısına çıkabilecek devletlerin dikkatleri bu iki alana dönmüştü. Ayrıca Hitler Berlin-Roma Mihveri’nin kurulmasından sonra İtalya’dan çekinmemeye başlamıştı. Almanya’nın Avusturya’yı ilhakına, 1934 yılındakinin aksine, ses çıkarmayacağını biliyordu. Bu devletin şimdi Almanya’nın desteğiyle koruması gereken bir de Afrika sömürgesi, Habeşistan vardı.</p>

  <p>Hitler ilhakı önce bir iç darbeyle gerçekleştirmek istediyse de başaramadı. İkinci iş olarak, Avusturya Başbakanı Schuschnigg’i Almanya’ya davet etti ve bağımsız bir devletin kabul edemeyeceği şu isteklerde bulundu: Avusturya’da Nazi Partisi’nin faaliyetlerine izin verilecek, başarısız darbe hareketine katılıp da hapsedilmiş bulunan Naziler serbest bırakılacak, Avusturya Nazilerinin şefi SeyssInquart İçişleri Bakanlığına getirilecek, Savunma ve Maliye Bakanlıklarına Naziler atanacak ve Avusturya ordu ve mâliyesi, Alman ordu ve mâliyesiyle bütünleştirilecekti. Avusturya Başbakanı, zor karşısında bu isteklerin birçoğunu kabul edip uyguladı, ancak Avusturya’nın ayrı bir bağımsız siyasal birim olarak sonu sayılabilecek bu hareketi ayrıca halkın oyuna sunmak istedi. Referandum günü olarak 13 Mart ilan edilmişse de 12 Mart 1938’de Alman zırhlı birlikleri bir gün içinde bütün Avusturya’yı bir oldubitti ile işgal ettiler. Böylece, Avusturya’nın Almanya’ya ilhakı gerçekleşmiş oldu. Almanca konuşanların aynı siyasal birim içine alınmasının önemli bir aşaması olan Anschluß’la, 1866’da Prusya ile Avusturya’nın aralarında paylaştıkları “Almanya”, bir iki istisnası ile birleşti. Bir bakıma, Bismarck’ın yapamadığı işi Hitler başarmış ve Almanları aynı devlet içine almıştı.<a id="a5"></a><a class="noteref" href="../Text/notlar.html#a15">5</a></p>

  <p>Versailles’in bu açık ihlaline Avrupa devletlerinden etkili bir tepki gelmedi. Daha önce de değinildiği gibi, İngiltere 1935 yılından bu yana “yatıştırma politikası” izlemekteydi. Başbakan Chamberlain, daha önce verdiği demeçlerde, Almanya’nın böyle bir hareketine karşı tepki göstermeyeceğini açıklamıştı. En çok tepki göstermesi gereken Fransa ise bu tarihte siyasal karışıklıklar sonucu hükümetsiz bulunuyordu. Sürekli hükümet bunalımları Fransa’yı dış politikada “hareketsiz” bir duruma sokmuştu. “Yalnızcılık” politikası izleyen ABD hükümeti, “dünyada polis görevi yapmaya niyetli olmadığı” gerekçesiyle işe karışmadı. Sovyetler Birliği ise, Fransa’ya 1935 yılında imzalanmış bulunan Fransız-Sovyet ittifakının bu olayda işletilmesi önerisinde bulundu. Ancak, Fransa’dan olumlu bir cevap alamayınca, o da karışmamayı tercih etti. Böylece bağımsız ve bağımsızlığı çeşitli Avrupa devletleri tarafından güvence altına alınmış bulunan bir devlet haritadan silindi. Aynı akıbet çok kısa bir süre sonra Çekoslovakya’nın başına gelecek, ancak Avrupa devletleri bu olay karşısında da harekete geçemeyecek ya da geçmeyeceklerdir.</p>

  <h3 id="sigil_toc_id_38"><a id="ncx274"></a>Çekoslovakya’nın Parçalanması</h3>

  <h4 id="sigil_toc_id_39"><a id="ncx275"></a>1. Münih Düzenlemesi</h4>

  <p class="nonindent">Hitler, Avusturya’nın ilhakından sonra ve “bir ulus, bir devlet” politikasını tam anlamıyla gerçekleştirebilmek amacıyla, gözlerini Çekoslovakya’ya çevirdi. Bu devletin Südetler bölgesinde 3.5 milyon Alman yaşamaktaydı. Avusturya’da olduğu gibi burada da Naziler boş durmuyor, sürekli karışıklıklar çıkarıyorlardı. Hitler’in bu karışıklıkları bahane ederek Çekoslovak sınırına asker yığması üzerine, Çekoslovak hükümeti de seferberlik ilan ederek gerekli savunma tedbirlerini almak yoluna gitti. Fransa’nın Çekoslovakya ile 1924 yılında ittifak yaptığı belirtilmişti. Bu ittifaka göre, Fransa’nın bir işgal durumunda Çekoslovakya’nın yardımına gitmesi gerekiyordu. Ancak Fransa İngiltere ile birlikte hareket etmek istedi. İngiltere, Fransa ile Çekoslovakya’ya her zaman yardım edemeyeceğini bildirdi. Bu arada Chamberlain, Hitler’in niyetinin ne olduğunu anlamak için, 15 Eylül 1938’de Almanya’ya giderek Hitler’le görüştü. Chamberlain’in bu toplantıdan çıkardığı sonuç, Almanya’nın denetimli ve düzenli bir biçimde ilerlemesi halinde Avrupa barışının, bir iki küçük devletin ortadan kalkması pahasına da olsa, kurtarılabileceğiydi.<a id="a6"></a><a class="noteref" href="../Text/notlar.html#a18">6</a> Hitler’in istediği, Çekoslovakya’nın Almanca konuşan Südetler bölgesinin Almanya’ya verilmesiydi. Chamberlain, bazı koşullarla bunun kabul edilebileceğini söylediyse de bu Hitler’i tatmin etmedi. Kısa bir süre sonraki ikinci Hitler-Chamberlain görüşmesinde, Hitler bölgenin Alman askerlerince hemen işgalini istedi. Ancak Fransa böyle bir durumda Çekoslovakya’yla ittifakına sadık kalacağını ilan edince, Chamberlain’in “denetimli ve düzenli bunalımı”, Avrupa’da savaş tehlikesini taşımaya başladı. Bunun üzerine Chamberlain, bunalımın atlatılabilmesi için İngiltere, Fransa, Almanya ve İtalya’nın bir konferansta bir araya gelmelerini önerdi.</p>

  <p>Hitler, Mussolini, Fransa Başbakanı Daladier ve Chamberlain’in katıldıkları Münih Konferansı 29 Eylül 1938’de toplandı. Tarihe “Münih Düzenlemesi” diye geçen konferansta Südetler bölgesinin dört aşamada Almanya’ya verilmesi kararlaştırıldı. Ayrıca uygulamadan doğan anlaşmazlıkların uluslararası bir komisyon tarafından çözüleceği, Çekoslovakya’nın sınırlarının (geriye ne kalmışsa) uluslararası güvence altına alınacağı ve İngiltere ile Almanya’nın birbirlerine karşı savaşmayacakları gibi noktalar üzerinde anlaşmaya varıldı. Chamberlain barışı kurtarmış olmanın verdiği gurur ve güvenle Londra’ya döndü. Çekoslovakya bu düzenlemeden sonra büyük baskı karşısında Polonya’ya Teschen bölgesini, Macaristan’a da Slovakya’dan bir toprak şeridini bırakmak zorunda kaldı.</p>

  <p>Münih Konferansı, uluslararası ilişkilerin Avrupa’daki niteliğini tüm açıklığıyla ortaya koymaktadır. Her şeyden önce, bunalım dört büyük devletin iradelerini küçük bir devlete zorla kabul ettirdiklerini göstermektedir. Bu yüzden Çekoslovak yöneticileri bu durumu ve İngiltere ile Fransa’nın sözlerine sadık kalmamalarını unutmayacakladır. O kadar ki İkinci Dünya Savaşı’ndan sonra Batı’ya güvenmeyip tüm kötü sonuçları ve taşıdığı risklere rağmen, güvenliklerini Sovyetler Birliği ile ittifakta aradılar.</p>

  <p>Hitler 1939 Martında gerçek niyetinin ne olduğunu açıkça gösterdi ve çeşitli bahanelerle ordusunu Prag üzerine gönderdi. Tam anlamıyla yalnız bırakılan Çek hükümeti, herhangi bir direnme olduğu takdirde Prag kentinin havadan bombardıman edilip yerle bir edileceği tehdidi karşısında direnemedi. Bunalımın Slovakya’nın bağımsızlık isteği yüzünden çıktığını öne süren İngiltere ile Fransa, bu durumda Çekoslovakya’ya verdikleri garantinin işlemediğini açıkladılar. Böylece Avrupa’nın bu yeni bağımsız olan küçük ve talihsiz ülkesi parçalanıp işgal edildi.</p>

  <h4 id="sigil_toc_id_40"><a id="ncx281"></a>2. Münih Düzenlemesinin Değerlendirilmesi</h4>

  <p class="nonindent">Münih’te Batılıların Hitler’e karşı teslimiyetçi bir politika izlemesinin önemli nedenlerinden biri, Birinci Dünya Savaşı’nın kötü anılarının hâlâ taze olmasıdır. Hitler’e karşı direnmenin savaşa, savaşın da milyonların katledilmesine yol açacağından duyulan korku, Batılı devlet adamlarını edilginliğe sürükledi. Ancak, tarihin verdiği bir başka ders, yine tarihten sağlam olmayan, yeni bir çatışmanın eskisine benzeyeceği gibi analojiler çıkarıp edilginliğe sürüklenmemek gerektiğidir. Münih’te yapılan budur.</p>

  <p>Teslimiyetçi politikanın ikinci nedeni, İngiltere’de Muhafazakâr Parti’nin temelini oluşturan toprak sahipleri ve işadamlarındaki, Rus komünizminden korkunun da yol açtığı Alman hayranlığıdır. Bu tutumun bugün için verdiği tarih dersi ise Alman hayranlığı ya da Rus düşmanlığı gibi ulusçu önyargıların bir ülkenin dış politikasında verilecek kararları etkilememesi gerektiğidir.</p>

  <p>Münih’te Batılılar, direnme inadı barışı tehdit eder görünen küçük ve yeni bir devletin ulusal gurur ve çıkarlarına karşı utanılacak bir vurdumduymazlık göstermişlerdir. Bugün de aynı tutumu Bosna-<br/> Hersek’te olanlara karşı Batı Avrupa’nın ve büyük devletlerin edilginliğinde görüyoruz. Ancak Münih düzenlemesinin verdiği bir başka tarih dersi, kısa vadede uygunsuz ve tehlikeli görünen yükümlülüklere yüz çevirip uzun vadede kazançlı çıkma politikasının ne denli yanlış olduğudur.</p>

  <p>Münih’in verdiği son tarih dersi şudur: “Tarihten ders aldıklarını” söyleyenler çoğunlukla, doğru ya da yanlış, kendi önyargılarından hareket ederler ve buna da “tarih” derler.</p>

  <h4 id="sigil_toc_id_41"><a id="ncx287"></a>3. Sonuçları</h4>

  <p class="nonindent">Almanya’nın önce Südetler Bölgesini ilhakının ve daha sonra Çekoslovakya’yı parçalayıp işgal etmesinin çok önemli sonuçları oldu. En önemlisi, Sovyetler Birliği’nin İngiltere ve Fransa’ya güveninin kalmamasıdır. Almanya ve İtalya’nın saldırganlığı karşısında İngiltere ve Fransa ile işbirliği yapmağa çalışmış ama sürekli bu işbirliği önerisi reddedilmişti. Habeşistan’ın işgalinde, İspanya iç savaşında, Ren bölgesi sorununda, Avusturya’nın ilhakında ve Çekoslovakya’nın parçalanmasında, Sovyetler Birliği Avrupa sorunlarının dışında tutulmak istendi. İngiltere ve Fransa’nın tutumları, Sovyetler Birliği’ni bir Avrupa değil, Asya devleti olarak gördüklerini ortaya koyuyordu; tıpkı Kırım Savaşı’nda yaptıkları gibi. Münih düzenlemesinin en derin anlamı budur. Bugün Avrupa devletlerinin Rusya Federasyonu’na karşı uyguladıkları politika genelde bu tarihsel kalıba uymaktadır.</p>

  <p>İngiliz ve Fransız devlet adamlarının asıl istedikleri, ama açıkça söyleyemedikleri, herhalde komünizmin Almanya tarafından ezilmesiydi. Münih’te Almanya’ya verilen destek bunu göstermektedir. Doğal olarak bu süreç içinde Almanya da zayıf düşecek, böylece iki düşman, yani Nazizm ile komünizm ortadan kaldırılacaktı. Alman İktisat Bakanı Münih’ten sonra Balkan devletlerine bir gezi yapınca, Chamberlain, Almanya’nın bu bölgede üstünlük kurmasını normal karşıladıklarını söylemişti. Hitler’in Çekoslovakya’yı işgal etmesine Batılı devletlerin önemli bir tepki göstermemelerinin nedeni, belki de Hitler’in doğuya doğru harekete geçmesi olasılığını sezmiş olmalarıdır.</p>

  <p>Olayların seyrini ve Batılıların Almanya’ya karşı yumuşak tutumlarını temelinden değiştiren gelişme, 16 Mart 1939 tarihinde ortaya çıktı. Almanya, Macaristan’ın Karpat-Ukrayna bölgesini ilhakını kabul etti. Bu önemsiz gibi görünen davranış Münih düzenlemesinin yaratıcıları için durumu tümüyle değiştirmiştir. Çekoslovakya’nın doğu ucu olan bu bölge Ukrayna’ya çevrilmiş bir “namlu” gibiydi ve Almanya önce Sovyetler Birliği ile uğraşacaksa, bu stratejik bölgeyi hemen eline geçirmesi gerekiyordu. Ama şimdi burası Macaristan’a veriliyordu. Bunun anlamı şu olabilirdi: Hitler, Sovyetler Birliği ile uğraşmayacak ve belki de önce batı yönünde harekete geçecekti! Bu noktadan sonra, Chamberlain Nazi genişlemesine karşı etkili bir politika taraftarı olmuş ve 17 Mart’ta Sovyetler Birliği’ne, Hitler’in Doğu Avrupa’ya karşı yönelttiği tehdide karşı nasıl bir tutum alacağını sormuştur. Sovyetler Birliği ise, İngiltere, Fransa, Sovyetler Birliği, Polonya, Romanya ve Türkiye arasında derhal bir konferans toplanmasını ve Almanya’ya karşı ortak bir tutum takınılmasını önerdi. Bu tedbir İngiltere tarafından reddedildi. Chamberlain son anda böyle bir dönüş yapamadı. Ancak, bu dönüş yapılıp ortak bir cephe kurulsaydı bile, artık çok geç kalınmıştı. Hitler’i saldırgan eğilimlerinden vazgeçirecek bir güç artık Avrupa’da yoktu. 23 Ağustos 1939’da Sovyetler Birliği ile bir saldırmazlık paktı imzalayacak olan Hitler, Polonya’nın işgaline başlayacak ve böylece İkinci Dünya Savaşı çıkacaktır.</p>

  <h3 id="sigil_toc_id_42"><a id="ncx292"></a>Alman-Sovyet Saldırmazlık Paktı</h3>

  <p class="nonindent">Çekoslovakya bunalımının yarattığı hava içinde Mussolini de uzun bir süreden beri İtalyan etkisinde bulunan Arnavutluk’u işgal etmişti. Bu işgal, sıranın artık Yunanistan’a geldiğini anlayan İngiltere ile Fransa’da tepki uyandırınca İtalya Almanya’ya daha çok bağlanmış ve iki devlet arasında 22 Mayıs 1939’da bir ittifak imzalanmıştı. Buna tarihte “Çelik Pakt” adı verilmektedir. Tüm bu gelişmelerden sonra İngiltere, artık yükümlülüklerini ciddiye aldığını Almanya’ya göstermek ve Almanya ile İtalya’nın gelecek genişleme girişimlerine göz yummayacağını ortaya koymak için 31 Mart’ta Polonya’ya ve daha sonra Romanya ile Yunanistan’a askeri güvence verdi.</p>

  <p>Almanya’nın asıl niyetinin, yani dış politikasının üçüncü aşaması olan “hayat sahası” politikasına başladığının anlaşılması ve İngiltere’nin Doğu Avrupa devletlerine verdiği askeri güvencelerden sonra, İngiltere, Fransa ve Sovyetler Birliği arasında Almanya’ya karşı ortak cephe için görüşmeler başladı. Her iki taraf da içten davranmadıkları için üç ay süren görüşmeler daha çok askeri güvence verilecek ülkeler ve teknik ayrıntılar üzerinde yoğunlaştı ve bu yüzden olumlu bir sonuca ulaşamadı. Sovyetler Birliği, Batılıların kendisini savunmasız bırakmak istediğinden, Batılılar ise Sovyetler Birliği’nin güvence verdiği ülkeyi askeri işgali altına almasından endişe duymaktaydılar. Uluslararası ilişkilere şimdi ideolojinin de sıkı bir biçimde girdiği bu ortamda, İngiltere ile Fransa Sovyet askeri gücüne güvenmiyor ve yakın bir işbirliğinden endişe duyuyorlardı. Sovyetler Birliği askeri güvence vereceği ülkeye askerlerini sokar ve savaştan sonra da çıkmayarak etki alanını genişletebilirdi. Sovyetler Birliği ise, Alman tehdidine karşı zaman ve alan istiyordu. Zaman istiyordu, çünkü Almanya’nın Sovyetlere saldırısını olanaklar ölçüsünde erteleyerek ve bu süre içinde silahlanarak güçlenmek işine geliyordu. Alan istiyordu, çünkü Almanya’nın saldırı noktasını Rusya’nın ortasından mümkün olduğu kadar uzaktan başlatmak strateji gereğiydi. Bu amaç ise ancak Sovyet askerlerinin Polonya’ya yerleşmesiyle gerçekleşebilirdi. İşte ortak cephe görüşmelerinin özü ve anlaşmazlık noktası da buydu. Sovyetler Birliği Polonya sınırları içine askerlerini yerleştirmek isterken, stratejik açıdan pek de haksız sayılmazdı. Polonya’ysa bir kez içeri girdikten sonra bir daha çıkmayacaklarını öne sürüp Polonya toprakları içinde bir tek Sovyet askerine izin vermeyeceğini açıklarken haksız değildi.</p>

  <p>Ortak cephe ya da “barış cephesi” görüşmeleri sürerken, Stalin zaman ve alan kazanmanın Hitler’le doğrudan anlaşarak gerçekleşebileceğine karar verdi. İşin aslına bakılırsa, Mayıs ayının başında Batı ile ortak cephenin yandaşı olarak bilinen ve Yahudi asıllı olan Dışişleri Bakanı Litvinov’un yerine Molotov’un atanması ve Stalin’in 10 Mart’ta Batılıları bir Alman-Sovyet çatışmasını gerçekleştirmeye çalışmakla suçlaması, bu yönde belirtilerdi. Hitler de bir Batı-Sovyet yakınlaşmasından endişeleniyor ve bunu bozmak istiyordu. Hitler, 20 Ağustos’ta Stalin’den Alman Dışişleri Bakanı Ribbentrop’u kabul etmesini istedi ve 23 Ağustos’ta Moskova’da Alman-Sovyet Saldırmazlık Paktı imzalandı. Tipik bir saldırmazlık paktı olan bu antlaşmanın gizli maddesinde Doğu Avrupa’da ve özellikle Polonya ile Baltık bölgesinde Alman ve Sovyet etki alanları belirlendi. Bunu izleyerek Polonya’nın işgaliyle birlikte İkinci Dünya Savaşı başlayacaktır. Ancak, savaşın ayrıntılarına geçmeden önce, 1919-1939 döneminde Avrupa dışı gelişmeleri görmek gerekiyor.</p>

  <h2 id="sigil_toc_id_43">V. ABD’NİN DIŞ POLİTİKASI</h2>

  <p class="nonindent">ABD iki savaş arası dönemde “yalnızcılık” (<em>isolationism</em>) politikası izlemiştir. Ancak bu politikaya rağmen Amerikan bayrağı uzak Pasifik bölgelerinde dalgalanmakta, tüccarları yalnız Doğu Asya’da değil, petrol bakımından zengin Ortadoğu’da da devletten yardım beklemekteydi. Ekonomik gönenci Alman ve Müttefik borç ödemelerine bağlıydı ve savunması İngiltere ile Japonya’daki savaş gemisi yapımından etkilenmekteydi. İngiltere’nin güçlü donanması, ABD’ye Atlantik Okyanusu’ndan gelecek tehlikelere karşı iyi bir güvence oluşturuyor, Japonya’ya karşı Pasifik’te kendi donanmasına güveniyordu. Washington Deniz Silahsızlanması Konferansı’ndan yani 1922 yılından sonra, Amerikan dış politikasını yönetenler, iki değişik görüş arasında bir orta yol bulmaya çalışmışlardır: (i) Bütün diplomatik bağlantı ve yükümlülüklerden kaçınarak tam bir yalnızcılık politikası izlemek, (ii) ABD’nin yeni bir savaşın önlenmesinde ağırlığını koyabilmesi için Batılı demokratik devletlerle işbirliği yapmak.</p>

  <p>Dönemin ilk iki başkanı olan Harding ve Coolidge ilk görüşü benimseyerek dış politikayla fazla ilgilenmemişler, dış politikanın yürütülmesini dışişleri bakanları Hughes ve Kellogg’a bırakmışlardır. Dönemin üçüncü başkanı Herbert Hoover 1929-1930’ların dünya ekonomik bunalımı yüzünden dikkatini daha çok iç politika üzerinde toplamıştır. ABD ekonomik alanda sınırsız kişisel ekonomik özgürlük ilkesini savunduğundan, uluslararası alanda da denizlerin ve dünya ticaretinin serbestliğini ve her türlü sınırlamadan kurtarılmasını desteklemiş ve dış politikasını genel olarak bu yönde oluşturmuştu. Ancak dünya ekonomik bunalımı bu görüşlerin bunalım sırasındaki geçersizliğini ortaya koymuştu.</p>

  <p>1932 Kasım’ındaki başkanlık seçiminde Demokrat Parti’ den Franklin Delano Roosevelt ABD Başkanı seçildi. Her ne kadar Demokratlar Wilson ile 1919’da Milletler Cemiyeti anlayışına bağlanmışlar ve Roosevelt de daha sonra ABD’nin dünya politikasına etkin bir biçimde girmesini sağlamışsa da 1932’de Demokratların seçimi kazanması, yalnızcılık politikasının bir zaferi olarak değerlendirilebilir. Çünkü şimdiki Demokratlar, düş kırıklığına uğramış Wilsoncılardı. Bazıları Wilson’ın Amerikan halkını, başkalarıysa Avrupa devlet adamlarının Wilson’ı aldattığına inanıyorlardı. Ancak hemen hemen tümü, Avrupa devletlerinin ve özellikle eski müttefiklerinin kokuşmuş olduğu ve bu nedenle ABD’nin bu devletlerle ne kadar az ilişkiye girerse o kadar iyi olacağı anlayışına sahiptiler. Bir zamanlar Amerika’nın dünyayı kurtaracağı idealizmi, şimdi tersine dönmüştü. Amerikan Kongresi’nde çoğunluğa sahip olan Demokratlar, bu devletin dünya politikasına ağırlığını koymasını olanaksız kılacak birtakım tedbirler aldılar. Başkan da Kongre ile hiç anlaşmazlığa düşmeden bu tedbirlere uydu. Roosevelt’in, ekonomik bunalımı ortadan kaldırmak için aldığı ekonomik kararlar da bu gidişi güçlendirdi.</p>

  <p>Roosevelt, ekonomik bunalımla baş edebilmek için 1917-1918 döneminde ülkenin tüm kaynaklarını seferber etmiş olanların fikirlerinden yararlandı. Genel olarak, arzı talebe göre düzenlemek, fiyatları dondurmak ve serbest piyasa için hükümet fonları kullanmak, hep savaş döneminin tecrübelerine dayanarak uygulandı. Ama bunların öte-sinde, Roosevelt Amerikan ekonomisini yeni bir temel üzerine kurma çabasına da girişti. “Yeni Bakış” (<em>New Deal</em>) adı verilen Roosevelt’in ekonomik tedbirleri arasında, devletin ekonomik yaşamın hemen hemen her alanına yardımda ve dolayısıyla müdahalede bulunması, yurttaşlar için işsizlik sigortası ve toplumsal güvenlikle ilgili uygulamalar sayılabilir. Tutucular yeni ekonomik politikayı “sosyalist” nitelikte bulup eleştirmişlerse de, Roosevelt’in 1936, 1940 ve 1944’te yeniden başkan seçilmesinin gösterdiği gibi, Başkan Amerikalıların çoğunluğu tarafından desteklenmiştir.</p>

  <p>“Yeni Bakış” birçok bakımlardan iç politikada Wilsoncılığa bir dönüş olarak değerlendirilebilirse de Roosevelt Wilson’ın demokrasi havariliğini sürdürmüş değildir. Amerikan halkının duyguları Nazi aleyhtarı olmakla birlikte, Avrupa’ya özgü sorunlar hala uzakta gibi görünüyor, saldırılara karşı etkin bir politika izlemektense, bunların suçunu Batılı devletlere ve Milletler Cemiyeti’ne yüklemek daha kolay geliyordu. Avrupa’nın savaşa doğru sürüklendiği açıkça ortaya çıktığı zaman, Amerikan Kongresi “Yeni Dünya”yı “Eski Dünya”nın içine çekmeyi engelleyecek tedbirler aldı. Örneğin 1936 tarihli Tarafsızlık Yasası, Amerikan bandıralı gemilerin savaş alanlarında dolaşmasını ve savaş malzemesi alımı için kullanılacak kredilerin verilmesini yasakladı. Bu davranışın altında yatan temel anlayış ise savaş malzemesi üretenlerle uluslararası bankerlerin, ABD’nin Birinci Dünya Savaşı’na girmesinde birinci derecede sorumlu olduklarıdır. Ayrıca Kongre Amerikan Başkanı’na savaşan taraflara silah ambargosu koymak yetkisini de vermiştir. Bu politika, İkinci Dünya Savaşı çıkıp, Batı Avrupa demokrasileri tam bir yenilgiyle karşı karşıya kalana kadar böylece sürdürülecektir.</p>

  <h2 id="sigil_toc_id_44">VI. UZAKDOĞU GELİŞMELERİ</h2>

  <h3 id="sigil_toc_id_45"><a id="ncx309"></a>Gelişmeleri Etkileyen Temel Öğeler</h3>

  <p class="nonindent">Uzakdoğu bölgesindeki siyasal gelişmeleri daha iyi anlayabilmek için 1898-1905 yılları arasındaki olayların uluslararası politikaya etkilerini toplu bir biçimde bir kez daha görmek gereklidir.</p>

  <p>(i) 1905 yılından sonra Pasifik bölgesinde üç devlet, Rusya, ABD ve Japonya karşı karşıya geldiler ve bölgedeki güç dengesi bu devletler arasında kuruldu.</p>

  <p>(ii) Uzakdoğu ve özellikle Pasifik bölgesi uluslararası rekabet ve çatışmanın odağı haline geldi.</p>

  <p>(iii) Avrupa devletlerinin bölgedeki rolü ve gücü azalmaya başladı ve giderek Avrupa-merkezli düzenlemelerin önemi kalmadı. Bu durum, eğer daha önce anlaşılmamışsa, Japonya’nın 1931 yılında Mançurya’yı işgalinde açıkça ortaya çıktı. Lokarno ve Avrupa ile sınırlı olan öteki antlaşmalar, 1939 yılına kadar Avrupa barışını iyi kötü korurken, 1931’de Uzakdoğu’da barışın bozulmasına karşı ne Milletler Cemiyeti ne de Avrupa’nın büyük devletleri bir şey yapabildiler. Kısaca, Avrupa-merkezli düzenlemeler artık uluslararası politikada etkili olamamaktaydı. Avrupa’nın dışında yeni güç merkezleri ortaya çıkmıştı ve Uzakdoğu’da söz sahibi olanlar Avrupa devletleri değil, ABD, Rusya ve Japonya idi.</p>

  <h3 id="sigil_toc_id_46"><a id="ncx315"></a>Çin’deki Gelişmeler</h3>

  <p class="nonindent">Çin’de 1912 Ocak’ında cumhuriyetin ilan edilmesinden sonra, Dr. Sun Yat Sen’in geçici başkanlığı başladı. Ama yerel askeri komutanlar ve valilerin etkinliği, Çin’i kısa bir sürede siyasal anarşi içinde bıraktı. Ülkenin kıyı kentleri büyük sömürgeci devletlerin yönetimi altında bulunuyordu. Yerel askeri komutanlar ve valiler tarafından kurulan ve sürekli el değiştiren Pekin hükümetine karşı, Sun Yat Sen Çin’in güneyinde milliyetçi bir hareket başlattı. Kuomintang Partisi’nin ön ayak olduğu bu hareketin amacı, Çin’i yabancı sömürüsünden kurtarmak ve ülkeyi tek bir yönetim altında birleştirmekti. Sun Yat Sen’in milliyetçi Kuomintang Partisi, Sovyetler Birliği tarafından savaş malzemesi, mali yardımlar ve danışmanlarla desteklenmiş, ayrıca Moskova’nın talimatı üzerine Çin Komünist Partisi üyeleri de Kuomintang’a katılmışlardı. Ancak bu işbirliği Sun Yat Sen’in 1925 yılında ölümüyle sona ermiş, parti önderini ye başkomutanlığı Çan Kayşek ele geçirmiştir. Bundan sonra, yeni önder 1927’de partiyi komünist unsurlardan temizlemiş, taraftarlarına karşı büyük ve kanlı bir harekâta girişmiştir. Böylece, komünist hareket Çin’de et-kinliğini azaltmış ve parti Mao Zedung tarafından yeniden örgütlenmiştir.</p>

  <p>Çin’de milliyetçi hükümetin ülkenin tümüne egemen olması, siyasal çıkarları açısından bölünmüş ve zayıf bir Çin’in sürmesinde yararı olan Japonya’nın işine gelmedi. Özellikle Çin’in kuzey bölgelerinin merkezi hükümetin denetimi altına geçmesini istemeyen Japonya, 1927 yılında milliyetçi güçler kuzeye doğru ilerlemeye başlayınca, Şantung yarımadasına asker çıkardı. Bu durumda Kuzey Çin derhal Çan Kayşek’in merkezi hükümetinin egemenliğini tanıdı. Böylece, 1931’in olayları için sahne hazırlanmış oluyordu.</p>

  <h3 id="sigil_toc_id_47"><a id="ncx319"></a>Japonya’nın Mançurya’yı İşgali</h3>

  <p class="nonindent">Japonya öteden beri göz koyduğu Mançurya’nın işgalinde iki devletten çekinmekteydi: ABD ile Sovyetler Birliği. 1931 yılına gelindiğinde, Sovyetler henüz Uzakdoğu’daki askeri hazırlıklarını tamamlamış değildi. ABD ise dünya ekonomik bunalımının yıkıcı etkilerini hafifletmekle meşguldü. Bu koşullardan yararlanan Japonya 1931’de Mançurya’nın işgaline başladı ve 1932 yılında bölgenin tümünü demetimi altına aldı. Daha sonra tam anlamıyla “kukla” niteliğinde “bağımsız” Mançuko devletini kurdu. Çin’in bu açık saldırı karşısında Milletler Cemiyeti’ne başvurması ise herhangi bir sonuç doğurmadı. Milletler Cemiyeti ve büyük devletler, protestoların ötesinde etkin tedbirler alamadılar Ve ABD de yalnız başına herhangi bir harekette bulunmaya cesaret edemedi.</p>

  <p>Mançurya’nın Japonya tarafından işgali, Birinci Dünya Savaşı sonrası tarihinin dönüm noktalarından biridir. Bir kere, Pasifik bölgesinde Washington Deniz Silahları Konferansı ile askıya alınmış bulunan kuvvet mücadelesini yeniden başlatmıştır. Bu mücadelenin “kahramanları” açıklamaların başından beri belirtilen Japonya, ABD ve Sovyetler Birliği idi. Hesaplaşma ise İkinci Dünya Savaşı’nın ikinci yılında, 7 Aralık 1941’de, Japonya’nın Pasifik’te ABD’nin üssü olan Pearl Harbor’a baskını ile başlayacaktır. Dünya politikası açısından işgal olayının sonucu, Birinci Dünya Savaşı’ndan beri hiç olmazsa somut biçimiyle perde arkasına alınmış bulunan “kuvvet politikasının” bütün dünya çapında açıkça ortaya çıkmasıdır.</p>

  <h2 id="sigil_toc_id_48">VII. ORTADOĞU</h2>

  <p class="nonindent">Osmanlı devletinin eski Arap bölgelerinde iki savaş arası dönemin ana sorunu Arap milliyetçiliğidir. Birinci Dünya Savaşı’ndan sonra, savaş öncesi ve sırasında yapılan antlaşmalara aykırı olarak, Arap topraklarının İngiltere ve Fransa’nın “manda” yönetimi altına konması, birleşik bir Arap Krallığı için mücadele etmiş bulunan Arap önderleri için tam bir düş kırıklığı oldu. Birinci Dünya Savaşı sırasında İtilaf devletlerinin Osmanlılara karşı kışkırttıkları Arap milliyetçiliği, sonunda kendi “manda” yönetimlerine karşı yürütülen bir hareket haline geldi. Ancak bu konulara geçmeden önce, bölgenin tanımı ve özellikleri üzerinde, kısa da olsa, durmak gerekir. Bunun nedeni, yalnızca bölgedeki siyasal gelişmelerin daha iyi anlaşılmasına yardım etmek değil, aynı zamanda bölgenin tanımının çeşitli güçlükler yaratmasıdır.</p>

  <h3 id="sigil_toc_id_49"><a id="ncx328"></a>Bölgenin Tanımı</h3>

  <p class="nonindent">Ortadoğu’nun sınırlarının çizilmesinin zorluğu, bölgenin belirgin bir coğrafi birim olmamasından kaynaklanır. Anlamı “Batı Avrupa” gibi coğrafi değil, “Batı” gibi siyasal ve kültürel unsurlar tarafından belirlenmektedir. Dolayısıyla zaman içinde Batı’nın bölgedeki çıkarları ve müdahalelerinin gelişmesiyle tanım değişikliklerine uğramıştır. En dar bakış açısıyla Ortadoğu Türkiye, İran ve Mısır üçgeni ve bu üçgenin içinde kalan ülkeleri kapsar. En geniş bakış açısına göreyse bu devletleri ve onlara komşu olan çevre Müslüman ülkeleri, yani Kuzey Afrika, Sudan, Somali ve Afganistan’ı içerir. Bilim adamları arasında üzerinde en çok anlaşmaya varılan tanım, Arap devletlerine Türkiye, İran ve İsrail’in eklenmesiyle elde edilen bölgedir.</p>

  <p>Bölge ne şekilde tanımlanırsa tanımlansın, burada Arap kültürü ve İslam dini egemendir. Ortadoğu aynı zamanda İslamiyet’e büyük güç ve görkem sağlamış olan Türk ve İranlıların da anayurdudur. Bölge içinde iki ayrı alan vardır: (i) Merkez: Bu alana Mısır, İsrail, Doğu Akdeniz’in Arap devletleri, Arap Yarımadası ve Türkiye dâhildir. (ii) Çevre: Kuzey Afrika’nın geriye kalan bölümü (bazen Kuzeybatı Afrika ayrı bir birim olarak ele alınır), Sudan (bazen Sahra’nın güneyindeki Afrika içinde inceleme konusu olur) ve İran (bazen Pakistan ve Afganistan’la birlikte Güney Asya’nın uzantısı olarak gruplandırılmaktadır) çevreyi oluştururlar.</p>

  <p>Bölge devletlerinin nüfusu, Lübnan ve İsrail dışında, büyük çoğunluğuyla Müslümandır. Ancak, ortak din her zaman birleştirici bir öğe olamamaktadır. Çünkü İslamiyet birçok bölüntülere ayrılmış olduğu gibi, bölge dışında da nüfusunun çoğunluğu Müslüman olan devletler bulunmaktadır. Bölge devletleri, Türkiye, İran ve İsrail dışında, Arap’tır.</p>

  <p>Bölgeyi tanımlamanın bir başka güçlüğü de aynı yere hem “Ortadoğu”, hem de “Yakındoğu” denmesinden kaynaklanır. Yakındoğu eski bir terim olup, kökeni ilk Avrupa keşiflerine kadar geri gider. Avrupa’dan en uzak bölgelere “Uzakdoğu”, Avrupa ile Uzakdoğu arasında kalan alana ise “Yakındoğu” denmiştir. Daha sonra “Yakındoğu” terimi Osmanlı devletinin yönetimi altındaki topraklar için kullanılmıştır. “Ortadoğu” terimiyse, İkinci Dünya Savaşı sırasında İngiliz Ortadoğu Komutanlığı ve Müttefik Ortadoğu Lojistik Merkezi gibi askeri kuruluşların ortaya çıkmasıyla yaygın bir biçimde kullanılmaya başlanmıştır. Ancak hangisi kullanılırsa kullanılsın, her iki terim de Avrupa çıkışlıdır ve Asya ile Afrika kıtalarından bakıldığı takdirde hiçbir anlamları yoktur. Bazı bilim adamları bu karışıklığı ve Avrupa eğilimini ortadan kaldırmak için, Ortadoğu’ya “Beş Deniz Bölgesi” (Karadeniz, Ege, Akdeniz, Kızıldeniz ve Basra Körfezi; çoğu kez Ege yerine Hazar Denizi), “Doğu Akdeniz” ya da “Merkez Bölge” gibi adlar vermekteyseler de hiçbiri genel kullanım içine girememiştir.</p>

  <h3 id="sigil_toc_id_50"><a id="ncx334"></a>Bölgenin Önemi</h3>

  <p class="nonindent">Ortadoğu’nun dünya politikasındaki tarihi rolü, Avrupa, Asya ve Afrika kıtaları arasında kültürel ve ekonomik bir “aracı” olmasından kaynaklanır. İpek, şeker, narenciye, kâğıt, barut ve pusula gibi Uzakdoğu malları, Ortadoğu kanalıyla Avrupa’ya ulaşmıştır. Ortadoğu eski Grek, Hindu ve Çin’in felsefe ve bilimsel düşüncelerini korumuş, geliştirmiş ve Avrupa’ya aktarmış; Musevilik, Hıristiyanlık ve Müslümanlığın doğuş yeri olmuştur. Dolayısıyla yeryüzünün MÖ 5000 yılından bu yana global bir nitelik almaya başlaması sürecindeki yeri çok büyüktür. Komşu olduğu üç kıtada hemen hemen her büyük fatih bölge üzerinde egemenliğini kurmaya çalışmış ve Ortadoğu sırasıyla, Pers, Grek, Roma, Arap, Moğol, Tatar ve Türk imparatorluklarının kapsamı içine girmiştir.</p>

  <p>On beşinci yüzyılda deniz yollarının bulunmasıyla, bölgenin kıtalararası ulaşımdaki azalan önemi, modern zamanlarda Süveyş kanalının açılması ve hava yollarının ortaya çıkmasıyla yeniden eski durumuna gelmiştir. Dünyanın en önemli su yolları olan Türk Boğazları, Süveyş Kanalı, Kızıldeniz, Babel Mendep Boğazı, Hürmüz Boğazı ve Basra Körfezi Ortadoğu’dadır. Bunların ne kadar önemli taşımacılık ve ulaşım merkezleri olduğu, 1956 ve 1967-1970’te Süveyş Kanalı’nın, 1980’den sonra da Basra Körfezi’nin kapanmaları ya da kapanma tehlikesiyle karşı karşıya bulunmalarıyla açık bir biçimde ortaya çıkmıştır.</p>

  <p>Bölgenin yirminci yüzyıldaki önemli yeri petrol üretimiyle belirginleşmiştir. Ortadoğu petrolü Avrupa ile Asya’nın enerji ihtiyaçlarının büyük bir bölümünü karşılamaktadır. Batı Avrupa’da tüketilen petrolün % 75’i, Japonya’da tüketilenin de % 90’ı Ortadoğu’dan gelmektedir. Bu stratejik hammaddedeki zenginliği, Ortadoğu’yu büyük devletler arasında bir rekabet alanı haline getirmiştir. Bölge 1960’lardan 1990’lara kadar önemli etkiler yapacak olan Üçüncü Dünya politikası açısından da önde gelen merkezler arasındaysa da bu konunun ilerde incelenmesi kronolojik olarak daha uygundur. Yalnız şu kadarını söylersek, bölge 1980’lerden sonra İran-Irak savaşı, 1990’da Kuveyt’in işgali ve 1994’ün Arap-İsrail anlaşmalarıyla uluslararası ilişkilerin kilit alanı haline gelmiştir.</p>

  <h3 id="sigil_toc_id_51"><a id="ncx339"></a>Barış Düzenlemelerinin Yarattığı Sorunlar</h3>

  <p class="nonindent">Birinci Dünya Savaşı’ndan sonra Barış Konferansı toplandığı zaman, Mezopotamya, Suriye ve Filistin İngiliz işgali altındaydı. İngiltere bölgenin yönetim sorumluluğunu Şam’da merkezini kurmuş olan Emir Faysal’ın önderliğindeki Arap müttefikleriyle paylaşıyordu. Konferansta birbiriyle çelişen savlar ortaya çıktı.</p>

  <h4 id="sigil_toc_id_52"><a id="ncx342"></a>1. Birbiriyle Çelişen Savlar</h4>

  <p class="nonindent">İngiltere, Araplara verdiği sözü tutabilmek ve çıkarlarını geliştirmek için birinci ciltte değinilen Sykes-Picot anlaşmasının gözden geçirilmesini istemekte, Fransa ise buna şiddetle karşı çıkmaktaydı.</p>

  <p>Emir Faysal, Barış Konferansı’na Hicaz Krallığı’nın delegesi ve Arap davasının asıl sözcüsü olarak çıktı. Arapların bağımsızlığı konusunda diretmişse de 1919 yılının Ocak ayında Siyonist hareketin önderi Dr. Weisman ile bir anlaşma imzalamak zorunda bırakıldı. Buna göre İngiltere’nin bağımsızlık konusunda Araplara verdiği sözü tutması durumunda Filistin’e Yahudi göçüne karşı olumlu bir tutum alacaktı. Siyonistler, Balfour Deklarasyonu’nun barış antlaşmalarının içine sokulmasında ısrar ediyorlar ve şunlara da karşı çıkıyorlardı: (i) Filistin’in kurulacak bir Arap devletinin sınırları içinde kalması; (ii) Eğer uygulanırsa Filistin’i tümüyle bir Arap devleti yapacak olan <em>self determination</em> ilkesi ve (iii) Filistin’in uluslararası bir bölge haline getirilmesi. 14 Nokta ise gizli antlaşmaların tümünden farklı bir anlayışı temsil ediyor, İngiliz, Fransız, Yunan ve Siyonist planlarla açıkça çatışıyordu.</p>

  <p>Sonunda bulunan orta yol “manda” sistemidir. Ancak, hangi bölgeler hangi devletin koruyuculuğu altına konacaktı? Wilson ilgili halkın isteklerini öğrenmek üzere bir uluslararası komisyon kurulmasını önerdiyse de İngiltere ile Fransa bu görüşe katılmadılar. Biri bilim, öteki işadamlarından kurulan ve dolayısıyla tümüyle Amerikan olan King-Crane Komisyonu, Ortadoğu’daki araştırmalarının sonucunda şu bulguları ortaya koydu: Suriye’de halk ya bağımsızlık ya da Suriye, Lübnan ve Filistin’den oluşan bir devletin içinde olmak istiyordu. Bu olmadığı takdirde, Amerikan ya da İngiliz koruyuculuğuna razı idiler. Fransız koruyuculuğuna şiddetle karşı çıkmaktaydılar. Hıristiyanlar da dâhil tüm Araplar Siyonizm’e karşıydı. Mezopotamya’da halk bağımsızlık ve kral olarak Abdullah’ı istiyordu. Komisyon, bu bulgular üzerine şu önerilerde bulundu: (i) Suriye için ya Amerikan ya da İngiliz koruyuculuğu; (ii) Mezopotamya’da İngiliz koruyuculuğu; (iii) Suriye Krallığı’na Faysal’ın getirilmesi; (iv) Filistin’de bir Yahudi devletinin kurulmaması ve (v) Filistin’in birleşik bir Suriye’nin sınırları içine alınması ve kutsal yerlerin uluslararası statüye kavuşturulması.</p>

  <h4 id="sigil_toc_id_53"><a id="ncx347"></a>2. Barış Düzenlemeleri</h4>

  <p class="nonindent">King-Crane Raporu Paris Barış Konferansı’nda hiç konuşulmadı. Açıkça reddedilmediyse de Amerikan heyetinin belgeleri arasında unutuldu gitti. Bunu iki nedene bağlamak olanaklıdır. Bir kere, raporun sunulduğu Başkan Wilson, Milletler Cemiyeti Misakı’nı Amerikan halkına kabul ettirmek için, konferansı yarısında terk ederek ülkesine döndü. Wilson’ın eksikliği, yalnız Versailles’ı değil, Ortadoğu’nun paylaşılış biçimini de etkilemiştir. İkinci olarak, rapor İngiltere ve Fransa’yı rahatsız edecek kadar gerçeklere uygun ve samimiydi. Wilson gittikten sonra Amerikan heyetindeki <em>self determination</em> yönündeki heves de söndü; ikinci derecede önemli bir iş için İngiltere ve Fransa ile çatışmak istemediler.</p>

  <h5 id="sigil_toc_id_54"><a id="ncx350"></a>a) San Remo Konferansı</h5>

  <p class="nonindent">Ortadoğu üzerindeki barış konferansı 24 Nisan 1920’de San Remo’da açıldı ve burada Avrupa devletleri dağıtılacak “manda”lar üzerinde anlaşmaya vardılar. Suriye Fransız, Irak ile Filistin ise İngiliz “manda” yönetimine bırakıldı. Bunlar, Milletler Cemiyeti Misakı’nda anlatımını bulan “A” sınıfı “manda”lar olup kısa bir süre sonra bağımsızlıklarına kavuşacaklardı. Filistin “manda”sını kuran anlaşmaya Balfour Deklarasyonu da dâhil edildi. Böylece, yapılan anlaşmalar her yönüyle <em>self determination</em> ilkesine aykırı hale geldi. Konferans, Ayrıca Mezopotamya’nın petrol kaynakları sorununu da çözdü. Musul, Fransız etki alanından İngiliz etki alanına geçirildi ve petrol gelirinden Fransa’ya da pay ayrılacağı kabul edildi. Suriye, Mezopotamya ve Filistinli Araplar, San Remo’nun kurduğu bu yabancı yönetimine karşı çıktılar ve düzenlemeyi Wilson ilkelerinin açık bir ihlali olarak değerlendirdiler.</p>

  <h5 id="sigil_toc_id_55"><a id="ncx353"></a>b) Suriye’deki Düzenleme</h5>

  <p class="nonindent">Savaşın hemen sonrasında Şam’da Emir Faysal askeri vali olarak bulunuyordu. Suriyeliler, kendisini gelecek yöneticileri olarak görüyorlardı ve bunu da King-Crane Komisyonu’na söylemişlerdi. 1920 Martında Şam’da toplanan Suriye Ulusal Kongresi’nde Faysal Suriye Kralı olarak ilan edildi. Kongre Ayrıca Büyük Suriye’nin, yani Ürdün ve Filistin’in de sesi olduğu iddiasındaydı. Suriye tahtını Faysal’ın kabul etmesi, Fransa tarafından, Suriye’deki “haklarına” doğrudan doğruya bir saldırı olarak değerlendirildi. Temmuz ayında Fransız Generali Gouraud kıyı bölgesinden Şam’a doğru harekete geçti. Suriyeliler’in Şam’a giden yolu kesmek için kurdukları barikatı aşarak Ağustos ayında Şam’a girdi ve Faysal’ı tahtından indirdi. Faysal, İngilizlerin denetimi altında bulunan Filistin’e sığındı. Böylece, Fransa Suriye’de tek egemen gücün kendisi olduğunu göstermişti.</p>

  <h5 id="sigil_toc_id_56"><a id="ncx356"></a>c) Mezopotamya’daki Düzenleme</h5>

  <p class="nonindent">Birinci Dünya Savaşı bittiğinde Mezopotamya’daki durum son derece patlayıcı bir nitelik gösteriyordu. Iraklılar, bağımsız olacakları umuduyla, savaş içinde Türklere karşı İngilizleri desteklemişlerdi. Ancak bunun gerçekleşmeyeceği anlaşılınca, İngiltere karşıtı duygular gelişmeye başladı. Bu arada, 1920 Martındaki Suriye Ulusal Kongresi’nde Emir Abdullah’ın Irak’a kral olması önerilmişti. Bir ay sonraki San Remo Konferansı’nda Ortadoğu İngiltere ile Fransa arasında paylaşılınca, Irak’ta ayaklanma çıktı. Ancak 1920 Ekimine gelindiğinde bu ayaklanma İngiltere tarafından bastırıldı. Böylece tıpkı Suriye’de olduğu gibi Mezopotamya halkı da yabancı güçler tarafından zorla kabul ettirilen bir barış düzenlemesinin sınırları içine hapsedildi.</p>

  <h5 id="sigil_toc_id_57"><a id="ncx359"></a>ç) Filistin’deki Düzenleme</h5>

  <p class="nonindent">Savaş bittiği zaman, Filistin Şam’dan kaynaklanan güçlü bir milliyetçi propaganda altındaydı. Filistinliler bu propagandaya son derece olumlu tepkide bulundular. Çünkü, Filistinliler Arap birliğini ve Suriye ile birleşmeyi istiyorlardı. Dolayısıyla Müttefiklerin dolaplarına karşı muhalefetle birlikte, 1920 Nisanında Kudüs’te Yahudi karşıtı karışıklıklar oldu. Ancak aynı anda sonuçlanan San Remo Konferansı ile Ürdün ve Filistin İngiliz “manda” yönetimine bırakılmıştı. Bölgenin ilk İngiliz Komiseri olan Sir Herbert Samuel, Balfour Deklarasyonu’nun uygulanmasını en önemli görev kabul ederek 1920 Eylülünde 16.500 kişilik bir Yahudi grubunun Filistin’e göç etmesini karar altına aldırdı.</p>

  <h5 id="sigil_toc_id_58"><a id="ncx362"></a>d) Son Düzenleme</h5>

  <p class="nonindent">İngiliz Sömürge Bakanı Winston Churchill, Ortadoğu sorununa “kalıcı” bir çözüm getirmek için, 1921 Martında Kahire’de bir konferans topladı. Konferansa Irak Yüksek Komiseri Sir Percy Cox, Filistin Yüksek Komiseri Sir Herbert Samuel ve Arapları “temsilen” de Albay Lawrence katıldılar. Konferansta alınan kararlara göre, Irak Krallığı Suriye’den zorla uzaklaştırılmış bulunan Faysal’a, Ürdün Emirliği Abdullah’a verildi. Irak “manda” yönetimi yerineyse Kral Faysal’la imzalanacak olan bir ittifak antlaşması geçirilecekti. Faysal daha önce kardeşine önerilmiş bulunan bu tahtı önce kabul etmediyse de Albay Lawrence’ın çabaları sonunda ikna oldu ve 1921 Temmuzunda Bağdat’ta Kral ilan edildi.</p>

  <p>Böylece Arap Ortadoğusunda yeni bir siyasal düzenin temelleri atılmış oldu. Bölgeyle ilgili tüm düzenlemeler, savaş içinde yapılmış olan gizli paylaşım anlaşmalarına genel hatlarıyla uyan emperyalist bir nitelik göstermekteydi. Savaş sonu düzenini kuranlar, başarısız da olsalar, Avrupa’da <em>self determination</em> ilkesine bir dereceye kadar uymuşlardı. Arap Ortadoğusunda bu ilkeye kesinlikle saygı gösterilmedi. Bu ilkeye uyan tek hareket olan Türkiye’nin bağımsızlığı da zaten İtilaf devletlerine karşı verilen bir savaş sonucu elde edildi. Arap Ortadoğusundaki düzenlemeler her ne kadar Arapların isteklerini gerçekleştirmemişse de nihai kurtuluş ve bağımsızlıkları için önemli bir dönüm noktasıdır. Yeni sisteme karşı etkin ve şiddetli muhalefet, Batılı devletlerin ilerde hesaplaşmak zorunda kalacakları güçlü milliyetçi güçleri harekete geçirecektir.</p>

  <h3 id="sigil_toc_id_59"><a id="ncx366"></a>Arap Ulusçuluğu</h3>

  <p class="nonindent">Arap dünyasında milliyetçiliğin kesin bir tanımını yapmak son derece zordur. Bunun temel nedeni, aile ve mezhep bağlılığı gibi birincil toplumsal bağların çok güçlü olması ile evrensel bir dini cemaat duygusunun varlığıdır. Akrabalık grupları Arapçada “asabiyya” adı verilen ve bireylerin birbirlerine kan bağı ile bağlandıkları aile, klan ve kabile gibi birimlerden oluşmakta ve önemli bir dayanışma odağı yaratmaktadır. Aynı dilde “kawm” (kavim) belirli bir halkın etnik ve dil birliğini anlatmaktadır. “Vatan” Arapların halkın üzerinde yaşadığı belirli bir toprak parçasına verdikleri addır. Daha önce de belirtildiği gibi, “umma” (ümmet) bütün Müslüman cemaatini, “milla” (millet) ise ümmet içindeki daha küçük dinsel grubu anlatır.</p>

  <p>Belirli bir dini cemaatin yine belirli bir toprak parçası üzerinde uzun süre yaşaması, “millet” duygusunu yaratmış ve Avrupa’nın modern milliyetçilik anlayışının Ortadoğu’ya girmesiyle birlikte, Araplar Osmanlı devletinden bağımsızlıklarını almışlardır. Dolayısıyla Arap dünyasında “millet” ile “etnik ve dini cemaat” kavramları birbirleriyle yakından bağlantılıdır ve aralarında kesin bir ayrım yapmak kolay değildir. Bütün bunlardan şu sonuç çıkarılabilir: Arap benliğinin, Arap dil ve kültürünü içeren etnik ve İslamiyet’i içeren dini boyutları vardır.</p>

  <p>Arap milliyetçiliği, Arap insanına yeni bir benlik kazandırmak çabası olarak düşünülebilir. Araplar, etnik bağları, dili, gelenekleri ve dini içeren ortak geçmişlerinden güç almak istemekte, dünyada olanlardan her Arap’ın benzer biçimde etkilenmesini bekleyen bir ortak geleceğe bakmaktadırlar. Bu milliyetçiliğin belirgin davranış biçimiyse ulusal bağımsızlıktır. Bu yalnız resmi bir bağımsızlık değil, geleceklerini kendilerinin saptaması yönünde bir harekettir. Bağımsızlıktan sonra, Arap birliği ve Asya-Afrika dayanışması gibi boyutlar da kazanmıştır. Ancak, konumuz olan, 1. Dünya Savaşı’ndan sonraki Arap milliyetçiliği öncelikle ulusal bağımsızlığın kazanılması yönünde girişimler olarak görülebilir.</p>

  <h4 id="sigil_toc_id_60"><a id="ncx371"></a>1. Irak</h4>

  <p class="nonindent">Osmanlı yönetimi sona erdiği zaman Irak, Şiilerle Sünniler, kırsal ve kentsel nüfus ve Araplarla azınlıklar arasında mücadelelere sahne olmaktaydı. Ancak, bu unsurların hemen hemen tümü, İngiliz “mandat” yönetimine karşı ortak bir tavır almışlardı. İngiltere’nin 1920’deki isyanı bastırması 40 milyon Sterline mal oldu. Bundan sonra İngiltere “mandat” yönetimini uzun süre sürdüremeyeceğini anladığından, Haşimiler’den eski Mekke Şerifi Hüseyin’in oğlu olan ve 1. Dünya Savaşı sırasında İngiltere’ye çok yardım etmiş bulunan Faysal’ı Kral yaparak, ülkeye 1922 yılında özerklik verdi.</p>

  <p>Irak on yıl sonra, 1932’de bağımsız bir krallık oldu. Ancak kabileler arası düşmanlıklar, azınlık ve özellikle Kürt sorunu ile toprak reformu gibi siyasal ve ekonomik sorunlar ülke içi gerginlikler yaratarak etkin bir hükümetin kurulmasını önledi. 1927 yılında yörede petrolün bulunması, ülkenin 1934’ten sonra dünyanın petrol üreticisi ülkeleri arasına girmesi ve stratejik coğrafi konumu yüzünden Irak, Batılı devletler için önemli bir ülke haline gelmiş ve İngiltere 1930 yılında, yani bağımsızlıktan önce, bir ittifak ile Irak’ı kendisine bağlamıştı. Bu ittifaka göre Irak hükümeti dış politikasının yürütülmesinde İngiltere’ye danışacak, savaş durumunda iki devlet birbirlerine bütün güçleriyle yardım edecek ve İngiltere Irak’ta üsler bulunduracaktı. Ancak 1930’ların sonlarına doğru, biraz da Filistin’deki İngiliz tutumu yüzünden, ülkede İngiliz aleyhtarlığı güçlenmeye başlayacaktı.</p>

  <h4 id="sigil_toc_id_61"><a id="ncx375"></a>2. Filistin</h4>

  <p class="nonindent">Filistin Birinci Dünya Savaşı’na kadar Osmanlı devletinin toprakları içindeyken, savaştan sonra İngiltere’nin “manda” yönetimi altına geçti. Bölge Ürdün akarsuyu tarafından ikiye bölünür: Akarsuyun batısı Filistin, doğusu ise Ürdün’dür ve bütünüyle bir Arap devletidir. Filistin “manda”sı hükümlerine göre, İngiltere “bölgede bir Yahudi yurdunun kurulmasını sağlayacak, fakat aynı zamanda Filistin halklarının hepsinin medeni ve dini haklarını koruyacak siyasal, yönetimsel ve ekonomik koşulları gerçekleştirecekti”. Hükmün temelindeki büyük çelişki, bugünkü Ortadoğu bunalımlarının çıkış noktasını oluşturmaktadır.</p>

  <p>1919 yılında yalnız Ürdün’ün değil, bütün Filistin’in nüfusu Arap’tı. Dünya ekonomik bunalımı ve Almanya’da Hitler’in Yahudi karşıtı politikası sonucu, 1934 yılında Filistin’deki Yahudilerin sayısı 900.000’i buldu. Ancak yine de Yahudilerin Araplara oranı 1/3’tü. Ne var ki eğitilmemiş ve sermayeden yoksun Arap üreticisi, eğitilmiş ve sermayesiyle gelen Yahudi ile rekabet edecek durumda değildi. Zamanla kendi ülkesinde “ikinci sınıf yurttaş” haline geldi. Bu durum ise Araplarla Yahudiler arasında geçimsizlikler ve hatta çatışmalar yarattı. İkinci Dünya Savaşı’ndan sonra Filistin’deki İngiliz “mandat” yönetimi sona ererken, Filistin toprakları üzerinde ve Birleşmiş Milletler Genel Kurulu’nun kararıyla bağımsız bir İsrail devleti kurulacak (1948) ve o tarihten bugüne kadar bu devlet ile Arap devletleri arasında sürekli ve yakın bir tarihte tümüyle biteceğe de benzemeyen silahlı çatışmalar çıkacaktır.</p>

  <h4 id="sigil_toc_id_62"><a id="ncx379"></a>3. Suriye</h4>

  <p class="nonindent">Suriye halkı genellikle homojen bir nitelik gösterir. Nüfusun % 90’ı Arap ve bunların da çoğunluğu Sünni’dir. Şiiliğin bir kolu olan Aleviler nüfusun % 15’ini oluşturmakla birlikte, gerek Suriye politikası ve gerekse silahlı kuvvetlerdeki payları, oranlarını çok aşan bir düzeydedir. Dürzilerin oranı % 3, Hıristiyan Arapların ise % 8’dir.</p>

  <p>Bugünkü Lübnan’la birlikte düşünülürse, Suriye Osmanlı egemenliği altında bir bütün olarak yönetildi. Bölgenin tümünde ortak yasa ve kurallar geçerliydi. Fransa ise Suriye’de “böl ve yönet” (<em>divide and rule</em>) anlayışına dayanan bir politika izledi. Böylece Fransız ordusunun Emir Faysal’ı yendiği 1920 ile 1925 yılları arasında mandater güç Suriye’yi beş ayrı siyasal birime böldü: Nüfusun % 10’unu oluşturan Aleviler bölgesi, nüfusun % 2’sine sahip Dürziler bağımsız hükümeti, Halep devleti, Şam devleti ve Lübnan. Bunlardan yalnız Lübnan bugüne kadar varlığını korumuştur. Her siyasal birimin yapısal zayıflığı Fransız yönetimi için iyi bir avantaj olmuş ve Fransa bir süre birleşik bir muhalefetle karşılaşmadan bölgedeki egemenliğini sürdürmüştür. Lübnan’da 1975’te başlayan iç savaş, Suriye ve İsrail’in zaman zaman bunalımlara yol açan müdahaleleri, bölgede Fransa’nın bıraktığı kötü mirasın ürünleridir. Bölgedeki istikrarsızlığın bir başka nedeniyse, ister kırsal ister kentsel alanda olsun, aile ve klan dayanışmasının güçlü bir nitelik göstermesidir. Yani feodal tarım düzeni ve büyük burjuvazi, büyük ve köklü aileler tarafından denetlenmekte ve böylece Suriye politikası bir “aileler politikası” haline gelmekteydi. Bu özellik bugün de bir dereceye kadar sürmektedir.</p>

  <p>“Böl ve yönet” politikasına rağmen, Arap milliyetçiliğinin çok güçlü olduğu bu bölgede (hatırlanacağı gibi, Birleşik Arap Krallığı’nın merkezi Şam olacaktı) Fransa’nın yönetimini sürdürmesi kolay olmadı ve milliyetçilere daha yakın bir politika izleyen Halk Cephesi hükümetinin Fransa’da iktidara gelmesiyle 1936 yılında Suriye’nin bağımsızlığı tanındı. Hıristiyan Arapların nüfusun en az yarısını oluşturduğu Lübnan’daysa 1926 yılında ve Fransa’nın denetimi altında bir cumhuriyet ilan edilmişti.</p>

  <h4 id="sigil_toc_id_63"><a id="ncx384"></a>4. Mısır</h4>

  <p class="nonindent">Birinci Dünya Savaşı’ndan sonra Saad Zaghlul ve Nahas Paşalar, Waft Partisi’ni kurdular. Parti İngiltere’den tam bağımsızlığın alınması ve Sudan’la birlik kurulması ana temaları üzerine kurulmuştu. Osmanlı topraklarının geleceğinin kararlaştırıldığı Paris Barış Konferansı’nda Waft sesini duyurmaya çalışmışsa da başarı sağlayamadı, ancak parti 1952 yılına kadar Mısır’ın en güçlü partisi olarak kaldı. Büyük baskılar karşısında, İngiltere 1922 yılında Mısır’ı tek taraflı olarak meşruti krallık olarak ilan etti. Bu yarı bağımsızlık statüsünde, Sudan, savunma, kanalın güvenliği ve yabancı çıkar ve azınlıkların korunması konuları İngiltere’nin sorumluluğu altında kaldı. Bundan sonra İkinci Dünya Savaşı’na kadar Mısır, kral ile parlamento ve hükümeti denetleyen Waft Partisi arasında güç mücadelesine sahne olacaktır.</p>

  <h4 id="sigil_toc_id_64"><a id="ncx387"></a>5. Suudi Arabistan</h4>

  <p class="nonindent">On sekizinci yüzyıla gelindiğinde Suud ailesi Riyad’ın yakınında bir kasaba olan Diriya’da yönetici olmuş ve 1745’te Suud İbn Mukrin’in oğlu Muhammet, Necit Emiri ilan edilerek Suud hanedanlığı resmen kurulmuştur. 1744 yılında Suud ailesi daha önce sözü edilen Abdül Vahhab ile işbirliği yapmaya başladı ve böylece Müslümanlığın katı yorumunu yapan mezhep taraftarlarının da desteğini sağladı. Suudi devleti, şimdiki biçimiyle ancak 1932’de kurulacaksa da 1744 yılı Suudi siyasal sisteminin kurulduğu tarih olarak kabul edilebilir. Dinsel hevesle birlikte Suud-Vahhabi “koalisyonu” çok kısa bir süre içinde Diriya bölgesinin dışına taşmaya başladı. 1812 yılına gelindiğinde, Suudi denetimi Riyad, Necit, Hasa, rakip Haşim ailesinin memleketi olan Hicaz ve burasının kutsal yerlerine kadar genişledi. Bu gelişmeler karşısında endişeye düşen İstanbul, Mısır valisi Mehmet Ali ve oğlu İbrahim Paşa’yı, Sultan’ın otoritesine karşı koyan bu hareketi bastırmakla görevlendirdi. 1818 yılına gelindiğinde Suudi ailesinin denetim alanı daraltılarak Riyad ve yakın çevresiyle sınırlandırıldı.</p>

  <p>Suudi gücünün yeniden canlanması ve Suudi Arabistan devletinin ortaya çıkışı 1902 yılında Abdül Aziz’le başlar. 1912’de Necit’i, bir yıl sonra da Hasa’yı denetimi altına aldı. 1926’da ise tüm kutsal yerleri Haşimilerden eline geçirdi. 1927’de İbn Suud kendisini Hicaz ve Necit Kralı ilan etti. Yeni devlet 1932 yılında Suudi Arabistan Krallığı adını aldı. Suudi Arabistan’ın bağımsız bir devlet olarak kurulmasında hiçbir Avrupa devletinin yardımının bulunmaması ve tarihinde de sömürge konusu olmaması, Suudi yöneticilerine, öteki krallık rejimlerinin hiçbirinde görülmeyen tarihi bir meşruluk kazandırmıştı. Kral Abdül Ali’nin kırk bir erkek çocuğu oldu. Arap dünyasında bir önder, çok ender olarak, bu kadar kişisel meşruluk sağlayabilmiş, dini değerleri hünerli bir biçimde kullanabilmiş ve geniş ailesini fetih ve güçlenme yolunda bu kadar başarılı örgütleyebilmiştir. Bunda olağanüstü petrol gelirinin de payı olacaksa da bu konuyu ilerde ele alabiliriz.</p>

  <h3 id="sigil_toc_id_65"><a id="ncx391"></a>İran Ulusçuluğu</h3>

  <p class="nonindent">1736 yılında Safavi hanedanlığını önce zayıflatan ve sonra da yıkan en önemli neden, İran’ın eski derdi olan kabileler arası çatışmalardır. Bu tarihten sonra ülkede büyük karışıklıklar çıktı ve istikrarlı bir hükümet 1794 yılına kadar kurulamadı. Bir Türk kabilesi olan Kaçarlar, bu tarihte İran’da denetimi ellerine geçirerek merkezi bir hükümet kurdular. Başkentleri Tahran’da 1925 yılında Rıza Şah tarafından düşürülene kadar iktidarda kaldılar ve Safavilerinkinden daha istikrarlı bir yönetim sağladılar. Ne var ki dış baskılar Kaçarlar’ın bu güçlü yönetimini uzun süreli kılmadı. On dokuzuncu yüzyılın ortalarından başlayarak İran, bir yandan yeni yeni güçlenen Rusya, diğer yandan da bu gücü dengelemek isteyen İngiltere’nin baskısı altında kaldı. İran üzerindeki bu etki alanı kurma mücadelesi, birinci ciltte görüldüğü gibi, 1907 tarihli sömürge anlaşmasıyla çözüme bağlandı. Ortası “tampon bölge” olarak kalan İran’ın kuzeyi Rus, güneyiyse İngiliz etki alanı olmuştu.</p>

  <p>İran’da, dış baskılar ve merkezi otoritenin zayıflaması sonucunda, 1906 yılında bir devrim oldu. İran’da insan hakları, <em>self determination</em> ve halka dayalı hükümet gibi Batı kaynaklı kavramlar, bir zamandan beri aydınlar, öğrenciler, tüccarlar ve din adamları arasında yayılıyordu. Düzenin korunamaması, sarayın çürümüşlüğü, yabancı etkisinin güçlenmesi ve en önemlisi dini kuruluşun mal ve mülkünün kamulaştırılması girişimleri, molla ve pazar tüccarlarını harekete geçirdi. Şii din adamlarının önderliğinde halk başkentte gösterilere başladı, tüccarlar dükkânlarını kapayarak ekonomik hayatı altüst ettiler. Şah’ın askerleriyle karşı karşıya geldiklerinde 10.000 kadar İranlı, asilerin davasını benimsemiş olan İngiliz Büyükelçisinin oturduğu binaya sığındı. Büyükelçinin arabuluculuğu sonucunda Şah bir kurucu meclisin toplanmasına izin verdi ve meclis de İran’ın ilk anayasasını ilan etti. Ancak meclis ve anayasa çok kısa ömürlü oldu ve 1908’de Rus yardımıyla Şah her ikisini de ortadan kaldırdı.</p>

  <p>Birinci Dünya Savaşı sırasında Rusya ile İngiltere İran’ı işgal ederek paylaştılar. 1917 Bolşevik Devrimi’nden sonra İran tümüyle İngiltere’nin etkisi altına girdi. Ancak İngiltere’nin ülkeyi koruyuculuğu altına almak istemesi, İran hükümetinin devam eden çürümüşlüğü ve Şah’ın ülkeyi yönetmedeki yeteneksizliği 1921 yılında Tahran’da yeni bir milliyetçi hareket başlattı. Hareketin önderi Ziyaeddin Tabatabay, Rus yardımıyla kurulmuş bulunan Kazak Tugayı’na güveniyordu. Kendisini başbakan, tugay komutanı Rıza’yı savaş bakanı yaptı. Ancak Rıza 1923 yılında Tabatabay’ı devirerek önce başbakan oldu, 1925’te de Şah olarak taç giydi. Bundan sonra yirmi yıl İran tarihi, büyük ölçüde Rıza Şah’ın tarihi sayılabilir.</p>

  <p>Bazı tarihçiler Rıza Şah’ın yaşamını ve İran’da yapmak istediklerini Atatürk’ünkine benzetmektedirler. O da kendisini önce askerlik alanında göstermiş, Batı uygarlığının meyvelerini ülkesine getirmeye çalışmıştır. İran’ın İslamiyet öncesi görkemini vurgulayarak birleşik bir ulusal duygu yaratmaya çalıştı. Ahamenid ve Sasani imparatorluklarının aslan ve güneşi İran bayrağı üzerine çizildi ve dini etkinin sınırlandırılması için Müslümanlıktan önceki Zerdüşt inancı da devlet dini olarak kabul edildi. Eski Sasanice’den esinlenilerek yeni hanedanlığa “Pehlevi” adı verildi. Rıza Şah İran’ı modern bir devlet ve İranlıları da modern bir toplum haline getirmek için çeşitli reform hareketlerine girişti. Ancak diktatör olarak acımasız taktikleri programının başarısını etkiledi. Her şeyden önce, Atatürk’ün Türk halkında uyandırdığı saygı ve sevgiyi İran’da kendisi için yaratamadı. Ayrıca 1930’ların ortalarına gelindiğinde, birçok yönleriyle örnek almak istediği Atatürk’ün aksine, kişisel iktidar ve zenginlik hırsıyla siyasal rakiplerinin çoğunu, bazen apaçık öldürterek, ortadan kaldırmaya başlamıştı. İran aristokrasisi de Şah’ın bu terör yönetiminin kurbanı oldu ve servetleri ellerinden alınarak Şah’ınkine eklendi. Dolayısıyla Rıza Şah’ın girişimleri, Türkiye’de Atatürk’ün reformlarının yaygınlığına, köklülüğüne ve başarısına yaklaşamadı.</p>

  <p>İşin aslına bakılırsa İran geniş kapsamlı bir reform hareketine Türkiye kadar hazırlıklı da değildi. Batı eğitim kurumlarında okumuş ya da okuyan, Avrupa düşünce ve dünya görüşüne sahip çok az İranlı vardı. Ayrıca Atatürk’ün gerçekleştirdiği devrim öncesinde Türkiye İran’a göre Avrupa ile daha çok içli dışlı idi. Üstelik İran Türkiye kadar bütünleşmiş de değildi. Türkiye reformların kök salabileceği homojen bir toplumken, İran çeşitli ırk ve mezheplere bölünmüş durumdaydı.</p>

  <p>1933’te Hitler’in iktidara geçmesiyle, Rıza Şah bu yeni diktatörde potansiyel bir müttefik gördü ve kendine yardımcı olmak üzere Alman uzman ve danışmanlarını Tahran’a davet etti. Bu davranışın bir nedeni de Sovyetler Birliği’ne karşı güçlü bir müttefike sahip olmaktı. İkinci Dünya Savaşı sırasında, ilerde görüleceği gibi, İran yeniden Rusya ile İngiltere tarafından işgal edilince, Rıza Şah 1941 yılının Ağustos’unda tahttan indirilerek ülkeden uzaklaştırıldı.</p>

  <h3 id="sigil_toc_id_66"><a id="ncx399"></a>Türk Ulusçuluğu</h3>

  <h4 id="sigil_toc_id_67"><a id="ncx400"></a>1. Genel Olarak</h4>

  <p class="nonindent">Başarılı bir ulusal kurtuluş savaşından sonra Türkiye Cumhuriyeti’nin kuruluşu ve devletin bunu izleyen gelişmeleri, diğer Ortadoğu ülkelerinden çok değişik nitelikte olmuştur. Bunun nedenleri arasında en önemli pay, ister ilkel ister modern anlamda olsun, Türk ulusçuluğunun yabancı güçlerce baskı altında tutulmamış olmasındadır. Sürekli bağımsız yaşamış olan Türk ulusu, ancak iki yıl süren ya-bancı işgalinden sonra, yeniden “evinin efendisi” olmuştur; Türk ulusçu gururu dimdik ayakta kalmıştır. Bu durumun en önemli sonucuysa emperyalist yönetime karşı öteki sömürge ülkelerinde görülen eziklik duygusunun toplumda yer etmemesi ve dolayısıyla “Batı’ya karşı güçlü bir tepkinin bulunmamasıdır.</p>

  <p>Türkiye’yi diğer Ortadoğu ülkelerinden ayıran ikinci özellik, ister dış ister iç politikada olsun, devlet yönetimindeki sorumluluk duygusudur. Binlerce yıllık bağımsızlık tarihi olan Türk halkı ve yöneticileri, kimi doğru kimi yanlış kararlar vermişler ve sonuçlarını kabullenmişlerdir. Kendi bağımsız iradelerinden doğan yanlış kararların yarattığı kötü sonuçlardan dolayı başkaları pek ender suçlanmıştır. Yabancılar tarafından ezilmedikleri olgusunun da katkısıyla, uzun tarihlerinde başka uluslara, düşüncelere, akımlara ve dinlere bağnazca düşmanlık temelinde politika oluşturmamışlardır.</p>

  <p>Bu iki tarihsel davranış kalıbının ulaştığı nokta, Türkiye’nin devlet yönetimindeki sorumluluk anlayışıdır. Kısa bağımsızlık tarihi olan ve emperyalizmin yıkıcı etkilerini uzun süre yaşayan ülkelerde bu sorumluluk anlayışı azdır. İzlenen yanlış politikaların, tarihsel deneyim eksikliğinden kaynaklanan yanlış kararların yarattığı düş kırıklıklarının sorumluları çoğunlukla dışarda aranmıştır. Bunun bir başka sonucu, dışarda sorumlu olarak damgalanan hedeflere bağnazca düşmanlık temelinde politika yapılmasıdır. Dolayısıyla sorumluluk dışarda arandığı zaman, içerdeki baskıcı ve totaliter yönetimler, bu türlü eleştiriden uzak, hükümlerini sürdürebilmişlerdir, hâlâ da sürdürmektedirler.</p>

  <p>Sonuç olarak, devlet işlerinde sorumluluk anlayışına sahip yeni Türkiye Cumhuriyeti’nde, Mustafa Kemal ve onun izinde yürüyenlerde, işler kötüye gittiği zaman tüm sorumluluğu başkalarına yükleme alışkanlığı yoktu. Belki de Türkiye’nin Avrupa dışında demokrasi rejimini, önemli eksiklikleri olsa da, yürütmeyi başaran devletlerden olmasının ve Batıyla anlamlı ve organik bağlar içinde bulunmasının temel nedeni bu sorumluluk anlayışıdır. Bu genel çerçeve içinde, Türkiye’nin bağımsızlıktan sonra izlediği dış politikasının temel özelliğinin Batı’ya eğilimli olması anlaşılır bir davranıştır.</p>

  <p>Batı ittifaklarına sıkı sıkıya bağlılık olarak beliren bu temel yönelim, güvenlik ve toprak bütünlüğüne yönelik bir tehdidi karşılamak gibi sınırlı ve geçici bir olay değil, sürekli bir dış politika tercihidir. Kurtuluşundan sonraki ilk yirmi yıl içinde bağımsızlık ve egemenlik konularında son derece “kıskanç” olan Türkiye, dönemin büyük devletlerine karşı yansız bir politika izlemeye çalışmıştır. Bu yeni kurulmuş bulunan devletlerin izledikleri dış politikanın ayırt edici bir özelliği olduğundan, kolay anlaşılır bir tutumdur. Ancak bu iki savaş arası döneminde bile, Türkiye hem siyasal hem de ekonomik bakımdan Avrupa uluslar topluluğunun üyesi durumuna gelmiştir. Bu temel yöneliş, ilerde ele alınacağı gibi, İkinci Dünya Savaşı’ndan sonra hiç değişmeden ve hatta güçlenerek sürmüş ve Türkiye kısa zamanda Batılı devletlerin yalnız sempatizanı değil, aynı zamanda sıkı bir müttefiki olmuştur.</p>

  <p>Daha önce incelendiği gibi, Türk ulusal kurtuluş savaşının önderi, on dokuzuncu yüzyılın pozitivist filozoflarından ve özgürlük, anayasacılık ve ulusçuluk gibi başat düşünce akımlarından etkilenmişti. Anadolu’nun Batılı işgalcilere karşı yürüttüğü askeri ve siyasal kampanya bile, özünde, Avrupa modeline uygun bağımsız bir Türk ulus-devleti yaratma mücadelesiydi. On dokuzuncu yüzyılın ikinci yarısının güçlü ulusçuluk hareketi, yirminci yüzyılın ilk yıllarında Doğu Avrupa’da Batı Avrupa modeline bilinçli bir biçimde dayandırılan bağımsız ulus-devletler topluluğuna yol açmıştı. O ana kadar bu süreç Osmanlı devletinin sınır eyaletlerindeki Türk olmayan nüfusu etkilemiş ve devletin asıl gövdesi sakat kalmıştı.</p>

  <p><em>Entente</em> devletlerinin önce gizlice sonra da açıkça, Anadolu’yu paylaştıkları 1915-1920 dönemi, bu zayıflığın ve sakatlığın Fransız, İngiliz, İtalyan ve Yunan hükümetlerince açıkça görülmesi ve sömürülmesinin acımasız öyküsünü anlatır. Ancak Anadolu’da bir Türk ulusal bilincinin dogması ve Sırbistan, Yunanistan, Romanya ve Bulgaristan gibi devletlerin kurulmasında kullanılan yöntemlerin aynısıyla bir Türk ulusal devletinin ortaya çıkması, çatışmanın niteliğini temelinden değiştirdi. Batı ile Ortadoğu geleneği, yeni ile eski ve Hıristiyan ile Müslüman arasındaki sonsuz gibi görünen mücadelenin yerini, şimdi ve belki de tarihte ilk kez olarak, sonunda organik bir uyuma varabilecek benzer yapıların çatışması aldı. İşte bu “uyum” ulusal kurtuluş savaşından bugüne kadar Türkiye’yi Avrupa uluslar topluluğunun içinde tutmuş, “Batı kültürüne” yabancı olarak kabul edilen bir bölgede, “Batılılaşmış” bir ulus ortaya çıkarmış ve sonunda Türkiye Cumhuriyeti’nin sürekli Batı’ya eğilimli dış politikasını biçimlendirmiştir. “Batılılaşmış ulus” kavramı, bu özel Anadolu deneyinde “yapısal benzerliğin bulunduğu Avrupa ülkeleriyle uyumlu bir biçimde doğan ve böyle yaşamak isteyen bir ulus” olarak anlaşılmalıdır.</p>

  <p>1923 tarihli Lozan Barış Antlaşmasından sonra Türkiye Atatürk’ün “yurtta barış, dünyada barış” ilkesine dayalı bir dış politika izledi. Böyle bir politikanın kararlı bir biçimde izlenmesi, Türkiye’ye olumlu bir uluslararası ortam sağladı. 1920’lerden bu yana yetmiş beş yıllık tarihsel deney, böyle bir durumun ulusal kurtuluş savaşları sonrasında çok ender olarak sağlandığını göstermektedir. Lozan barış görüşmelerinin ve antlaşmanın başarısı şu temel tutumlara bağlanabilir: Türkiye görüşmelerden olumlu bir sonuç alınabilmesini sağlayacak gerçekçi ve haklı çerçevenin sınırlarını çok iyi çizmesini bilmiştir. Arap ülkeleri üzerinde herhangi bir hak talep etmeyerek, Trakya’da haklılığı kolaylıkla gösterilebilecek isteklerinin bir bölümünden fedakârlıkta bulunarak, gerçeklere uymadığı anlaşılmış olan tazminat davasına itibar etmeyerek ve çözümü ertelenebilecek konularda sağduyusunu göstererek, Türkiye olumlu sonuçlar doğuran bir barış antlaşması kazanmış ve kendisiyle Batılı devletler arasında uzun süreli bir barış kurmuştur. Lozan’da kesin bir sonuca bağlanamayan sorunlar da daha sonra çözüme kavuşmuştur. İki savaş arası dönemin çalkantılı havasında bu sorunları (Boğazların rejimi ve İskenderun Sancağı) sabırla bir görüşme ortamının doğmasını beklemeden, zora başvurarak ya da oldubittilerle çözmek için fırsatlar çıkmamış değildi. Ama yeni Türkiye Cumhuriyeti böyle bir serüvenciliğe hiçbir zaman başvurmamıştır.</p>

  <p>Türkiye 1923 yılından sonra aşırı bir iyimserlikle tarihsel “megali idea”nın Anadolu topraklarına gömüldüğünü düşünerek Yunanistan’la ilişkilerini sürekli bir dostluk temeline oturtmağa çalışmış, Balkan ülkeleriyle zaten var olan dostluk bağlarını güçlendirmiştir. Kendisini batıdan sürekli tehdit eden İtalya ile bile ilişkilerini karşılıklı anlayış havası içine sokmaya çalışmış, Musul üzerindeki düzenlemeyi kolaylaştırarak İngiltere ile ilişkilerini normalleştirmiş ve Suriye’de mandater devlet olan ve bu yüzden arada sırada bazı anlaşmazlıkların ortaya çıktığı Fransa ile ilişkilerde içten bir havanın yaratılmasını sağlamıştır. Hitler iktidara gelip Mihver devletlerini oluşturduğunda ve bunun tehdit edici etkileri Doğu Avrupa ve Balkanlar’da hissedildiğinde, Milletler Cemiyeti’nin üyesi olmakta duraksamamıştır. Ayrıca savaşı bir bakıma yasaklayan Briand-Kellogg Paktı’na da ilk imza atan devletler arasındadır.</p>

  <p>Kısaca, sürekli “yurtta barış, dünyada barış” ilkesinden esinlenen Türkiye, uluslararası barış ve güvenlik çabalarının hemen hemen tümüne katılmıştır. Atatürk’ün dış politikasının ayırt edici bir özelliği, bağımsızlıktan hemen sonra gelen askeri rejimlerin gösteriş ve pervasız girişimler biçiminde özetlenebilecek serüvenci dış politikalarına benzememesidir.</p>

  <h4 id="sigil_toc_id_68"><a id="ncx412"></a>2. Lozan’dan Kalan Sorunların Çözülmesi</h4>

  <p class="nonindent">1923’ten sonra İkinci Dünya Savaşı’na kadar Türkiye’nin izlediği dış politikayı etkileyen en önemli unsur, Türkiye’nin kuruluşundan hemen sonra Avrupa’nın en güçlü devletleriyle sınır komşusu olmasıdır. Türkiye kuzeydoğuda Sovyetler Birliği ile Irak’taki “manda” yönetimi ve Kıbrıs dolayısıyla güneyde İngiltere ile Suriye’de mandater devlet olarak Fransa ile ve On iki Ada yüzünden İtalya ile sınır komşusu olmuştu. Ayrıca Bulgaristan ve çok kısa bir süre önce savaştığı Yunanistan ile ortak sınıra sahipti. Böylece dört tarafı güçlü devletlerle sarılı olan ve yeni kurulmuş bulunan Türkiye’nin son derece tedbirli ve gerçekçi bir dış politika izlemesi gerekiyordu. Üstelik Türkiye bir yanda Avrupa’nın güçlü devletleriyle sınır komşusuyken, diğer yanda Lozan Antlaşması’nın imzalanmasından sonra, bu antlaşmanın çözümünü sonraya bıraktığı sorunlarla da uğraşmak durumunda kalmıştır. Bunların büyük bir bölümü şimdi sınır komşusu olduğu Avrupa’nın büyük devletleriyle ortaya çıkan sorunlardı.</p>

  <h5 id="sigil_toc_id_69"><a id="ncx415"></a>a) Yunanistan ile Sorunlar</h5>

  <p class="nonindent">Lozan Antlaşmasından sonra Türkiye ile Yunanistan’ın ilişkilerinin normalleşmesini engelleyen unsurların başında “<em>établis</em>” sorunu gelmektedir. Daha Lozan Konferansı sırasında, Türkiye’ de kalan Rumlarla Yunanistan’da kalan Türklerin değişimi konusu ele alınmış ve iki devlet arasında 30 Ocak 1923’te bir sözleşme imzalanmıştı. Buna göre azınlıkların değişimi yapılacak, ancak 30 Ekim 1918 tarihinden önce İstanbul’da “yerleşmiş” (<em>établis</em>) Rumlarla Batı Trakya’da yerleşmiş Türkler bu değişimin dışında kalacaklardı. Ayrıca sözleşmeyi uygulamak üzere, Türk ve Yunan temsilcilerinin de katıldıkları uluslararası bir komisyon kurulacaktı.</p>

  <p>Ancak komisyonun çalışmaya başlamasıyla birlikte, Türk ve Yunan temsilcileri arasında “<em>établis</em>” sözcüğünün kapsamı konusunda anlaşmazlık çıktı. İstanbul’da mümkün olduğu kadar çok Rum bırakıp ilerde bunları bir baskı unsuru olarak kullanmak isteyen Yunanistan, sözcüğün kapsamını geniş yorumlamak istemiş (her ne biçimde olursa olsun 30 Ekim 1918’den önce İstanbul’da bulunan Rumlar olarak kabul ettirmek istiyordu), Türkiye ise anlamın Türk yasalarına göre yorumlanmasında ısrar etmiştir. Anlaşmazlık komisyonca çözülemeyince Milletler Cemiyeti’ne, oradan da “istişari mütalaa” için Milletlerarası Daimi Adalet Divanı’na gittiyse de anlaşma sağlanamadı ve iki ülke arasındaki ilişkiler savaş “rüzgârlarını” estirecek derecede gerginleşti. Gerginliğin sürmesi, şimdi Doğu Akdeniz’de bir tehdit unsuru haline gelmeye başlayan İtalya dolayısıyla en çok Yunanistan’ı askeri, siyasal ve ekonomik bakımdan zarara sokmaya başlayınca, Yunan Başbakanı Venizelos tutumunu yumuşattı ve bu yumuşama Türkiye’de de olumlu akisler yaptı. Bu gelişmelerin sonucunda, 10 Haziran 1930’da bir anlaşmaya varılarak, yerleşme tarihleri ve doğum yerleri ne olursa olsun, bütün İstanbul Rumları ile Batı Trakya Türkleri ahali mübadelesinin dışında bırakıldı.</p>

  <p>Türkiye ile Yunanistan arasında bundan başka bir de İstanbul’daki Ortodoks Kilisesi Patriği sorunu ortaya çıktı. Türkiye sürekli Osmanlı devletinin başına dert olmuş bulunan bu kurumu İstanbul’dan çıkarmak istemiş, ancak yalnız Yunanistan’ın değil, hemen hemen bütün Batılı devletlerin tepkisiyle karşılaşmıştır. Sonunda varılan anlaşma ile siyasete karışmaması koşuluna bağlı olarak, Patriğin İstanbul’da kalması kabul edilmiştir. Böylece 1930 yılına gelindiğinde iki ülke arasında yüzyıllardan beri süregelen ve 1829 yılında Yunanistan’ın bağımsızlığını almasıyla şiddetlenen ve ulusal kurtuluş savaşı sırasında kanlı çatışma biçimini alan sürtüşme, Yunanistan’ın Kıbrıs sorununu 1950’lerin ortalarında uluslararası alana getirmesine kadar, ortadan kaldırılmış oldu.</p>

  <h5 id="sigil_toc_id_70"><a id="ncx420"></a>b) Fransa ile Sorunlar</h5>

  <p class="nonindent">Lozan’dan sonra Türk-Fransız ilişkilerinin normalleşmesini engelleyen sorunlar çıktı. Bir kere, Türkiye-Suriye sınırının çizilmesi konusunda beliren anlaşmazlıklar, Türk-Fransız ilişkilerini gerginleştirdi. 20 Ekim 1921 tarihli Ankara İtilafnamesi’ne göre, Türkiye-Suriye sınırının çizilmesi için bir komisyon kurulmuştu. Ancak komisyon 1926 yılına kadar çelişen iddialar yüzünden herhangi bir sonuca varamadı. Nihayet Türk ve Fransız hükümetleri doğrudan diplomatik görüşmelere girişerek, 18 Şubat 1926 tarihli “Dostluk ve İyi Komşuluk” sözleşmesini imzaladılar. Bu sözleşme hem Türk-Suriye sınırını çizmekte hem de genel olarak iki ülke arasındaki ilişkileri düzenlemekteydi. Taraflar aralarındaki anlaşmazlıkları barışçı yollardan çözecekler ve taraflardan birine bir saldırı olduğu takdirde öteki tarafsız kalacaktı. İkinci olarak, Türkiye’deki Fransız okullarında tarih ve coğrafya gibi derslerin Türkçe ve Türk öğretmenler tarafından okutulması konusunda Türk hükümetinin ısrarı, ortaya yeni bir anlaşmazlık çıkardıysa da iş oldubittiye getirildi ve Fransa da daha ileri gidemedi.</p>

  <p>Türkiye ile Fransa arasındaki ilişkilerde asıl önemli sorun “borçlar” sorunudur. Daha önce de değinildiği gibi, Kırım Savaşı’ndan sonra Osmanlı devleti, başta Fransa olmak üzere Batılı ülkelerden borç para almıştı. Bu borçların miktarı ve nasıl ödeneceği konularında Lozan’da anlaşmaya varılamadı ve konunun borç tahvilleri sahipleriyle Türkiye arasında yapılacak görüşmelerde çözülmesi kararlaştırıldı. 13 Haziran 1928 tarihinde imzalanan anlaşmalarla bir çözüme varılmışsa da Türkiye 1931 yılında ilan edilen Hoover Moratoryumu’na uygun olarak borçlarının taksitlerini ödemeyi durdurunca konu yeniden alevlendi. Fransızlar, Türkiye’nin borcunun tamirat borcu olmadığını ve dolayısıyla Hoover Moratoryumu’nun kapsamı dışında kaldığını iddia ettiler. Görüşmeler yeniden başladı ve 22 Nisan 1933’te Paris’te yeni bir borç sözleşmesi imzalandı. Yukarda sayılan sorunların çözümü ve özellikle Almanya’da Hitler’in işbaşına gelmesinden sonra, Türkiye ile Fransa arasındaki ilişkiler hem gelişti hem de yakınlaştı. Türkiye’nin bu tarihlere rastlayan Balkanlarda çok yönlü işbirliği girişimleri, Fransa’nın Doğu Avrupa politikasıyla da uyum içindeydi.</p>

  <p>Ancak bu iyi ilişkiler, 1936 yılında ortaya çıkan Sancak (Hatay) sorunu yüzünden, kısa bir süre için de olsa yeniden bozuldu. Ulusal Kurtuluş Savaşı sırasında Fransa ile imzalanan Ankara İtilafnamesi ile Sancak Türkiye sınırlarının dışında bırakılmıştı. Ancak İtilafname’ye Sancak’taki Türk unsurunun çıkarlarını koruyacak ve bölgeye özerklik verilmesi için gerekli zemini hazırlayacak hükümler de konmuştu. Bundan sonra, 1923 Eylülünde Milletler Cemiyeti Meclisi Suriye üzerindeki Fransız yönetimini kabul edince, Sancak da Fransız “manda” yönetimi altına girmişti.</p>

  <p>Bu durum, fazla bir sorun çıkarmadan, Fransa’nın 1936 Eylül’ünde Suriye’ye bağımsızlık vermesine kadar sürmüş ve bu tarihten sonra Fransa’nın hak ve vecibelerinin Suriye’ye geçmesi yüzünden, Sancak’ta yaşayan Türklerin geleceği, Türk hükümetini endişeye düşürmüştür. Bunun sonucu olarak, Fransız hükümetine verilen 9 Ekim 1936 tarihli notada, Suriye’ye verilen bağımsızlığın Sancak’a da verilmesi gerektiği belirtilmiştir. Fransa ise, cevabi notasında, Suriye’ye bağımsızlık verirken ülkeyi parçalamaya hakkı olmadığını söylemekteydi. Ancak Fransa bu gerekçeyi öne sürerken Lübnan’ı ayrı bir siyasal birim olarak ortaya çıkardığını unutmuş görünmekteydi. Bu arada Sancak’ta gösteriler yapılmakta ve Türklerle Fransız polisi arasında kanlı çatışmalar ortaya çıkmaktaydı. Konuyu tartışmak için toplanan Milletler Cemiyeti Meclisi’nde Türk ve Fransız temsilcileri görüşmeler yaptı ve 1937 yılının Ocak ayında Sancak sorunu üzerinde bir ilke anlaşmasına varıldı. Bu anlaşma Milletler Cemiyeti Meclisi tarafından da hemen kabul edildi. Anlaşma şu hükümleri getirmekteydi: (i) İskenderun ve Antakya, içişlerinde bağımsız, ama Suriye ile gümrük birliği halinde olan ayrı bir siyasal varlık olacaktı; (ii) bu siyasal birimin dışişleri, bazı koşullar altında, Suriye tarafından yönetilecekti; (iii) Türkçe resmi dil olacak ve bölgede mecburi askerlik sistemi uygulanmayacaktı; (iv) bölge tahkim edilmeyecek ve (v) Sancak’ın toprak bütünlüğü Türkiye ile Fransa tarafından güvence altına alınacaktı.</p>

  <p>Bu anlaşma Sancak sorununu tam çözemedi ve 1937 yılının yaz aylarında yeniden karışıklıklar çıktı. Bu arada Avrupa’da uluslararası ilişkiler gerginleşmişti ve statükodan memnun olan devletlerin, bu statükonun korunması açısından Türkiye’ye olan ihtiyaçları artmıştı. Bunların sonucunda, Türk-Fransız askeri temsilcileri arasında yapılan görüşmeler sonunda, 3 Temmuz 1938’de, Sancak’ın toprak bütünlüğünün ve siyasi statüsünün ortaklaşa korunması hakkında bir askeri anlaşma yapıldı. Buna göre, Sancak’ın iç ve dış güvenliği 6.000 kişilik bir kuvvet tarafından sağlanacaktı. Bu kuvvetin 1.000 kişisi Sancak’tan, geri kalan kısmı da yarı yarıya Türk ve Fransız kuvvetlerinden sağlanacaktı.</p>

  <p>1938 Ağustosunda yapılan seçimler sonucunda Sancak’taki Türk topluluğu, Sancak Meclisi’nde 40 milletvekilliğinden 22’sini elde ettiler. Eylül’de de Sancak “Hatay Devleti” adını aldı. Hatay Devleti bir yıl kadar bağımsız kaldıktan sonra, 29 Haziran 1939’da meclisin oybirliğiyle aldığı karar üzerine Türkiye’ye katıldı. Oldubittiler ve askeri güç kullanmayan Türk diplomasisi iki savaş arası dönemde bir başarı daha elde etmişti.</p>

  <h5 id="sigil_toc_id_71"><a id="ncx428"></a>c) İngiltere ile Musul Sorunu</h5>

  <p class="nonindent">Musul 30 Ekim 1918 tarihli Mondros Silah Bırakışması imzalandığı zaman Türk kuvvetlerinin elinde bulunuyordu. Ancak İngiltere, bırakışma sözleşmesine dayanarak (“Müttefikler güvenliklerini tehdit eden bir durum ortaya çıkarsa, herhangi bir stratejik yeri işgal hakkına sahip olacaklardır.”) bölgeyi işgal etti. Mudanya Bırakışması imza edildiği zaman ise henüz Türk kuvvetlerince kurtarılamamıştı. Lozan Konferansı sırasında, Türkiye etnik ve coğrafi nedenlerle Musul’un Türkiye’ye bırakılmasını istemişse de İngiltere statükonun korunmasında diretmiş ve sorun bir çözüme bağlanamamıştı. Lozan Antlaşması’nın hükümlerine göre, taraflar dokuz ay içinde bir çözüm yolu bulamadıkları takdirde, sorun Milletler Cemiyeti’ne sunulacaktı.</p>

  <p>1924 yılındaki İstanbul Konferansı’nda taraflar arasında bir anlaşma sağlanamayınca, sorun aynı yıl Milletler Cemiyeti Konseyi’ne gönderildi. Türkiye o sıralarda Milletler Cemiyeti’nin üyesi olmamakla birlikte, ilgili taraflardan biri olarak, Dışişleri Bakanı Dr. Tevfik Rüştü (Aras) tarafından temsil edilmiştir. İngiltere, Musul bölgesinde bulunan petrol kaynaklarını ve “manda” yönetimi altına aldığı Irak’ın stratejik önemini düşünerek, Musul’dan vazgeçmek niyetinde değildi ve bunu da Türkiye’ye kabul ettirmekte kararlıydı. Üstelik Konsey’de İtalya ile Fransa gibi devletlerin Türkiye’ye baskı yapmasını da sağlamıştı (Fransa daha önce sözü edilen 18 Şubat 1926 tarihli Türk-Fransız Sözleşmesini, Musul sorunu çözülene kadar meclisin onayına sunmamıştı). Bu arada Milletler Cemiyeti Konseyi bölgede statükonun bozulmaması ve durumu yerinde inceleyecek bir uluslararası komisyonun kurulması kararını aldı.</p>

  <p>Bu karardan sonra Türk-Irak sınırında yerel bazı çatışmalar çıktı ve bunun üzerine Brüksel’de geçici nitelikte bir sınır saptandı. Bu arada Doğu Anadolu’da, İngiltere’nin de kışkırtmasıyla, Mustafa Kemal’in reformlarına karşı gerici bir ayaklanma da çıkmıştı. Türk hükümeti, Musul’da bir anlaşma olmadığı takdirde, İngiltere’nin bu genç devleti rahat bırakmayacağını, iyi ilişkiler kurma peşinde olduğu Batılı devletlerle yakınlaşmanın bu sorunun çözümüne bağlı olduğunu ve ilerde yapılacak köklü reformların sağlam bir temele oturabilmesi için dışarda rahat bir ortama ihtiyaç duyduğunu anladı. Böylece 1925 yılında uluslararası komisyonun araştırmaları sonucu verdiği rapor ve bu raporu Milletler Cemiyeti Konseyi’nin Aralık 1925’te kabul etmesi üzerine, Türkiye fazla diretmedi ve İngiltere ile Türkiye 5 Haziran 1926 tarihinde anlaşmaya vardılar. Bu anlaşmayla geçici Brüksel hattı Türk-Irak sınırı olmuş, Musul Irak’a bırakılmış ve Türkiye’nin Musul petrollerinden 25 yıl süreyle % 10 hisse alması kabul edilmiştir. Türkiye daha sonra 500.000 İngiliz lirası karşılığında bu hakkından feragat edecektir. Böylece yeni Türkiye Cumhuriyeti ile Batılı devletlerden biri arasındaki sorun ortadan kaldırılmış ve ilerde ilişkilerin geliştirilebileceği bir zemin hazırlanmış olmaktaydı. Ancak Musul sorunu ve bu sorunda İngiltere’nin çeşitli yollardan Türkiye’ye yaptığı baskıların kısa vadedeki en önemli sonucu, Türkiye’nin Sovyetler Birliği’ne yaklaşmasıdır.</p>

  <h4 id="sigil_toc_id_72"><a id="ncx433"></a>3. Türk-Sovyet İlişkilerinin Gelişmesi</h4>

  <p class="nonindent">Sovyetler Birliği ile Kurtuluş Savaşı’ndaki yakın ilişkiler Cumhuriyet kurulduktan sonra da içtenliğini korudu ve Lozan’dan kalan sorunların çözümünde Batılı devletlerin Türkiye’ye karşı davranışlarının etkisi altında gelişti. İngiltere ve Milletler Cemiyeti’nin Musul sorununda tutumları ve İngiltere’nin 1925’te Doğu ayaklanmasını kışkırtması, Türkiye’yi Sovyetler Birliği’nin desteğini arama yoluna iterken, Sovyetler Birliği de aynı yıl imzalanmış bulunan Lokarno Antlaşmalarını kendisine yönelik düzenlemeler olarak yorumlamış ve bunların sonucu olarak iki devlet arasında 17 Aralık 1925 tarihinde bir “Tarafsızlık ve Saldırmazlık Antlaşması” imzalanmıştır. Bu antlaşmaya göre iki devlet birbirlerine saldırmayacak, taraflardan biri saldırıya uğradığı takdirde diğeri tarafsız kalacak ve taraflar birbirlerine yönelik siyasal düzenlemelere girmeyecekti. Ayrıca taraflar üçüncü devletlerle siyasal nitelikte antlaşmalar imzalamadan önce birbirlerine danışacaklardı.</p>

  <p>Bu noktadan sonra Türkiye ile Sovyetler Birliği arasındaki siyasal ilişkiler gelişmiş, ancak ekonomik ilişkilerin gelişmesi bazı engellerle karşılaşmıştır. Bir kere, iç savaştan yeni çıkmış olan Sovyetler Birliği kendi ekonomik kalkınmasıyla meşgul olmaktaydı ve bu yüzden Türkiye’nin ekonomik ihtiyaçlarına cevap verecek durumda değildi. Ayrıca Sovyetler Birliği Türkiye’nin ihraç etmek istediği malları almıyordu. Üstelik Moskova’nın bazı önemli Türk kentlerinde ticari temsilcilikler açmak ve bunlara ülke dışı haklar tanımak istemesi, Türk hükümetini tedirgin ediyordu.</p>

  <p>Ekonomik ve ticari ilişkilerin düşük bir düzeyde kalmasına rağmen, Türk-Sovyet siyasal ilişkileri gelişti. Bunun örnekleri şöyle sıralanabilir: Türkiye’nin katıldığı ilk uluslararası konferans olan Cenevre Silahsızlanma Konferansında (1928) Türk heyeti Sovyetler Birliği’nin “topyekûn silahsızlanma” konusundaki tezini desteklemiştir. Briand-Kellogg Paktı’nı bir an önce yürürlüğe sokmak için, Sovyetler Birliği’nin sınır komşusu olduğu devletlerle yaptığı Litvinov Protokolü’ne 1928 yılında ilk katılan devletlerden biri Türkiye olmuştur.</p>

  <p>1923-1930 döneminde Türk-Sovyet ilişkileri dostanedir. Ancak Lozan’dan kalan sorunların teker teker çözülmesi sonucu, Türkiye’nin Batılı devletlerle ilişkilerini normalleştirmesi ve 1930’dan sonra İtalya’nın Türkiye için büyük bir tehdit unsuru olmasıyla, Sovyetler Birliği bu tarihten sonra Türkiye’nin dış politikasında dayandığı tek büyük devlet olmaktan çıkacaktır.</p>

  <h4 id="sigil_toc_id_73"><a id="ncx439"></a>4. Barışa Yönelik İşbirliği Çabaları</h4>

  <p class="nonindent">1923-1932 arasındaki dönemde Türk dış politikası Lozan’dan kalan sorunların etkisi altında ve uluslararası ilişkilerin genel seyrinden çok tek tek devletlerin Türkiye’ye karşı izledikleri politikaya göre gelişmişti. 1932-1938 yılları arasındaki dönemdeyse Türk dış politikasını uluslararası ilişkilerin genel çerçevesi içinde incelemek gerekir. Türkiye’nin dış politikadaki ana amacı, büyük güçlüklerle elde edilen bağımsızlık ve toprak bütünlüğünün, uluslararası statüko içinde korunması ve sürdürülmesidir.</p>

  <p>1932 yılına gelindiğinde genel siyasal durum şudur: Uluslararası ilişkilere, dünya ekonomik bunalımıyla ortaya çıkan ekonomik milliyetçilik egemendir. Ayrıca Almanya, İtalya ve savaştan zararlı çıkan öteki devletler 1919 tarihli Paris Barış Antlaşmaları ile kurulan statükoyu değiştirmek istemekte ve revizyonist bir dış politika izlemekteydiler. Bunların karşısında savaştan kazançlı çıkan devletler grubuysa statükoyu sürdürmek için çabalamaktaydı. Bu durumda Türkiye güvenliğini ön planda tutmaktaydı. Bunun için barışın korunması, barışın korunması için de ortak güvenlik örgütlerine girmek gerekmekteydi. Ayrıca Türkiye’nin yakın ilişkiler kurmuş olduğu Sovyetler Birliği, Alman ve Japon baskısı altında statükocu gruba kayınca, Türkiye’nin dış politikasına böyle bir yön vermesi de kolaylaşmıştı. Statükocu politikanın ilk belirtisi, Türkiye’nin 1932 yılında Milletler Cemiyeti’ne girmesidir.</p>

  <h5 id="sigil_toc_id_74"><a id="ncx443"></a>a) Balkan Antantı</h5>

  <p class="nonindent">Türkiye’nin ortak güvenlik örgütlerine girmek yolundaki ikinci adımı, Balkan Antantı’nın kurulmasındaki etkin payıdır. Birinci Dünya Savaşı’ndan sonra Balkan devletleri (Türkiye, Yunanistan, Bulgaristan, Romanya, Arnavutluk ve Yugoslavya) bir dizi iç ve dış karışıklıklar içine girmişlerdi. İç karışıklıkların nedenleri iktidar mücadeleleri, Balkan devletlerinin ekonomilerinin zayıflığı ve bölgede iki savaş arasında kurulan faşist diktatörlükler olarak özetlenebilir. Dış karışıklıkların temel nedeniyse bir yanda revizyonist Bulgaristan ile diğer yanda statükocu öteki Balkan devletleri arasındaki sürtüşmelerdir. Buna, büyük devletlerin Balkanlar bölgesine müdahalelerini de eklemek gerekir.</p>

  <p>Bütün bu güçlüklere rağmen Balkan devletleri iki savaş arası dönemde aralarında bir birlik kurmayı başarmışlardır. Bulgaristan’ın revizyonist dış politikası ve Türkiye ile Yunanistan arasında ahali mübadelesinin yarattığı gerginlik, iki savaş arası dönemin ilk on yılında böyle bir birliğin kurulmasını engellemişti. Ancak 1930 yılında Türkiye ile Yunanistan’ın bu konuda anlaşmaya varmaları, Balkan devletleri arasında, Bulgaristan’ın da katıldığı bir dizi Balkan Konferansının toplanmasına yol açtı. Bu konferanslarda, İtalya’nın etkisinde bulunan Bulgaristan ve Arnavutluk’un revizyonist istekleri tatmin edilemeyince, bu iki devlet gruplaşmadan çekilmişler ve 1934 yılında Türkiye, Yunanistan, Yugoslavya ve Romanya arasında Balkan Antantı imzalanmıştır. Antant’ın hükümlerine göre, dört devlet birbirlerinin Balkan sınırları konusunda güvence vermişler ve çıkarlarına yönelen bir tehdit durumunda birbirleriyle görüşmelerde bulunmayı taahhüt etmişlerdir.</p>

  <p>İki savaş arası dönemin genel çalkantılı havası içinde, Balkan Antantı başarılı bir gruplaşma olamamıştır. Başarısızlığının nedenleri, gelecek Balkan işbirliği konusunda önemli ipuçları verecek niteliktedir. Bir kere, Balkan Antantı küçük Balkan devletlerinin, Bulgaristan’ın saldırısına karşı Balkan sınırlarını garanti etmek gibi dar bir askeri amacı olan birliği durumundaydı. Bunun dışında, örneğin İtalya gibi büyük devletlerin saldırısına karşı herhangi bir savunma güvencesi vermiş değildi. Türkiye, daha başından beri, Balkan Antantı’nın genişlemeci büyük devletlere karşı bir blok olması yönünde çabada bulunmuşsa da başarılı olamamıştı. İkinci olarak, Balkan Antantı gerçek anlamda Balkan devletleri olan Bulgaristan ile Arnavutluk’u gruplaşma içine alabilecek tedbirler üzerinde fazla durulmadan aceleyle kurulan bir güvenlik kuruluşu olmuştu. Böylece bölgeyi iki karşıt kampa böldü. İlerde görüleceği gibi, aynı hata İkinci Dünya Savaşı’ndan sonra da tekrarlanacak ve Balkan İttifakı yeniden Balkanları iki düşman bloğa ayıracaktır. Üçüncü olarak, Balkan Antantı, “antant” sözcüğünün anlattığı gerçek bir “anlayış birliği” kuramamış ve askeri bir ittifak olarak kalmıştır. Dolayısıyla, ittifakın üzerine oturduğu askeri koşullar değişince, Antantı sürdürmenin de bir anlamı kalmamıştır. Yugoslavya 1937 yılında Bulgaristan ile bir yakınlaşmaya gittiğinde, Balkan Antantı temel anlamını yitirecektir.</p>

  <p>Büyük ölçüde bu zayıflıkların sonucu olarak ve kısmen de Mihver devletlerinin durdurulması çok güç olan doğuya doğru genişlemeleri yüzünden, Balkan Antantı’nın tüm savunma sistemi dağılmış ve Türkiye dışındaki Balkan ülkeleri birbiri ardına Nazi işgali altına düşmüşlerdir.</p>

  <h5 id="sigil_toc_id_75"><a id="ncx449"></a>b) Akdeniz İttifakı</h5>

  <p class="nonindent">Daha önce de belirtildiği gibi, 1935 Ekiminde İtalya Habeşistan’a saldırınca, Milletler Cemiyeti Konseyi aldığı bir kararla İtalya’yı saldırgan olarak ilan etti ve daha sonra İtalya’ya karşı üye devletlerin zorlama tedbirleri almaları kabul edildi. İtalya ile tüm ticari ve parasal ilişkiler kesilecek, yaptırımlar yüzünden ekonomik bakımdan zarar görecek devletlere yardımcı olunacak ve yine yaptırımlar nedeniyle İtalya’nın saldırısına uğraması olası devletlerin dayanışma içine girmeleri sağlanacaktı.</p>

  <p>Bu ortamda İngiltere, İtalya’nın Habeşistan’a yerleşmesinin imparatorluk yolu açısından taşıdığı tehlikeleri dikkate aldığından, İtalya’nın 1935 Kasımında zorlama tedbirlerine katılan devletleri tehdit etmesi üzerine, Aralık ayında İspanya, Yugoslavya, Yunanistan ve Türkiye’ye askeri güvence verdi. İspanya dışındaki devletler 1936 yılının Ocak ayında bu güvenceyi kabul ettiklerini açıkladılar. İngiltere’nin verdiği güvenceye göre, zorlama tedbirlerine katılmalarından dolayı bu devletler İtalya’nın saldırısına uğrarlarsa, İngiltere kendilerine askeri yardımda bulunacaktı. Türkiye, Yugoslavya ve Yunanistan da, buna karşılık olarak İngiltere’ye aynı güvenceyi verdiler. İtalya’nın Akdeniz’ de yarattığı tehdit karşısında ortaya çıkan bu güvenceler sistemine siyasi tarihte “Akdeniz Paktı” ya da “Akdeniz İttifakı” adı verilir.</p>

  <p>Akdeniz Paktı ile Türkiye, İtalyan tehdidi karşısında güvenliğini sağlaması açısından İngiltere’ye dayanmaya başlamıştır. Bu Türkiye’nin İngiltere ile ilişkilerinde bir dönüm noktası sayılabilir. İki devlet arasında bu yakınlaşma, üç yıl sonra, yani İkinci Dünya Savaşı’nın hemen öncesinde, bir ittifaka kadar varacaktır.</p>

  <h5 id="sigil_toc_id_76"><a id="ncx454"></a>c) Montrö</h5>

  <p class="nonindent">Türk Boğazlarından geçişi ve bölgenin güvenliğini düzenleyen Montrö Boğazlar Sözleşmesi, 1923’te imzalanan Lozan Boğazlar Sözleşmesi’nin yerini almıştır. Sözleşmenin iki önemli özelliği vardır. Birincisi, Türkiye’nin güvenlik ihtiyaçlarına Lozan’dan daha çok cevap vermektedir. İkincisi, Karadeniz’de kıyısı bulunan devletlerin (Sovyetler Birliği, Romanya ve Bulgaristan) doğal olarak sahip olmaları gereken üstün haklarla kıyısı bulunmayan devletlerin sınırlı olan hakları arasında daha iyi bir denge kurmuştur. Bunun için de hiçbir değişikliğe uğramadan bugüne kadar yürürlükte kalmıştır.</p>

  <p>Lozan Boğazlar Sözleşmesi, Boğazlar bölgesini silahtan arındırmış ve Boğazlardan geçişi denetlemek üzere bir Uluslararası Boğazlar Komisyonu kurmuştu. Türkiye’nin böylesine olumsuz bir sözleşmeyi 1923’te kabul etmesinin nedeni, o günkü koşullar altında başkaca bir çare bulamaması ve Milletler Cemiyeti’nin uluslararası barış ve güvenliği koruyacağı umudunu taşımasındandı. Ancak daha önce görüldüğü gibi, Milletler Cemiyeti kendine bağlanan umutları çok kısa bir süre içinde tümüyle söndürdü. Bunun üzerine Türk Hükümeti, Lozan Boğazlar Sözleşmesi’nin günün koşullarına uydurulması ve Türkiye’nin güvenliğinin tam olarak sağlanması gerekçeleriyle yeni bir uluslararası konferansın toplanmasını ve sözleşmenin değiştirilmesini her fırsatta öne sürmeğe başladı. Bu sırada, uluslararası ortam da böyle bir revizyon için uygun görünüyordu. Akdeniz’e iniş yollarının güvenliği açısından İngiltere’nin Boğazlar’da Türk egemenliğine karşı çıkmayacağı açıktı. Sovyetler Birliği, hem Türkiye ile iyi ilişkiler içinde bulunuyor hem de Lozan’da Karadeniz’e kıyısı olan devletlere tanınan hakları artırmak istiyordu. Üstelik Türkiye değişiklik girişimiyle ilgili görüşlerini sürekli Sovyetler Birliği’ne iletmekte ve onun da görüşünü almaktaydı. Fransa en çok itiraz edecek devlet gibi görünüyorsa da 1935 yılında Sovyetler Birliği ile bir ittifak imzalamış olduğundan bu devlete ters düşmek istemezdi. Ayrıca bu devletin asıl üzerine düştüğü, Almanya’nın Avrupa’daki olupbittileriydi. Balkan Antantı dolayısıyla Yunanistan, Romanya ve Yugoslavya’nın Türkiye’nin bu mantıklı isteğine karşı çıkmaları pek mümkün değildi. Asıl itirazda bulunacak devlet Bulgaristan’dı, ama o da Neuilly Barış Antlaşmasının kendi lehine değiştirilebilmesi için Boğazlar rejimindeki değişikliği örnek olarak kullanabileceği düşüncesindeydi. Japonya’ya gelince, bu devlet Uzakdoğu’da genişlemek emelindeydi ve Avrupa sorunlarıyla yakından ilgilenmiyordu. Değişikliğe karşı çıkacak tek devlet İtalya kalmıştı. Bütün bunların yanında Türkiye’nin Lozan Boğazlar Sözleşmesi’ni değiştirmesindeki başarısının temel nedeni, karmakarışık bir uluslararası ortamda, devletlerin oldubittiler ve silah kullanarak ulusal çıkarlarını gerçekleştirmek istedikleri bir zamanda, Türkiye’nin karşılıklı müzakerelerle, uluslararası bir konferansla ve barışçı bir biçimde, kendisine yapılan bir haksızlığı değiştirmek istemesidir. Bu olağanüstü değişik sese Avrupa devletlerinin kulaklarını tıkaması söz konusu olamazdı.</p>

  <p>İsviçre’nin Montrö kentinde, İtalya’nın dışında dokuz devletin katılmasıyla 22 Haziran’dan 20 Temmuz’a kadar yapılan toplantının sonunda, 20 Temmuz 1936 tarihinde Montrö Boğazlar Sözleşmesi imzalandı. Sözleşmeye göre ticaret gemileri Boğazlardan serbestçe geçeceklerdi. Savaş durumunda, Türkiye savaşkan ise, Türkiye Boğazlarda gerekli gördüğü istediği tedbiri alabilecek, su yolunu istediğine açıp istediğine kapatabilecektir. Bu durum doğal sayıldığından, Montrö bu konuyu işlememektedir. Asıl önemli olan, barış zamanında ya da savaş zamanında Türkiye tarafsız ise, savaş gemilerinin Boğazlardan nasıl geçecekleriydi. Barış zamanında, devletlerin Boğazlardan geçirebilecekleri gemi sayısı ve tonilatosu konusunda Montrö Karadeniz’e kıyısı olan devletlere daha geniş haklar tanımış bulunmakta, kıyısı olmayan devletlerin geçirebilecekleri savaş gemisi sayısını ve Karadeniz’de kalacakları süreyi kısıtlamaktadır. Savaş durumunda Türkiye tarafsız ise, savaşan devletlerin savaş gemilerinin Boğazlardan geçmesi yasaklanıyordu. Ayrıca Türkiye kendisini yakın bir savaş tehlikesi karşısında görürse, savaş gemilerinin Boğazlardan geçmesi Türkiye’nin tercihine bırakılmaktaydı. Son olarak, Uluslararası Boğazlar Komisyonu kaldırılıyor ve Boğazlar Türkiye’nin mutlak egemenliğine bırakılıyordu. Yani Türkiye, Boğazlar bölgesini yeniden silahlandırabilecekti.</p>

  <p>Montrö Boğazlar Sözleşmesi ile Türkiye’nin Boğazlarda mutlak üstünlüğe sahip olması, yalnız Türkiye’nin güvenliğini sağlamış değildir. Aynı zamanda Türk dış politikasının temel eğilimlerini de etkilemiştir: Bölgesel devletlerin en güzel tanımı, bu devletlerin çıkarlarının da bölgesel nitelikte olmasıdır. Ancak büyük devletler dünya çapında çıkarlara sahip olabilirler. İşte Türkiye gibi temelde bölgesel nitelikte bir devletin dünyanın en önemli stratejik su yollarından birine egemen olması, bu devletin bir bölgesel devletin ötesinde öneme sahip olmasını gerektirmiştir. Boğazlar Türkiye’yi global gelişmeleri etkileyebilecek ve yeryüzünün neresinde olursa olsun olumsuz gelişmelerden de etkilenebilecek duruma getirmektedir. Bu özelliğin Türkiye’nin İkinci Dünya Savaşı’ndan sonra izlediği dış politikaya etkileri ilerde ele alınacaktır.</p>

  <h5 id="sigil_toc_id_77"><a id="ncx460"></a>ç) Sadabad Paktı</h5>

  <p class="nonindent">Türkiye’nin girişimi üzerine Türkiye, İran, Irak ve Afganistan arasında 8 Temmuz 1937 tarihinde Tahran’da imzalanan Sadabad Paktı, Balkan Paktı gibi bir ittifak antlaşması değildir. Ortadoğu bölgesinde saldırgana karşı caydırıcı bir etki yapmak amacını taşımaktaydı.</p>

  <p>Türkiye, İtalya’nın Balkanlarda ve Doğu Akdeniz’de yayılma emellerinden endişelenmekteydi. 1934 yılında Balkan Paktı ile Balkanlarda güvenlik iyi kötü sağlanmıştı ama İtalya’nın Doğu Akdeniz’e yönelttiği tehdide karşı bölge devletleri herhangi bir harekette bulunmamışlardı. 1935 yılında İtalya’nın Habeşistan’a saldırısı, Türkiye’nin endişelerinin ne kadar yerinde olduğunu göstermişti. Türkiye kadar diğer Ortadoğu devletleri de sıranın kendilerine gelmesinden korkmaya başladılar. Üstelik dört devlet de sömürgecilik ve emperyalizme karşı benzer duygular besliyorlardı. Sonunda bu dört devlet arasında Sadabad Paktı imzalandı.</p>

  <p>Pakta göre, taraflar birbirlerinin içişlerine karışmayacaklar, sınırlarının dokunulmazlığına saygı gösterecekler, birbirlerine karşı savaşmayacaklar, barışın tehlikeye girmesi durumunda danışma toplantıları yapacaklar ve birbirlerine karşı kışkırtma ve gizli örgütlere olanak bırakmayacaklardı. Taraflardan hiçbiri Pakt’tan ayrılma müracaatı yapmadığına göre, bugün de hukuken Sadabad Paktının yürürlükte olduğundan söz edilebilir. Ancak İkinci Dünya Savaşı’ndan sonra bölgede CENTO örgütünün kurulması, 1979 yılında Afganistan’da komünist bir rejimin iktidara gelmesi, 1980’lerin İran-Irak savaşı ve Irak’ın 1990’da Kuveyt’i işgalinden sonra, Pakt’ın herhangi bir anlamı kalmış değildir.</p>

  <h5 id="sigil_toc_id_78"><a id="ncx465"></a>d) Türk-İngiliz-Fransız İttifakı</h5>

  <p class="nonindent">Türkiye’yi İngiltere ve Fransa’yla bir ittifak imzalamaya iten gelişmeler, İtalya’nın 1939 Nisanında Arnavutluk’u işgal ederek Türkiye’nin güvenlik bölgesine ayak basmasıyla başlar. Türkiye, İtalya’nın işgali üzerine, Batılı devletlerle Sovyetler Birliği arasında sürdürülen “Barış Cephesi” görüşmelerine katılmak istedi. Görüşmelere katılanlardan olumlu cevap alması üzerine, 15 Nisan’da başlayan müzakereler 12 Mayıs 1939’da İngiltere ile Türkiye arasında Türkiye’yi “Barış Cephesi”ne bağlayan bir deklarasyon yayımlamasıyla sonuçlandı. Buna göre iki devlet, aralarında ulusal güvenlikleri açısından bir ittifak antlaşması imzalayacaklarını açıklıyorlardı. 1939 yılına kadar Türkiye ile Fransa arasındaki ilişkilerin iyileşmesini önleyen Hatay sorunu çevresindeki gelişmeler sonuçlanmadığı için, Fransa ile aynı nitelikte bir deklarasyon ancak 23 Haziran 1939’da yayımlanabilmiştir. 19 Ekim 1939’da imzalanan Türk-İngiliz-Fransız ittifakının önemli maddeleri şunlardır: (i) Bir Avrupa devletinin saldırısıyla başlayan ve İngiltere ile Fransa’nın katılacakları savaş, Akdeniz’e intikal ettiği takdirde (yani İtalya’nın savaşa girmesi durumunda) Türkiye müttefiklerine yardım edecekti. (ii) İngiltere ile Fransa, Türkiye bir Avrupa devletinin saldırısına uğradığı taktirde bu devlete yardım edeceklerdi. (iii) Türkiye, Romanya ve Yunanistan’a verdikleri güvencenin yerine getirilmesinde İngiltere ve Fransa’ya yardım edecekti. (iv) Müttefikleri Türkiye’ye silah yardımı yapacaklardı. (v) Bunların dışında Türkiye, antlaşmaya ek 2 numaralı protokolle, antlaşmadan doğan taahhütlerin kendisini Sovyetler Birliği ile savaşa sürüklemeyeceği hakkında bir “ihtirazi kayıt” koydu.</p>

  <h3 id="sigil_toc_id_79"><a id="ncx468"></a>Genel Değerlendirme</h3>

  <p class="nonindent">Ortadoğu ülkelerinin hemen hemen tümü için Birinci Dünya Savaşı bağımsızlığa giden yolu açmıştır. Türkiye gibi bazı ülkeler bağımsızlığını hemen alacak, Arap devletlerinin çoğu bir süre daha yabancı egemenlik altında kalacak, İran gibileriyse sözde bir bağımsızlık statüsü altında bir süre daha parçalanmış biçimde varlığını sürdürecektir. Ancak ulusal bağımsızlığın hiç olmazsa düşünce olarak yeryüzünün dört köşesine yayıldığı bir dönemde, çoğu Asya-Afrika ülkesinin hâlâ yabancı denetim altında yaşaması, bu ülkelerde Batı karşıtı duyguları çok köklü hale getirecektir. Bu bakımdan, bu ülkeler arasında Türkiye’nin Batı ile benzersiz sıkı ilişkiler içine girmesinin bir nedenini, ülkenin uzun süre yabancı denetim altında kalmadan, hemen Birinci Dünya Savaşı’ndan sonra bağımsızlığını kazanmasında aramak gerekir.</p>

  <p>Ortadoğu ülkelerinin siyasal statüleri ne olursa olsun, Birinci Dünya Savaşı yepyeni bir dönemi ve geriye çevrilemeyecek bir bağımsızlık sürecini başlatmış sayılabilir. Birincisinden çok daha zorlu geçecek olan İkinci Dünya Savaşı, Avrupa’nın hala sömürgecilik geleneğini sürdüren büyük devletlerini daha da zayıflatınca, Ortadoğu’nun yabancı denetim altında bulunan ülkeleri de teker teker uluslararası sistemde hükümran birimler olarak yerlerini alacaklardır. Doğal olarak, bağımsızlık bu ülkeler açısından karşılaşılan siyasal, ekonomik ve toplumsal sorunların hepsini çözmüş değildir. Zaten bugünün siyasal tarihi de büyük ölçüde, 1990’lara kadar kendilerine “Üçüncü Dünya” denen bu gelişmekte olan ülkelerin iç ve dış sorunlarını çözme mücadelelerinin ve bu süreç içinde ortaya çıkan çatışmaların öyküsüdür.</p>
</body>
</html>