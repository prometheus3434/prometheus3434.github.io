<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <link rel="stylesheet" type="text/css" href="../Styles/main.css"/>
  <title>BEŞİNCİ BÖLÜM Yumuşama</title>
</head>

<body>
  <h2 id="sigil_toc_id_372">III. YUMUŞAMA DÖNEMİNİN ÇATIŞMALARI</h2>

  <p class="nonindent">1962 yılındaki Küba bunalımından sonra giderek hızlanan bir süreç içinde yerleşmeye başlayan yumuşama, Avrupa kıtasına belirli bir istikrar getirmiştir. Kıtada 1962 yılından sonra da bazı anlaşmazlıklar ve hatta güç kullanılması olmuşsa da bu durum açık bir savaşa yol açmamıştır. Kıtanın bir bölüm ülkeleri kapitalist, bir bölüm ülkeleri de sosyalist yöntemlerle ekonomik kalkınma düzeylerini sürekli yükseltmişlerdir. 19. Yüzyılda Avrupa’nın başına büyük dertler açmış bulunan sınır anlaşmazlıkları, 1975 Helsinki Belgesi ile istikrarlı bir çözüme bağlanmışsa da, 1989 sonrasının köklü gelişmeleri özellikle Orta Avrupa’da yeni sınır anlaşmazlıkları ve çatışmalar çıkarmıştır.</p>

  <p>Ancak 1960’larla birlikte, silahlı kuvvet kullanılması ve bunun sonucu olarak ortaya çıkan savaşlar, artık Avrupa dışı dünyada gözlenmektedir demek yanlış olmaz. Yumuşama belirli bölgeler ve devletlerde göreli bir rahatlamaya yol açmış olmakla birlikte, Asya, Afrika ve Latin Amerika kıtaları bir bütün olarak ele alındığında, açık çatışmaların, tarih boyunca savaşkan tanınan Avrupa kıtasından başka yerlere çekildiği de açıktır. 1946 ile 1991 yılları arasında tüm dünyada ortaya çıkan 140 silahlı çatışmadan ancak 7 tanesi Avrupa kıtasında meydana gelmiştir. Geriye kalan 133 silahlı çatışma, bölgeler arasında şöyle bir dağılım göstermektedir: Asya 40, Ortadoğu 40, Afrika 24 ve Latin Amerika 29. Dünya silah ithalatının bölgeler arasındaki dağılımı da silahlı çatışmaların Avrupa dışı dünyadaki artış hızını açıklar niteliktedir. 1977 yılında dünya silah ithalatının % 39’unu Ortadoğu, % 17’sini Afrika, % 12’sini NATO, % 12’sini Varşova Paktı, % 11’ini Asya, % 6’sını Latin Amerika ve % 3’ünü Avrupa’nın geriye kalan bölümü yapmış bulunmaktadır. 1945-1977 yılları arasında Avrupa dışı dünyadaki silahlı çatışmalarda toplam olarak 15 milyon insanın hayatını kaybettiği (1977-1994 arasındaki çatışmalar dikkate alındığında bu rakamın 25 milyona yükseltilmesi olanaklıdır) araştırmalardan ortaya çıkmış bulunmaktadır. Bu rakam, Birinci Dünya Savaşı’nda ölenlerden fazladır.</p>

  <p>&#160;</p>

  <h3 id="sigil_toc_id_373"><a id="ncx1986"></a>Çatışmaların Temel Nedenleri</h3>

  <p class="nonindent">Özellikle azgelişmiş ülkeler arasındaki çatışmaların temel nedenleri konusunda şu unsurlar ortaya atılmaktadır: (i) Modern teknolojiyi ele geçirme isteği; (ii) gelişmiş ülkelerdeki yüksek yaşam standardına duyulan tepki; (iii) geçmişin emperyalist sömürüsü; (iv) bugünün ırk ayrımı.</p>

  <p>Bunlar ne kadar önemli olurlarsa olsunlar, çatışma nedeni olarak ulusçu duygu hepsinden daha ağır basmaktadır. Doğal olarak, ulusçu duygu ve öteki birincil bağların sonucunda ortaya çıkan çatışmalar Üçüncü Dünya ile sınırlı değildir. Kanada’nın Quebeck ve İngiltere’nin Kuzey İrlanda sorunlarının temelinde birincil bağlar yatmaktadır. Ancak çatışmalar azgelişmiş dünyada çok şiddetli bir biçimde ortaya çıkmaktadır. Bugün endüstrileşme, iletişim ve ulaşım araçlarındaki gelişme ve eğitim standartlarındaki yükselme gibi modernleşme süreçleri, birincil bağların önemini artırmaktadır. Çünkü bütün bu gelişmeler, daha önce aralarında çok az temas bulunan birbirinden farklı grupları bir araya getirmiştir. Böylece, daha sık temas, örneğin Nijerya’da olduğu gibi, çatışma olasılığını da artırmıştır. İkinci Dünya Savaşı’ndan önce birbirinden farklı etnik gruplar arasında çok az temas vardı, özellikle İngiltere’nin sömürge yönetimi temas sürecini başlatmış, ancak merkezi sömürge yönetimi çatışmaların genişlemesini engellemişti. Sömürgeci devletlerin çekilmesinden sonra, bir yandan süreç devam ederken, öte yandan çatışmaları engelleyecek merkezi yönetim de ortadan kalkmıştır.</p>

  <p>Üstelik 19. yüzyılda sömürgelerin sınırları sömürgeci devletler tarafından gelişigüzel çizilmişti. Bunun sonucu olarak, ortaya çıkan sınırlar ya bir etnik grubu iki devlet arasında bölmüş ya da birden çok etnik grubu aynı devletin sınırları içinde bırakmıştı. Bugün dünya devletlerinin ancak % 10’u, yani 16 devlet tam anlamıyla homojen sayılabilir. % 40’ında, toplumun % 75 ya da daha çoğunu oluşturan bir etnik grup egemen bulunmaktadır. Asıl sorun, hiçbir etnik grubun nüfusun yarısını bile oluşturamadığı devletlerde ortaya çıkmakta ve bu tip devletler de dünya devletlerinin % 30’unu oluşturmaktadır. Bunlara örnek olarak Lübnan, Hindistan, Pakistan ve Nijerya gibi devletler verilebilir.</p>

  <p>Çıkış noktası etnik olan çatışmalar, çoğu kez bir tek devletin sınırları dışına taşma tehlikesi taşıdığından, uluslararası barış ve güvenliği tehdit etmektedir. Ayrıca etnik bağların güçlülüğü, egemen bir devletin içişlerine karışılmaması yolundaki ve azgelişmiş ülkelerin çok önem verir göründükleri devletler hukuku ilkesinin de çoğu kez ihlal edilmesine yol açmaktadır. Arap-İsrail çatışması, birincil bağlarla tırmanmış bulunmaktadır. Fas gibi uzak ülkeler savaşkan birlikler göndermekte, dayanışmalarını göstermek isteyen Amerikalı Yahudiler Amerikan hükümetine baskı yapmaktadırlar. Bazen devletler kendi çıkarlarını geliştirmek için komşu devlet ya da devletlerdeki etnik çatışmaları kullanabilmektedirler. Örneğin Libya, Çad’daki Hıristiyan ve siyahi rejime karşı Müslüman Arap asileri, Çad hükümeti Sudan’daki Müslüman Arap rejimine karşı siyahi asileri ve Sudan da Etiyopya’daki Hıristiyan rejime karşı Müslüman asileri desteklemektedir. Etiyopya da Sudan’daki asilere yardım etmektedir.</p>

  <p>Devletler, aralarındaki çatışmalarda büyük devletlerin yardımını da aramaktadırlar. Hindistan, Pakistan ile çatışmasında Sovyetler Birliği’nin etkin desteğini aramış, Pakistan da buna karşılık ÇHC ve ABD’nin desteğini sağlamaya çalışmıştı. Böylece, temelde etnik bir sorundan ortaya çıkan 1971 savaşı, büyük devletler arasında potansiyel bir çatışma olasılığını taşımıştı. Ayrıca bu çatışma, her iki ülkenin de nükleer silahlara sahip olma isteklerini kamçılamış bulunmaktadır.</p>

  <h3 id="sigil_toc_id_374"><a id="ncx1993"></a>Çin-Hint Çatışması</h3>

  <h4 id="sigil_toc_id_375"><a id="ncx1994"></a>1. Çatışmanın Temeli</h4>

  <p class="nonindent">1962 yılındaki Çin-Hint sınır çatışması, sanıldığının aksine, ideolojik bir temele dayanmaz. Çatışmanın temeli, İngiliz sömürgeciliği döneminde iyi çizilmemiş olan sınırların (Mac Mahon Çizgisi) yarattığı toprak uyuşmazlıklarıdır. Anlaşmazlık konusu olan topraklar ise, üzerinde yaşayan nüfusun son derece az ve seyrek olduğu yüksek Himalayalar’dadır. Taraflar için askeri ve stratejik amaçlar dışında çatışma bölgelerinin ekonomik önemleri çok azdır.</p>

  <p>Daha önce de değinildiği gibi, 1950 yılında Tibet’in Çin tarafından “kurtarılışı” Hindistan’da kuşkuyla karşılanmıştı. Tibet, bu tarihe kadar, iki ülke arasında tam bir “tampon bölge” oluşturmuş ve böylece bazı bölgelerde düzensiz ve üstünkörü biçimde çizilmiş olan sınır üzerinde önemli bir anlaşmazlık çıkması engellenmişti. Ancak Tibet’in Çin’e bağlanması ve bu yolla iki ülkenin doğrudan temasa geçmeleri, Nehru’yu bu sınırların çizilmesi konusunda harekete geçirdi. Nehru, Mac Mahon çizgisinin Hindistan’ın kesin sınırı olduğunu ve bunun Çin tarafından böyle kabul edilmesi gerektiğini açıkladı. Yani Hindistan bağımsız olduktan sonra, eski İngiliz yönetimi tarafından iddia edilen toprakları, Hint devletinin sınırları olarak benimsedi. Çin’e göre ise bu toprakların bir bölümü, İngiliz emperyalizmi tarafından hak iddia edilen, ama gerçekte Hindistan’a ait olmayan bölgelerdi.</p>

  <h4 id="sigil_toc_id_376"><a id="ncx1998"></a>2. Sınırların Niteliği</h4>

  <p class="nonindent">Çin-Hint sınırı, doğu, orta ve batı olmak üzere üç bölüme ayrılabilir. Nepal’in “tampon bölge” olduğu orta, büyük bir sorun çıkarmamaktaydı. Doğu bölümü, Hindistan’a göre, Mac Mahon çizgisi tarafından belirlenmişti. Bu 1914 yılında Tibet ile Hindistan’daki İngiliz yönetimi arasında saptanmış bir çizgiydi. Çin’in iddiasına göre, Tibet o dönemde bağımsız bir devlet olmadığı için, anlaşma yapacak yetkisi de yoktu ve bu yetki aslında Çin’e aitti. Ancak şu da var ki, 1914’teki anlaşma görüşmeleri sırasında Çin temsilcisi de bulunmaktaydı ve o zaman bu sınıra herhangi bir itirazı olmamıştı.</p>

  <p>Batıda asıl anlaşmazlık Ladakh, daha doğrusu Ladakh’ın kuzeydoğu ucunu oluşturan Aksai Chin üzerindeydi. Chou Enlai’a göre, Aksai Chin hiçbir zaman Hint egemenliği altına girmemişti ve dil bakımından da halkı Hindistan’dan çok Çin’e yakındı. 1950 yılında Çin ordusu Tibet’teki ayaklanmayı buradan geçerek bastırmış ve 1956-1957 yıllarında Sinkiang-Tibet karayolunun denetimini bu bölgeden geçerek sağlamıştı. Hatta daha 1954’te karayolunu yapabilmek için Hint birliklerinin bölgeden çekilmesini istemiş ve iki ülke arasında daha o zaman bir anlaşmazlık çıkmıştı. Hindistan hükümetine göre ise Aksai Chin her zaman Hint yönetimi altında kalmıştı. Ancak bu durumda, Çin’in bu uzun karayolunu nasıl yapmış olduğu sorusu sorulmaya değer.</p>

  <p>İki ülke arasındaki ilişkileri bozan bir başka gelişme de Çin’in, bu batı bölgesinde siyasal bakımdan birbirinden ayrı ama etnik bakımdan yakın halkları (Sikkim, Bhutan, Nagoland ve Nepal) bir federasyon biçiminde birleştirmeye kalkmasıydı. Böyle bir durum, Çin’in bölgedeki etkisini artıracağı gibi, ilgili bölge halklarının bir bölümünün ve yöneticilerinin böyle bir girişimi desteklemeleri, Hindistan için ayrı bir tehdit oluşturuyordu.</p>

  <h4 id="sigil_toc_id_377"><a id="ncx2003"></a>3. Çatışmanın Çıkması</h4>

  <p class="nonindent">1960 Nisanında Yeni Delhi’yi ziyaret etmekte olan Çin Dışişleri Bakanı Chou Enlai, Hindistan hükümetine bir takas önerisinde bulundu. Buna göre Çin, doğu sınırında Mac Mahon çizgisinin gerisine çekilecek, buna karşılık Hindistan da Ladakh’ta aynı biçimde davranacak ve böylece iki ülke arasında uzlaşmaya gidilecekti. Hindistan bu öneriyi reddedince, Çin, Hint toprakları üzerindeki iddialarını artırmaya başladı ve bu iddiaları destekleyecek haritalar ortaya çıkardı. Ayrıca sınırın düzensizliği ve belirsizliği, hava ve karada karşılıklı sınır ihlali olaylarına yol açıyordu. 1960-62 yılları arasında çeşitli sınır çatışmaları oldu.</p>

  <p>Çin, Batı sınırında 1962 Ekiminde kitle halinde saldırıya geçti. Hindistan hem zayıftı hem de saldırıyı beklemediğinden gafil avlandı ve gerilemeye başladı. Saldırıdan iki gün sonra istediğini ele geçiren Çin, 7 Kasım 1959 tarihindeki gerçek denetim alanları temel alınmak üzere, ateşkes önerdi. Nehru ise Çin’in belirli bölgelerde fiilen denetim kurmuş bulunduğunu, bir kez görüşmeler başlarsa durumun değiştirilmesinin imkânsız olacağını ve bu yüzden Çin işgal ettiği topraklardan çekilmedikçe görüşmelere girişemeyeceğini açıkladı. Alacağını zaten almış ve sınırdan içeri girmiş bulunan Çin, 21 Kasım 1962’de tek yanlı olarak ateşkes ilan etti ve 1 Aralık 1962’den başlayarak geri çekileceğini belirtti. Çatışma böylece durdu.</p>

  <p>Çin’in Ekim ayında saldırıya geçip hemen Kasım ayında ateşkes ilan etmesinin nedenleri olarak şunlar sıralanabilir: (i) Bir kere, Sovyetler Birliği son derece sert bir tutum takınarak, gerekirse Hindistan’a her türlü silah gönderebileceğini açıklamıştı. (ii) Himalaya yükseklerinde kış gelmişti. Çin, yumuşak bir direnmeyle karşılaşınca, Hint topraklarında çok ilerilere kadar gitmiş ve gerisi ile lojistik bağlantısı kesilme tehlikesiyle karşı karşıya kalmıştı. (iii) Dünya kamuoyu saldırıya karşı sert bir tepki gösterdi. Çin’in en yakın dostları bile, bu saldırıyı “Çin’in barışsever bir devlet olma niteliğiyle hiç bağdaşmayan bir davranış” olarak değerlendirmişlerdi. (iv) Önemli kısa süreli bir amaç gerçekleşmiş ve Aksai Chin ele geçmişti. Çok gecikmeden girişilecek bir barış kampanyası Çin’in uluslararası prestijini yeniden yükseltebilirdi. (v) Son olarak, Hindistan öyle ağır bir yenilgiye uğramıştı ki Çin, ateşkes ilan eder etmez, Hindistan’ın barış görüşmelerine oturacağını sanmıştı.</p>

  <h4 id="sigil_toc_id_378"><a id="ncx2008"></a>4. Sonucu ve Tepkiler</h4>

  <p class="nonindent">Çin-Hint çatışmasının en önemli sonucu, Hindistan’ın o zamana kadar başarılı bir biçimde sürdürdüğü bağlantısız dış politikadan ödünler vermesi, Batı Bloku ve özellikle ABD’ye yaklaşması olmuştur. Nehru, 25 Ekim 1962 tarihinde verdiği bir demeçte, Hindistan’ın daha önce bir “düşler” dünyasında yaşadığını, ancak Çin’in giriştiği bu saldırının Hindistan’ı yeni ve gerçekçi bir dış politika izlemeye iteceğini ve artık “acı gerçekleri” görmeye başladıklarını söyledi. Nehru, bu konuşmasında, Çin saldırısının yalnız Hindistan’ın değil, tüm Asya halklarının tarihinde bir dönüm noktası olduğunu belirtti.</p>

  <p>Dünyanın en kalabalık iki ülkesi arasındaki çatışma, Ladakh’ta küçücük bir toprak parçası üzerinde çıkmıştı. Hindistan, ÇHC ile neden olumlu görüşmelere girişmedi? ÇHC, dünya kamuoyunu karşısına alacağını bile bile, ufak bir toprak parçası için neden silaha sarıldı? Bu önemli sorulara doyurucu cevaplar vermek kolay değildir. Ancak siyasi tarih açısından önemli bir nokta, bu çatışmanın, devletlerin dış davranışlarında “prestijin” ne kadar önemli bir rol oynadığını göstermesidir. ABD’nin Vietnam’da savaşı kaybedeceğini ya da kazanamayacağını anladıktan sonra uzun süre bölgeden çekilmemesini de, en iyi uluslararası prestij açıklamaktadır. Çin-Hint çatışmasının bir başka önemli sonucu ya da verdiği ders de özellikle yerel sorunlarda, bir devletin silahlı kuvvetlerini hangi sınırlı siyasal amaç için kullanacağını daha önce ayrıntılarına kadar hesaplamasının ve bu amacı, başka devletler daha müdahale edecek zamanı bulamadan, çok kısa süreli ve başarılı bir askeri harekâtla gerçekleştirmesinin, siyasal çözümün temel anahtarı olduğunu göstermesidir. İlerde değinileceği gibi, başka bölgesel devletler bu başarıdan önemli dersler alacaklardır.</p>

  <p>Tibet sorunundan dolayı Çin-Hint ilişkileri gerginleştikçe, Sovyetler Birliği, önce taraflar arasında arabuluculuk çabalarından tarafsızlığa, Çin saldırısı sonucunda ise Hindistan’ı açıkça destekleme durumuna geçti. Hindistan’a o tarihe kadar yapmakta olduğu ekonomik ve askeri yardımı artırdı. Sovyet dış politikasındaki bu gelişme, daha önce ele alınmış bulunan, “Çin’i çevreleme” politikasının kapsamı içinde değerlendirilebilir. Hindistan üzerinde Sovyet ve Amerikan politikaları, bir bakıma benzer duruma geldi. Her iki taraf da istikrarlı bir Hindistan’dan yana oldular. Yoksa Hindistan parçalanabilir ve böylece Çin’in Güney Asya’daki etkisi artabilirdi. Bu da iki büyük devletin istemedikleri bir gelişmeydi.</p>

  <h3 id="sigil_toc_id_379"><a id="ncx2013"></a>Hindistan-Pakistan ve Bangladeş</h3>

  <h4 id="sigil_toc_id_380"><a id="ncx2014"></a>1. 1965 Tarihli Hindistan-Pakistan Savaşı</h4>

  <h5 id="sigil_toc_id_381"><a id="ncx2015"></a>a) Çatışma</h5>

  <p class="nonindent">İki devletin de kuruluşundan bu yana, Hindistan ile Pakistan arasındaki ilişkiler, Keşmir sorunu yüzünden dostluk havasından uzak bulunmaktaydı. Her iki devlet de Keşmir sorununda güçlü durumda olmak ve modern silahlar elde etmek amacıyla, büyük devletlere yanaşmaya başlamışlardı. Pakistan, kurulmasında ABD’nin önayak olduğu Merkezi Antlaşma Örgütü’ne (CENTO) üye olmuş, Hindistan Sovyet yörüngesine yaklaşmaya başlamıştı. 1962 yılındaki çatışmada, Hindistan’ın Çin birliklerine hemen yenilmesi de Pakistan’ı askeri gücü sayıca az olmasına rağmen Hindistan’ı yenebileceği düşüncesine sürüklemişti.</p>

  <p>Hindistan ile Pakistan arasındaki anlaşmazlık bölgesi olan Keşmir’deki ateşkes çizgisinde 1964 yılı içinde iki ülke birlikleri arasında çeşitli çatışmalar çıkmış ve bu çatışmalar 1965 yılının ilk yarısında şiddetlenmeye başlamıştı. İki ülke 1965 Nisanında Rann Kuç bölgesindeki birliklerini güçlendirdiler. Bu arada 1962 yılından beri sınırın daha kuzeyinde Hint ve Pakistan birlikleri arasında süren çatışmalar da 1965 yılının ilk yarısında hızlanmıştı. 5 Ağustos 1965’te Hint-Pakistan ilişkilerinde o zamana kadarki en önemli bunalım ortaya çıktı. Bu tarihte Pakistan askerleri, Keşmir’in Pakistan’ın elinde bulunan bölgesinden, Hindistan’ın elinde bulunan bölgeye, bir ayaklanma çıkarmak amacıyla geçtiler. Hint birlikleri ise ateşkes çizgisindeki bu geçişi önlemek için, 16 Ağustos’tan başlayarak, Pakistan sınırı içindeki bazı stratejik noktaları işgal etti. Bunun üzerine Pakistan Keşmir-Hint bağlantısını, yani Srinagar-Delhi yolunu kesmek için Jammu bölgesine bir saldırı düzenlerken, Hindistan da Eylül ayında Pakistan’a karşı üç kollu bir saldırıya geçti. Çatışmalar, BM Güvenlik Konseyi’nin 23 Eylül tarihli ateşkes çağrısına tarafların uymasıyla durdu. Bu arada, savaş boyunca Pakistan’ı desteklediğini açıklayan ÇHC, Hindistan Tibet-Sikkim sınırındaki tahkim edilmiş noktalar kaldırılmadığı takdirde bu devlete savaş açacağını açıklayıp bunalımın sınırlarını genişletir gibi olmuşsa da, daha sonra bu tehdidi geri aldı.</p>

  <p>Ateşkesten sonra Hint-Pakistan ilişkileri gergin kaldı. Çünkü ateşkese rağmen iki taraf da birbirlerinin önemli toprak parçalarını ellerinde bulunduruyorlardı ve bu yüzden sık sık sınır çatışmaları oluyordu. BM Genel Sekreteri U Thant’ın birliklerin geri çekilmesi yolundaki çabaları sonuç getirmedi. Pakistan, birliklerin geri çekilmesi için önce Keşmir sorununa siyasal bir çözüm getirilmesi gerektiğini savunuyor, bu da Hindistan tarafından kabul edilmiyordu.</p>

  <h5 id="sigil_toc_id_382"><a id="ncx2020"></a>b) CENTO’nun Tutumu</h5>

  <p class="nonindent">Pakistan Başbakanı Zülfikar Ali Butto, 1965 Eylülünde yaptığı bir açıklamada, Hindistan’ın saldırısı karşısında CENTO Antlaşması’nı (Bağdat Paktı’nın adı, 1958 Irak devriminden sonra bu devletin ittifaktan çekilmesiyle CENTO [Merkezi Antlaşma örgütü: <em>Central Treaty Organization</em>] olarak değiştirilmiş ve merkezi Ankara’ya taşınmıştı) harekete geçireceğini söyledi ve örgüt üyeleri olan İran ve Türkiye’den silah yardımı istedi. İran Başbakanı Hoveyda, 8-10 Eylül 1965 tarihlerinde Ankara’da Başbakan S. H. Ürgüplü ile görüştü. Yayımlanan ortak bildiride, bir yandan Hindistan suçlanırken, öte yandan çatışmaların sona erdirilmesi için Keşmir bölgesinde kurulacak BM barış gücüne asker verebilecekleri belirtiliyor ve bağlaşıkları olan Pakistan’ı desteklemeye hazır oldukları da açıklanıyordu. Ancak Türkiye, Pakistan’ın istediği 24 savaş uçağını, Amerikan yardımının bir parçası olarak NATO tarafından verilen silahların Pakistan’a gönderilemeyeceği gerekçesiyle, vermedi. Buna rağmen, 10 Eylülde yapılan bir açıklamada, iki ülke arasında daha önce imzalanmış bulunan bir ticaret antlaşmasına uygun olarak, Pakistan’a 5 milyon dolar değerinde Türk yapısı silah ve malzeme yardımı yapılacağı belirtildi.</p>

  <h5 id="sigil_toc_id_383"><a id="ncx2023"></a>c) Taşkent Bildirisi</h5>

  <p class="nonindent">Sınır çatışmaları sürerken, Sovyetler Birliği’nin taraflar arasında arabuluculuk yapma önerisi, 1965 Kasımında Hindistan ve Pakistan tarafından kabul edildi. Pakistan Devlet Başkanı Eyüp Han ile Hindistan Başbakanı Lal Bahadur Şastri, 4 Ocak 1966 tarihinde Sovyet Özbekistanı’nın başkenti Taşkent’te bir araya geldiler. Sovyet Başbakanı Kosigin görüşmeler boyunca Taşkent’te bulundu ve iki devlet adamı arasında bir anlaşmaya varılması için yaptığı arabuluculuk meyvelerini verdi. İki önderin üzerinde anlaşmaya vardıkları bildiride, iki tarafın da anlaşmazlıkların çözümünde kuvvet kullanmayacakları ve birliklerin 5 Ağustos 1965’teki, yani çatışmaların başladığı tarihten önceki yerlere çekileceği açıklanıyordu.</p>

  <p>22 Ocak 1966 tarihinde iki hükümet arasında imzalanan bir anlaşmayla, birlikler 1966 Şubatında eski yerlerine çekildiler ve daha sonra Keşmir’de bulunan kuvvetlerin sayısını 1949 tarihindeki düzeye indirme konusunda da anlaşmaya varıldı. Tüm bu olumlu gelişmelere rağmen, taraflar uzlaşmanın Keşmir ile ilgili yorumunda yeni anlaşmazlıklara düştüler. Hint hükümeti Keşmir konusunun artık tartışılamayacağını savunurken, Pakistan hükümeti, Taşkent Bildirisi’nde Keşmir’e özgül olarak atıfta bulunulmasının, bu bölgenin taraflar arasında görüşmelere açık, anlaşmazlık konusu bir bölge olduğunu gösterdiğini öne sürmüştür. Bu konuda Rawalpindi’de 1966 Martında yapılan görüşmelerde bir sonuca ulaşamamış ve Keşmir anlaşmazlığı 1966 yılını izleyen dönemde de taraflar arasında önemli bir anlaşmazlık konusu olarak sürmüştür.</p>

  <h4 id="sigil_toc_id_384"><a id="ncx2027"></a>2. 1971 Çatışması ve Bangladeş’in Doğuşu</h4>

  <h5 id="sigil_toc_id_385"><a id="ncx2028"></a>a) Doğu Pakistan’da İç Savaş</h5>

  <p class="nonindent">Pakistan’da Aralık 1970’te yapılan genel seçimler sonrasında ciddi bir siyasal bunalım çıktı. Pakistan Devlet Başkanı Yahya Han, 3 Mart 1971’de Dakka’da toplanıp anayasa hazırlayacak olan Pakistan Ulusal Meclisi’nin açılışını, önderler arasında bir anlaşmaya varılana kadar belirsiz bir süre erteledi. Anlaşmazlık, Z. A. Butto’nun önderliğini yaptığı Pakistan Halk Partisi ile Şeyh Mucibur Rahman’ın önderliğindeki Avami Birliği arasındaydı. Mucibur Rahman ve Avami Birliği, hazırlanacak anayasada Doğu Pakistan’a hemen hemen tam bağımsızlık derecesinde özerklik tanınmasında ısrar etmekte, Butto ile Pakistan Halk Partisi ise buna şiddetle karşı çıkmaktaydı.</p>

  <p>Hindistan’ın kuzeydoğu köşesinde bulunan Doğu Pakistan, tarihte Doğu Bengal olarak bilinmektedir. 1947 yılında İngiltere Hindistan ve Pakistan’a bağımsızlıklarını verince, halkı Müslüman olan Doğu Bengal, Doğu Pakistan olarak Pakistan sınırları içine girmişti. Ancak ülkenin iki bölgesi arasında 1600 km.’lik bir mesafe ve Hint toprakları kalmıştı. Aralık 1970’te yapılan seçimlerde Avami Birliği büyük bir üstünlük sağlayınca, ayrılıkçı hareket hız kazanmıştı. Asıl anlaşmazlık ekonomik nitelikte olup, Batı Pakistan’ın Doğu’yu sömürdüğü ve Doğu Pakistan’ın kendi ekonomik kaynaklarına sahip çıkması gerektiği iddiasından kaynaklanmaktaydı.</p>

  <p>Dakka’da iki önder ve Devlet Başkanı Yahya Han arasındaki görüşmeler çıkmaza girince, Doğu Pakistan’da halk ayaklandı. Bunun üzerine Avami Birliği 23 Mart 1971 tarihinde bölgenin “Bangladeş” adıyla ayrı bir bağımsız cumhuriyet olduğunu açıkladı. 17 Nisan 1971’de de Hint sınırına çok yakın bir kasabada Bangladeş hükümeti kuruldu. Ama ertesi gün, bu kasaba Pakistan birlikleri tarafından işgal edildi. Hükümet üyeleri kaçınca Pakistan ordusu ayrılıkçı hareketi bir süre için bastırdı. Böyle olunca, Bangladeş’te “Kurtuluş Ordusu” kurularak gerilla savaşına başlandı.</p>

  <p>Doğu Pakistan’daki iç savaş süresince, bölgede yaşayan 300.000 Müslüman ve Hindu sınırı aşıp Hindistan’a sığınarak bu devleti salgın hastalıklarla baş etmek ve yiyecek bulmak gibi güç sorunlarla karşı karşıya bıraktılar. Bu, o zamana kadar, İkinci Dünya Savaşı sonrası döneminin en büyük göç hareketiydi. Bu durum karşısında, Pakistan hükümeti tüm göç edenlere seslenerek, Pakistan’a geri dönecek olan Doğu Pakistanlıların affedileceğini ve kendilerine ücretsiz yiyecek, ilaç ve barınak sağlanacağını açıklamışsa da bu çağrıya uyulmamıştır.</p>

  <h5 id="sigil_toc_id_386"><a id="ncx2034"></a>b) Hint-Pakistan Çatışması</h5>

  <p class="nonindent">Daha önce görüldüğü gibi, Hindistan’la Pakistan arasında zaten gergin olan ilişkiler, Doğu Pakistan’daki iç savaş ve bu iç savaşın yarattığı sonuçlarla hızla kötüleşmeye başladı. Hint hükümeti, 26 Mart 1971’de Pakistan ordusunu Doğu Pakistan halkına karşı zor kullanmakla suçlayıp Hint hükümetinin “sınırlarına bu kadar yakın olan bir bölgedeki gelişmelere karşı kayıtsız kalamayacağını” açıkladı. Pakistan hükümeti de böyle davranışların Pakistan’ın içişlerine doğrudan bir karışma sayılacağını bildirdi. Bu arada, beş yıl önce Taşkent’te iki devlet arasında başarılı bir arabuluculuk yapmış olan Sovyetler Birliği, duruma müdahale ederek, Doğu Pakistan halkına karşı girişilen kanlı saldırılara bir son verilmesini ve sorunun barışçı yollardan çözülmesini istedi. Sovyet müdahalesi ve sorunun alevlenmesi, 1965 yılında olduğu gibi, ÇHC’yi harekete geçirdi ve Pakistan’ı sonuna kadar destekleyeceğini, “Hint yayılmacıları” bundan yararlanarak Pakistan’a saldırırlarsa, Pakistan’a elinden gelen her türlü yardımı yapacağını bildirdi.</p>

  <p>Bu arada, iç savaşın tüm şiddetiyle sürdüğü Doğu Pakistan’da ayrılıkçı hareketin önderi Mucibur Rahman yakalanarak 1971 Ağustosunda “Pakistan’a savaş açmak” suçundan yargılanmaya başlandı. Pakistan ile Hindistan arasındaki ilişkiler de Ağustos-Kasım ayları arasında Doğu Pakistan’dan kaçanların sayısı her geçen gün artıp dokuz milyonu bulunca, daha kötüleşti. Pakistan hükümeti, gerillaların Pakistan ordusuna karşı giriştikleri saldırıda Hint birliklerinin de bulunduğunu iddia etmekteydi. Sınır boyunca Hint ve Pakistan birlikleri arasında ciddi çatışmalar başladı. Bu çatışmalar, 1971 Aralık ayında Pakistan savaş uçaklarının Batı Hindistan’daki askeri havaalanlarına sürpriz saldırısıyla açık savaşa dönüştü.</p>

  <h5 id="sigil_toc_id_387"><a id="ncx2038"></a>c) Bangladeş’in Kuruluşu</h5>

  <p class="nonindent">İki devlet arasında savaş başlayınca, Hint birlikleri Doğu Pakistan’a girdiler ve bölgedeki Pakistan ordusu 16 Aralık 1971 tarihinde şartsız teslim oldu. Aynı gün Bangladeş devleti resmen kuruldu. Bir gün sonra da batı cephesinde ateşkes yürürlüğe girdi. 6 Aralık günü, Hindistan Bangladeş’in geçici hükümetini tanımıştı. Bu savaşta Çin ve ABD Pakistan’ı, Sovyetler ise Hindistan’ı desteklediler. Amerikan hükümeti Hindistan’a yaptığı her türlü yardımı kesti.</p>

  <p>Sürgündeki Bangladeş hükümeti 22 Aralık 1971’de Dakka’da kurularak Batı Pakistan’da hapiste bulunan Mucibur Rahman devlet başkanı ilan edildi. Bu arada Pakistan Devlet Başkanı seçilmiş bulunan Z. A. Butto, Rahman’ı Ocak 1972’de serbest bıraktı ve Rahman devlet başkanlığını Abu Seyit Chowdhury’ye bırakarak başbakan oldu. Şubat ayının sonunda Bangladeş’in bağımsızlığı, Sovyetler Birliği, İngiltere ve Batı Avrupa ülkeleri dâhil 30 devlet tarafından tanındı. Hint hükümeti de Bangladeş’te bulunan tüm birliklerini 1972 Martına kadar geri çekeceğini açıkladı. Hindistan’ın yeni Başbakanı Bayan İndira Gandhi, 1719 Mart 1972 tarihlerinde Dakka’yı ziyaret etti ve iki ülke arasında bir Dostluk ve İşbirliği Antlaşması imzalandı.</p>

  <p>Bangladeş ordusundaki bir hizibin 30 Mayıs 1981’deki darbe girişimi sonunda başarısız olduysa da Başkan Ziya ur-Rahman öldürüldü. Bir yıl sonra iktidarı Genelkurmay Başkanı General H. M. Erşad bir darbeyle ele geçirdi. Bangladeş 1988 yılında İslami Cumhuriyet biçimine dönüştü. Ülke 1991 yılından bu yana Başkan Abdurrahman Bisvas tarafından seçilmiş bir parlamentoya dayanılarak yönetilmektedir.</p>

  <p>Bugün Bangladeş 90 milyonluk nüfusuyla dünyanın sekizinci en kalabalık ülkesidir. 143.000 km. karelik ufak bir toprak parçası bu kadar çok nüfusu besleyemediği için, sürekli bir açlık tehlikesiyle karşı karşıyadır. Yiyecek sıkıntısı ve kötü sağlık koşulları kolera gibi salgın hastalıklara yol açtığı gibi, Bengal Körfezi bölgesindeki mevsimlik fırtınalar, nehirlerin taşması, ekili alanların su altında kalması ve yüz binlerce kişinin ölmesi ile sonuçlanmaktadır. Komşu Birmanya’nın 1978 yılında 250.000 Müslümanı Bangladeş topraklarına sürmesiyle zaten kötü durumda bulunan ekonomi daha da ürkütücü bir duruma gelmiştir. Dolayısıyla, hem iç siyasal karışıklıklar hem de bir türlü bitmek bilmeyen açlık sorunu, Bangladeş’in istikrarını bozmaktadır. 1991 Nisanındaki bir siklon sonucunda 131.000 kişi ölmüş ve 3 milyar dolara yakın maddi zarar ortaya çıkmıştır.</p>

  <h4 id="sigil_toc_id_388"><a id="ncx2044"></a>3. Pakistan’da Ziya ül-Hak Dönemi ve Sonu</h4>

  <p class="nonindent">Pakistan’da 1970’li yıllarda ekonomik gerilik ve siyasal istikrarsızlık ortamında demokrasi yerleşecek bir temel bulamadı. 1977 seçimleri sonunda ülke bir iç savaşın eşiğine gelince Genelkurmay Başkanı Ziya ül-Hak askeri bir darbeyle devlet başkanlığını ele geçirdi. 1984’te iktidarına meşruiyet kazandırmak amacıyla Pakistan’ı İslam Devleti yapan bir referandum uyguladı ve artan muhalefete karşı tutucuların desteğini sağlamak için medeni hukuk yerine şeriat hükümlerini yürürlüğe koydu. Ancak 1988 Ağustosunda uçağına bilinmeyen kişiler tarafından bomba konması ve patlaması sonucu öldü. Bunun üzerine Pakistan Halk Partisi önderi Benazir Butto Müslüman bir ülkenin ilk kadın başbakanı olarak, 1988 Aralık ayında iktidara geldi. Pakistan böylece demokrasinin yerleşmesi yolunda önemli bir engeli aşmış gibi görünmüşse de Butto’nun iktidarı hem zorlu geçti hem de kısa sürdü. Komşu Afganistan’daki iç savaş dolayısıyla Pakistan’da yerleşen muhalif Afgan mültecilerin zaten iyi durumda olmayan ekonomiye ekledikleri ağır yük, Hindistan’la ilişkilerin Keşmir sorunu yüzünden giderek gerginleşmesi ve etnik karışıklıklar, bu sonucu doğuran önemli olaylardır. Sonuç olarak, Başbakan Butto’nun 1990 Ağustosunda Devlet Başkanı tarafından yolsuzlukla suçlanarak görevden alınması ve yargılanmasıyla Pakistan’da kısa süren demokrasiye yeniden ara verildi.</p>

  <p>1991 yılında medeni hukuk yerine İslami hukuku getiren anayasa değişikliği yapıldı. 1993 yılında Başkan Han, Başbakan Navaz Şerifi görevinden aldıysa da Pakistan Yüksek Mahkemesi tarafından görevine iade edildi. Aynı yılın sonunda yapılan seçimlerde Benazir Butto yeniden hükümeti kurdu ve böylece Pakistan’da yeni bir demokrasi denemesi başladı. Butto ülkeyi, tutucular, İslami köktendinciler ve ordu arasında nazik bir dengeyi kollayarak yönetmekteydi.</p>

  <h3 id="sigil_toc_id_389"><a id="ncx2048"></a>Vietnam Savaşı</h3>

  <h4 id="sigil_toc_id_390"><a id="ncx2049"></a>1. Kennedy Dönemi ve Askeriyenin Artan Önemi</h4>

  <p class="nonindent">Daha önce görüldüğü gibi, Vietnam savaşının ilk iki döneminde, yani Truman ile Eisenhower’ın başkanlıkları sırasında, ABD her geçen gün artan bir biçimde Vietnam “bataklığının” içine çekilmiş bulunuyordu. Kennedy döneminde ise artık Amerikan kuvvetleri kullanılmaya başlayacaktır. Başkan Kennedy bin günlük kısa başkanlık döneminde ABD’nin Vietnam’daki varlığını önemli ölçüde artırdı. Ölümünde, ABD Vietnam’daki askeri danışmanların sayısını önemli ölçüde artırmış, düşmana karşı sınırlı da olsa “napalm” gibi silahların kullanılmasına izin verilmiş ve ABD Diem gibi sevilmeyen bir öndere sıkıca bağlanmış bulunuyordu. İlginç bir rastlantı olarak, Diem Kennedy’den üç hafta önce öldürülmüştür.</p>

  <p>Kennedy, özellikle Domuzlar Körfezi çıkarması ve Kruşçev ile başarısız Viyana toplantısından sonra, uluslararası alanda sertlik göstermek durumunda kalmışsa da Vietnam’da kesin bir Amerikan zaferinden kuşkuluydu. Şu sözler onundur: “Son çözümlemede, bu onların savaşıdır; kazanacak ya da kaybedecek olanlar da onlardır.” Askeriye tarafından Vietnam’a savaşkan Amerikan birlikleri gönderilmesi için kendisine baskı yapılmışsa da bunu yapmamakta sonuna kadar direnmiştir. Ancak onun önderliğinde ABD Vietnam’da önemli bir geçiş dönemine girmiş, en alt düzeyde bir bağlılıktan, doğrudan müdahaleye geçilmiştir. Bunun en önemli nedeni, Başkan’ın yakınındakilerin (Savunma Bakanı ve Genelkurmay Başkanı gibi) Vietnam’ı siyasal olmaktan çok askeri bir sorun olarak değerlendirmeleridir. Bunların düşüncesine göre, daha gelişmiş silahların çok miktarda kullanılması, kısa bir süre içinde zaferi sağlayabilirdi. 1963 yılının sonunda Vietnam’da 17.000 Amerikalı danışman bulunuyordu.</p>

  <p>Kennedy döneminde ABD’nin Vietnam’a bağını artıran olay, Rostow-Taylor Raporu’dur. Kennedy’yi çok şaşırtan 1961 tarihli rapora göre, Vietnam’ın kurtarılması için bölgeye 8.000 savaşkan Amerikan askeri gönderilmeli, hava kuvvetleri de savaşa sokulmalıydı. Yine rapora göre, Vietnam savaşmak için söylendiği kadar kötü ve elverişsiz bir yer değildi; Amerikan askerlerinin iyi dövüşmeyi öğrendikleri Kore’ye benzemekteydi. Dışişleri Bakan Yardımcısı George Ball ise bu görüşe katılmıyordu. Ona göre Fransız yenilgisinden ders alınmalıydı. 8.000 kişilik savaşkan kuvvet savaşın niteliğini hemen değiştirir ve beş yıl içinde şartlar ABD’yi Vietnam’a 300.000 asker yollamaya zorlayabilirdi. Sonunda Kennedy bir “orta yol” buldu ve Vietnam’a 15.000 askeri danışman ve destek birlikleri gönderdi. Kennedy’nin bu kararından sonra, Vietnam’dan ilerde yapılacak bir çekilme son derece zor bir duruma gelmiştir.</p>

  <p>Amerikan danışmanlarının varlığına rağmen, Güney Vietnam ordusunun savaş yeteneği gelişmedi. Vietkong gerilla faaliyetlerini artırınca, 1962 yılında durum artık umutsuz bir biçim aldı. Vietnam’daki Amerikan komutanı Harkins, sınırlı napalm ve bitki yok edici silahlar kullanılmasını istiyordu. Bunların kullanılmasını insani bulmayan Kennedy, artan baskının sonunda, nüfus merkezleri dışında napalmın ve yalnız ulaştırma hatlarında bitki yok edici silahların kullanılmasına izin verdi. Savunma Bakanı Robert McNamara da Amerikan zaferinden emindi. Kendisi sayılabilir veri ve istatistiğe o kadar bağlıydı ve sayıların üstünlüğüne o kadar inanıyordu ki Vietkonglu düşmanın temel niteliğini gözden kaçırdı: Şimdi artık Fransız sömürgeciliğinin devamı olarak gördükleri Amerikalıları ülkeden atmak için mücadeleye sarsılmaz bağlılık.</p>

  <p>1963 yılının ortalarında Başkan Diem’in durumu çok zorlaştı. Yeni Amerikan Büyükelçisi H. Cabot Lodge’a göre, Diem’e karşı bir darbe gerçekleşirse, ABD bunu engellemeye çalışmamalıydı. Diem özellikle Budist muhalefete karşı şiddet yöntemleri uygulamaya başlamıştı. Giderek, ABD gerici bir hükümetin müttefiki olarak görülmeye başladı. Güney Vietnam hükümetinin belki de tek erdemi komünizm karşıtı olmasıydı. 1963 yılının Kasım ayında Diem ve Kennedy öldürüldüler.</p>

  <p>Gerçekte, Kore ile Vietnam’ı karşılaştırmak çok yanlış bir işti. Çünkü Kore’de üniformalı bir düşmanın belirli sınırları geçtiği bir savaş vardı. Vietnam’da ise cephe hatlarının hiçbir anlamının kalmadığı ormanlık bölgelerden yararlanan, yıkıcı faaliyetlerle beslenen ve üniforma giymeyen gerillaların yürüttüğü siyasal bir mücadele söz konusuydu. Kennedy’nin öldüğü tarihte Vietnam’da 17.000 Amerikalı vardı ve bunlardan ancak 70’i ölmüştü.</p>

  <h4 id="sigil_toc_id_391"><a id="ncx2057"></a>2. Johnson Dönemi: Yıkım</h4>

  <p class="nonindent">Başkan Johnson döneminde Vietnam savaşına kitle halinde savaşkan Amerikan birlikleri gönderildi. Böylece ABD yenemeyeceği, ama yenilmeye de tahammül edemeyeceği bir savaşın içine çekilmiş oldu. Kuzey ve Güney Vietnam’ın sürekli bombalanmasına, 500.000 Amerikan askerinin cephede savaşmasına rağmen, düşman yenilmedi. Johnson’un inatçılığı ve gururu başkanlığını yıktı ve halkını fikir düzeyinde bir “iç savaş” ile böldü. Biraz daha çok bombalama, biraz daha çok askerle düşmanın konferans masasına getirilebileceğine inanarak Kuzey Vietnam’ı yanlış değerlendirdi; halkını yanılttı; kendisini de aldattı.</p>

  <p>Her şey Genelkurmay Başkanlığının 1964 yılının Ocak ayında Başkanlığa verdiği memorandum ile başladı. Buna göre ABD savaşta kendisine konan sınırlamaları ortadan kaldırmalı ve Kuzey Vietnam’ın havadan bombalanmasına başlanmalıydı. Bu arada bombardımanın hiçbir sonuç vermeyeceği yolundaki eski raporlar hasır altı edildi. Yüksek kademe yöneticileri şu görüşteydiler: Güney’deki Vietkong saldırılarının kaynağı Ho Şi Minh’dir; dolayısıyla Kuzey’in bombalanması saldırıyı kaynağında kurutur ve ÇHC’ye de ABD’nin kararlılığını gösterir.</p>

  <p>Kuzey Vietnam’ın bombalanmasına yol açan, Tonkin Körfezi’nde Turner Joy ve Madox savaş gemilerinin batırılması oldu. Bir araştırmacıya göre böyle bir bombalama olmadı ve Başkan halkı ve Kongre’yi bombalamanın gereğine inandırmak için böyle bir oyun oynadı. Bu iddianın doğruluğu bugün için kesin kanıtlarla ortaya konamazsa da bir şey açıktır: Tonkin Körfezi olayında ABD’nin Kuzey Vietnam’a verdiği karşılık çok serttir. 5 Şubat 1965 tarihinde Vietkong Pleiku’daki Amerikan kampına bir saldırıda bulundu ve sekiz Amerikalı öldü. Bu olay, Tonkin Körfezi olayıyla birlikte, gelecek üç yıl boyunca Kuzey Vietnam’ı yerle bir edecek korkunç Amerikan bombardımanının da başlangıcı oldu.</p>

  <p>Bu bombalama istenen sonuçları doğurmadı. Ho Şi Minh Amerika’nın havadan “tırmanmasına”, yerden Güney’e sızmaları artırarak karşılık verdi. Böylece, Vietkong’u yenmek için tek yol kalmış oldu: Amerikan kara birlikleriyle karşı koymak. 1965 Mart ayında bölgedeki Amerikan birliklerinin komutanı General Westmoreland iki deniz piyade kolordusu istedi ve Nisanda Genelkurmay 50.000 asker gönderilmesini önerdi. Mayıs’ta bu rakam 80.000’e çıkarıldı. Haziran ayında ise Westmoreland isteğini 200.000 askere yükseltti. Artık Vietnam bir Amerikan savaşı haline gelmişti. Westmoreland gün geçtikçe daha çok asker istemeye başladı ve Hanoi her Amerikan tırmanmasına karşı tırmanmayla karşılık verdi. Amerikan komutanına göre asker sayısı 1967 yılında 600.000’e çıkarılmalıydı. Bu da bir çözüm getirmedi. Sınırlı bir savaş veren 200 milyonluk büyük bir devlet, topyekûn bir savaş veren 17 milyonluk küçük bir Asya devleti tarafından durdurulmuştu.</p>

  <p>1968 yılının Ocak ayında başlayan Tet Saldırısı felaketin başlangıcı oldu. Bu saldırı, sızma taktikleriyle kent ve kasabalara sürekli saldırı biçimini aldı. Bir süre sonra Tet saldırısı durdurulmuşsa da sızma taktiğinin başarısı bütün açıklığıyla ortaya çıktı. Bu saldırıyla Amerikan yöneticileri, yıllarca süren bombardımana ve 500.000 askere rağmen, Kuzey Vietnam’ın bu kadar geniş bir saldırıda bulunabilecek güce sahip olduğunu kesinlikle anladılar. Ayrıca süren yıpratma savaşının Kuzey Vietnam’dan çok ABD için zararlı olduğu da anlaşıldı. Johnson 1968 Mart ayında bombardımanı durdurdu ve başkanlık seçimlerinden de çekildiğini açıkladı. Vietnam savaşı, Amerikan tarihinde en çok oy alan bir başkanı, ancak “bir dönemlik başkan” durumuna da getirmişti.</p>

  <p>Başkan Johnson genel olarak Asya’dan ve özel olarak Vietnam’dan habersizdi. Ona göre komünizm kaynağında kurutulmalıydı ve bu kaynak da Kuzey Vietnam ile ÇHC’deki komünizmdi. Daha önce ele alınmış olduğu gibi, komünizmin birbirinden çok farklı siyasal ve ideolojik parçalara bölünmüş olduğu olgusunu göremedi. Bunun bir ulusal kurtuluş savaşı olduğunu, asıl sorunun komünizm ya da komünizm karşıtlığı değil, bir bağımsızlık süreci olduğunu anlayamadı. İşte bu yüzden, Vietkong savaşmaya ve topraklarından düşmanı çıkarmak için ölmeye hazırken, Güney Vietnamlılar değildi. MacNamara’nın istatistikleri değersizdi. Asker sayısı “10’a 1” Güney Vietnamlıların lehine olsa bile, bunun pek bir anlamı yoktu. Çünkü o bir adam savaşmaya ve ölmeye hazırken, öteki on adam değildi.</p>

  <h4 id="sigil_toc_id_392"><a id="ncx2065"></a>3. Nixon Dönemi: Yirmi Yıllık Çember</h4>

  <p class="nonindent">Başkan Nixon’ın ve dış politika sorunlarındaki temel “mimarı” Dışişleri Bakanı Henry Kissinger’ın Vietnam “trajedisine” buldukları formül, savaşı “Vietnamlaştırmak” idi. ABD, bir yandan görüşmelere yeşil ışık yakarken, bir yandan da kendisini Vietnam “bataklığından” kurtaracak “şerefli bir çekilmeye” hazırlamaktaydı. Amerikan savaşkan birlikleri Vietnam’dan yavaş yavaş çekilirlerken, savaş Güney Vietnamlılara bırakılacaktı. Amerika’nın “şerefli çekilme”deki son umudu, arkada güçlü ve komünizm karşıtı bir Güney Vietnam ve Saigon’da da güçlü ve dost bir hükümet bırakabilmekti. Ne var ki, bu yeni formül de savaşın en önemli sorununu çözemiyordu: Saigon’da iktidarı kim yürütecekti?</p>

  <p>1969 yılının Haziran ayında Amerikan birliklerinin çekilmesine başlandı. İlk kez 541.000 askerden 25.000’i eve gönderilirken, bombardıman bütün gücüyle sürüyordu. Başkan 1969 Temmuz ayında kendi adıyla anılacak bir doktrin ilan etti. Buna göre ABD gelecekte Vietnam gibi bağlantılara girmeyecek ve yerel savaşlara savaşkan askerlerle katılmaktansa ekonomik ve askeri yardım verecekti. Başkan Nixon, 1970 yılının Nisan ayında Amerikan askerlerinin önderliğinde Güney Vietnam birliklerinin Kamboçya’ya girdiklerini açıkladı. ABD’nin 1954 yılından, yani Cenevre Antlaşmalarından beri, Kamboçya’nın tarafsızlığına saygı, gösterdiğini, ancak burada Vietkong silah deposu ve sığınaklarının keşfedilmesinden sonra, böyle bir girişime gerek duyulduğunu söyledi. Bu girişim savaşı kısaltacaktı. Üç yıl sonra, Watergate duruşmasında, 1969 ve 1970 yıllarında yapılan 3.500 saldırıda, Amerikan B-52 uçaklarının Kamboçya ve Laos’a 100.000 ton bomba attığı açıklanmıştır. 1970 Mayıs ayında Kuzey Vietnam’ın bombardımanının azaltıldığı ve Kamboçya girişiminin başarılı olduğu açıklandı. Bu arada Amerikan Senatosu, Tonkin Körfezi yetkisini geri alarak, Kamboçya’ya gelecek askeri girişimleri Kongre’nin onayına bağladı. 1971 yılı boyunca, Paris’te barış görüşmeleri sürer ve 200.000 Amerikan askeri evine dönerken, Güney Vietnam’da savaş sürüyordu.</p>

  <p>1972 yılının Mart ayında Kuzey Vietnamlılar, Tet saldırısından bu yana en önemli ve kitle halinde saldırıda bulundular. Bu Başkan Nixon’ın Pekin’i ziyaretinden kısa bir süre sonra (Şubat 1972), Moskova ziyaretinden (Mayıs 1972) ise önce oldu. Saldırı ABD’nin Kuzey Vietnam’ı müttefiklerinden ayırma politikasına bir karşılık olarak değerlendirilebilir. Nisan ve Mayıs 1972’de Nixon tırmanmayı sürdürdü. Nisan ayında B-52’ler Hanoi ve Haiphong’a saldırdılar; bu saldırı Johnson dönemindekinden çok daha yoğundu. Mayıs ayında ise, ilk kez, Kuzey Vietnam limanlarının mayınlanması harekâtı başlatıldı. Bu davranış, Vietnam limanlarına yardım getiren Sovyetler Birliği ile ABD’yi karşı karşıya getirecek tehlikeleri taşıyordu, ama Moskova ile Pekin durumu protesto etmekle yetindiler ve işin üzerine düşmediler. Sovyetler Birliği, yumuşama politikası içinde, kendi yaşamsal çıkarlarını Kuzey Vietnam’ın çıkarlarından üstün tuttuğunu göstermekteydi. 1972 Mayısındaki Sovyet-Amerikan doruk toplantısından sonra, Kuzey Vietnam kendini müttefikleri tarafından terk edilmiş durumda buldu. ABD de artık son derece ilginç bir çelişki içinde bulunmaktaydı. Sovyetler Birliği ile ÇHC’yi birlikte düşünürsek, 1 milyara yakın komünistle yumuşamaya varırken, 17 milyonluk bir köylü komünist ülkeyle kıyasıya savaşmaktaydı.</p>

  <h4 id="sigil_toc_id_393"><a id="ncx2070"></a>4. Bırakışma ve Paris Antlaşması</h4>

  <p class="nonindent">Bu noktadan sonra, 1973 yılına kadar, bir yandan Kuzey Vietnam’ın bombalanması, öte yandan barış görüşmeleri sürdü gitti. Savaş 23 Ocak 1973 tarihinde, başlamasından 30 yıl sonra, bir ateşkes ile bitti. İmzalanan Paris Antlaşmasına göre: (i) tüm Amerikan asker ve danışmanları Vietnam’dan çekilecek; (ii) tutsaklar geri verilecek; (iii) genel seçimler konusunda Güney ve Kuzey Vietnam arasında danışmalarda bulunulacak; (iv) Laos ile Kamboçya’dan tüm yabancı güçler geri çekilecekti. İşin aslına bakılırsa, 1973 Paris Antlaşmasıyla yapılan, 1954 Cenevre Antlaşmalarına geri dönmek olmuştur. Yani saat tam yirmi yıl geri çevrilmişti. Her başkan Vietnam politikasını aşırı korkular ve sonra aşırı umutlar üzerine kurmuş ve kendinden sonra gelene, öncekinden aldığından çok daha kötü bir “miras” bırakmıştır.</p>

  <p>ABD, Hindiçini üzerine 7 milyon ton bomba attı. Bu İkinci Dünya Savaşında İngiltere üzerine atılan bombaların seksen katıdır ve 1945’te Japonya üzerine bırakılan atom bombasının 300 tanesine eşittir. Bombalar 20 milyon krater izi bıraktı ve Vietnam kuşaklar boyu üzerinde hiçbir şey bitmeyecek olan bir “ay yüzeyi” durumuna geldi. ABD için ise 55.000 ölüden arta kalanların içine konduğu madeni miğferler, savaşın son ve tek anlamını simgelemekteydi.</p>

  <h3 id="sigil_toc_id_394"><a id="ncx2074"></a>Vietnam Savaşı Sonrası Hindiçini Gelişmeleri</h3>

  <p class="nonindent">Vietnam’da Fransız ve sonra Amerikalılara karşı verilen savaşlar, Hindiçini’deki geleneksel düşmanlıkları da biledi. Bu düşmanlıklar yalnızca Kuzey ve Güney Vietnam arasında değildi.</p>

  <p>ABD’nin çekilmesinden ve Paris Antlaşmasından sonra 1975 Mart ayında Kuzey Vietnam birlikleri Güney’e saldırdılar. Güney Vietnam direnmesi çok kolay kırıldı ve savaş 30 Nisan 1975’te Güney Vietnam’ın şartsız teslimiyle bitti. Güney Vietnam Başkanı Nguyen Van Thieu çekilerek Tayvan’a kaçtı. Savaştan sonra Kuzey Vietnam hemen Vietnam’ı birleştirme işine girişti. Saigon’un adı Ho Şi Minh Şehri olarak değiştirildi ve 2 Temmuz 1976’da ulusal meclis birleşmeyi onaylayarak Kuzey Vietnam önderlerini yeni devletin yöneticileri olarak seçti. Vietnam, ABD itirazını geri alınca 1977 Eylülünde BM üyesi oldu.</p>

  <p>Bu tarihten sonra Vietnam ile komşuları arasında önemli anlaşmazlıklar ve çatışmalar çıktı. Vietnam hükümeti 1978 Mart ayında tüm özel girişimi ortadan kaldırdığını ve iş sahiplerinin mallarına el koyduğunu açıkladı. Vietnam’da işleri ve malları ellerinden giden kişiler Çin asıllı oldukları için, ÇHC Vietnam’ı baskıcı bir politika izlemekle suçlayıp yaptığı mali yardımı kesti. 1978 yılı boyunca 160.000 Çinlinin Çin’e zorla göç ettirildiği bildirilmekteydi. Ayrıca Vietnam ile Sovyetler Birliği arasında, ÇHC’nin kendisine yönelik olarak değerlendirdiği 3 Kasım 1978 tarihli bir ittifak imzalandı.</p>

  <p>25 Aralık 1978’de Sovyetler tarafından teçhizatlandırılan Vietnam birlikleri, ÇHC’nin desteğindeki Kamboçya’ya saldırdılar. Bu işgalin çıkış noktası Hindiçini tarihinde ve özellikle Hindiçini komünizminde aranmalıdır. 1953’te Fransa’dan bağımsızlığını almasından 1970 yılına kadar, Kamboçya Prens Norodom Sihanuk tarafından yönetildi. Bu tarihte bir darbeyle Sihanuk’u deviren Lon Nol, 1975 yılında komünist Kızıl Khmer gerillaları tarafından iktidardan düşürüldü ve Kamboçya’nın başına, dört yıllık iktidarı boyunca Kamboçya nüfusunun dörtte birini öldürmüş olduğu iddia edilen Pol Pot geçti. 1978 yılında, tarihte iki komünist devlet arasındaki ilk savaşta, daha iyi teçhizatlandırılmış, sayıca daha üstün ve daha iyi yönetilen Vietnam birlikleri Kamboçya’yı işgal ettiler; başkent Phnom Penh’te Vietnam’ın kuklası olan “Ulusal Kurtuluş İçin Birleşik Ulusal Cephe” hükümeti kuruldu. Bu hükümet, Sovyetler Birliği tarafından hemen tanındı. Bunun sonucu olarak, ÇHC Sovyet tepkisi riskini göze alarak, 1979 yılının başında Vietnam’ın kuzey bölgelerini işgal etmeye başladı.</p>

  <p>Bin yıldır Vietnam’ın denetimi için mücadele vermiş bulunan Çin, 1979 yılının sonuna doğru, Vietnam’ın yeteri kadar cezalandırıldığı gerekçesiyle, işgal birliklerini geri çekti. Ancak Vietnam, Çin’in ilerde de aynı biçimde davranabileceğini öne sürerek, kuzeyde ordusunun seferberlik durumunu sürdürdü. İki devlet arasında, Amerikalıları Güneydoğu Asya’dan atmak için var olan “sarsılmaz ittifak” sona ermişti. 1980’lerde asıl sorun, Güney Vietnam, Kamboçya ve Laos’ta denetim ya da etkisini kurmuş bulunan Vietnam’ın, etki çemberini içine Tayland’ı alacak biçimde genişletmeye çalışıp çalışmayacağı oldu. Bunun kadar önemli bir sorun da Vietnam’ı terk eden yüz binlerce Vietnamlının komşu ülkelere sığınması ve bazılarının da ellerine geçirdikleri teknelerle denize açılmaya başlamalarıydı. Bu kadar mültecinin beslenmesinde güçlüklerle karşılaşan komşu ülkelerin şikâyetleri, denize açılan ve çoğu kez yanlarından geçmekte olan yabancı bandıralı gemiler tarafından alınmayan aç ve susuz kişilerin durumlarıyla ilgilenmek üzere 1979 yılının Temmuz ayında Cenevre’de 65 ülkenin katıldığı bir uluslararası konferans toplandı. Konferansta Vietnam hükümeti mülteci akımını keseceğine söz verdi. Vietnam’ın verdiği bir başka söz de 1989 yılının sonuna kadar tüm birliklerini Kamboçya’dan çekeceğiydi. Bu ülkede 1993 Mayısında ve BM’nin gözetiminde yapılan seçimlerin sonunda birbirleriyle mücadele eden iki parti, yeni bir anayasa kabul edilene kadar geçici bir hükümeti ortaklaşa kurmakta anlaştılar. Aynı yıl Ulusal Meclis anayasal bir monarşi kuran anayasayı kabul etti.</p>

  <p>1979 yılında, Vietnam’ın 1975’te kurulan Laos Demokratik Cumhuriyeti üzerindeki denetimi, belki de Kamboçya üzerindekinden daha güçlüydü. Vietnam, 1953 yılından beri komünist Pathet Lao gerillalarına, kralcı Tayland hükümetinin kuvvetlerine karşı mücadelelerinde yardım etmekteydi. Laos, komünist hükümete karşı mücadele veren kralcılar ve dağlarda yaşayan çeşitli kabileleri merkezi denetim altına almak için, Vietnam’a dayanmaktaydı. 1978 yılında Vietnam ile 25 yıllık bir Dostluk ve İşbirliği Antlaşması imzalamış bulunan Laos hükümeti, son derece kötü durumda bulunan ekonomiyi düzeltmek ve açlığın önüne geçecek olan pirinç ithalatını sürdürebilmek için tam bir var olma mücadelesi vermekteydi. Bölgedeki bütün devletlerle sınırı olan Laos, bölge üzerindeki egemenlik mücadelesine konu olmaktan kurtulamamaktadır. İkinci Dünya Savaşı’ndan sonra büyük devletlerin satranç tahtasında piyon gibi oynanan küçük devletler arasında Kamboçya ile Laos, belki de en kötü durumda bulunanlar arasındadır. 1981 yılında, Kamboçya’dan Vietnam askerlerinin çekilmesi ve uluslararası gözetim altında seçimlerin yapılması konusunda BM’de özel bir konferans toplanmışsa da Sovyetler Birliği ile Vietnam’ın bu konferansın kararlarına uymaması, Güneydoğu Asya’da barış ve istikrar umutlarını ortadan kaldırmaktaydı.</p>

  <h3 id="sigil_toc_id_395"><a id="ncx2082"></a>Ortadoğu Savaşları</h3>

  <h4 id="sigil_toc_id_396"><a id="ncx2083"></a>1. Altı Gün Savaşı (1967)</h4>

  <p class="nonindent">İlk ikisini önceki bölümlerde gördüğümüz Arap-İsrail savaşlarında zaman unsuru, bir yanda Araplarla İsrail, öte yanda Arap devletleri arasındaki ilişkileri sürekli gerginleştirmiştir.</p>

  <p>1967 yılının Nisan ayında İsrail-Suriye sınırında çatışmalar oldu. Daha önce işaret edildiği gibi, 1956 savaşından sonra İsrail ile sınırına BM Barış Gücü’nün yerleştiği Mısır, Mısır-Suriye savunma antlaşmasına uygun olarak, olağanüstü durum ilan etti. Suriye’de ise, 1966 yılında iktidarı ele geçiren ve İsrail’e karşı daha sert bir politika ve Sovyetlerle daha yakın ilişkiler kurmak isteyen Baas Partisi’nin sol kanadı, Nasır’ın “pasif” tutumundan hoşnut kalmadı ve Nasır’ı “BM Barış Gücü’nün etekleri altına saklanmakla” suçladı. Bunun üzerine Mısır Devlet Başkanı Nasır, sınırda on yıldır görev yapmakta olan Barış Gücü’ nün çekilmesini istedi. Böylece “tam yağmur yağacağı sırada şemsiye kapatılmış oldu.” Mısır ve İsrail birlikleri, sınırın iki yanında birbirlerini kollamaya başladılar.</p>

  <p>Nasır, 22 Mayıs 1967’de, Tiran Boğazı’nı İsrail gemilerine kapattı. İsrail, 1956 savaşından sonra Tiran Boğazı’ndan çekilmiş, ama Batılı devletler Boğaz’dan serbest geçişi güvence altına almışlardı. Büyük devletler arasındaki anlaşmazlıklardan dolayı, BM Güvenlik Konseyi herhangi bir karar alamadı. 1 Haziranda, 1956 tarihli Sina harekâtının kahramanı Moşe Dayan Savunma Bakanı oldu. Bu arada, Arap önderlerinin demeçleri, bir savaşın yakın olduğu izlenimini veriyordu. İsrail önderleri, sınırlarda Arap devletlerinin askeri kuvvetlerinin bire üç oranında İsrail kuvvetlerine üstün olduğu ve her an bir işgalin gerçekleşebileceği hesaplarını yapmaya başladılar. Böyle bir işgali bekleyeceklerine, bunu engelleyecek bir sürpriz saldırının daha iyi olacağı kararına vardılar. 5 Haziranda, İsrail hava kuvvetleri Mısır’ın, bazıları Kahire ve Luxor kadar uzakta bulunan hava üslerine saldırıda bulundular. Böylece, 5 Haziranı izleyen günlerdeki çatışmalarda Mısır hava kuvvetleri hemen hemen hiçbir etkinlikte bulunamayacak duruma düştü. Hava üstünlüğünü kesin bir biçimde eline geçiren İsrail’in Sina’daki Mısır birliklerini geriye püskürtmesi çok zor olmadı. 9 Haziran’da İsrail kuvvetleri Golan tepelerine saldırdılar ve bir gün içinde Kuneitra kenti de dâhil olmak üzere bölgeye egemen oldular. Bu arada, İsrail birlikleri Ürdün askerlerini Batı Şeria ve Kudüs’ten geriye atmaya başlamışlardı.</p>

  <p>Savaş alanlarındaki bu koşullar altında, savaşın başlamasından bir hafta sonra, İsrail’in bir ateşkes sağlaması güç olmadı. Altı Gün savaşının sonunda İsrail, Gazze Şeridi ile Sina Yarımadasının tümünü, Şeria Akarsuyunun Batı Yakası’nı, Kudüs kentini ve savaştan önce Suriye’nin elinde bulunan stratejik Golan Tepeleri’ni ele geçirdi. Böylece belki İsrail, hükümetinin deyişiyle “öncekinden daha iyi savunulabilecek sınırlara sahip olmuştu” ama bölgedeki düşmanlığın temel nedenleri çözüme kavuşamadı, hatta yeni düşmanlıkların ve gelecek çatışmaların da tohumu atıldı.</p>

  <p>1967 Arap-İsrail savaşının ABD açısından en önemli sonucu, İsrail’i desteklemesi yüzünden hemen hemen bütün Arap devletlerinin bu ülkeyle diplomatik ilişkilerini kesmeleri ve böylece Ortadoğu’da uğradığı büyük prestij kaybıdır. Sovyetler Birliği açısından ise, Arapların askeri yenilgilerinin siyasal sonuçlarını zaman içinde düzeltememesinin, yani İsrail işgalindeki bölgelerin görüşmeler yoluyla geri verilmesindeki başarısızlığının, bu devletin prestiji açısından olumlu olduğunu söylemek mümkün değildir. Sovyetler Birliği, savaşın üçüncü gününden başlayarak, savaşkan Arap devletlerine büyük miktarlarda silah sağlamaya başladı. Bu silah sevkiyatı gerçekten çok büyüktü, ama morali bozulmuş ve iyi örgütlenmemiş Arap orduları Sovyet silahlarını etkili bir biçimde kullanamadılar ve kendi yapılarına uyduramadılar. Sovyet silah yardımının bir başka sonucu, Arap devletlerinin İsrail’e karşı tutumlarını sertleştirmeleridir. Eylül ayındaki Hartum Doruk Toplantısında kabul edilen “ödün, görüşme ve barış yok” sloganı, Arap devletlerinin politikasını gelecek üç yıl boyunca etkiledi.</p>

  <h4 id="sigil_toc_id_397"><a id="ncx2090"></a>2. Ekim Savaşı (1973)</h4>

  <p class="nonindent">İsrail’in Altı Gün savaşındaki kesin zaferi, Arap devletleri arasında utanç ve kızgınlık yarattı. İsrail’e kaptırılan geniş ve stratejik toprak parçalarıyla Kudüs, diplomasi yoluyla geri alınamıyordu. 22 Kasım 1967 tarihinde toplanan BM Güvenlik Konseyi, İsrail’e “güvenli ve kabul edilmiş sınırlar içinde yaşama” hakkını tanırken, işgal altındaki Arap bölgelerinden de çekilmesi isteniyordu. Ancak gerek “işgal edilmiş Arap toprakları” anlatımının belirsizliği gerekse tarafların ilk adımı atamamaları, diplomasi yoluyla çözümü olanaksız kıldı.</p>

  <p>Nasır’ın 1970 yılında ölmesiyle yerine Enver Sedat geçti. Enver Sedat, hem 1967 yılında İsrail’e kaptırdığı geniş toprak parçalarını geri almak hem de bu yolla, Nasır’ın büyük prestijinden sonra, kendisine de Arap dünyasında ün ve saygınlık kazandırmak için geniş ölçekli bir Arap karşı saldırısı planlamaya başladı. 1973 yılına gelindiğinde, Sovyetler Birliği Mısır ve Suriye’ye saldırı silahları vermemekle birlikte, 1967 yılında yitirilen savaş malzemesini sağlamakta ve askeri strateji konusunda Arap askerlerini eğitmekteydi.</p>

  <p>Müslümanların kutsal ayı olan Ramazan ve Yahudilerin kutsal ayı olan Yom Kippur’da (Ekim 1973), Mısır ve Suriye birlikleri eşgüdümlü bir “sürpriz” saldırıda bulundular. Golan Tepeleri ve Sina Yarımadasında İsrail birlikleri geri çekilmeye zorlandı. İsrail, kendisine aşırı güveninin ve Arap askerlerini hor görmesinin cezasını çekmekteydi. Bu savaşta ilk kez İsrail’in yenilmezliği “miti” ortadan kalkarak Araplar güçlerine güvenmeye başlamışlar, yine ilk kez Araplar kendilerinde İsrail’e saldırıda bulunacak gücü bulmuşlardır. Bu arada öteki Arap devletleri de savaşa katıldılar. ABD İsrail’e Sovyetler Birliği de Arap devletlerine giderek artan oranlarda silah göndermeye başlayınca, Avrupa’da yavaş yavaş belirmeye yüz tutan yumuşama havası da tehlikeye düştü. Ancak savaşın ikinci haftasında, İsrail ilk şaşkınlığı atlattıktan sonra, başarılı karşı saldırılarda bulunarak Golan Tepeleri’ni geri aldı ve Sina’daki Mısır birliklerini çevirdi.</p>

  <p>Savaşın tehlikeli boyutlar alması ve giderek Doğu-Batı çatışmasına dönüşmesi olasılığı karşısında BM Güvenlik Konseyi 21 Ekim 1973 tarihinde ateşkes ve tarafların 1967 tarihli Güvenlik Konseyi kararına uymaları kararını aldı. Bu karar yürümedi. Çünkü Sovyetler Birliği bölgeye ortak Sovyet-Amerikan birliklerinin gönderilmesini önerirken, iki güç arasında bir çatışmadan ve Moskova’yı Ortadoğu sorunlarının içine çekmekten çekinen ABD bu öneriyi geri çevirdi. Bunun üzerine Sovyetler Birliği tek başına asker göndereceğini açıklayınca, Amerikan birlikleri alarma geçirildi. Bunalımın boyutları genişlemiş ve iki bloku karşı karşıya getirecek bir durum almıştı. Ancak bağlantısız devletlerin bir önerisinin kabul edilmesiyle hava yumuşadı ve öneriye uygun olarak BM Barış Gücü çatışanların arasına girdi.</p>

  <p>Görünüşe göre İsrail dördüncü zaferini kazanmıştı ama maddi ve manevi açıdan kayıpları büyüktü. İsrail’in, bir başka savaş riskini göze almadan, işgal ettiği bölgelerde uzun süre kalamayacağı açıkça ortaya çıktı. Ortaya çıkan bir başka nokta da tarihteki “yaraların” etkili ve büyük iyileştiricisi olan zamanın, Ortadoğu’da görevini yapamıyor olmasıydı. Kurulduğunun altı katı büyüklüğünde bir İsrail, Arap devletleri için sürekli bir tehdit oluşturmakta ve Arap ulusçuluğunu güçlendirmekteydi. Tarih ne yenenin zaferinin ne de yenilenin yenilgisinin uzun süreli olduğunu göstermektedir. Gösterdiği bir başka nokta da sürekli barışın, ancak eşitlik ve hakkaniyet üzerine kurulabildiğidir. İsrail’in en büyük çelişkisi şuydu: Dört savaşın sonunda 3 milyon Yahudi’nin içine 1.5 milyon Arap girmişti. Sonuçta, İsrail belki stratejik bakımdan güvenli sınırlara, ama güvenilir olmayan bir nüfusa sahip olmuştu. Ortadoğu bölgesinde tarafların hak ve çıkarlarını gözeten nihai bir çözüme varılmadıkça, 1970’lerin ortalarında ortaya çıkan yumuşamanın da sağlam temellere oturamayacağı açıkça ortaya çıkmıştı. Sovyetler ile Suriye ve Filistin Kurtuluş örgütü arasındaki antlaşmaların ve ABD ile İsrail arasındaki özel ilişkiler bütününün niteliği ne olursa olsun, bölge alt sisteminin karmaşıklığı dikkate alındığında, bölge güç dengesinin, iki süper devletten çok, Arap devletleri ile İsrail arasında oluşacağı anlaşılmıştı.</p>

  <h4 id="sigil_toc_id_398"><a id="ncx2097"></a>3. Lübnan İç Savaşı</h4>

  <h5 id="sigil_toc_id_399"><a id="ncx2098"></a>a) Kökeni</h5>

  <p class="nonindent">Lübnan, 1970’lerin ortalarında, taraflarını Hıristiyan sağcılar, Müslüman solcular, Suriye birlikleri, İsrail ve BM Barış Gücü’ nün oluşturduğu bir iç savaş içine girdi. İç savaşın ve çatışmaların nedenleri, Lübnan’ın iç yapısında, tarihinde ve bölgenin özelliklerinde aranmalıdır.</p>

  <p>Bir kere, Lübnan çeşitli dinsel ve etnik bölüntülere ayrılmış olup bir ulus-devlet görünümünde değildir. Ülkede hiçbir mezhep çoğunluğa sahip olamamıştır. Bunlar arasında Müslüman Sünniler, Şiiler, Dürziler, Hıristiyan Marunîler, Yunan Ortodokslar, Katolikler ve Yahudiler en önemlilerini oluşturmaktadır. Ancak bu özellik, ülkede belirli bir uzlaşma ve işbirliği yapma durumunu doğurmamış da değildir. Ama 1970’lerde olduğu gibi, bu uzlaşma ya da denge bir kere bozulduğunda, çeşitli etnik gruplar ve mezhepler arasındaki yüzlerce yıllık çatışmacı davranış kalıpları ve karşıtlık birikimleri su yüzüne çıkmakta ve ülkeyi kanlı iç savaşlara sürüklemektedir.</p>

  <p>İkinci olarak, Lübnan’ın etnik yapısında, ülkede konuşulan Arap dili ve Arap kültürü ile Hıristiyan Batı kültürü, dinsel yapısında ise Hıristiyanlıkla Müslümanlık çatışmaktadır. Yani bir yanda Hıristiyan ve Batı kültürüyle öte yanda İslam ve Doğu kültürü aynı potada erimemektedir. Lübnan’ın Hıristiyan önderlerinin bir bölümü, ülkenin Hıristiyan benliğini korumak istemekte ve kendilerini tümüyle Hıristiyan Batı ile özdeşleştirme amacını sürdürmektedirler.</p>

  <p>Üçüncü olarak, Lübnan toplumunun ailelere bölünmüş yapısı, ülkenin siyasal yaşantısına kişisellik özelliğini sokmuştur. Bu kişisellik, zaten bölünmüş olan toplumu daha da kutuplaştırmakta, iki ya da daha çok aile ve destekçileri arasındaki çatışmayı körüklemekte ve ülkede ulusal bir birlik kurma çabalarını engellemektedir. Frangieh, Chamoun ve Gemayel gibi Hıristiyan Marunî, Asad gibi Şii ve Canbolat gibi Dürzi aileler Lübnan siyaset sahnesinin vazgeçilmez adları olmuş, bu Marunîlerden çoğu devlet başkanlığı yapmıştır. Dolayısıyla, ekonomik ve siyasal istikrarın bozulduğu dönemlerde, ülkenin siyasal denetimini ele geçirme çabaları büyük çatışmalara yol açmaktadır.</p>

  <h5 id="sigil_toc_id_400"><a id="ncx2104"></a>b) İç Savaşın Başlaması</h5>

  <p class="nonindent">Nüfusu hemen hemen yarı yarıya Müslüman ve Hıristiyanlardan oluşan Lübnan, 1943 yılında tam bağımsız olduğundan bu yana siyasal istikrarını geleneksel olarak bir Hıristiyan başkan ve Müslüman başbakan seçerek sürdürüyordu. Ancak süregelen Arap-İsrail savaşlarının sonucu olarak, evsiz ve yurtsuz kalan 400.000 Filistinli Arap nüfusun Lübnan’da kurdukları mülteci kampları, Lübnan’ın zaten hassas olan etnik dengesini bozdu. Filistin Kurtuluş örgütü bu kampları İsrail’e karşı gerilla savaşı yürütmekte olan Filistinlilerin eğitim merkezleri olarak kullanmaya başladı. Buna karşılık olarak, İsrail ordusu da Lübnan içindeki bu kamplara sık sık saldırılarda bulunmaya başladı. İşte bu gelişmelerin sonucu olarak, barışı sağlamak için Suriye birlikleri ile BM Barış Gücü Lübnan sahnesine girdi. 1975 yılında sağcı Hıristiyanlar, solcu Müslümanlar ve Filistin gerillaları arasında bir iç savaş çıktı. 1976 yılının Nisan ayında ABD ile İsrail’in de onayıyla 30.000 Suriye askeri çatışmaları durdurmak amacıyla Lübnan’a girdi ve 1976 Kasımında Beyrut’u denetim altına alarak çatışmaların şiddetini azalttı. Bu arada, 60.000 kişi iç savaşta ölmüş bulunuyordu. 1978 yılının Mart ayında İsrail Lübnan’ın güney bölgesini işgal ederek buradaki Filistin kamplarına ağır zarar verdi ve Haziran ayında bölgeye BM Barış Gücü gelince geri çekildi.</p>

  <p>Lübnan’da Parlamento 1976 yılında Hıristiyan bir banker olan Elias Sarkis’i Başkanlığa getirdi ve o da Müslüman Selim el-Hoss’u Başbakanlığa atadı. Lübnan’da 6.000 kişilik bir BM Barış Gücü bulunmasına rağmen, ülkenin güney bölgesinde 1979 yılı boyunca Hıristiyan milis kuvvetleriyle Filistinliler arasında çatışmalar sürdü. İsrail, bir yandan bu milis gücünü top ateşiyle desteklerken, öte yandan Filistin kamplarına karşı hem karadan hem de havadan saldırılarda bulundu. 19 Nisan 1979 tarihinde güneydeki Hıristiyan milis gücünün önderi olan Albay Saad Haddad, bölgenin “Hür Lübnan” adıyla bağımsız olduğunu ilan etti.</p>

  <p>Çatışmaların genişlemesi karşısında İsrail’in bölgeyi tümüyle işgal altına almasından endişelenen Suriye, 15.000 kişilik bir kuvvetini, Arap Birliği’nin de davetiyle, 1978 yılında Lübnan’a soktu ve bu kuvvetler hem Hıristiyanlarla hem de Filistinlilerle mücadeleye başlayarak ülkede istikrarı sağlamaya çalıştılar. 1 Nisan 1981 tarihinde Zehle yakınlarında Suriye birlikleri ile Hıristiyan kuvvetleri arasındaki çatışmalar şiddetlendi ve bölgede hüküm sürmekte olan ateşkes bozuldu. Nisan ayına gelindiğinde, Suriye birlikleri, yalnız Hıristiyan milislerle değil, Müslümanlarla da mücadeleye başladı ve ayrıca çeşitli Müslüman mezhepler arasında da silahlı çatışmalar başladı. Haziran ayında İsrail uçaklarının Beyrut’a saldırılarında 800 kişi öldü. Bu ayın ortalarında, Lübnan’daki Filistin Kurtuluş örgütü mevzilerini ortadan kaldırmak için, İsrail hava, kara ve deniz kuvvetleri eşgüdümlü bir harekât başlattılar ve Lübnan’ın güneyini denetlemeye başladılar. Bekaa vadisinde bu işgal kuvvetleriyle Suriye birlikleri arasında da çatışmalar çıktı ve İsrail birlikleri Beyrut’un kıyı mahallelerini işgal ettiler. Lübnan iç savaşında önemli bir gelişme, 1 Eylül 1982 tarihinde, Başkan Reagan’ın yeni bir Ortadoğu barış planı önermesidir. Bu planın önemli hükümlerine göre, Gazze bölgesi ve Batı Yakası’nda yaşayan bütün Filistinlilere, Ürdün’ün denetimi altında tam özerklik verilecek ve İsrail işgali altında tuttuğu bölgelerde yeni yerleşim alanları kurmayacaktı. İsrail hükümeti, 2 Eylül’de Gazze Şeridi’nde özerk Filistin’in kurulmasına, İsrail’in güvenliğini tehdit edeceği gerekçesiyle karşı çıktı ve işgal altındaki bölgelerde İsrail yerleşim alanları kurmaya devam edeceğini de ilan etti.</p>

  <p>1980’li yıllar Lübnan’a özlediği barışı getiremedi ve 1975’te başlayan iç savaş hızını artırarak sürdü. Barış güçlerinin varlığı ve çeşitli ateşkes uygulamaları, bir kere dengesi bozulmuş olan Lübnan’da çatışmaları durduramadı. 1982 Haziranında İsrail, Filistinlileri bölgeden çıkarmak için Lübnan’ın güneyine girdi ve İsrail’in verdiği destekle de Cumhurbaşkanı seçilen Falanjist Parti önderi Beşir Gemayel, göreve başlamasından hemen sonra bombalı bir saldırıda öldü. Yerine kardeşi Emin Gemayel geçti. Saldırılara hedef olan Uluslararası Barış Gücü, 1984 yılında ülkeden çekildiyse de İsrail askeri varlığını sürdürdü. 1987 yılının Haziranında Başbakan Raşid Kerami de bir suikast sonucu öldürüldü. Ülkedeki karışıklığı ortadan kaldırmak isteyen Suriye, Batı Beyrut’a asker gönderdi ve Marunîler arasından seçilen Cumhurbaşkanının yetkilerini sınırlandıran ve Meclis’te Hıristiyanlar lehine var olan dengesizliği giderecek formülü içeren bir öneri paketi sunduysa da, durumda önemli bir değişiklik olmadı. Müslüman önderler ise Suriye barış planını desteklemeyi reddeden Gemayel’e karşı boykot uygulamaya başladılar.</p>

  <p>1989 Kasımında toplanan Ulusal Meclis, ılımlı bir Hıristiyan olan Rene Moawad’ı Cumhurbaşkanı seçtiyse de Lübnan’ın kısırdöngü kalıbına uygun olarak, Moawad da bir suikastte yaşamını yitirdi. 24 Kasımda yine bir Hıristiyan olan Elias Hravi Cumhurbaşkanı seçildi. Ancak bu arada ordu komutanı Michel Aoun, Hıristiyanların bir başka önderi olarak ortaya çıktı ve merkezi hükümetle mücadeleye başladı. Çok sayıda kişinin ölmesine yol açan çatışmalardan Suriye ile onun Lübnan’daki müttefiklerini suçlayan Aoun, Suriye Lübnan’dan elini eteğini tümüyle çekmedikçe herhangi bir anlaşmaya varmayacağını açıkladı. Aynı yıl içinde Arap Birliği Örgütü’nün oluşturduğu çeşitli arabuluculuk komitelerinin çabaları Lübnan’a uzlaşma ve barışı getirecek sonucu doğurmadı. Nihayet, 22 Mayıs 1991 tarihinde Suriye ile Lübnan arasında imzalanan bir antlaşmayla Suriye, 1943 yılında bağımsızlığını kazanmasından sonra ilk defa Lübnan’ı ayrı ve bağımsız bir devlet olarak tanıdı. Bu tarihten sonra Lübnan merkezi hükümetinin en önemli sorunları, etnik dengelerin bozulup yeni çatışmalara yol açmasını önlemek, ülke topraklarının her tarafında denetimi sağlamak ve İsrail’in zaman zaman saldırıda bulunduğu gerilla kamplarının ne yapılacağı konusuna açıklık kazandırmaktır, örneğin İsrail’in Lübnan’ın güneyindeki gerilla kamplarına 25-29 Temmuz 1993’teki saldırıları sonucunda 200.000 kişi evinden olmuştur.</p>

  <p><br/></p>

  <h4 id="sigil_toc_id_401"><a id="ncx2110"></a>4. Mısır-İsrail Uzlaşması</h4>

  <p class="nonindent">Ortadoğu’da son yılların en önemli ve sonuçları açısından da en tartışmalı siyasal gelişmelerinden biri, İsrail ile Mısır’ın, aralarındaki otuz yıllık düşmanlığa son verip uzlaşmaya gitmeleridir. Washington’da 1978 Eylülünde imzalanan Camp David çerçeve antlaşması temelinde, Mısır ile İsrail yine Washington’da, ABD’nin sürekli çabası ve iki tarafa da görülmemiş miktarda ekonomik yardım sözü karşılığında, 26 Mart 1979’da bir Barış Antlaşması imzaladılar ve bu antlaşmanın bir ay sonra onaylanmasıyla, iki ülke arasında 1948 yılından beri sürmekte olan savaş durumuna son verdiler.</p>

  <p>Bu antlaşma, FKÖ ile hemen hemen bütün Arap dünyasında tepkiyle karşılanmış ve Mısır’a karşı geniş bir siyasal ve ekonomik boykota girişilmişti, öte yandan, imzalanan antlaşmaya uygun olarak, 1979 Eylülünün sonunda İsrail’in işgali altında bulunan Sina Yarımadasından aşamalarla geri çekilme süreci tamamlanmıştı. Ayrıca, Mısır, İsrail ve Amerikan görüşmeciler arasında, İsrail işgalindeki Batı Şeria ve Gazze Şeridi’nde yaşayan Filistinlilere özerklik sağlanması amacına yönelik toplantılar da başlamıştı. İsrail’in bu yöndeki isteksizliği 1982 tarihli Reagan’ın Ortadoğu Planı’na karşı İsrail’in tepkisinde de ortaya çıktı. Bu arada 2-3 Nisan 1979’da, Mısır Devlet Başkanı Enver Sedat’ın 1977 Kasımında Kudüs’e yaptığı ziyarete karşılık olmak üzere, İsrail Başbakanı Menahem Begin, Mısır’ı ziyaret eden ilk İsrail Başbakanı olarak Kahire’ye gitti. Mısır-İsrail antlaşmasına tepki, Camp David çerçeve anlaşmasına gösterilen tepkinin hemen hemen aynı oldu. Batılı devletlerce son derece olumlu karşılanırken, Romanya dışında tüm Doğu Bloku ülkelerince ve Arap devletleri tarafından kınandı.</p>

  <p>Mısır’a karşı uygulanacak politikayı saptamak ve ortak hareket etmek üzere, Arap Birliği devletleri 27 Mart 1979’da Bağdat’ta toplandılar. Toplantıda şu konularda anlaşmaya varıldı: (i) Arap devletlerinin büyükelçilerini hemen Mısır’dan çekmeleri ve diplomatik ilişkileri kesmeleri; (ii) Arap Birliği merkezinin geçici olarak Tunus’a taşınması; (iii) Mısır’ın, bağlantısızlık hareketi, İslam Konferansı ve Arap Birliği örgütlerindeki üyeliklerinin askıya alınması; (iv) Camp David ve Mısır-İsrail Barış Antlaşması’nın gerçekleşmesindeki önemli payı nedeniyle, ABD’nin şiddetle kınanması; (v) Mısır’a Arap devletlerince yapılan her türlü ekonomik yardımın kesilmesi ve ticari kolaylıkların durdurulması. Mısır, İsrail ile uzlaşmasından sonra, savaş yükünü omuzlarından atmış, ABD’den ekonomik yardım almaya başlamışsa da Arap dünyasında tam bir yalnızlığa sürüklenmiş ve Filistin davasına ihanetle suçlanmıştır. Ancak 1980’lerin ortalarına gelindiğinde, Arap devletlerinin Mısır’a karşı tutumlarında belirli bir yumuşama ortaya çıkmıştır.</p>

  <h4 id="sigil_toc_id_402"><a id="ncx2115"></a>5. Filistin Kurtuluş Örgütü ve Tarihsel Gelişimi</h4>

  <p class="nonindent">Ortadoğu savaşları ve gelişmeleri incelenirken, sorunun temelini oluşturan ve davalarına bir çözüm getirilmedikçe bölgeye barışın kolay kolay gelemeyeceği Filistinlilerin temsilcisi durumunda bulunan Filistin Kurtuluş Örgütü’nün (FKÖ) bazı ayrıntılarla ele alınması gerekmektedir. Bağımsız bir Filistin devleti kurma yolunda FKÖ yedi önemli aşamadan ya da bunalımdan geçerek bugünkü biçimini almıştır.</p>

  <p>(i) 1948 yılındaki Arap-İsrail savaşından sonra Filistin’in bağımsızlık mücadelesi, İsrail’e karşı geniş ölçekli Arap mücadelesinin kapsamı içinde bulunuyor ve bu davanın önderliğini Arap devletleri yürütüyordu. Filistin kurtuluş grupları arasında ilki olan El Fetih, 1956 tarihli Süveyş savaşını izleyen yıllarda kuruldu, önceleri, örgütün kurucu üyeleri, ülkelerini Arap Birliği kuvvetlerince kurtarmayı düşünüyorlardı. Ancak bu sıralarda iki olay El Fetih’in bu tutumunu temelinden değiştirdi ve Arap devletlerine dayanmak yerine, silahlı halk savaşına başvurdu. 1958 yılında Mısır ile Suriye arasında kurulmuş olan Birleşik Arap Cumhuriyeti’nin 1961 yılında dağılması ve 1962 yılında Cezayir Kurtuluş Savaşı’nın başarıya ulaşması önemli dönüm noktaları oldu. Birincisi, Arap birliği düşünü ortadan kaldırdı, İkincisi ise örgütlü bir halk savaşının büyük bir emperyalist devlete karşı bile başarılı olabileceğini gösterdi.</p>

  <p>Bu gelişmeler üzerine, El Fetih silahlı mücadeleye girişerek ülkelerini İsrail işgalinden kurtarmak isteyen tüm Filistinlilerin çabasını örgütlemeye koyuldu. Kısaca, Arap birliği ülküsünün yıkılması ve bununla birlikte Filistin’in birleşik bir Arap gücü tarafından kurtarılması amacının zayıflaması, El Fetih’i, stratejisini, değerlerini ve inançlarını değiştirmeye itti.</p>

  <p>(ii) El Fetih’in yeni amaçlarından en önemlisi, İsrail ile silahlı mücadeleye girişmekti. El Fetih’in ilk komando saldırıları 1964 yılının Aralık ayında başladı. Cezayir modelinden esinlenen El Fetih, siyasal bir kadronun oluşmasından önce silahlı mücadeleye girişmeyi ve bu yolla kitleleri harekete geçirip Filistin birliğini sağlamayı planladı. 1965 ve 1966 yıllarında komando saldırıları yoğunlaştı. Ancak 1967 Haziran savaşındaki İsrail zaferi, Ortadoğu’nun siyasal ortamında büyük değişikliklere yol açtı. İsrail işgali sonucunda Batı Yakası ve Gazze Şeridi’nin insan ve toprak kaynağı, El Fetih’in denetiminden çıktı. Böylece El Fetih, 1967 yılında iyi örgütlenmiş ama küçük bir grup olarak kaldı. El Fetih stratejisinde de değişiklik yaptı. İsrail’e saldırıp, sonra Arap ülkelerine sığınma taktiği, Arap ordularının saldırı gruplarını koruyabileceği varsayımına dayanıyordu. Arap ordularının kendi ülkelerini bile koruyamadıkları ortaya çıkınca, bu stratejide de değişiklik gerekti. Bunun ötesinde, 1967 savaşı, Filistin kurtuluş hareketini de parçaladı ve El Fetih Filistin’in kaynaklarını başka gruplarla paylaşmaya başladı. Birçok ideolojik grubun birleşmesiyle “Filistin’in Kurtuluşu İçin Halk Cephesi” (PFLP) kuruldu.</p>

  <p>(iii) 1967 savaşından sonra El Fetih ve PFLP adı sık sık duyulmaya başladı. 1968 yılında Suriye kendi Filistin örgütünü, yani Saika’yı (Halk Kurtuluş Savaşının Öncüleri) kurunca, Filistin örgütlerinin sayısı artmaya başladı. Suriye’nin bu örgütü, direniş örgütleri içinde en büyüğü ve önemlisi oldu. Suriye, El Fetih ve PFLP’ye desteğini keserek, zamanla Saika’yı bölgede kendi amaçlarını sürdürmek için kullanmaya başladı. El Fetih ise özellikle Ürdün’de asıl etkili örgüt olarak kaldı.</p>

  <p>21 Mart 1968’de, tüm Filistin hareketini etkileyen çok önemli bir olay oldu. İsrail ordu birlikleri Ürdün Akarsuyunu geçerek Doğu Ürdün’deki Karameh kentine saldırdı. Bu kentte, 1948’de Hayfa’dan Eriha’ya, 1967’den sonra ise Karameh’e sığınan 40.000 Filistinli vardı. İsrail saldırısı güçlü bir komando direnişiyle karşılaştı ve Filistinliler 1967’de Arap ordularının yaptığının aksine, yerlerini terk etmediler. Sonunda kent yok edildi ama İsrail de ağır kayıplara uğradı. Karameh direnişi büyük bir propaganda gücü oluşturdu ve komando örgütlerine yazılan Filistinlilerin sayısı artmaya başladı. Filistin kitleleri uyanmış ve potansiyellerini kavramaya başlamışlardı.</p>

  <p>Öte yandan, Karameh direnişi, Filistin kurtuluş hareketi içindeki dört önemli güç merkezini açıkça ortaya çıkardı. El Fetih en geniş ve etkili gerilla grubuydu. PFLP, Marksist ideolojisi yüzünden prestij kazanmışsa da, üye sayısı daha ulusçu görünen El Fetihinki kadar değildi. Bunların yanında Suriye’nin ve öteki Arap devletlerinin kendi örgütleri vardı. İçlerinde en etkilisi Suriye’nin Saikasıydı. FKÖ 1964 yılında Filistin halkının meşru temsilcisi olarak kuruldu ama gerçekte Nasır’ın Filistin hareketi içindeki aracı durumundaydı. 1967 savaşma katılmaması eleştirilere konu olmuşsa da, örgüt hâlâ Filistin Kurtuluş Ordusu’nu denetiminde bulunduruyordu.</p>

  <p>(iv) 1969 yılına gelindiğinde, El Fetih, Filistin hareketini kendi denetiminde birleştirecek kadar güçlendi. FKÖ en çok tanınan Filistin örgütüydü ama 1967 yenilgisiyle inanılırlığını yitirmeye başlamıştı. İşte El Fetih bu durumdan yararlanmak istiyordu. Karameh olayından sonra hızla güçlenmeye başlayan Fedayiin aracılığıyla bu işi daha kolay gerçekleştirebilirdi. Toplanan Filistin Ulusal Kongresi’nde El Fetih, FKÖ’nün denetimini eline geçirdi ve Yasser Arafat’ı Yürütme Komitesi Başkanlığına getirdi. Ancak El Fetih’in tüm Filistin hareketini FKÖ altında birleştirmeye çalışması, öteki grupların özerklik istekleriyle karşılaştı.</p>

  <p>(v) 1970 yılının başlarında Ürdün’de ortaya çıkan anlaşmazlık, çeşitli Filistin grupları arasında birlik kurulması ihtiyacını hissettirdi. Filistin-Ürdün çatışması 1970 Eylülünde en geniş boyutuna ulaştı. Direniş hareketinin genişlemesiyle Filistinlilerin çeşitli örgütler, hastaneler ve üsler kurması gerekiyordu. Bu ise Ürdün’de Kral’ın egemenliğini sınırlandırıyordu. Bu yüzden, Kral ile Filistin örgütleri arasındaki güç mücadelesi hızlandı. PFLP ve ondan kopan “Filistin’in Kurtuluşu İçin Demokratik Halk Cephesi” (FDFLP), “gerici” olarak niteledikleri Kral Hüseyin rejimini devirmek için mücadeleye başladılar. Ancak 1970 sonlarında Kral Hüseyin Filistinlilere karşı başarı kazanarak merkezi otoriteyi yeniden kurdu. Bu yenilginin önemli ve uzun süreli sonuçları oldu. Savaş boyunca, eğitilmiş 3.000 gerillanın ölümü bir yana, küçük Filistin grupları ya eridi ya da El Fetih ile birleşti. PDFLP önemini yitirerek El Fetih’in önderliğini kabul etmek zorunda kaldı.</p>

  <p>(vi) Filistin bunalımının etkileri sürdü. En önemlisi, İsrail’e karşı saldırılarda artık Lübnan’ın kullanılmaya başlamasıdır. Filistinli gerillalar üs olarak sürekli Lübnan’da kalmaya başladılar. Fedayiine karşı İsrail saldırılarının da yoğunlaştığı bölge artık Lübnan olmuştu. Bu durum, tıpkı Ürdün’de olduğu gibi, Lübnan’da da nazik hükümet dengesini etkilemeye başladı.</p>

  <p>1973 savaşı ve bunun sonucu olarak bazı Arap devletlerinin İsrail ile görüşme masasına oturma eğilimleri, Filistin hareketi için zararlı olmaya başladı. El Fetih ise zamanla Batı Yakası ve Gazze’de bir Filistin devletinin kurulması gibi siyasal seçenekler aramaya başladı. Ancak 1973 sonrasında buna karşı PFLP’nin önderliğinde bir “Red Cephesi” kuruldu. El Fetih ılımlı bir tutuma eğilim gösterirken, radikal Arap devletlerince desteklenen PFLP silahlı mücadelenin taraftarlığını yapmaya başladı. Ama daha sonra Filistin grupları ile Lübnan sağı arasındaki mücadele, çeşitli grupları birleşmeye itti. Saika örgütünün, Suriye’nin Filistin hareketini frenleme politikasını desteklemesi, bu örgütün FKÖ’den çıkarılmasına, Suriye’nin 1976 Haziranında Lübnan’ı işgali ise prestijini yitirmesine yol açtı.</p>

  <p>Ürdün tarafından 1970’te yok edilme tehdidi ve tehlikesi, birçok Filistin örgütünün FKÖ’ye egemenlik ve meşruluk tanıması sonucunu doğurmuştur. Bugüne kadar da hareketin yapısından çok, çeşitli grupların bağlılığı, FKÖ’ nün gücünü oluşturmuş ve bütün Filistin halkının temsilcisi durumuna yükseltmiştir.</p>

  <p>Gerçekten de BM Genel Kurulu 22 Kasım 1974’te FKÖ’yü 4.5 milyon Filistinlinin tek meşru temsilcisi olarak tanıdı. Daha önce değinildiği gibi, İsrail, FKÖ saldırılarında bir üs olarak kullanıldığı gerekçesiyle Lübnan’ı 1982’de işgale başlayınca, Filistinliler ülkeden ayrılıp dost Arap ülkelerine dağıldılar ve FKÖ’ nün merkezi de Tunus’a taşındı. Ancak bu tarihten sonra FKÖ içindeki çok çeşitli direniş örgütleriyle FKÖ önderi Yasser Arafat arasında, İsrail’e karşı verilen mücadelenin biçimi konusunda anlaşmazlık ve hatta çatışma çıktı. Nisan 1987’de Cezayir’de toplanan Filistin Ulusal Konseyi’nde FKÖ’nün birliği yeniden sağlandı. Bu yılın sonunda işgal altındaki Filistin topraklarında başlayan taşlı ayaklanma (<em>intifada</em>) FKÖ’nün yönlendirmesi altında gelişti. Yasser Arafat 1989 Nisanında, FKÖ Merkez Konseyi tarafından daha önce ilan edilmiş olan Filistin Devleti’nin başkanlığına seçildi. Filistinlilerin sürgündeki parlamentosu olarak bilinen Filistin Ulusal Konseyi 14 Kasım 1988’de bağımsız Filistin Devleti’ni ilan etmişti. Bu arada FKÖ içinde en güçlü grup olan El Fetih 1989 Ağustosundaki kongresinde Arafat’ı yeniden Merkez Komitesi Başkanlığı’na getirdi.</p>

  <p>(vii) Arap-İsrail ve FKÖ’nün mücadelesinin herhalde sonuncusu olmayacak olan yedinci aşamasında, FKÖ’nün ısrarlı çabalarıyla yeni ve nasıl biteceği bugünden açık bir biçimde görülemeyen bir aşamaya girildi. 1989 yılında İsrail’in işgali altında olan Batı Yakası ve Gazze şeridinde şiddet olayları arttı. 8 Ekim 1990’da Kudüs’teki El Aksa Camii çevresinde yüzlerce Filistinli öldü.</p>

  <p>1991 yılında ABD’nin Ortadoğu’da askeri ve siyasal etkinliğinin arttığı görülür. Bunu sağlayan iki önemli gelişme, Sovyetler Birliği’nin dağılıp bölgedeki etkinliğini yitirmesi ve 1990 Körfez Savaşı’nda ABD’nin başını çektiği koalisyonun Irak’a karşı kesin bir üstünlük sağlamasıdır. Bu gelişmelerin sonucu olarak ve ABD’nin İsrail’e uyguladığı baskının da yardımıyla, Ağustos ayında ABD ve Rusya’nın önderliğinde Ortadoğu barış görüşmeleri başladı. 23 Haziran 1992’de yapılan seçimlerde Yitzak Rabin’in İşçi Partisi iktidara geldi ve Rabin İsrail’le Arap komşuları arasında barış ve uzlaşmadan söz etmeye başladı. Barış görüşmeleri 1993 Eylülünde İsrail ile FKÖ arasında gerçekten tarihi sayılabilecek anlaşmalarla sonuçlandı. FKÖ İsrail’in bölgedeki varlığını kabul ederken, İsrail de FKÖ ve onun önderi Yasser Arafat’ı Filistin halkının gerçek temsilcisi olarak tanıdı. 13 Eylülde imzalanan bir başka antlaşma ile de Gazze şeridi ve Batı Yakası’ndaki Eriha kentinde özerk Filistin yönetiminin kurulması karara bağlandı. 14 Eylülde İsrail ile Ürdün, gelecek barış antlaşmasının çerçevesini çizen bir antlaşma imzaladılar. 25 Temmuz 1994’te ise Washington’da Kral Hüseyin ile İsrail Başbakanı Yitzak Rabin iki ülke arasında 46 yıldan beri süren savaş durumunu ortadan kaldıran antlaşmaya imza koydular. Mısır İsrail ile daha önce anlaşmaya vardığından, Ortadoğu barışının gerçekleşmesi için ABD bu tarihten sonra baskısını Suriye üzerinde yoğunlaştıracaktır. Suriye, İsrail ile ayrı ayrı yapılacak anlaşmalara, Arap davasına zarar vereceği gerekçesiyle karşı çıkmaktadır. Ancak şimdi Sovyet desteğinden yoksun olan ve Batı yardım ve yatırımlarına gereksinim duyan Hafız Esad’ın ABD’nin baskısına ne kadar dayanabileceği sorulan sorular arasındadır.</p>

  <p>Yukarda anlatılan anlaşmalar Ortadoğu’da yeni ve önemli bir dönemi başlatmıştır. Ancak bölgeye barışın geldiğini ya da yakın bir gelecekte geleceğini söylemek safdillik olur. Daha bağımsız bir Filistin devleti kurulmamış, böyle bir devletle İsrail ve Arap devletlerinin nasıl bir ilişki içine girecekleri belli olmamıştır. Bölgede Arap-İsrail davasının dışında, Irak’ı, İran’daki köktendinci rejimi, Yemen’i nasıl bir geleceğin beklediği, Arap-İsrail uzlaşmasına çoğu kez terörle karşılık veren çok çeşitli terör gruplarının nasıl denetim altına alınacağı ve bölge sularının nasıl kullanılacağı gibi çözümü zor sorunlar vardır.</p>

  <h3 id="sigil_toc_id_403"><a id="ncx2133"></a>İran Gelişmeleri, Devrim ve Savaş</h3>

  <h4 id="sigil_toc_id_404"><a id="ncx2134"></a>1. İran’ın İç Gelişmeleri</h4>

  <p>Dr. Musaddık’ın düşürülmesinden sonra, Şah Pehlevi’nin otoriter yönetimi altında, İran uluslararası ilişkilerde önemli bir rol oynamaya başladı. Bunun en önemli nedeni, Suudi Arabistan’dan sonra üretimde dünyada ikinci sırayı alan İran’ın muazzam petrol geliri ve bu gelirin yarattığı, ama ufak bir toplum kesiminin yararlandığı göz kamaştırıcı zenginliğiydi. 1960’larda Şah’ın İran ekonomisini modernleştirme çabalarının sonucunda İran’ın gayri safi ulusal geliri tam iki kat arttı. Ayrıca 1968 yılında İngiltere’nin bölgeden çekilmesinden sonra Şah, İran’ı bölgenin başat askeri gücü haline getirmeye çalıştı. Bu amaçla, 1978 yılında 7.5 milyar dolarlık Amerikan yapısı silah alınacağını açıkladı. İran’ın ABD’ye yaklaşmasının nedeni, 2.000 km. uzunluğunda ortak bir sınıra sahip bulunduğu Sovyetler Birliği’nden korkusu ve ABD’nin bu devleti Basra Körfezi’nin dışında tutma isteğinin İran’ın çıkarlarıyla uyuşmasıydı.</p>

  <p>Ancak sonunda Şah’ın rejimini deviren, Sovyet genişlemesi değil, İran’ın iç karışıklıkları oldu. Bir süreden beri, binlerce kişinin ölmesine yol açan ve Tahran ile öteki İran kentlerinde normal yaşamı ortadan kaldıran ayaklanmalar, 1979 yılının Ocak ayında şiddetini artırdı. Artık belirli reformların yapılması değil, 12 yıl önce kraliçesiyle birlikte resmen taç giymiş bulunan Şah’ın tahttan indirilmesi amaçlanmaktaydı.</p>

  <h4 id="sigil_toc_id_405"><a id="ncx2138"></a>2. Şah’a Karşı Muhalefet</h4>

  <p class="nonindent">Şah yönetimine başkaldıranlar arasında, İran Ulusal Haberalma ve Güvenlik örgütü (SAVAK) tarafından acımasız bir baskı altında tutulan Müslümanlar, liberal politikacılar, pazar esnafı, aydınlar, insan hakları taraftarları, öğrenciler ve komünistler gibi çok değişik gruplar bulunmakta ve eylem tam bir halk hareketi görünümünü almaktaydı. Tüm bu gruplar, değişik ideolojilerine rağmen, önce Irak ve sonra Paris’te sürgün hayatı yaşayan Ayetullah Humeyni’nin örgütlediği Müslüman gelenekçi hareketi içinde birleşmişlerdi. Başta Humeyni olmak üzere, dinsel önderler olan “Ayetullahların” asıl destekçileri, hızlı endüstrileşme ve bunun sonucu olarak kırsal kesimden kentsel kesime göç hareketiyle ortaya çıkan fakir halktı ve hareketin mali kaynağını da İran toplumunda etkili bir güç olan pazar esnafı (<em>bazaari</em>) sağlamaktaydı. Humeyni, giderek Şah’a karşı direnmenin simgesi haline geldi.</p>

  <p>Halk ayaklanmalarına karşı rejimin en büyük kozu, içinde Saray’a bağlılığıyla tanınan 8.000 kişilik Saltanat Muhafızı’nın da bulunduğu İran ordusuydu. Ama 1979 Şubatında silahlı kuvvetler komutanları, ortaya çıkan siyasal bunalımda tarafsızlıklarını ilan ederek, askerlerini kışlalarına çektiler ve böylece Şah’ın rejimi savunmasız kaldı. Bu durumda, hızını artıran muhalefet, İran’ın önemli kentlerinde gösterilere başladı ve güvenlik kuvvetleriyle kanlı çarpışmalar oldu. 1979 Şubatına gelindiğinde, son bir yıl içinde en az 10.000 kişinin öldüğü bildirilmekteydi. Bu arada, endüstri işçileri ve özellikle petrol rafinerilerinde çalışan işçiler kitle halinde greve gidiyorlardı.</p>

  <h4 id="sigil_toc_id_406"><a id="ncx2142"></a>3. Şah’ın Tedbirleri ve Eylemin Genişlemesi</h4>

  <p class="nonindent">İran’da giderek gelişen muhalefeti susturmak için, Şah ve Başbakanı Şerif Emani, 1978 yılının sonunda SAVAK’ın yüksek düzey yöneticilerini görevden uzaklaştırıp çok sayıda siyasal tutukluyu salıvermişlerse de, hareket hız ve gücünden pek bir şey kaybetmemiştir. Bunun üzerine Şah, Şerif Emani’nin yerine General Reza Azhari’yi Başbakanlığa getirdi.</p>

  <p>Kasım sonu ile Aralık aylarında, Şah karşıtı gösteriler, hükümet ile karşıtı güçler arasındaki çatışmalar ve sürgündeki Humeyni’nin direktifleriyle ülke çapında grevler şiddetlendi. Bu aylara rastlayan kutsal Muharrem ayında Humeyni, Tahran’da dağıtılan 1 Aralık Bildirisi ile taraftarlarına, “İslâmî korumak için kanınızı feda ediniz ve bu kutsal Muharrem ayında tiran ve asalakları deviriniz”, askerlere de “kışlalarınızı terk edip kutsal bir görev olan halkın yanındaki yerinizi alınız” diye sesleniyordu. Bu arada Amerikan Başkanı Carter, 12 Aralık 1978’deki bir basın konferansında, Humeyni’yi dolaylı olarak İran’daki şiddeti teşvik etmekle suçladı ve “yabancı ülkelerden sorumsuz demeçlerle halkı ayaklandırma girişimlerinin son bulmasını” isteyerek, “Şah bizim destek ve güvenimize sahiptir” dedi.</p>

  <p>İran’daki karışıklıkların giderek artması ve tahtını temelinden sarsmaya başlaması karşısında Şah, 1952-1953 yıllarında Dr. Musaddık hükümetinde İçişleri Bakanı olmuş ve birçok kez hapse girmiş olan muhalefet önderlerinden Dr. Gulam Hüseyin Sadıki’nin yeni bir hükümet kurmasına razı olduysa da bu hükümet kurulamadı. Tüm yukarıda sayılan grupların oluşturduğu “Ulusal Cephe” Humeyni’nin direktifiyle Şah’ın otoritesi altında hangi önderin başkanlığı altında olursa olsun, hiçbir hükümeti desteklememe kararı almıştı. Bu arada grevler yüzünden ülkenin petrol ihracatı tümüyle durdu. Genişleyen ve şimdi yabancılara da yönelmeye başlayan hareketler sonucu, Tahran’daki Batılı ülkelerin büyükelçileri, yurttaşlarına İran’ı terk etmelerini tavsiye etmeye başladılar. Amerikan hükümeti, 30 Aralık 1978’de uçak gemisini de içeren bir filoyu Filipinler’den Hint Okyanusu’na gönderdiğini açıkladı.</p>

  <h4 id="sigil_toc_id_407"><a id="ncx2147"></a>4. Bahtiyar Hükümeti ve Şah’ın İran’dan Ayrılması</h4>

  <p class="nonindent">Şah, son bir girişim olarak, Ulusal Cephe’nin ileri gelen üyelerinden Şahpur Bahtiyar’ı yeni hükümeti kurmakla görevlendirdi. Bahtiyar bu görevi kabul edince, Humeyni karara karşı çıktı ve Ulusal Cephe de Bahtiyar’ı üyelikten çıkardı. Bahtiyar 11 Ocak 1979’da kabinesini ve 17 noktalı programını mecliste açıkladı. Bu program SAVAK’ın tasfiyesini, sıkıyönetimin aşamalarla kaldırılmasını, insan haklarını çiğneyenlerin cezalandırılmasını, siyasal tutukluların salıverilmelerini, dini önderlerin yönetimde daha çok pay sahibi olmalarını, Arap devletleri ve FKÖ ile sıkı ilişkiler kurulmasını, İsrail’e petrol ihracatının durdurulmasını içeriyordu. Yeni hükümet 16 Ocak 1979’da meclisten güvenoyu aldı. Daha 3 Ocak’ta, Bahtiyar, Şah’ın yeni hükümet kurulduktan sonra dinlenmek amacıyla ülkeden ayrılacağını ve yokluğunda yerini bir Saltanat Konseyi’nin alacağını açıklamıştı.</p>

  <p>ABD, 4 Ocak’ta Bahtiyar hükümetiyle işbirliğine hazır olduğunu açıkladı. Ancak, tıpkı öncesinde olduğu gibi, bu hükümete karşı muhalefet de sürdü. Yeni hükümetin güvenoyu almasından hemen sonra, 16 Ocak 1979’da Şah ve Şahbanu Farah Tahran’dan ayrıldılar ve Asuan kentinde Mısır Devlet Başkanı Enver Sedat tarafından karşılandılar. Bir gün sonra Şahbanu ve üç çocuğu ABD’ye gittiler. Şah, Mısır’dan sonra Fas’a, oradan da Bahama Adaları’na geçti. Şah’ın İran’dan ayrılışı İran’da sevinç gösterileriyle kutlandı. Bu arada Humeyni 13 Ocak’ta “yasal olmayan” hükümetin yerine geçici bir “Devrimci İslam Konseyi”nin kurulduğunu açıklamıştı.</p>

  <h4 id="sigil_toc_id_408"><a id="ncx2151"></a>5. İran İslam Cumhuriyeti</h4>

  <p class="nonindent">Şah’ın ayrılmasından sonra İran’da siyasal istikrarın sağlanması için, bir yanda silahlı kuvvetlerle yeni hükümet, öte yanda Dr. Bazargan’ın arabuluculuk yaptığı muhalefet arasında görüşmeler başladı. Bazargan, Humeyni’nin İran’a dönmesinden sonra Devrimci İslam Konseyi’ni açıklayacağını, Bahtiyar’ın hemen başbakanlıktan istifa etmesi gerektiğini, aksi halde hükümeti tümden güçsüz bırakacak grevlerin başlayacağını söyledi. Humeyni’nin dönüşü ve iktidarı almasına karşı ordu direnecek olursa, Humeyni taraftarlarının savaşacakları tehdidinde bulundu. Bahtiyar, istifa etmemekle birlikte, 30 Ocak’ta, Humeyni’nin İran’a dönebileceğini söyledi. Humeyni, 1 Şubat 1979 tarihinde Fransa’daki sürgün yaşamından Tahran’a döndü ve üç milyon İranlı tarafından karşılandı.</p>

  <p>Humeyni, 5 Şubat’ta Dr. Mehdi Bazargan’ın geçici hükümetin Başkanı olarak atandığını, onun kuracağı hükümete karşı direnmenin “kutsal dinsel yasalara karşı koymak” anlamına geleceğini ve bu gibi davranışların şiddetle cezalandırılacağını söyledi. 9 Şubat’ta da altı maddelik programını açıkladı: (i) Bahtiyar’ın istifa edip yetkileri kendisine bırakması; (ii) İslam Cumhuriyeti’nin kurulması için referandum yapılması; (iii) İran ekonomisinin yeniden çalışmaya başlaması; (iv) bir kurucu meclisin toplanması; (v) meclis için seçimlerin yapılması; (vi) sonunda yetkilerin sürekli bir hükümete devredilmesi. Bu arada Bahtiyar hükümetinin Dışişleri Bakanı, 6 Şubatta, İran’ın CENTO’dan ayrılıp kendi çıkarlarını koruyacağını ve bağlantısız bir dış politika izleyeceğini açıklamıştı.</p>

  <p>11 Şubat 1979’da, Şah’ın atadığı son hükümet olan Bahtiyar hükümeti düştü ve ordu komutanları askerlerini kışlaya çekip geçici hükümeti tanıyacaklarını açıkladılar. Humeyni, ülkenin birçok yerinde sürmekte olan karışıklıklara son verilmesini ve Dr. Bazargan’ın desteklenmesini istedi. Ayrıca tüm silahların merkezi otoriteye devredilmesi çağrısında bulundu. Kısa bir süre sonra, İran’da iki güç merkezi ortaya çıktı: Humeyni’nin başkanlığında ve merkezi Kum kenti olan İslam Devrimci Konseyi ile yetkilerinin çok sınırlandırılmış olduğundan ve kendisine hiç danışılmadan yapılan tutuklama ve idamlardan şikâyet eden Dr. Bazargan’ın başkanlığındaki hükümet.</p>

  <p>İran’da 30-31 Mart’ta yapılan referandumla İran İslam Cumhuriyeti kuruldu ve 3 Ağustos’ta da İran’ı resmen İslam Cumhuriyeti yapacak olan yeni anayasayı kabul edecek 73 üyeli konsey seçimi yapıldı. Humeyni 16 Ağustos’ta yaptığı bir konuşmada, “Baskı altında tutulan tüm Müslüman halkların İslam dünyasında çürümüş ve baskıcı hükümetleri devirmeleri” ve başta Lübnan’ın güneyinde İsrail’in kurbanı olan Lübnanlı ve Filistinliler olmak üzere, tüm İslam ülkelerinin büyük devletlere başkaldırıp ajanlarını yok etmeleri çağrısında bulundu. Ağustos ayında Humeyni ile Dr. Bazargan arasında hükümetin yetkileri konusunda anlaşmazlık başlamıştı. 5 Kasım 1979’da Bazargan hükümetinin istifası Humeyni tarafından kabul edildi. Humeyni bu geçiş döneminde ülkeyi Devrimci Konsey’in yöneteceğini ve Ayrıca bu organın (i) anayasayı referanduma sunacağını, (ii) Ulusal Danışma Meclisi için seçimleri hazırlayacağını ve (iii) bir cumhurbaşkanı atayacağını açıkladı.</p>

  <h4 id="sigil_toc_id_409"><a id="ncx2157"></a>6. Dış İlişkiler</h4>

  <p class="nonindent">Bazargan hükümetinin Dışişleri Bakanı Sanjabi, 11 Mart 1979’da yaptığı açıklamada, İran’ın bağımsızlık ve tarafsızlık temeline dayanan bir dış politika izleyeceğini, Sovyetler Birliği ve Batılı devletlerle dostça ilişkiler kurmaya hazır olduklarını, CENTO’dan çıkma kararını vermiş olmalarına rağmen, Türkiye, İran ve Pakistan arasındaki RCD örgütündeki üyeliğini sürdüreceğini ve bunun, içine Afganistan, Hindistan ve Irak’ı da alacak biçimde genişletilmesi için çalışılacağını açıkladı. İran hükümeti, 18 Şubat’ta İsrail ile diplomatik ilişkilerini kesti ve FKÖ önderi Yasser Arafat aynı gün Tahran’da coşkuyla karşılanarak burada bir FKÖ bürosu açıldı. Şah döneminde ABD ile sürdürülen yakın askeri işbirliğinin de sona erdirildiği açıklandı. 4 Kasım 1979’da Tahran’daki Amerikan Büyükelçiliği bir grup silahlı öğrenci tarafından basıldı ve öğrenciler Şah’ın ABD hükümeti tarafından İran’a geri verilmesine kadar Büyükelçilik personelini rehin tutacaklarını açıkladılar. Bu hareket uluslararası alanda şiddetle eleştirilmesine ve ABD’nin 1980 Nisanında rehineleri kurtarmak için giriştiği başarısız kurtarma harekâtı da dâhil, tüm çabalarına rağmen, bunalım sürdü. ABD, İran ile diplomatik ilişkilerini 7 Nisan’da kesti ve Şah 27 Temmuz 1980’de Mısır’da öldü. Rehineler olayı, 21 Ocak 1981 tarihinde ABD’nin ülkede el konmuş bulunan İran mali değerlerinin serbest bırakması karşılığında rehinelerin salıverilmeleriyle sona erdi.</p>

  <p>İran’da karışıklıklar, rehineler olayından sonra da sürdü. Cumhurbaşkanı seçilmiş olan Abolhassan Beni Sadr, İslami ilkelere ters davrandığı gerekçesiyle görevden alındı ve 1981 Haziranında yeni bir idam dalgası başladı. 1981 yılının sonuna kadar rejim aleyhtarı 2.000 kişinin “Devrimci İdam Mangaları” tarafından idam edildiği bildirildi. Bu arada, 22 Eylül 1980’de, Şatt-ül-Arap suyolu üzerindeki anlaşmazlık yüzünden İran ile Irak arasında silahlı çatışma başladı. Irak uçakları, Tahran havaalanı da dâhil, İran’ın hava üslerini, İran da Irak üslerini bombaladılar. Her iki tarafın da kesin bir üstünlük kuramadığı bu yirminci yüzyılın bölgesel yıpratma savaşı, 1988’e dek sürdü.</p>

  <p>İran İslam Devrimi, tarihin devrimlerin çoğu için vardığı genel yargıyı doğrulayan bir olay olarak değerlendirilebilir. Devrimlerin çoğu, İran Şahı’nın yaptığı gibi, yöneticilerin uyguladıkları baskıdan ve aşırılıklarından kaynaklanır. Rejimi kurtarmak için genellikle hukukun dışına taşan uygulamalarda bulunulur. Ancak eski rejimin yerini alan devrim yönetimi de, belki de önceden istenmeyen, planlanmayan ve görülemeyen aşırı bir noktaya doğru kayar.</p>

  <h4 id="sigil_toc_id_410"><a id="ncx2162"></a>7. İran-Irak Savaşı</h4>

  <p class="nonindent">1969 Nisanında, ABD’nin desteğine sahip bulunan ve askeri bakımdan güçlü olan İran Şahı, önemli bir suyolu olan Şatt-ül-Arap’ın tümüyle Irak’a bırakıldığı 1937 tarihli Irak-İran Sınır Antlaşması’nı ortadan kaldırmak istedi. Bu amaçla İran gemilerini, bir güç ve hükümranlık gösterisi olarak bölgeye gönderdiğinde, iki ülke arasında silahlı çatışma çıktı ve 1970 yılında da diplomatik ilişkiler kesildi. Ancak çok geçmeden, 1973 yılında Irak ile İran arasında diplomatik ilişkiler yeniden kuruldu ve 1975 yılında bir de antlaşma imzalandı. Buna göre, iki ülke arasındaki sınır, suyolunun en derin noktasından geçecekti. Böylece suyolu paylaşılmış oluyor ve İran da Irak’ta Kürtleri merkezi hükümete karşı desteklemeyeceğini taahhüt ediyordu. İki ülke arasında bu anlaşmaya rağmen, İran’ın 1971 yılında işgal yolu ile ele geçirdiği Körfez adalarından Abu Musa, Büyük ve Küçük Tumb adalarının İran’ın elinde kalması, gerek Irak gerekse öteki Körfez devletleri tarafından eleştirilmeye devam etti.</p>

  <p>Bu üç stratejik ada yüzünden zaten çok dostça olmayan Irak-İran ilişkileri, 1979 yılında Tahran’da Şiiliğin şiddetli bir propagandasını yapan Humeyni rejiminin iktidara gelmesiyle gerginleşmeye başladı. Bağdat’taki Saddam Hüseyin rejiminin endişesi, yeni İran hükümetinin, Irak’taki Şii çoğunluğu Sünni yöneticilere karşı kışkırtması olasılığıydı. Bu arada Irak, İran’daki Arap bölgesi olan Kuzistan’a özerklik verilmesi iddialarını savunmaya başlamıştı. 1980 yılının ortalarında, İran devrim hareketinin İran ordusundaki yüksek rütbeli subayları tasfiye etmesi ve rehineler olayıyla da ABD’nin düşmanlığını üzerine çekmesi, bu devletin askeri bakımdan güçsüz bir duruma geldiği izlenimini uyandırıyordu. 22 Eylül 1980’de, İran’ın, iki ülke arasında anlaşmazlık konusu olan bir bölgeden askerlerini çekmeyi reddetmesi üzerine, Irak ordusu 500 km. uzunluğundaki sınırı geçti. Irak, 16 Eylül’de Şatt-ül-Arap antlaşmasını da feshettiğini açıklamıştı.</p>

  <p>İran’ın direnişi tahmin edildiğinden daha sert çıktı. İlk tepkisi, yalnız İran topraklarında ilerleyen Irak birliklerini değil, aynı zamanda Basra limanını da bombalamak oldu. Aynı ay, Tahran ve Bağdat da bombalamadan paylarını aldılar. Eylül ayının sonunda Irak ordusu Abadan ve Hürremşehr kentlerini abluka altına almış olmakla birlikte, kış ayları gelmeden Irak savaştaki amaçlarına ulaşabilmiş değildi. Kış mevsimi boyunca tüm arabuluculuk faaliyetleri başarısızlıkla sonuçlandı ve 1981 Nisan ayı ile birlikte savaş yeniden yoğunlaştı. Haziran başlarında İran birlikleri, ellerinden çıkmış bulunan toprakları yeniden ele geçirmek için büyük ölçekli saldırılarda bulundular. 1981 kışına gelindiğinde savaş yeniden durağanlaştı ve yıpratma savaşı biçimini aldı.</p>

  <p>1980 kışında başlayan İran-Irak çatışmasında Irak’ın savaşın başındaki şaşırtıcı ve hızlı harekâtı üç hafta içinde ya İran tarafından durduruldu ya da başka askeri nedenlerle durmak zorunda kaldı. Belki de Bağdat yönetimi Tahran’ın derhal barış isteyeceğini tahmin etti. Bu tahmin boş çıktı ve ilk yenilgilerden sonra İran savaşta en azından dengeyi sağladı. Dolayısıyla savaş, Irak’ın niyetinin aksine, bir “yıpratma savaşı” biçimine dönüştü.</p>

  <p>Birinci ve ikinci Dünya Savaşları örneklerinde gördüğümüz gibi, yıpratma savaşı uzun süreli “nefes” gerektirir; ekonomik gücünü ve insan kaynağını en uzun süreye yayabilen tarafın önemli bir avantajı vardır. Böylesine uzun vadeli bir savaşta İran kendini Irak’tan daha rahat hissetmeye başladı ve Irak da bunu anladı. Kısaca, ekonomi ve insan gücü önem kazandı, işin ilginç yönü, savaşan tarafların ikisinin de ekonomik gücünün büyük ölçüde ihraç edebildikleri petrole dayanmasıydı. Ancak Irak petrol boru hatlarından ihracatını sürdürebilirken, İran’ın petrol ihracatı tümüyle Basra Körfezi’ne dayanmaktaydı. Dolayısıyla Körfez’de petrol trafiğinin kesintisiz sürmesi, Irak’ın değil, İran’ın işine gelmekteydi ve bu yüzden savaş boyunca Irak sürekli deniz hedeflerini, yani petrol taşıyan hedefleri vurdu. Savaşta Irak’ı destekleyen küçük Körfez ülkelerinin (Kuveyt, Birleşik Arap Emirlikleri ve Katar gibi) ve Suudi Arabistan’ın da petrol trafiğinin sürmesinde çıkarları vardı.</p>

  <p>Körfez savaşının tırmanması ve dünya barışına tehdit oluşturması, çatışmaya ABD’nin karışmasıyla oldu. Bunun iki nedeni vardır: (i) Geleneksel olarak, dünya ticaretinin özgürce yapılması ve açık denizlerin serbestliği Amerikan dış politikasının temeli olmuştur. (ii) Ancak, daha da önemli olmak üzere, büyük dostu Japonya ile Avrupalı müttefikleri bölgeden petrol ithalatına, yerel dostları ise, ihracatına muhtaçtırlar. Kısaca Batı dünyası Körfez petrolüne bağımlıdır.</p>

  <p>Bu nedenlerle, ABD petrol yollarını açık tutmak istedi ve 1987 yılında Körfez’e donanma gönderdi. Bu donanmayı kullanabilmek için de Amerikan bayrağı çekmiş Kuveyt tankerlerini korumaya başladı, önceleri İran’ın Amerikan koruması altındaki Kuveyt tankerlerine saldırmadığı, ABD ile doğrudan çatışmaya girmek istemediği anlaşılıyordu. Ancak Çin’den Silkworm füzeleri aldıktan sonra bir Kuveyt tesisine saldırdı ve burada demirli bulunan Amerikan bandıralı bir Kuveyt tankeri isabet aldı. ABD, böyle bir saldırı olduğu takdirde karşılık vereceğini açıklamıştı ve bunu da iki İran petrol platformunu bombalayarak gerçekleştirdi. Böylece İran-Irak savaşı tırmandı.</p>

  <p>Tırmanarak süren ve uzun vadede savaşan küçük devletlerin yurttaşlarının hayatlarına (en az bir milyon olarak tahmin ediliyor) ve ekonomik kaynaklarının yok olmasına (150 milyar dolar olduğu sanılıyor) mal olan bu “yıpratma savaşı” 1988 Ağustosunda varılan ateşkesle durdu. Ancak BM’nin gözetiminde yürütülen barış görüşmelerinde önemli bir ilerleme sağlanamadı. 1989 Şubatında ateşkes uygulamasını denetlemek için bir karma askeri heyet kurulduysa da bir sonuç alınamadı. İran görüşmeler için önkoşul olarak topraklarındaki tüm Irak askerlerinin çekilmesini isterken, Irak Şatt-ül-Arap suyolu üzerinde ortak denetim kurulmasında ısrar etti. Bu arada Haziran ayında İran’ın dini önderi Ayetullah Humeyni öldü ve yerine Ayetullah Seyyid Ali Hamaney geçti. İki ülke arasında barış, ancak Irak’ın Kuveyt’i 1990 Ağustosunda işgali ve ABD ile savaşa tutuşma tehlikesiyle Irak’ın İran’dan eline geçirdiği toprakları tek taraflı olarak geri vermesiyle gerçekleşme yoluna girecektir.</p>

  <h3 id="sigil_toc_id_411"><a id="ncx2172"></a>Sovyetler Birliği’nin Afganistan’ı İşgali</h3>

  <h4 id="sigil_toc_id_412"><a id="ncx2173"></a>1. Taraki Yönetimi ve Muhalefet</h4>

  <p class="nonindent">20 Milyonluk nüfusunun % 80’i Sünni Müslüman olan Afganistan’da 1973 yılında Kral Muhammed Zahir Şah, Başbakan Muhammed Davud tarafından düşürüldü ve Davud cumhuriyet ilan ederek hem Başkanlığı hem de Başbakanlığı eline geçirdi. 1978 Nisanında Albay Abdülkadir’in komutasında Sovyet yapısı tank ve savaş uçakları kullanan Afgan ordusu Başkan Davud’u devirdi ve Davud ile ailesinin 30 üyesi idam edildi. İktidarı ellerine geçirenler, Sovyet yanlısı Afganistan Demokratik Halk Partisi’nin (ADHP) başat siyasal güç olduğu Demokratik Afgan Cumhuriyeti’ni kurdular. Partinin hapiste bulunan 61 yaşındaki başkanı Nur Muhammed Taraki Devlet Başkanlığına getirildi. Bunun üzerine Sovyetler Birliği Taraki yönetimine ekonomik ve askeri yardım ile askeri danışmanlar göndermeye başladı.</p>

  <p>Taraki yönetimi 1978 Nisanından beri rejime karşı olan çeşitli Müslüman grupların silahlı direnmesiyle karşılaşmaktaydı. Ancak bu gruplar, mücadelelerini eşgüdümsüz ve birbirinden tümüyle bağımsız bir biçimde sürdürmekte ve bu yüzden Sovyetler tarafından silahlandırılan hükümete bağlı birliklere karşı başarılı olamamaktaydılar.</p>

  <p>Taraki hükümeti, iktidara geldikten sonra bağlantısız bir dış politika izleyeceğini ilan etmişti. Ancak 1978 Aralık ayında Sovyetler Birliği ile Dostluk, İyi Komşuluk ve İşbirliği Antlaşması imzaladıktan sonra, Afganistan hızla Sovyet etkisi altına girmeye başladı. Bu etki uluslararası alanda tepkisiz kalmadı. Amerikan hükümeti Afganistan’da insan haklarına saygı gösterilmesini istemekte ve bu ülkenin içişlerine müdahaleye karşı çıkmaktaydı. İran’da Humeyni 1979 Haziranında Sovyet Büyükelçisine “bir İslam ülkesi olan Afganistan’ın İslam kurallarına göre sorunlarını çözmesini bekliyoruz. Bu ülkeye Sovyet müdahalesi İran’ı da etkileyecektir. Sovyetler Birliği’nin bu yola başvurmamasını bekliyoruz” dedi. ÇHC ise Sovyetler Birliği’nin etki alanını Afganistan-Pakistan bölgesine genişletmesini şiddetle eleştiriyordu.</p>

  <p>13 Temmuz 1979’da Moskova Radyosu, ADHP içinde “Devrimin Korunması İçin Ulusal örgüt” kurulduğunu ve Afganistan’ın tüm ilerici siyasal güçlerini bu örgütün bir araya getireceğini açıkladı. 27 Temmuz’da Hafızullah Amin’in başkanlığında yeni bir hükümet kuruldu ve Başkan Taraki Müslüman ayaklanmasıyla etkili bir biçimde mücadele etmek üzere özel yetkilerle donatıldı. Savunma sorunlarından sorumlu olacak, silahlı kuvvetlere komutanlık yapacak ve başbakan onun direktiflerini uygulayacaktı.</p>

  <h4 id="sigil_toc_id_413"><a id="ncx2179"></a>2. Karmal Yönetimi ve Sovyet İşgali</h4>

  <p class="nonindent">16 Eylül 1979’da, ADHP Merkez Komitesi, sağlık ve akli dengesizlik nedenleriyle Başkan Taraki’nin istifasının kabul edildiğini ve yerine Hafızullah Amin’in getirildiğini açıkladı. 9 Ekim’de ise Kabil Radyosu Taraki’nin uzun süren bir rahatsızlıktan sonra öldüğünü duyurdu. Ancak bu yönetim değişikliği de Müslüman direnişini etkilemedi. 25 Aralık 1979’da eski Başbakan Yardımcılarından olan ve Doğu Avrupa’da sürgünde bulunan Babrak Karmal bir Sovyet uçağıyla Kabil’e geldi ve Sovyet desteğiyle Amin’in yerine Başkan oldu. Bu arada, Karmal’la birlikte sayıları 1980 Ocak ayında 85.000’e yükselen Sovyet birlikleri de ülkeye girdiler ve stratejik noktalarla başkent Kabil’e yerleştiler.</p>

  <p>26 Aralık 1979 gecesi Taşkent Radyosu Karmal’ın bir konuşmasını yayınladı. Bu konuşmada, İslam dinine saygı gösterileceğini, siyasal tutukluların serbest bırakılacağını, keyfi tutuklamaların son bulacağını, siyasal parti ve basına toplum yaşamında yer verileceğini, bağlantısız bir dış politika izleyip, başkaldıranlara yardım etmekle suçlanan Pakistan ile Afganistan arasındaki sorunlara çözüm yolları arayacağını söyledi. Ancak Karmal Taşkent’te bunları söylerken, Sovyet birlikleri tüm önemli noktaları işgal etmiş bulunuyor ve bu işgal birliklerine karşı Müslüman gerillalarının etkinlikleri de giderek artıyordu. 26 Aralık’ta Kabil Radyosu H. Amin’e hâlâ övgüler düzmekteydi. 27 Aralık’ta, yani Sovyet işgali tamamlanınca, Kabil Radyosu da, Karmal’ın Taşkent konuşmasını yayınladı.</p>

  <p>Uluslararası alanda, Sovyet hareketi bağımsız bir ülkenin işgali olarak tepkiyle karşılanırken, Sovyetler Birliği, 1978 Antlaşması’na uygun bir biçimde, Afgan hükümetinin daveti üzerine, Başkana yardım etmek için ülkeye askerlerini soktuğunu açıklamaktaydı. Ancak radyo konuşmalarının tarihi bunun böyle olmadığını açıkça ortaya koymaktadır. Gerçekte, Sovyet askerleri, Afgan hükümetinin komünist uygulamalarına karşı kutsal savaş açan Müslüman gerillalara karşı savaşmakta olan Afgan silahlı kuvvetlerine yardımda bulunmak üzere Afganistan’ı işgal etmişlerdir.</p>

  <h4 id="sigil_toc_id_414">3. Uluslararası Etkileri</h4>

  <p class="nonindent">Sovyetler’in Afganistan’ı işgali, bölgede İran’daki olaylarla ortaya çıkan istikrarsızlık ortamında gerçekleşmiştir. Uluslararası alanda Sovyetler Birliği ile Batı arasındaki ilişkiler, NATO’nun Batı Avrupa ülkelerine orta menzilli nükleer silahlar yerleştirme kararıyla bozulmuştu. Afganistan’ın işgalinden ve Sovyetler Birliği’nde Nobel ödülü sahibi, atom bilgini ve insan hakları savunucusu Andrei Sakharov’un sürgün edilmesinden sonra, Batılı ülkeler ve özellikle ABD yumuşama sürecinin bozulduğu kanısına vardılar.</p>

  <p>Afganistan’ın işgalinden sonra, ABD yalnız 1979 Haziran ayında imzalanan SALT II Antlaşması’nın Senato’da onaylanmasını ertelemekle kalmamış, aynı zamanda Sovyetler’e karşı tarım ürünleri ambargosu da dâhil, uluslararası tedbirler alınması için çaba göstermeye başlamıştı. Ayrıca ABD, Moskova’da 1980 Haziran ayında yapılması kararlaştırılmış bulunan Olimpiyat oyunlarının boykot edilmesi, iptali ya da başka bir yere alınması için de uğraşıyordu. Bunlardan başka, Amerikan hükümeti, 4 Ocak 1980’de Afganistan ve İran bunalımları yüzünden Hint Okyanusu’nda sürekli bir deniz gücü bulundurmaya karar verdiğini ve bu gücü Umman, Kenya ve Somali’den üs kolaylıkları elde ederek destekleyeceğini açıkladı. Bu arada stratejik Afrika Boynuzu’ndaki Somali, etnik azınlıklar ve Eritre’nin bağımsızlığı için mücadele veren gerillalara karşı Etiyopya’nın sürdürdüğü silahlı mücadele yüzünden, Sovyet etkisinde bulunan Etiyopya ile çatışmakta ve hızla Amerikan etkisi altına girmekteydi. Böylece iki büyük devlet, korudukları devletler aracılığıyla, Afrika Boynuzu’nda da çekişmeye başlamışlardı.</p>

  <p>Afganistan’ın Sovyet birlikleri tarafından işgali, hemen hemen tüm İslam dünyasında da şiddetle kınandı. Suudi Arabistan’ın girişimiyle, İslam Ülkeleri Dışişleri Bakanları Konferansı 27-29 Ocak 1980’de İslamabad’da toplandı. Konferansta Sovyetler Birliği’nin Afganistan’ı işgali şiddetle kınandı, Afganistan’ın İslam Konferansındaki üyeliği askıya alındı ve Moskova Olimpiyat oyunlarının boykot edilmesi istendi. Bunlardan başka, ABD ile İran arasında artan gerginliğe dikkat çekilerek, tüm devletlerin doğal ve öteki kaynaklarıyla ekonomik değer ve etkinlikleri üzerinde sürekli, tam ve etkili bir egemenliği bulunduğu bir kez daha vurgulandı. Ayrıca Sovyetler Birliği’nin Afrika Boynuzu’ndaki askeri faaliyetleri de kınandı.</p>

  <p>Doğu Avrupa ülkelerinden üç tanesi ya Sovyet işgalini kınadı ya da en azından haklı çıkarmaya çalışmadı. Romanya’da Başkan Çavuşesku, yeni yıl mesajında tüm ülkelerden yabancı birliklerin geri çekilmesini, askeri harcamaların sistematik bir biçimde azaltılmasını, üslerin ve askeri blokların kaldırılmasını diliyordu. Yugoslav resmi yayın organı Borba, 6 Ocak 1980’de Sovyet işgalini haklı çıkarmaya çalışan girişimleri haksız, anti demokratik ve öteki devletlerin bağımsızlığını ayaklar altına alan Stalinist yönteme geri dönüş olarak yorumladı. Arnavutluk hükümeti ise müdahaleyi “faşist ve saldırgan” olarak değerlendirdi.</p>

  <h4 id="sigil_toc_id_415"><a id="ncx2188"></a>4. Sovyetler’in Çekilmesi ve İç Savaş</h4>

  <p class="nonindent">Afganistan’da on yıl süren Sovyet işgalinde 15.000 ölü veren ve hükümete karşı savaşan Müslüman gerillaları yenilgiye uğratamayan Sovyetler Birliği, 1988 sonunda Afganistan’dan çekileceğini açıkladı ve geri çekilme 1989 Şubatında tamamlandı. Ancak özellikle Batılı devletlerin, Sovyet işgali bittikten sonra Muhammed Necibullah yönetiminin hemen devrileceği konusundaki görüşleri de doğru çıkmadı. Bunun bir nedeni, Necibullah’ın işgalin bitmesinden sonra gerillalara karşı çatışmalardan çok çekmiş olan Afgan halkının ulusçu duygularını ustaca kullanması ise, bir başka nedeni gerilla grupları arasında bir ortak görüşün sağlanamaması ve bunların din ve kabile çizgileriyle birbirlerinden ayrılmalarıydı. Pakistan’da 1989 Şubatında toplanan meclisin seçtiği geçici hükümet, ortak bir hareket başlatamadı. Şii Afgan gerillalar, çoğunlukla Sünni olan gerilla gruplarının Şiiler için istenen temsil oranını reddetmeleri üzerine, meclisi boykot ettiler. ABD ve Pakistan başta olmak üzere birçok devletin desteğine karşın, Kabil yönetimi, gerillaları ülkenin birçok yerindeki mevzilerinden geri püskürttü. Necibullah’ın sürekli bir biçimde önerdiği ulusal uzlaşma, gerillalar tarafından reddedildi.</p>

  <p>16 Nisan 1992’de, birbirleriyle de mücadele eden gerilla grupları çevreyi denetleyip Kabil’e doğru harekete geçtiklerinde Başkan Necibullah istifa etmek zorunda kaldı. Gerilla kuvvetleri Kabil’de 28 Nisanda iktidarı ele geçirerek 14 yıllık Sovyet destekli yönetimi devirdiler. 1979 yılından bu yana 2 milyon Afganlı ölmüş ve 6 milyonu ülkeyi terk ederek mülteci durumuna düşmüş bulunuyordu. 28 Nisan’dan hemen sonra, ılımlı güçlerle İslamcı köktendinciler arasında iktidar mücadelesi başladı. Bir gerilla önderi olan Burhanuddin Rabbani 28 Haziran 1992’de başkan olduysa da Kabil çevresindeki çatışmalar sürdü.</p>

  <h3 id="sigil_toc_id_416"><a id="ncx2192"></a>Kuveyt’in İşgali ya da İkinci Körfez Savaşı</h3>

  <h4 id="sigil_toc_id_417"><a id="ncx2193"></a>1. İşgal ve Irak’ın Yenilgisi</h4>

  <p class="nonindent">Humeyni’nin 1979’da iktidarı eline geçirmesi, önce Körfez’de, sonra da tüm Ortadoğu bölgesinde “Pandora’nın kutusunu” açtı. Bu kutudan, (i) Körfez’de rekabet ve karışıklık ile (ii) İran ve Irak diktatörleri arasında hayatta kalma ve üstünlük mücadelesi çıktı. İran’da Humeyni rejiminin bölgeye ve giderek dünya sistemine yarattığı tehdit, öteki ülkelerin tüm stratejik değerlendirmelerini etkiledi. Bu tehdit Irak’ın 1980’de İran’a saldırısını gölgeledi. Körfez İşbirliği Konseyi (Suudi Arabistan’ın önderliğinde küçük Körfez ülkelerinin oluşturduğu yardımlaşma kuruluşu) Irak’ı desteklerken, Batılı ülkeler de tüm Ortadoğu politikalarını İran tehdidi çerçevesinde belirledi.</p>

  <p>Savaş 1988 yılında bittikten iki yıl sonra, 2 Ağustos 1990’da, Saddam Kuveyt’in tarihsel olarak Irak’ın bir eyaleti olduğu ve kaçak olarak Irak petrolünü çıkardığı gerekçeleriyle bu devleti işgal etti. Saddam’ı harekete geçiren asıl etken Körfez petrolüne egemen olmaktı ve 1990 yılına gelindiğinde Körfez saldırısına her zamankinden daha açıktı. Üstelik Saddam, İran’a karşı başarısından cesaretlenmişti ve o başarının dış destekle sağlanan sığ bir zafer olduğunu düşünecek kafa yapısına da sahip değildi. Sonu ne olursa olsun, Kuveyt’in işgali Batı’nın ve Körfez İşbirliği Konseyi’nin caydırıcılıkta başarısız olduğunu göstermiştir. Bu başarısızlığın temeli ise uzun vadeli eşgüdüm ve planlama eksikliğidir. Yani İran tehdidini durdurayım derken, belki daha da tehlikeli bir başka tehdide çanak tutmuşlardır. Yapmaları gereken ise bölgenin istikran için iki radikal rejim arasında denklik sağlamak, güç dengesi politikası izlemekti.</p>

  <p>Irak’ın saldırısının ve Kuveyt’i işgalinin durdurulması ise BM Güvenlik Konseyi kararlarında açıkça beliren görülmemiş bir siyasal destek ve ABD’nin başını çektiği ve çoğu Arap devletinin de katıldığı yine görülmemiş bir askeri koalisyonla olanaklı hale geldi. İşin ilginç yönü, bugün bölgedeki radikal rejimlerin de bu “görülmemişliğin” ve bir daha böyle bir siyasal ve askeri ittifakın kolay kolay gerçekleşemeyeceğinin bilincinde olmalarıdır.</p>

  <p>Irak’ın Kuveyt’i işgali ABD Başkanı Bush’u ve başta Suudi Arabistan olmak üzere bölgedeki müttefiklerini harekete geçirdi. Bosna-Hersek bunalımındakinden farklı olmak üzere, Kuveyt’in işgali yalnız bölgeyi değil, petrol kaynaklarının denetimi dolayısıyla tüm uluslararası sistemi tehdit etmekteydi. ABD hiç zaman kaybetmeksizin, NATO ve çeşitli Arap devletlerinin katıldığı çokuluslu bir ittifak kurdu ve bölgede askeri yığınak yapılmaya başladı. BM Güvenlik Konseyi, aldığı bir kararla, 15 Ocak 1991 tarihine kadar Kuveyt’ten çekilmediği takdirde Irak’a karşı silahlı harekâta geçileceğini açıkladı. Saddam ültimatoma uymayı reddedip Kuveyt’ten birliklerini çekmeyince, 17 Ocak’ta savaş başladı.</p>

  <p>Savaşın başında koalisyon güçleri Irak’a hava ve füze saldırısında bulundular; Irak da buna Suudi Arabistan ve İsrail’e Scud füzeleri göndererek cevap verdi. 23 Şubat’ta Kuveyt’i kurtarmaya yönelik kara harekâtı başlatıldı ve önemli bir direnme gösteremeyen Irak 4 gün içinde yenildi. Irak tarafında ölü sayısı 85.000, tutsak sayısı 175.000, müttefikler safında ise ölü sayısı 234, yaralı ise 479’du. Tarihte bu kadar “ucuza” kazanılan askeri zafer azdır. 27 Şubatta varılan ateşkes anlaşmasıyla Irak bütün zehirli gaz ve kimyasal silahlarını ortadan kaldırmayı ve BM gözlemcilerinin Irak’ın tüm tesis ve füze üslerini denetlemesini kabul etti. Bu noktalar gerçekleşene kadar Irak’a ekonomik abluka ve ticaret yasağı kondu.</p>

  <p>Savaşın bitmesinden sonra Irak’ta Saddam Hüseyin’e karşı ayaklanmalar çıktı. Irak birlikleri, yüz binlerce Kürt, Şii ve rejime direnen sivili İran ve Türkiye sınırlarına sürdü ve bu iki ülke boyutları milyona varan bir mülteci sorunuyla karşı karşıya kaldılar. Bunun üzerine ABD, Kuzey Irak’ta mülteciler için güvenli bölgeler ilan edip, Irak hava ve kara birliklerinin giremeyeceği coğrafi enlemler belirledi ve Irak’ın buna uyup uymadığını saptamak için Türkiye’nin güneyine bir “Çekiç Güç” yerleştirdi. Bu tarihten sonra, Irak’ın silahlanma programının durdurulması konusunda BM yetkilileri ile Irak yöneticileri arasında çeşitli gerginlikler yaşanmıştır ve bugün de zaman zaman yaşanmaktadır. Bunlardan en dikkat çekeni, 26 Haziran 1993’te ABD’nin Bağdat’taki bir haberalma merkezine karşı giriştiği, birçok sivilin yaşamını yitirdiği füze saldırısıdır. Amerikan hükümeti saldırıya gerekçe olarak Nisan ayında Başkan Bush’un Kuveyt’i ziyaretinde Irak hükümetinin Başkan’a bir suikast planı hazırladığını göstermiştir.</p>

  <h4 id="sigil_toc_id_418"><a id="ncx2201"></a>2. Irak’ın Yenilgisinin Nedenleri</h4>

  <p class="nonindent">Dünyanın beşinci büyük kara gücüne sahip olan Irak, Körfez Savaşı’nda nasıl böyle ağır ve çabuk bir yenilgiye uğradı? Uluslararası ilişkiler uzmanları bu olguya çok değişik nedenler bulmaktadırlar. Birincisi, ABD ve müttefik ordusunun nitelik bakımından Irak kuvvetlerinden çok üstün olmasıdır. Bu ordu, hızla hareket edebilen, yüksek teknolojiye dayalı silah sistemlerine ve bu silahları akıllıca ve hünerle kullanabilecek eğitilmiş insan gücüne sahipti. Körfez savaşı, bu yönüyle, yirmi birinci yüzyılın yerel savaşlarının nasıl olabileceğini ve sayıca çok az da olsa, modern teknolojiyi etkin bir biçimde kullanabilecek, eğitilmiş az sayıda asker ve son derece oynak küçük birliklerle çatışmaların sonucunun kısa sürede getirilebileceğini göstermiştir. Bu stratejinin avantajları 1945 sonrası Arap-İsrail savaşlarında tartışılmaya başlamış, Körfez Savaşı’ndan sonra apaçık ortaya çıkmıştır. Buna karşılık, Irak birlikleri 8 yıl süren İran-Irak savaşından yorgun çıkmışlardı, savaşma iradeleri düşüktü ve klasik piyade savaşına göre eğitilmişlerdi.</p>

  <p>Irak’ın yenilgisinde önemli rol oynayan nedenlerden İkincisi, İkinci Dünya Savaşı’nın başlangıcından beri bilinen bir savaş gerçeğiydi: Savaşılan bölgede hava üstünlüğünü sağlamak ve hava ile kara güçleri arasında etkin ve sürekli bir eşgüdüm kurmak. Müttefik devletler bunu parlak bir biçimde gerçekleştirirken, savaşkan Irak kara birlikleri bu avantajdan tümüyle yoksundu. Çölde saklanamayan ve havadan korunamayan bu kara birlikleri, müttefiklerin hava saldırıları karşısında yok oldular.</p>

  <p>Nedenlerden üçüncüsü, vurucu gücü ne olursa olsun, tek bir silaha dayanmanın yarattığı aşırı ve yapay güven duygusudur. Saddam, Sovyetler Birliği’nden aldığı Scud füzelerine ve bu füzelerin ucuna yerleştirmeyi düşündüğü kimyasal ve biyolojik silahlara güveniyordu ve bunların o kadar etkili olmadığı hemen anlaşıldı. Scudların çoğu İsrail ve Suudi Arabistan’daki hedeflerini vuramadı ve vurabilecek olanlar da Amerikan Patriot füze karşıtı savunma füzeleriyle havada yok edildi. Ayrıca henüz gelişme aşamasında olduklarından, Saddam, Scudlara kimyasal ve biyolojik silahlar yerleştiremedi ve onları ancak klasik savaş başlıklarıyla donatabildi.</p>

  <p>Irak’ın Körfez Savaşı’nda yenilmesine yol açan nedenlerden dördüncüsü ve belki de ilerisi için ders alınacak en önemlisi, siyasal tahmin hatasıdır. Saddam, Kuveyt’e karşı harekete geçerken, Batılı devletlerin anlamlı bir askeri harekâta girişemeyeceğini, Arap devletlerinden çoğunun, “emperyalist” ve Arapların baş düşmanı olan İsrail’in en büyük destekçisi ABD’ye karşı, kendisiyle birlikte hareket edeceğini, kısaca, işgali bir “oldubittiye” getirebileceğini tahmin etmişti. Bu düşünce biçimi on yıl önce belki geçerli olabilir, Sovyetler Birliği gerek BM’de gerekse savaş hazırlıklarında ABD’yi engelleyebilirdi. Ama 1990’larda uluslararası sistem, 1980’lere göre temel değişiklikler geçirmişti ve Kuveyt’in bağımsızlığı hem Batılılar hem de öteki Arap devletleri açısından yaşamsal öneme sahipti. Kısaca, Saddam yanlış zamanda yanlış yere saldırmıştı. On yıl önce Kuveyt’e ya da 1990’da örneğin Suriye’ye saldırsa, karşısında bu denli güçlü ve kararlı bir devletler koalisyonu bulmayabilirdi. Sırp önderler Miloseviç ve Karadziç Bosna’yı, dünyanın gözü önünde ve onunla adeta alay edercesine yerle bir ederlerken, Batının harekete geçemeyeceğini ya da en kötüsünden yeteri kadar kararlılık gösteremeyeceğini doğru tahmin etmişlerdi; Saddam’ın tahmini ise yanlış çıktı ve ulusunu tam bir felakete sürükledi.</p>

  <h4 id="sigil_toc_id_419"><a id="ncx2207"></a>3. Savaşın Sonuçları</h4>

  <p class="nonindent">İkinci Körfez Savaşı’nın en önemli ve uzun vadeli sonucu, tüm Ortadoğu ve Kuzey Afrika’da köktenci akımların güçlenmesidir. Bölgede 1945’ten beri üzerinde en çok konuşulan ve tüm siyasal partilerin programlarının başında yer verdikleri konu olan Arap Birliği büyük bir darbe yemiştir. Araplar, eskiden beri birliği güzel bir “düş” olarak görmüşler, gerçekleşmesi çok zor ve gösterişte de olsa, bu uğurda fikir üretmişlerdi. Ancak Körfez Savaşı’nda Arapların ayrı ayrı saflarda kümelenmeleri ve kendi ulusal devletlerinin olduğu kadar Batı’nın çıkarlarını da korumak için aralarında savaşmaları, Arap birliği düşünü de ortadan kaldırdı. 1993 yılında gerçekleşme yoluna giren Arap-İsrail barışı, Arap dünyasının bir bölümünde tepki ve çaresizliğe yol açmıştır. Ekonomik ve demokratik gelişmenin bir türlü gerçekleşememesi, ülkelerine yeni bir kişilik ve amaç duygusu verecek yeni önder ve kadroların ortaya çıkmaması, Arap halklarında umutsuzluk yaratmaktadır. İşte bütün bu gelişmelerin sonunda, birleştirici bir öğe olarak Batı düşmanlığı patlayıcı bir potansiyel olarak ortaya çıkmakta ve ister dinci ister aşırı milliyetçi olsun, radikal akımlar tarafından kullanılmaktadır. Üstelik Arapların uluslarüstü birlik özlemlerine cevap verebilecek Arap birliği düşüncesi ortadan kalkınca, bin yıldan beri böyle bir birlik çağrısı yapan İslami köktendinciler, İran rejiminin de destek ve kışkırtmasıyla, ortamı boş bulmuşlar ve faaliyetlerini yaygınlaştırıp hızlandırmışlardır.</p>

  <p>İkinci Körfez Savaşı’nın ikinci sonucu, bölgenin kabileler, mezhepler ve yerel asiler arasındaki çatışmalara, yeni yeni bölünmelere ve kaosa sürüklenmesi olasılığını artırmasıdır. Kısaca, bütün bölge bir “Lübnanlaşma” süreci içine girebilir. Bölgede “ulus-devlete” ortak ve tam bir bağlılık hemen hemen yok gibidir. Yine zorluk, yenilgi ve bunalım dönemlerinde devleti bir arada tutacak sivil toplum, bölgenin siyasi tarihi içinde oluşmamıştır. Üstelik bölge devletlerinin çoğunun sınırları, yerel dinamikler, etnik ve dinsel yapı dikkate alınmaksızın, emperyalist devletler tarafından ve onların geçici çıkarları doğrultusunda çizilmiştir. Dolayısıyla, Irak’ın Kuveyt’i işgali ve büyük ölçüde bölge dışı güçler tarafından yenilgiye uğratılması, bu “Lübnanlaşma” sürecini hızlandırıcı bir etki yapmıştır.</p>

  <p>Savaşın bir başka önemli sonucu, İran’ın bölgede kazandığı yeni ağırlıktır. Her şeyden önce, Körfez’in en güçlü iki devletinden birinin 1991’de uğradığı ağır yenilgi ve sonrasında Irak’a uygulanan ekonomik ambargo, ötekini göreli olarak üstün duruma getirmiştir. İran, Humeyni’nin ölmesi ve özellikle 1989’da Rafsancani’nin Cumhurbaşkanı seçilmesiyle, ideolojiden bir dereceye kadar uzak ve kuzeyle güney arasındaki önemli coğrafi konumunu daha iyi kullanan bir dış politika izlemeye başladı. Humeyni’nin “ne Doğu ne de Batı” anlayışı, “hem kuzey hem de güney” biçiminde değiştirildi. İran’ın bu “güney” politikası, Irak’ın Körfez’de müttefiksiz ve güçsüz bırakılması ve bölge dışı devletleri bölgeden uzak tutmak amacına yönelik olarak Körfez İşbirliği Konseyi üyeleri ve Türkiye ile ilişkilerini geliştirmek olarak özetlenebilir. Kimi gözlemciler bu politikayı “ılımlı ve yapıcı” olarak değerlendirirken, kimileri de İran’ın Arap-İsrail barış sürecine karşıtlığını, Hizbullah gibi terörist örgütler üzerindeki denetimini, Sudan ve Cezayir gelişmelerindeki etkin rolünü, nükleer ve füze teknolojisine ilgisini öne çıkararak, bu ülkenin dış politikasında ancak taktik bir değişiklik olabileceğini belirtmektedirler.</p>

  <p>İran’ın yeni “kuzey” politikası, Sovyetler Birliği’nin 1991’de dağılmasıyla bağımsızlıklarını kazanan Orta Asya ve Kafkas cumhuriyetleriyle yakın ilişkiler ve bölgede etki alanı kurma olarak özetlenebilir. İran bu bölgeyi Körfez’in “stratejik gerisi” olarak değerlendirmekte ve Orta Asya’da kazanacağı üstünlüğün Körfez’de de durumunu kuvvetlendireceğini hesap etmektedir. İran’ın kuzey politikasının özgül amaçları da vardır. Tacikistan’la olan özel kültürel bağlarını kullanarak Orta Asya’ya bir köprübaşı ve kuzey Afganistan ile bu ülkeyi birleştirip “büyük Tacikistan”ı kurmak istemektedir. Ayrıca bölgede İran modeli köktendinci rejimlerin kurulması, yani İran devriminin coğrafi bakımdan genişletilmesi için hasır altından çaba göstermektedir. Üstelik Orta Asya ve Kafkasya İran’ın 15 milyar dolarlık ihracatı için önemli pazar durumundadır. İran Kafkasya’yı Karadeniz ve Avrupa’ya, Orta Asya’yı da Çin ve Pasifik’e çıkış koridoru olarak değerlendirirken, bölgede İran’a rakip olan Türkiye de benzer bir coğrafyada kendisini Doğu ile Batı arasında “köprü” olarak görmekte ve bölgede etkisini artırmak istemektedir.</p>

  <p>İkinci Körfez Savaşı’ndan sonra bölgede güçlü duruma gelen İran’ın dış politikasında Humeyni dönemindekine oranla daha ılımlı görünmesinin en önemli nedenleri, uzun süren Irak savaşının ülke ekonomisinde yarattığı çöküntü ve devrimin ilk heyecan yıllarını atlatan yeni yönetimin dış olaylara daha gerçekçi yaklaşma gereğini duymasıdır. Dolayısıyla amaç, İslam devrimini öncelikle İran’da güçlendirmek ve sonra başarılı bir örnek olarak devrim ihracatına girişmektir. Bu bir bakıma Stalin’in “bir ülkede sosyalizm” yönündeki tarihi tezine benzemektedir.</p>

  <h3 class="h33" id="sigil_toc_id_420"><a id="ncx2214"></a>Yugoslavya’nın Dağılması ve Bosna-Hersek Trajedisi</h3>

  <h4 id="sigil_toc_id_421"><a id="ncx2215"></a>1. Tito’dan Sonra Yugoslavya’nın Zorlukları</h4>

  <p class="nonindent">Yugoslavya, soğuk savaş döneminin ender başarı öykülerinden biriydi. Dünyanın en stratejik bölgelerinden birinde, dört yıl Nazi işgali altında kalmış, tarihinde demokrasi deneyimi çok az olan ve çok sayıda ırk ve dinin bir arada ve hatta iç içe yaşadığı bir ülkede ortaya çıkabilecek anlaşmazlıklar ve çatışmalar sosyalist kardeşlik ve paylaşım içinde ortadan kaldırılacaktı. İlk 35 yıl içinde Yugoslavya sosyalist dünyada en liberal ekonomik anlayışa, en özgürlükçü siyasal yapıya ve en üst düzeyde etnik ve dinsel hoşgörüye sahip oldu. Bu sonucun alınmasında, Yugoslavya’nın unutulmaz önderi Tito’nun üç yönetim ilkesi ülke politikasının temelini oluşturdu: (i) Özyönetim anlayışıyla yerel özgürlüklerin sağlanması; (ii) kardeşlik ve birlik anlayışıyla tek parti yönetimi içinde etnik uyumun kurulması; (iii) dış politikada bağlantısızlık anlayışıyla dünya barışına hizmet edilmesi.</p>

  <p>Tito’nun 1980 yılında ölmesiyle ülke en önemli birleştirici “tutkalını” yitirdi ve bu üç ilke çürümeye başladı. 1980’lerin başında etkili olan dünya ekonomik depresyonu da ülkeyi çok zor duruma soktu ve Yugoslavya’yı oluşturan cumhuriyetler arasındaki ekonomik gelişmişlik farkı açık bir biçimde ortaya çıktı. Bu gelişmelerin ilk belirtisi, Belgrad yönetiminin ekonomik politikasından hoşnut olmayan Kosova Arnavutlarının 1981 Nisanındaki ayaklanması ve bunun kanlı biçimde bastırılmasıdır.</p>

  <h4 id="sigil_toc_id_422"><a id="ncx2219"></a>2. Miloseviç’in Milliyetçi Çıkışı</h4>

  <p class="nonindent">Gorbaçov’un 1985 Martında iktidara gelip köktenci reformlara girişmesinin ve bunun Doğu Avrupa’da yol açtığı özgürlükçü gelişmelerin Yugoslavya’daki etkisi çok patlayıcı oldu. 1986 Mart’ında Sırp Bilim ve Sanat Akademisi, 1945’ten beri var olan ancak Tito döneminde seslerini çıkaramayan Sırp milliyetçilerinin bir manifestosunu yayımladı. Bu manifestoda özetle Sırpların Yugoslav Federasyonu içinde baskı altında tutulduğu ve ülke yönetiminde “Yugoslavya’nın gerçek sahipleri olan” Sırplara daha çok söz hakkı verilmesi gerektiği açıklanıyordu. İşte bu manifestoda istenen değişiklikleri yerine getireceğini vaat eden Slobodan Miloseviç 1987 Aralık ayında gerçekleştirdiği bir iç darbeyle Sırp Komünist Parti örgütünün başına geçti.</p>

  <p>1988 ve 1989 yılları Miloseviç’in Yugoslav siyasal sisteminin zaten sallanan temellerini dinamitlemesiyle geçti. 1988 yılında Kosova Sırplarının ve Karadağlıların Haklarını Koruma Komitesi kuruldu ve bu komite iki özerk bölge (Kosova ve Voyvodina) ile Karadağ’da siyasal sistemi yıkmak için faaliyete geçti. Miloseviç’in kışkırttığı gösteriler sonucu 1988’de Voyvodina’da ve 1989’da Karadağ Cumhuriyeti ve Kosova’da yerel hükümetler düştü. 1989 Şubatında ise özerk bölgelerin kendi yasalarını çıkarma yetkisini ortadan kaldıran anayasa değişikliğini yaptı. Balkan uzmanı Ramet’in deyişiyle, “Miloseviç amaçlarına ulaşabilmek için siyaseti sokaklara dökmüştü.” Desteğinin çoğunu Sırp köylüsünden alıyordu ve Tito’nun kurduğu federasyonu kırsal kesimi kentlere karşı harekete geçirerek yıkmaya başlamıştı. Ancak anlaşmazlıkların çözümü için sokak politikasına başvurmak, özellikle Yugoslavya gibi hassas etnik dengelere dayanan bir ülkede çok tehlikeli bir örnek oluşturdu.</p>

  <p>1989 Aralık ayında Slovenya Komünist Partisi 11. Kongresini topladı ve çok partili bir siyasal yaşama geçileceğini ilan ederek Yugoslav Komünist Partisi (Ligi) ile örgütsel bağlarını kopardı. 1990 yılının gelişmeleri Yugoslavya Federasyonu’nun sonunun geldiğini ve bir zamanlar ülkenin gururu olan kurumlarının artık işlemediğini gösterdi. 1990’ın sonuna gelindiğinde Slovenya, Hırvatistan ve Bosna-Hersek komünist olmayan hükümetlere sahipti ve Makedonya komünistlerin azınlıkta olduğu bir koalisyonla yönetiliyordu; yalnız Sırbistan ve Karadağ’da komünistler hâlâ iktidardaydılar.</p>

  <h4 id="sigil_toc_id_423"><a id="ncx2224"></a>3. Son Çözülme ve Savaş</h4>

  <p class="nonindent">1991 yılı girdiğinde altı cumhuriyetin önderleri görünüşte Yugoslav Federasyonu’nun yıkılmasını engelleyecek olan önlemleri almak üzere bir dizi toplantı yaptılar. Bu toplantılarda Slovenya ile Hırvatistan, 26 Haziran 1991 tarihine kadar Yugoslavya’ya yeni bir siyasal yapı kazandıracak olan cumhuriyetler arası bir anlaşmaya varılamadığı takdirde federasyonla bağlarını koparacaklarını açıklamışlardı. Toplantılarda bir sonuca varılamaması üzerine 25 Haziran’da Slovenya ile Hırvatistan Yugoslav Federasyonu’ndan ayrıldıklarını ilan ettiler ve ertesi gün Yugoslav Ulusal Ordusu (JNA) saldırıya geçti. JNA ve onun silahlandırdığı düzensiz Sırp birlikleri 1991 yılı biterken Hırvatistan’ın % 30’unu işgal etmiş ve yerli nüfusu da ülkenin başka yerlerine sürmüş bulunuyordu.</p>

  <p>Hırvatlarla Sırplar birbirleriyle vuruşurken, sıranın önemli bir Müslüman nüfusu barındıran Bosna’ya geleceği belliydi ve hatta savaşanlar bu cumhuriyeti eninde sonunda paylaşmayı ve böylece aralarındaki toprak sorunlarını daha geniş bir coğrafya içinde çözmeyi daha 1992 başlarında kafalarına koymuşlardı. Miloseviç, Bosna’da geniş topraklara sahip olacak Sırpları kuracağı “yeni Yugoslavya’nın” sınırları içine almayı planlıyordu. Nihayet 1992 ilkbaharında Bosna kendini hiç istemediği bir savaş içinde buldu ve JNA topçusu bir Bosna kenti olan Bosanski Brod kentini bombalamaya başladı.</p>

  <p>Bosna-Hersek parlamentosu 15 Ekim 1991’de bağımsızlık kararı almıştı ve bu bağımsızlık 29 Şubat 1992’de yapılan bir referandumda kabul edildi. Bosnalı Sırpların bu referanduma muhalefeti kanlı çatışmalara ve Sırp topçusunun hedef gözetmeksizin çeşitli Bosna kentlerini bombalamasına yol açtı. İki kez ilan edilen ateşkese rağmen Sırpların çoğu sivil olan binlerce Bosnalı’yı katletmesi ve başkent Saraybosna’yı abluka altına almasıyla çatışmalar giderek şiddetlendi. 1992 sonbaharına gelindiğinde Bosna’nın % 70’i Sırp denetimi altına girmişti. 1993 ilkbaharında abluka ve topçu ateşiyle büyük bir açlık ve salgın hastalık tehlikesi içine giren Bosna’nın doğusundaki kentlere Amerikan hava kuvvetleri havadan yiyecek ve ilaç yardımında bulunmuşsa da Sırpları saldırgan politikalarından caydıracak bir uluslararası harekâta geçilemedi. 30 Temmuz 1993’te Bosnalı Sırp, Müslüman ve Hırvatlar, ülkeyi üç özerk etnik bölgeye ayırmak konusunda ilke anlaşmasına vardılar, ama Sırp tarafının kendisine bırakılacak toprağın büyüklüğü konusunda engeller çıkarması üzerine bu anlaşma yürürlüğe giremedi ve çatışmalar sürdü. 1994 yılında BM’nin çatışma bölgelerine barış gücü göndermesi, çatışan taraflara ambargo uygulanması ve NATO’nun, BM’nin yetki vermesi üzerine iki kez Sırp mevzilerini bombalamasına rağmen, Bosna’nın trajedisi, bu satırların yazıldığı 1994 yazında sona ermiş değildi.</p>

  <h4 id="sigil_toc_id_424"><a id="ncx2229"></a>4. Yugoslav Bunalımının Niteliği ve Verdiği Tarih Dersleri</h4>

  <p class="nonindent">Yugoslavya’nın bir iç sorunu olarak başlayan Yugoslav bunalımı ve savaşı, ulusal sınırların dokunulmazlığı kuralı ile “self determination” ilkesini karşı karşıya getirmiştir. Eğer bu ikinci ilke, etnik mini-devletlerin kurulması ve etnik birlik için “etnik temizleme”nin bedeli olarak kabul edilirse, Tiran’dan Vladivostok’a kadar hiçbir sınır güvenli sayılmaz. Yine eğer barış süreci Bosna’da üç ayrı devletin kurulmasıyla sonuçlanırsa, eski Yugoslavya’nın sınırları içinde ve dışında daha geniş çatışmaların da tohumu atılmış olur. Küçük bir Müslüman Bosna, büyük patronlarının desteğini sağlayacak olan Bosna’nın Sırp ve Hırvat devletleri arasında çok zor yaşayabilir. Uzun süren çatışmanın keskinleştirdiği düşmanlıklar ve bölgenin ilerde karşılaşacağı ekonomik güçlükler dikkate alınırsa, kurulacak üç mini-devletin birbirlerine hoşgörüyle bakmaları kolay değildir. Er ya da geç, Bosna’nın Sırp ve Hırvat devletleri <em>Lebensraum</em>’un bu “modern” uygulamasında, Müslüman Bosna’yı yok etmeye çalışacaklardır.</p>

  <p>Eğer Avrupa Bosna’nın toprak bütünlüğünü savunamaz ve Sırpları durduramazsa, çatışmaların Kosova ile Makedonya’ya ve hatta daha güneye yayılması tehlikesi her geçen gün artar. Kuvvet kullanarak toprak elde edilmesinin “resmileştirilmesi” ve büyük devletlerle uluslararası kuruluşların edilgin tutumu, Balkan Yarımadasının öteki bölgelerine, saldırgan milliyetçileri yüreklendiren mesajlar göndermektedir. Bu da tarihin “barut fıçısı” sıfatını kazanmış bulunan Balkan Yarımadasını tam bir istikrarsızlığa sürükleyebilir.</p>

  <p>Büyük devletler ve uluslararası kuruluşlar bu sorunda neden edilgindirler? Her şeyden önce, Yugoslav bunalımı başladığında, Avrupa kuruluşları soğuk savaş sonrasının yeni koşullarına uyum gösterme ve yeniden yapılanma çabasındaydılar. Büyük devletler, çatışmanın başında, herhangi bir müdahalenin başka çatışmalara da örnek olabileceğinden çekindiler. Üstelik farklı jeopolitik görüşlere sahip olduklarından, aralarında müdahalenin yapılıp yapılmayacağı, yapılacak bile olsa biçimi konusunda anlaşamadılar. Yeni kurulan Rusya Federasyonu ve Vietnam sendromundan kurtulamayan ABD arka planda kalmayı tercih ettiler. Ancak asıl önemli olan neden, Yugoslav bunalımının uluslararası sistemin özüne ve tümüne bir tehdit oluşturmamasıdır. Hemen hemen aynı yıllarda Kuveyt’in işgali, sistemi çok ani ve derinden tehdit ediyordu ve petrolün denetimi büyük devletlerle uluslararası kuruluşları hemen harekete geçirmişti.</p>

  <p>Bosna’da sivil halka karşı halen süren kuvvet kullanımı (Bosna’da bugüne kadar 250.000 kişinin öldüğü tahmin ediliyor) ya saldırganın karşısına yeterli sayıda güç çıkarılmasıyla ya da taraflardan birinin amaçlarına tam ulaşmasıyla biter. Uluslararası bir askeri müdahalenin gecikmesi, Sırpların saldırılarını genişletmesi, çevre ülkelere daha çok sayıda mültecinin kitleler halinde göçü ve belki de Arnavutluk, Makedonya, Bulgaristan ve hatta Türkiye ile Yunanistan’ın çatışmanın içine çekilmesiyle sonuçlanabilir. Yunanistan’ın, bunalımın başından beri, ekonomik çıkarlar ve Makedonya düşmanlığı yüzünden Sırp tarafına sempati göstermesi ve Türkiye’nin Bosnalı Müslümanlarla olan yakın ilişkisi dikkate alınırsa, bu iki devletin karşıt kamplarda yer almaları olasıdır.</p>

  <p>Tarihin şaşmaz konusu “gelişme” ve “ilerleme”dir. Ancak uluslararası ilişkiler gözlemcisi William Pfaff’ın belirttiği gibi, 1991 yılından bu yana Yugoslavya’da olup bitenler, bu konuda en iyimserleri bile kötümserliğe sürükleyecek niteliktedir. Burada söylenmek istenen, orada savaşanları “iyi” ve “kötü” kategorilerine sokmak değildir. Tarih bilimsel disiplini zaten böyle bir yargıya varmamalıdır. Eski Yugoslavya’da olanlar, 7.000 yıldır insanoğlunun kurmaya çalıştığı toplumun “kötülüklere” karşı kurumsal ve kültürel savunma mekanizmasının ne denli zayıf olduğunu gösteriyor. Son iki yılın belki de en önemli olayı, Batı Avrupa’nın ve büyük devletlerin, Avrupa’nın ortasındaki’ bu bunalıma bir çözüm bulamamış olmasıdır.</p>
</body>
</html>