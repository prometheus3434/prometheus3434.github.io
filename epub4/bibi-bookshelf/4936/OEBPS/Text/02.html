<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <link rel="stylesheet" type="text/css" href="../Styles/main.css"/>
  <title>İKİNCİ BÖLÜM İkinci Dünya Savaşı</title>
</head>

<body>
  <h1 title="İKİNCİ BÖLÜM İkinci Dünya Savaşı">İKİNCİ BÖLÜM<br/>İkinci Dünya Savaşı</h1>

  <h2 class="h21" id="sigil_toc_id_80" title="I. BİRİNCİ DÜNYA SAVAŞI’NDAN FARKLARI VE BENZERLİKLERİ"><a id="ncx483"></a>I. BİRİNCİ DÜNYA SAVAŞI’NDAN FARKLARI<br/>VE BENZERLİKLERİ</h2>

  <h3 id="sigil_toc_id_81"><a id="ncx485"></a>Birinci Dünya Savaşı’ndan Farkları</h3>

  <p class="nonindent">İnsanoğlu yirminci yüzyılın ilk yarısında iki büyük savaş gördü. Adı daha sonra “Dünya Savaşı” olmuşsa da birincisi tam bir Avrupa savaşıdır; İkincisi ise yeryüzünün globalleşmesi süreci içinde, dünyanın tüm köşelerine yayılmıştır. Bir tarih görüşüne göre iki savaş birbirinden nitelik olarak farklıdır; nedenleri, gelişmeleri, nitelikleri ve sonuçları büyük farklar gösterir. Başka bir tarih görüşüne göre aslında iki savaş bir bütünün parçalarıdır; ayırıcı özellikleri az, benzerlikleriyse çoktur. Burada her iki görüşü de ele alarak iki savaş arasındaki farkları ve benzerlikleri incelemek konuyu açıklığa kavuşturmada yararlı olacaktır.</p>

  <h4 id="sigil_toc_id_82"><a id="ncx488"></a>1. Nitelik Açısından</h4>

  <p class="nonindent">Birinci Dünya Savaşı hemen hemen aynı yerde ve aynı biçimde yürütülen bir savaştı. Savaşanlar savaşın kaderinin Flander düzlüklerinde ve kuzeydoğu Fransa’da çözüleceğini biliyorlardı. Öyle de oldu. Diğer bölgelerdeki savaşlar (denizde, Osmanlı devletinde, Doğu Avrupa’da ve İtalyan cephelerinde) Fransa’da uzadıkça uzayan savaşın çevresel nitelikte uzantılarıydı. Savaşın yöntemi de değişmedi. Savaşın sonuna doğru tank önem kazanmışsa da zafer Napolyon ve hatta Roma döneminden beri pek değişmeyen kitlesel piyade saldırılarıyla elde edildi. İkinci Dünya Savaşı ise sürekli nitelik değiştirdi. Savaşın sonunu belirleyecek mücadelenin Stalingrad’da, Midway’de ya da El Alemein’de olacağını kimse önceden kestiremedi. Bu arada silahlar da değişikliğe uğradı. Uçak gemileri büyük zırhlıları gölgede bıraktı. Kitle halinde havadan bombardımanın çok etkili olacağı sanılırken, savaşın sonlarına doğru etkisi azaldı. Çıkartma araçları, G.M.C. (Cemse) ve Jeep gibi araçların etkileri büyük oldu. Tankın savaştaki etkinliği tartışılmazdı; ancak tank karşıtı silahların ortaya çıkmasıyla, önde piyadenin ve onun arkasında tankın gideceğini çok az kişi öngörmüştü. Savaş Pasifik bölgesinde iki atom bombasının patlatılmasıyla bitti. Savaştan önce nükleer füzyonun uygulamada kullanılabileceğini, Amerikalılar dahil, kimse kestirememişti.</p>

  <p>Birinci Dünya Savaşı’nın niteliğini açıklamak göreli olarak kolaydı. İki ittifak ya da iki blok arasında bir çatışmaydı ve savaş sanki tek bir toplumun içinde yapılan bir iç savaştı. Savaşanların benzer ekonomik, toplumsal ve siyasal yapıları vardı ve hemen hemen hepsi kapitalistti. Amaçsa yeryüzü egemenliği değil, Alman ulusal birliğinin kurulmasıyla bozulan güç dengesinin düzeltilmesi ve “Avrupa Uyumu”nun canlandırılmasıydı. Birinci Dünya Savaşı kitlelerin savaşıydı. Bu milyonlarca insanın savaşkan duruma gelmesi anlamında doğrudur. Ama cepheyle ev yine de birbirinden uzaktı. Siviller yaşam biçimlerinden çok işlerini değiştiriyorlardı. İkinci Dünya Savaşı’nda ise herkes savaşın içine girdi ve hedef gözetmeksizin havadan bombardımanın sonucu olarak, cepheyle ev arasındaki ayrım tümüyle ortadan kalktı. Hava saldırılarına karşı tedbir almak için kurulan sivil savunma örgütlerinde görev yapan biri, silahlı kuvvetlerde görev yapan bir askerden daha büyük tehlike altındaydı.</p>

  <h4 id="sigil_toc_id_83"><a id="ncx492"></a>2. Nedenler Açısından</h4>

  <p class="nonindent">Tarihçiler Birinci Dünya Savaşı’nın nedenleri konusunda hâlâ tartışmaktadırlar. Buna kesin cevaplar bulmak da kolay değildir. Ama İkinci Dünya Savaşı’nın nedenleri birincisinden çok daha karmaşıktır. İki savaş arası dönemde, büyük devletlerin 1920’lerin kısa ekonomik canlılık havası içinde pek duyulmayan önemli sıkıntıları vardı. Almanya’nın Versailles Antlaşması ile kolu kanadı kırılmış, toprak kayıplarına uğramış, silahsızlandırılmış, ödeyemeyeceği tamirat borcu yüklenmiş ve Avrupa devletler topluluğu arasına bile alınmamıştı. İtalya, Mussolini’nin “proleter ulus” kavramı içinde anlatımını bulan bir eziklik ve ekonomik bunalım içindeydi. Uzakdoğu’da güçlü Japonya, ABD ve İngiliz İmparatorluğumun gücü arasında ezilmekteydi. Sovyetler Birliği, Brest-Litovsk Antlaşması ile yitirdiği toprakları unutamıyordu. İngiltere’nin deniz üstünlüğünü sürdürme, Fransa’nın ise Almanya’ya karşı güvenlik endişeleri giderek artan bir biçimde sürmekteydi. 1920’lerin canlı ve istikrarlı havası 1929’da başlayan dünya ekonomik bunalımıyla sona erince, devletlerin bu sıkıntıları su yüzüne çıktı. Dünya ticaretinde düşüş, işsizlik ve para değerlerindeki artış ve düşüşlerle simgelenen bu bunalımla karşılaşan devletler, kendi ulusal ekonomik sistemlerine döndüler. Almanya, 1931’de markın serbest döviz durumuna son vererek uluslararası ticaretini “takas” temeline dayadı. Serbest ticaretin anayurdu sayılan İngiltere, 1932’de kendini ve sömürgelerini koruyucu gümrük duvarlarıyla çevirdi. 1933’te başkan seçilen Roosevelt, doların değerini düşürerek öteki ülkeleri dikkate almayan ekonomik reformlarda bulundu. Kapalı bir ekonomik sisteme sahip Sovyetler Birliği bile ekonomik bunalımın etkisinden kurtulamadı.</p>

  <p>Böyle bir ortamda, ancak ABD, İngiltere ve Fransa sıkıştıkları zaman yalnız kendi kaynaklarına dayanabilecek durumdaydı. Ama endüstrileşmiş devletler olmakla birlikte Almanya ile Japonya kendi kendilerine yetemiyorlardı. Yaşamsal hammadde ihtiyaçlarını, uluslararası ticarete konan engeller yüzünden, normal ticaretle sağlayamıyorlardı. Yani iki devlet de öteki büyük devletler gibi kendi ekonomik imparatorluklarını kurmak durumundaydı. Japonya en basit yolu seçerek, askeri gücünü önce Mançurya sonra da Çin kıyılarına doğru genişletti. 1930’larda hâlâ Versailles “zincirleri” ile bağlı bulunan Almanya için bu uluslararası ekonomik bunalımdan kolay çıkış yolu yoktu. İşte İkinci Dünya Savaşı öncesi yıllarının temelinde yatan çelişki buradadır.</p>

  <h4 id="sigil_toc_id_84"><a id="ncx496"></a>3. İdeolojik Açıdan</h4>

  <p class="nonindent">1917 Bolşevik Devrimi, Avrupa’yı on altıncı yüzyıldaki Reformasyon ve on sekizinci yüzyıldaki Fransız Devrimi’nden çok daha köklü bir biçimde bölmüştü. Marksist doktrine sahip ve “dünya devrimi”ne bağlı Sovyetler Birliği şu ya da bu biçimde kapitalist dünyayı tehdit eder görünüyordu. Kapitalist dünya, Sovyetleri boykot ederek ve hatta askeri müdahaleyle rejimi yıkmaya çalışarak karşılık verdi. Sovyetler Birliği 1920’lerde bu müdahalenin süreceğine ve gelecek savaşta kapitalist devletlerin “işçi devletine” karşı birleşeceğine inanmaktaydı. Bu anlatılanlar gerçekleşmedi ama karşılıklı kuşkular sürdü. Hitler’in komünizme karşı bir “panzehir” olduğu inancı, Batılılarca Almanya’ya daha az kuşkuyla bakılmasına ve daha çok ödün verilmesine yol açtı. Önceleri Avrupa ve Uzakdoğu’da büyük bir güç olan Sovyet Rusya, artık öyle değerlendirilmemeye ve diplomatik hesaplara ciddi bir biçimde alınmamaya başlandı.</p>

  <p>1930’larda bu Bolşevizm karşıtlığı, Avrupa uygarlığında başka bir bölünmeyle ikinci plana atıldı: Demokrasi ile faşizm. Benito Mussolini İtalya’da faşizmi kurduğu zaman solcular dışında kimse telaşa kapılmadı, tam aksine İtalya’nın Bolşevizm’den kurtulduğuna inanıldı. Saygıdeğer bir devlet adamı gibi görülerek kendisiyle ciddi diplomatik görüşmelerde bulunuldu ve 1935 yılına kadar Stresa’da ortak güvenliğin “şampiyonu” olarak tanındı. Ancak Almanya’da Nasyonal Sosyalizm çok daha değişik boyutlarda bir tehditti. Nazi barbarlığı, siyasal parti ve sendikaların kapatılması, özgürlüklerin yok edilmesi ve Yahudilere karşı açılan acımasız kampanyayla Avrupa uygarlığının uzun geçmişi ve köklü ilkeleri reddedilmekteydi.</p>

  <p>İkinci Dünya Savaşı, tıpkı birincisi gibi, görünürde egemen devletler arasında oldu. Katıksız bir yurtseverlik birçok kimse için asıl ve en önemli güdüydü. Ayrıca bu hiç beklenmedik yerlerde ortaya çıktı. Sovyetler savaştan önce faşizme karşı ortak hareket çağrısının en hevesli taraftarıydı. Ama işgale uğradığında, savaş “büyük yurtseverlik savaşı”, “anavatan için büyük savaş” biçimine dönüştü ve savaş süresince simgeleştirilen portre Lenin’inki değil, on sekizinci yüzyılda Prusya, İsveç ve Osmanlı devletine karşı savaşmış olan Çarlık generali Savorov’unki idi. İkinci Dünya Savaşı aynı zamanda inançların da savaşı oldu. Almanlar bilinçli olarak Nasyonal Sosyalizm için savaşıyor ve Alman askeri zaferleri yalnız toprak getirmekle kalmıyor, aynı zamanda Nazi ilkelerinin doğruluğunu da kanıtlıyordu: Almanların üstün ırk olduğu, diğer ırkların düşüklüğü ve kimilerinin de yok edilmesi gerektiği. Almanya’nın düşmanlarıysa, belki de daha az bilinçli olarak, Nazizm’in savunduğu her şeye karşı savaştılar. Ulusal kurtuluş amacıyla başlayıp demokrasilerin yeniden kurulması amacına doğru ilerlediler. Savaş geliştikçe bu koalisyon basit “insanlık” amacı için mücadele verdi. Savaşın sonuna doğru amaç, Almanya’nın koşulsuz teslimi ve savaşı o çok ender sona ulaştırmaktı: Haklı savaş.</p>

  <h4 id="sigil_toc_id_85"><a id="ncx501"></a>4. Önderler Açısından</h4>

  <p class="nonindent">İkinci Dünya Savaşı’nın ünlü önderleri, Birinci Dünya Savaşı’ndakilerin aksine, daha önce savaş tecrübesi geçirmişlerdi. Hitler ile Mussolini cephe askeriydiler. Churchill ile Roosevelt Birinci Dünya Savaşı’nda yetkili görevdeydiler ve Churchill siperlerde de bulunmuştu. Stalin iç savaşta yüksek komuta heyetindeydi. Bunların hepsi savaştan anlıyorlardı ve harekâtın nerede, ne zaman ve nasıl yapılacağına karar veriyorlardı. Kısaca İkinci Dünya Savaşı’nın devlet adamları zaferin kazanılması yolunda akılcı ilkelerle hareket etmiş sayılabilirler. İkinci Dünya Savaşı bir acımasızlığın ve yıkımın öyküsüdür, ama birincisinden farklı olarak düzenli bir savaştır.</p>

  <p>Dört önderin bireysel karakterleri büyük farklılıklar gösteriyordu. Yüzeysel olarak bakılırsa, Hitler en devrimcisiydi: Basmakalıpları bir yana iterek, iyi ya da kötü, yeryüzünü tepetaklak çevirmeye hazırdı ve aralarında en acımasız ve sert olanıydı. Churchill en eski kafalısı ve en insancıl olanıydı. Gerçekte ortadan kalkmış bulunan bir imparatorluğun görkemini yeniden yaşıyor ve çoğu kez duygusal davranıyordu. Stalin, hiç kuşkusuz, en tek yanlı ve dar düşüneniydi. Tek düşüncesi ülkesini olduğu gibi korumak ve diktatoryal gücünü artırmaktı. Roosevelt ise en anlaşılmaz olanıydı. Pragmatizm, yüksek ülküler, günlük hesaplar ve uzun vadeli amaçlar kişiliğinde birbirine karışmıştı. Tüm bu farklılıklara rağmen, dördünün de önemli bir ortak yönü vardı: Her biri kendi ülkelerinde eşsiz bir güce sahiptiler. Dört adam da iktidara değişik yollardan gelmişler ve güçlerini farklı uygulamışlarsa da kendilerine göre ulusal iradeyi temsil etmişler ve İkinci Dünya Savaşı’nın siyaset ve stratejisini saptamışlardır.</p>

  <h3 id="sigil_toc_id_86"><a id="ncx505"></a>Birinci Dünya Savaşı ile Benzerlikleri</h3>

  <p class="nonindent">İki savaşı bir bütünün parçaları olarak gören tarihçilere göre, aralarındaki büyük benzerlikler, onların tek bir çatışma olduğunu vurgulamaktadır. Onlardan zaman olarak uzaklaştıkça, ikisi birbirinin içine girmekte ve aynı mücadele olarak görülmektedirler.</p>

  <h4 id="sigil_toc_id_87"><a id="ncx508"></a>1. Nitelik Açısından</h4>

  <p class="nonindent">Her şeyden önce, her ikisi de temelde Avrupa savaşlarıdır. İkincisi daha global görünmekteyse de her iki savaş da Avrupa’da başlamış, Avrupa’ya özgü düşünce ve amaçlarla yürütülmüştür. İki kanlı savaşa da kaynaklık yapan Avrupa, insanoğlunun tarihinde en çok savaşın yapıldığı ve militarizmin en güçlü olduğu kıtadır. Son 3.000 yıllık süre içinde Batı uygarlığında, diğerlerine göre daha çok savaşa hazırlanılmış, daha çok ordu beslenmiş, daha çok savaş yapılmış, bu savaşlarda daha çok insan ölmüş, daha çok maddi yıkım gözlenmiş ve savaş sonucu daha çok hükümet düşürülüp kurulmuştur. Toplumbilimci Pitirim Sorokin savaşların süresini, savaşan devletlerin kayıplarını, savaştan etkilenen diğer devletlerin sayısını, nüfusa göre savaşanların oranını hesaplayarak ve on beşinci yüzyılı “100” kabul ederek, savaşın yüzyıllar boyunca artan yoğunluğunu şu biçimde göstermektedir:</p>
<div class="block">
<table>
  <tbody><tr><td>12. Yüzyıl:</td>
<td class="right">18</td>
</tr>

  <tr><td>13. Yüzyıl:</td>
<td class="right">24</td>
</tr>

  <tr><td>14. Yüzyıl:</td>
<td class="right">60</td>
</tr>

  <tr><td>15. Yüzyıl:</td>
<td class="right">100</td>
</tr>

  <tr><td>16. Yüzyıl:</td>
<td class="right">180</td>
</tr>

  <tr><td>17. Yüzyıl:</td>
<td class="right">500</td>
</tr>

  <tr><td>18. Yüzyıl:</td>
<td class="right">370</td>
</tr>

  <tr><td>19. Yüzyıl:</td>
<td class="right">120</td>
</tr>

  <tr><td>20. Yüzyıl:</td>
<td class="right">3.080</td>
</tr>
</tbody>
</table>
</div>
  <p>Yirminci yüzyıldaki bu korkunç ve akıl almaz artışta yalnızca iki büyük savaş, yani yüzyılın ilk yarısı hesaba katılmıştır. İşte savaşkan Avrupa’nın Yirminci yüzyıldaki savaş serüveni bu dünya savaşlarıyla sonuçlanmıştır. Bu durum her iki savaşın da aynı mücadelenin birbirine bağlı parçaları olduğunu göstermektedir.</p>

  <p>Her iki savaş da genel savaşlardır ve savaşkanlar ellerinde olan tüm olanakları seferber etmişlerdir. Her ikisi de on dokuzuncu yüzyıldakiler gibi yalnız sınırlardaki birliklerin değil, büyük kitlelerin savaşıdır. Savaş yalnız askeri güçleri değil, tüm ulusu, işgücünü, endüstriyi ve hatta eğitim sistemini, sanatı ve edebiyatıyla tüm kültürü içeren bir olgu biçimine dönüşmüştür. Bu açıdan bakıldığında, iki dünya savaşı birbirinden kopuk iki ayrı mücadele olarak düşünülemez. İkisi de, deyim yerindeyse, bir kitabın iki bölümü, bir tiyatronun iki perdesi gibidirler. 1939 Eylülünde başlayan savaş, tıpkı birincisi gibi, bir Avrupa ve Kuzey Afrika savaşıydı. 1941 sonunda ortaya çıkan Pasifik savaşı, Hitler büyük bir düşüncesizlikle ABD’ye savaş açmamış olsaydı, belki Avrupa savaşıyla birleşmeyecekti bile. Üstelik her iki savaş, yani Avrupa ve Pasifik savaşları birbirinden ayrı birer bütün olarak sürdürüldüler. O kadar ki Avrupa savaşı Pasifik savaşına hiç atıfta bulunulmadan yazılabilir ve bunun aksi de doğrudur.</p>

  <h4 id="sigil_toc_id_88"><a id="ncx524"></a>2. Nedenler Açısından</h4>

  <p class="nonindent">Birinci ve İkinci Dünya Savaşlarında savaşan taraflar da hemen hemen aynıdır. Bir yanda Almanya ile iki müttefiki, diğer yanda İngiltere, Fransa, ABD ile Rusya. İki savaşta da yenik düşen devlet aynıdır: Almanya. İki savaş arasında nedenler açısından köklü bir bağ vardır. Almanya, ikincisinde, birincisinin sonunda kurulmuş bulunan düzenlemeyi bozmak, müttefikler ise bu düzenlemeyi korumak için savaşmışlardır. Bir iki istisna dışında, ikincisi birincisinin sınır düzenlemelerini korumuştur. Kısacası, Birinci Dünya Savaşı Avrupa’nın yeniden kurulması, ikincisi ise bu yeniden kurulmuş bulunan Avrupa’nın sürdürülmesi için verilmiştir.</p>

  <p>Birinci Dünya Savaşı temelde Almanya sorunu çevresinde dönmüştü. Karşısındakiler onun gücünü sınırlamak, Almanya ise ekonomik gücüne uygun bir siyasal üstünlük sağlamak için savaşmıştı. Ama savaş bu sorunu çözemedi, tam aksine daha da ağırlaştırdı. Savaş sonunda Almanya birleşik, gururlu ve bir büyük devletin bütün kaynaklarına sahip olarak kaldı. 1919’un galip devletleri ek tedbirler almadıkça, Almanya’ya konan sınırlamalar geçici nitelikte kalacaktı. Üstelik Avrupa güç dengesi de Almanya’nın lehine değişmişti. Savaştan önce beş büyük devlet arasında “bir” idi, savaştan sonra üç arasında “bir” duruma geldi. Çünkü birinci savaşta Avusturya-Macaristan belki Almanya’nın uydusu gibiydi, ama doğuda Rusya ile batıda Fransa ve İngiltere önemli denge öğeleriydi. Şimdi Sovyetler Birliği Avrupa politikası dışına çıkmış ya da çıkarılmıştı, İtalya güçsüzdü. İngiltere yatıştırma peşinde olduğundan, Almanya’yı dengeleyecek tek devlet kalmıştı: Fransa. 1945’te bu durum mantıksal sonucuna ulaştı ve İkinci Dünya Savaşı birincisinin yarım bıraktığı işi tamamladı. Müttefikler, yani bir yanda ABD, İngiltere ve Fransa’yla diğer yanda Sovyetler Birliği, Almanya’yı yalnız yenmekle kalmamışlar, birinci savaştan aldıkları dersle, onu işgal edip parçalamışlardır. Bir benzetmeyle konuya açıklık getirmek gerekirse, Avrupa on dokuzuncu yüzyılın ikinci yarısında “yuttuğu Almanya lokmasını ancak İkinci Dünya Savaşı’ndan sonra öğütebilmiştir”.</p>

  <p>Ülkelerin her iki savaşa da çaresizlik içinde sürüklendikleri, çünkü yöneticilerin çatışmayı engelleyecek yüreklilik ve gücü gösteremedikleri görüşü doğru olabilir. Kayzer ve Şansölyesi, Avusturya İmparatoru ve Dışişleri Bakanı, Çar ve çevresindekiler olayların denetimlerinden çıkmasına seyirci kaldılar. 1930’ların politikacıları da aynı seyirciliği sürdürdüler. Belki de 1930’ların politikacıları Birinci Dünya Savaşı’ndan yanlış ders aldılar. Onlara göre, 1914’te Sırbistan’ın feda edilmesi genel bir savaşı önleyebilirdi. Bu tekniği Münih’te uygulamaya çalışarak 1938’de Çekoslovakya’yı Almanya’yı yatıştırmak için feda etmişlerse de başarılı sonuç alamadılar. Yatıştırma 1914’te belki başarılı olabilirdi, 1939’daysa olmadığı açık bir biçimde ortaya çıktı ve İkinci Dünya savaşı başladı.</p>

  <h4 id="sigil_toc_id_89"><a id="ncx529"></a>3. Strateji ve Silahlar Açısından</h4>

  <p class="nonindent">Birinci Dünya Savaşı, yalnız iki savaş arası dönemin ulusal ve uluslararası politikasını değil, aynı zamanda İkinci Dünya Savaşı’nın askeri stratejisini de belirlemiştir. 1914-1918 savaşının topyekûn niteliği ve yıkıcılığı, Avrupa devletlerini iki savaş arası dönemde savaşa yol açacak çatışmalardan kaçınmaya, çıkacaksa buna en son katılıp ilk darbenin yıkıcılığını atlatmaya itmiştir. Önce İngiltere, sonra Fransa ile Sovyetler Birliği’nin “yatıştırma politikası” izlemelerine, 1938 Münih Düzenlemesine ve 1939 Alman-Sovyet Saldırmazlık Antlaşması’na yol açan nedenler arasında bu “endişenin” büyük payı vardır. Birinci Dünya Savaşı’nın topyekûn niteliğinin ve yıkıcılığının İkinci Dünya Savaşı’nda kullanılan askeri strateji üzerindeki etkisine gelince, ikinci savaşın ilk iki yılına bakarsak, çatışmanın birçok yönüyle “topyekûn” bir nitelik göstermediğini anlarız. Gerçekte Birinci Dünya Savaşı’nın yarattığı endişelerin etkisiyle “topyekûn” savaşın tam aksi bir durum vardır. Hitlerin askeri stratejisi olan “yıldırım savaşı”nın (<em>Blitzkrieg</em>) amacı, gerçek bir total savaş başlamadan, maddi olmaktan çok psikolojik araçlarla düşmanı şaşırtıp teslime zorlamaktı. İlginç olan nokta, bu stratejinin Birinci Dünya Savaşı’nın uçsuz bucaksız siperlerinde total savaşı yirmi yıl önce yaşamış bulunan Batı Avrupa’da başarılı olmasıdır. Ama Hitler aynı başarıyı doğuda gösteremedi. Alman ordusu Stalingrad’da, Hitlerin başından beri kaçındığı “yıpratma savaşı” içine çekildi. Sovyetlerin psikolojik dehşet yoluyla hemen teslim yoluna gitmemeleri, Almanya’nın yenilgisini sağlayan önemli unsurlardan biridir.</p>

  <p>İki dünya savaşı da temelde aynı teknoloji, aynı silahlar ve malzemeyle yapılmıştır. İkisinde de bugün yabancısı olmadığımız ve on dokuzuncu yüzyıla göre değişiklik gösteren silahlar kullanıldı. Yüzyılın başında İngiltere’de teknisyenler zırhlı bir traktör geliştirip adını “tank” koydular. 1916’da cephede ilk göründüğünde askerlerin güldüğü ve 1917’de geliştirilip savaşa hazır duruma getirilen bu silah, 1939-1945 savaşında savaş alanlarının en etkili araçlarından biri oldu. Birinci savaşın başlarında uçak yalnız bilgi toplamak amacıyla kullanılmaktaydı. Savaşın sonuna doğru geliştirilip saldırı amacıyla havalandırıldı. Yüzyılın ortalarına doğru tüm insanlığa dehşet saçmağa başladı ve “modern” savaşın en kesin ve vazgeçilmez öğesi oldu. Bu “koleksiyona” denizaltı gibi bir araç da eklenince, yirminci yüzyılın iki büyük savaşı tarihte ilk kez “üç boyutlu” bir nitelik kazandı: Kara ve deniz yüzeyi, denizin altı ve kara ile denizin üstü. Önceki savaşların tümü yalnızca birinci özelliğe sahipti.</p>

  <p>Her iki savaş da yerel ve kısa olacaktı. Saraybosna’daki suikast yalnızca Avusturya ile Sırbistan arasında bir çatışma olarak kalacaktı. Ama domino etkisiyle denetimden çıkarak Avrupa çatışması biçimine dönüştü. Hiç kimse genel bir savaş istemiyordu ama kimse de bundan nasıl kaçınılacağını bilmiyordu. Bunun gibi, 1939’da Hitler’in Polonya’daki “yıldırım savaşı” yerel bir çatışma olarak kalacaktı. Saldırmazlık paktı ile Sovyetler Birliği yansızlaştırılmıştı, İngiltere ile Fransa ise Polonya ve Doğu Avrupa’dan uzaktaydılar. Hiç kimse, hatta Avusturya ile Çekoslovakya’yı çatışmaya yol açmadan yutmuş olan Hitler bile, genel bir savaş istemiyordu.</p>

  <h4 id="sigil_toc_id_90"><a id="ncx534"></a>4. Sonuçlar Açısından</h4>

  <p class="nonindent">Her iki savaşın ani sonuçları da benzerlik göstermektedir. Her ikisinde de ABD’nin gücü artmış, birincisinden sonra diğer devletlere kredi veren ülke, ikincisinden sonra “süper” devlet durumuna yükselmiştir. Her ikisinin sonunda da Almanya geçici olarak yıkılmış ve genel olarak yenik devletler bellerini doğrultmuşlardır. İngiltere ile Fransa birincisinin sonunda zayıflamışlar, ikincisinin sonundaysa tam anlamıyla tükenmişlerdir. Sovyetler Birliği 1917’de kurulmuş, 1945’te dünya çapında devlet durumuna gelmiştir. Her iki savaş da Avrupa ve genel olarak yeryüzünün ekonomik ve toplumsal düzenini sarsmıştır. Birincisinden sonra ilk uluslararası örgüt olan Milletler Cemiyeti, ikincisinden sonra onun bir devamı sayılabilecek Birleşmiş Milletler kurulmuştur.</p>

  <p>İki dünya savaşı da on sekizinci yüzyılın sonunda başlayan endüstriyel, siyasal, toplumsal ve entelektüel devrimlerin en yüksek noktasını oluştururlar. Bireyle devlet arasında yepyeni bir ilişki kurularak yurttaşlık anlayışıyla bireyin devlete bağlılığı güçlenmiştir. Artık devlet birkaç kişinin malı değildi ve hükümetler halkın adına hareket ediyorlardı. Ama buna karşılık devlet “zorunlu askerlik” sistemiyle tüm yurttaşların üzerinde denetim yetkisine de sahip olmuştu. Böylece savaş daha “demokratik”, ideolojik ve duygusal olmuş, örgütlenmede, seferberlikte, kapsam ve amaçta topyekûn bir biçime dönüşmüştü. Her alanda üretim ve nüfusun artmasıyla savaş teknolojisinde ve silahlanmadaki gelişme, bu duygusallıkla birleşince, her iki savaş da görülmemiş bir yıkıcılığı peşlerinde getirdiler.</p>

  <h2 id="sigil_toc_id_91">II. SAVAŞIN AVRUPA’DA BAŞLAMASI</h2>

  <h3 id="sigil_toc_id_92"><a id="ncx541"></a>Polonya’nın İşgali</h3>

  <p class="nonindent">Sovyetler’le yapılan saldırmazlık paktından sonra Hitler Polonya üzerindeki niyetlerini açığa vurdu. Nazilerin etkili oldukları Danzig bölgesinin (Gdansk) Almanya’ya verilmesi için baskıya başladı. Ayrıca bu yolla İngiltere ile Fransa’nın Polonya’ya verdikleri askeri güvencenin boş olduğunu göstermek ve bu iki devletin niyetlerinin ciddi olup olmadığını denemek istiyordu. 1 Eylül 1939 sabahı Almanya Polonya’ya saldırdı. 3 Eylül’de İngiltere ve aynı gün birkaç saat sonra Fransa Almanya’ya savaş ilan ettiler. Almanya’nın Polonya’ya saldırısında ne daha önce ültimatom verilmiş ne de savaş ilanı yapılmıştı. Birinci Dünya Savaşı’nı hâlâ hatırlamakta olan kuşak savaşı coşkuyla karşılamadı ve sanki bürokratik bir gereklilik olarak kabul etti. Almanya’dan savaşa katılmak için yüklü bir hammadde ve savaş malzemesi isteyen Mussolini savaşa hemen girmedi.</p>

  <p>İşin aslına bakılırsa, Hitler’in planlarında Polonya’ya saldırı yoktu. Kitabından öğrendiğimize göre, öncelikle Fransa’nın Avrupa’daki üstünlüğü ortadan kaldırılacaktı ve orduları çok zayıf olan İngiltere ile İtalya buna ses çıkaramazlardı. Tıpkı Bismarck gibi iki cepheli savaş karabasanı altında Polonya ile 1934 yılında bir saldırmazlık paktı imza etmişti. Polonya, Fransa düştükten sonra nasılsa bir Alman uydusu olacaktı. Halkı Alman olan Danzig, Versailles Antlaşmasıyla serbest bir kent olmuştu ve Almanya ile Doğu Prusya’yı ayırıyordu. Hitler özellikle Alman generallerinin gözünde prestijini yükseltmek için Danzig’i eline geçirmek istedi. Polonya’nın ilerde Sovyetler’den ele geçireceği Ukrayna’nın bir bölümü karşılığında bu duruma ses çıkarmayacağını sanıyordu. Ancak Polonya direndi. Bunun üzerine Hitler’in alışılmış belirsiz tehditleri İngiltere’de panik yarattı. 1939 yılının kışında Almanya batıda bir askeri harekâtta bulunabilirdi. Bu durumdaysa Polonya’nın doğuda ikinci cepheyi oluşturması gerekiyordu. İşte İngiltere’nin Polonya’ya verdiği 31 Mart askeri güvencesinin asıl nedeni buydu. Hitler savaş hazırlığı yaptığı haberini İngiltere’ye uçurmuştu ve tıpkı Çekoslovakya’da olduğu gibi İngiltere’nin Polonya’ya baskı yapmasını beklemekteydi. Ancak bir sonuç çıkmadı. Gerçekte, İngiltere ile Fransa, Polonya’ya yardım edemeyeceklerini biliyorlardı ve bu devletin kendiliğinden ödün vermesini bekliyorlardı. Verdikleri güvenceye ters olarak baskı yaparlarsa, Çekoslovakya olayından sonra zaten azalmış olan prestijleri sıfıra inecekti. Polonya ise Almanya karşısında gerilemedi; verdiği ödünler sonucu Çekoslovakya’nın başına gelenleri çok yakından görmüştü. Son derece mekanize altı tümen, birkaç hafta içinde Polonya’nın işini bitirdi. Alman tanklarına karşı Polonya süvarisi etkili olamadı. Sovyetler Birliği de 17 Eylül’de Doğu Polonya’yı işgal etti. Harekâtın sonunda, 1918 yılından önce Almanya’ya ait olan topraklar yeniden Almanya’ya katıldı. Sovyetler ise ülkenin doğu eyaletlerini ellerine geçirdiler. Geriye kalan topraklarıysa doğrudan Alman yönetimi altına kondu. Böylece tarihi bir ders yeniden doğrulanmış oldu: Almanya ile Rusya’nın Polonya aleyhine anlaşmaları durumunda bu devlet bağımsızlığını koruyamamaktadır.</p>

  <p>Polonya savaşı sürerken Fransa Maginot hattını güçlendiriyor ve Alman cephesine ufak saldırılarla yetiniyordu. Bu hareketsizliğin nedeni, Fransa’nın büyük çaplı bir saldırı için genel seferberliğin bitmesini beklemesiydi. Ancak genel seferberliğin sağlandığı gün Polonya’nın işgali de bitmiş bulunuyordu. Dolayısıyla Almanya kuvvetlerinin bölüneceği iki cepheli bir savaş durumunda kalmadı. İşin aslına bakılırsa, kâğıt üzerinde Fransa’nın silah ve birlik sayısı açısından Almanya’ya büyük üstünlüğü vardı. Ancak bu birlikleri Alman cephesinde toplamamış, bir kısmını öteki cephelere yaymıştı. Yaygın olan kanının aksine ve İngiliz tarihçisi A. J. P. Taylor’a göre, Polonya savaşının sonunda Almanya’nın savaş malzemesi hemen hemen tükenmişti ve Fransa genel bir saldırıya geçmiş olsaydı, Almanya’nın uzun süre dayanacak askeri gücünün kalmadığını görecekti. Bu da Hitler’in büyük ve uzun süreli bir savaş için hazırlanmadığını göstermektedir. Ufak bir ihtiyat payıyla harekete geçiyor, az bedelle ani zaferler kazanmaya bel bağlıyordu.</p>

  <p>Ancak batı cephesindeki hareketsizliğin İngiltere ve Fransa açısından bir mantığı da vardı, çünkü düşüncelerine göre zaman onlardan yanaydı. Nazilerin ekonomik sistemi son nefesindeydi, her şey silahlanma uğruna harcanmıştı ve hammadde sıkıntısı başlayacaktı. Bu düşüncelerle Almanya’ya karşı karadan ve denizden sıkı bir abluka uygulamaya başladılar. Yapılacak en akıllıca şey, savunmada kalıp ablukayı sürdürmekti. Bu görüşler tümüyle yanlıştı. Almanya halkının yaşama düzeyini düşürmeden silahlanmıştı ve kısa sürede beslenme sıkıntısı çekecek durumda değildi. Savaş sonrasında açıklanan belgelerden, İngiltere’nin Alman silah harcamalarını iki kat abartmış olduğu ortaya çıkmıştır. Daha önce de belirtildiği gibi, Hitler sınırsız silahlanma peşinde koşmuyor, hemen kullanılabilecek kadar silah istiyordu. Ayrıca abluka da işe yaramadı. Bir kere, İtalya’dan gelecek malların denetlenmesi zordu, hele Sovyetler Birliği’nden Almanya’ya geçecek hammadde hiç denetlenemezdi.</p>

  <h3 id="sigil_toc_id_93"><a id="ncx547"></a>Sovyet-Fin Savaşı ve İskandinavya Gelişmeleri</h3>

  <p class="nonindent">İngiltere ile Fransa uyguladıkları ablukanın verdiği rahatlıkla batı cephesinde hareketsiz dururlarken Polonya’nın işi bitirilmiş ve Sovyetler Birliği de yeni serüvenler peşinde koşmaya başlamıştı. Sovyet hükümeti Baltık ülkeleri hükümetlerine birer nota göndererek bu ülkelerde Sovyetler Birliği’ne dost hükümetlerin kurulmasını istedi. O günkü koşullar altında Baltık devletlerinin bu isteği reddetmelerine olanak yoktu. Ancak Sovyetler daha da ileri giderek bu hükümetleri kendileri dikte ettiler ve sonra da baskı altında tuttukları hükümetlerin Sovyetler Birliği’ne katılma isteklerini “kabul ettiler.” Litvanya 14., Letonya 15., Estonya 16. Sovyet Cumhuriyeti oldular. Daha önce yapılan plebisitler % 99 Sovyetler lehine sonuç vermişti.</p>

  <p>Sovyetler bu arada Finlandiya’yla meşgul olmaya başladılar. 5 Ekim 1939’da Sovyet Dışişleri Bakanı Molotov Finlilere “bazı ortak sorunlar” üzerinde ikili görüşme önerdi. Bu öneriden endişelenen Finliler, Sovyetleri yumuşatmak amacıyla, 1917 Temmuzunda başarısız bir darbe girişiminden sonra Finlandiya’ya kaçan Lenin’i evinde konuk olarak barındırmış olan Paasikivi’yi Moskova’ya gönderdilerse de Sovyet isteklerinin ağır olması yüzünden görüşmelerden bir sonuç çıkmadı. Sovyetler Hangö limanının kendilerine kiralanmasını, Leningrad’ın yakınındaki Karelia bölgesi ile Buz Denizi kıyısında İsveç-Norveç sınırları arasında kalan Petsamo’yu istiyorlardı. Böylece gelecek bir Alman saldırısında daha güçlü durumda olacaklar ve Norveç ile komşu olup bu ülkeyi baskı altında tutabileceklerdi. İsteklerinin reddedilmesi üzerine Sovyetler Birliği 30 Kasım 1939’da Helsinki’ye saldırdı. Açık saldırı karşısında Finlandiya hemen Milletler Cemiyeti’ne başvurdu. Cemiyet uluslararası politikadaki etkinliğini bütünüyle yitirmiş olmasına rağmen bu sorunda çabuk karar verdi ve Sovyetler Birliği’ni saldırgan ilan ederek üyelikten çıkardı. Ama asıl sorun Milletler Cemiyeti’nin Finlandiya’ya nasıl yardım edeceğiydi. Sovyetler’e karşı herhangi bir zorlama tedbiri alacak durumda değildi. Ancak genel sekretere üye devletlerle temas etmesi ve Finlandiya’ya ne biçimde yardım yapılacağını saptaması konusunda yetki verildi. Ancak genel sekreterin temaslarından sonuç çıkmadı. İngiltere ile Fransa Finlandiya’ya yardım edecek durumda değillerdi. Ayrıca isteseler bile herhangi bir yardım gönderemezlerdi, çünkü Sovyetler’den çekinmekte olan ve Finlandiya’dan sonra kendilerine dokunmayacağına inanan İsveç ve Norveç, böyle bir yardımın kendi topraklarından yapılmasına izin vermeyeceklerini açıklamışlardı. Dışardan yardım gel-memesine rağmen Finliler Sovyetler’e karşı gerçekten iyi direndiler. 104 gün süren savaş süresince iklim de Finlilere yardım etti ve ülkelerinin coğrafi koşullarını çok iyi kullanan, piyadenin yürüyemediği kalın kar örtüsü üzerinde kayaklarla savaşan bu sporcu ulus, 12 Mart 1940 tarihine kadar direndi. İki devlet arasında yapılan anlaşmayla Sovyetler, yukarda sıralanan isteklerini elde ettiler.</p>

  <p>Bu arada Almanya’ya karşı uygulanan ablukada, Almanya’ya Norveç yoluyla gelen İsveç kömür cevherinin durdurulması büyük önem kazanmıştı. İngiltere ile Fransa bu akışın durdurulması halinde Alman ekonomisinin darbe yiyeceği ve böylece savaşın kısa süreceği anlayışındaydılar. Bu amaçla Norveç kıyılarının mayınlanması ve Narvik gibi stratejik değeri olan kıyı bölgelerine asker gönderilmesi planlandı. Polonya’nın işgalini tamamladıktan sonra Fransa’ya saldırmayı kararlaştırmış olan Almanya bu Norveç harekâtını engellemek için batıya saldırıyı erteledi. 9 Nisan 1940’ta Almanya, Norveç’e geçmek için Danimarka’ya bir ültimatom verdi. Danimarka direnemedi ve kısa bir sürede Alman orduları tarafından işgal edildi. Almanlar Danimarka’dan gemilerle Norveç’e geçtiler.</p>

  <p>Gerçi İngilizler denizde güçlüydüler ama Almanların hava desteği altında yaptıkları çıkarma başarılı oldu. Böylece hava kuvvetlerinin desteği olmadıkça, deniz gücünün işe yaramadığı anlaşıldı ve ilk kez İngiltere’nin zayıflığı ortaya çıktı. Almanlar Norveç’in bazı limanlarını işgal ettiler, denizaltı faaliyetlerine uygun olan fiyortlara denizaltılarını yerleştirdiler. Norveç denizden böyle işgal edilirken, içte de Alman taraftarı faşist bir ırkçı olan Vidcum Quisling’in yıkıcı çabalarıyla Norveç’in bütünüyle Alman denetimi altına girmesi kolaylaştı (Bundan sonra <em>quisling</em> sözcüğü İngilizce’ye girecek ve “vatan haini” anlamına gelecektir). Norveç Kralı ülkesinden kaçarak İngiltere’ye sığındı ve Almanlar da Norveç’te Quisling’in başkanlığında kukla bir hükümet kurarak hemen tanıdılar. İngiltere ile Fransa Norveç’e asker gönderdilerse de Narvik’e yapılan çıkarma başarısız oldu. Almanya bu İskandinavya harekâtında İsveç’e dokunmadı. Bunun nedeni Hitler’in İsveç’in sonuna kadar tarafsız kalacağına inanmış olmasıdır. Nitekim Sovyetler’e saldırı öncesinde Bulgaristan, Romanya ve Yugoslavya’yı işgal ederek Balkanları güvenlik altına alırken, tarafsızlığına inandığı Türkiye’ye saldırmayacaktır.</p>

  <p>Böylece 1940 yılının Mayıs ayı gelip Almanya’nın batı saldırısı başladığında, Polonya, Danimarka ve Norveç Almanya’nın, Baltık ülkeleriyle Finlandiya’nın stratejik bölgeleriyle doğu Polonya Sovyetler’in denetimi altına girmiş bulunuyordu.</p>

  <h3 id="sigil_toc_id_94"><a id="ncx554"></a>Fransa’nın Teslimi</h3>

  <h4 id="sigil_toc_id_95"><a id="ncx555"></a>1. Fransa’nın Yenilgisi</h4>

  <p class="nonindent">Almanya doğu ve kuzeyde başarıdan başarıya koşarken, Fransız ve kıtada bulunan İngiliz birlikleri, ünlü Maginot hattının gerisinde Alman saldırısını belki de abartılmış bir güvenle bekliyorlardı. Ancak şaşırtıcı olan şudur ki bu güçlü savunma hattı Fransa’ya olduğu kadar ve belki ondan da çok Almanya’ya güvenlik sağlamış sayılabilir. Çünkü Fransızlar Maginot’yu tümüyle bir savunma hattı olarak düşünüp tahkimatlarını ona göre yaptılar ve buradan Almanya’ya bir saldırı olasılığını hiç hesaplamadılar. Alman genelkurmayı da bu durumdan o kadar emindi ki hattın karşısındaki Alman mevzilerinde çok az asker bulundurdu. Almanya’nın Norveç’i işgali üzerine, o ana kadar batıdaki Alman harekâtına önem vermemiş olan Başbakan Chamberlain istifa etti. Yerine yine Muhafazakâr Parti’den Sir Winston Churchill Başbakan oldu ve Muhafazakâr ve İşçi partilerinden oluşan bir savaş koalisyonu kurdu (10 Mayıs 1940). Zafere kadar sürecek olan bu koalisyonun kurulduğu gün Almanya, Hollanda, Belçika ve Fransa’ya saldırdı. Hitler o gün verdiği demeçte Alman ırkının bin yıllık geleceğinin bu harekât ile çizileceğini söylemekteydi.</p>

  <p>Kâğıt üzerinde Fransa’nın askeri gücü daha üstün olmakla birlikte, Fransa tank birliklerini tüm cephe boyunca yaymıştı. Bu yüzden tek bir noktada saldırı olanağı ortadan kalktı. Diğer yandan Alman generali Guderian, yeni zırhlı araç harekâtının öncüsü olarak, tanklarla düşman toprağı içinde derinlemesine ileri harekâtın avantajlarını görmüş ve Fransız genelkurmayı yaratılan karışıklık ve panik havası içinde ne yapacağını şaşırır duruma gelmişti. Fransız yüksek komutası karşı harekâtta daima geri kalmış, karar verilip uygulamaya konduğunda ya iş işten geçmiş ya da harekâtı yapacak birlikler yok olmuştur. Kısacası Fransız genelkurmayı Birinci Dünya Savaşı’ndan kalma bir zamanlama anlayışı içinde hareket etmiştir.</p>

  <p>Fransız cephesindeki bu kararsızlıktan yararlanan Alman birlikleri, Rotterdam’ı havadan bombalayıp yerle bir ettikten sonra, Hollanda’yı dört gün gibi kısa bir sürede işgal ettiler. Daha sonra tarafsızlığının arkasına boşuna saklanmakta olan Belçika saf dışı edildi. Bu iki ülke işgal edilirken Fransa’nın karşı saldırısının gerçekleşmediğini ve gerçekleşemeyeceğini anlayan İngiltere, kıtadaki ordusunun kuşatılıp yok edilmesini önlemek amacıyla, Avrupa’da ellerinde kalan son liman olan Dunkirk’ten 3 Haziran 1940 tarihine kadar 200.000 askerini İngiltere’ye çekti. Ancak çekiliş sırasında hemen hemen bütün ağırlıklarını da Avrupa’da Almanlara bırakmak durumunda kaldı. İngilizlere göre bütünüyle Alman işgali altında bulunan Batı Avrupa’dan askerlerini hemen hiç kayıp vermeden çekebilmeleri ve bunları daha sonraki mücadele için saklamaları büyük bir zaferdir. Ama şurası da açıktır ki kıtadan İngiliz askerlerinin çekilmesiyle Fransa Avrupa’da yalnız kaldı ve bu da İngiltere ile Fransa arasındaki ilişkilerin bozulmasına yol açtı.</p>

  <p>Savaştan sonra elde edilen Nazi belgeleri, Alman genelkurmayının bir İngiliz-Fransız ortak saldırısından sürekli korktuğunu göstermiştir. Ancak bu karşı saldırı Fransız yüksek komutasının yanlış ve yavaş karar vermesi, Fransız ve İngiliz ordularının arasında eşgüdüm sağlanamaması, Fransa’nın hava üstünlüğüne sahip olmaması ve ellerinde bulunan zırhlı araçları etkili bir biçimde kullanamamaları sonucu gerçekleşemedi. Üstelik bu askeri hatalar gelecek dört yıl içinde Fransa’nın kaderini belirleyecek ve savaştan sonra da bu ülkenin iç gelişmelerini etkileyecek olan siyasal kararlarla birleşti. 1940 Martında Finlandiya’ya kurtarma birlikleri gönderilmesi suya düşünce, Başbakan Daladier istifa etti ve yerine Paul Reynaud geçti. Belçika ile Hollanda’nın işgali Genelkurmay Başkanı Gamelin’in yerini General Weygand’ın alması sonucunu doğurdu. Birinci Dünya Savaşı’nın ünlü kahramanı Mareşal Pétain Savunma Bakanı oldu. Bu iki yaşlı asker, 1940 Haziranındaki talihsiz kararlardan sorumludurlar.</p>

  <p>Almanya 9 Haziran’da Rouen kentini alarak Paris’e yaklaştı. Weygand Paris’in savunulmasını olanaksız görünce, boşuna bir yıkıma yol açmamak için, kenti boşalttırdı. 10 Haziran’da Almanya’nın artık savaşı kazandığına inanan Mussolini “İtalya’nın parlak geleceğinin saati çalmıştır” diyerek İngiltere ile Fransa’ya savaş açtı. Hemen o gün Riviera ve Alpler yönünde saldırıya geçtiyse de İtalyan birlikleri pek başarılı olamadılar. Paris 14 Haziran’da Alman işgali altına girdi. Her ne kadar Başbakan Reynaud ve bazı bakanlar savaşı sürdürmekte kararlı görünüyorlarsa da Pétain ve Weygand gibi askeri önderler bırakışmadan yana idiler. Sonunda Mareşal Pétain başbakan oldu ve 22 Haziran 1940 tarihinde Alman-Fransız Silah Bırakışması imzalandı. Bu bırakışmanın önemli maddeleri şunlardır: (i) Fransa’nın kuzey yarısı ve Atlantik kıyıları Almanya’ya bırakılacaktı. (ii) Diğer bölgeler işgal edilmeyecek ve böylece Fransa’nın bağımsızlığının sürdüğü izlenimi yaratılacaktı, (iii) Fransız ordusu hemen hemen tümüyle ortadan kaldırılacak ve ülke silahtan arındırılacaktı, (iv) Fransız deniz kuvvetleri Almanya ve İtalya’nın denetiminde silahtan arındırılacak ve Almanya bu kuvveti kullanmayacaktı, (v) Almanya’dan Fransa’ya kaçmış tüm Alman mültecileri geri verilecekti. Hitler bırakışma törenine tüm tarihsel “dramatik” görüntüyü verdi. General Foch’un 1918 Kasımında Alman teslim heyetini kabul ettiği vagon müzeden alınarak bırakışmanın imzalanacağı Compeignes ormanına getirildi ve Fransız temsilcileri bırakışmayı bu vagonda imzaladılar. Hitler 1918’in intikamını almıştı.</p>

  <h4 id="sigil_toc_id_96"><a id="ncx562"></a>2. Yenilginin Nedenleri</h4>

  <p class="nonindent">Üçüncü Cumhuriyet Fransa’sı Alman silahları üzerinde kurulmuş ve yine aynı silahlar üzerinde sona ermiştir. Bu sona erişin görünürdeki nedeni askeri yetersizlik ve özellikle hava üstünlüğüne sahip olmamakla zırhlı araçları modern savaşın gereklerine uygun olarak kullanamamaktı. Ancak salt askeri yetersizliğin yanında şu önemli unsurları gözden uzak tutmamak gerekir:</p>

  <p>En önemlisi, Fransız halkı savaşın sürmesini istemiyordu; morali bozulmuştu. Halkın bir bölümü Üçüncü Cumhuriyet karşıtıydı, bir bölümü totaliter bir yönetimin özlemini çekmekteydi, bir bölümüyse hâlâ kralcıydı. Ayrıca ülkede İngiltere aleyhine duygular artmıştı. Bunlar İngiltere’nin Fransa’ya yeteri kadar yardım etmediği, Almanya karşısında yalnız bıraktığı ve müttefik olarak girdikleri her savaşta Fransızların daha çok kan akıttığı görüşündeydiler. Ayrıca Fransa’daki seçim sistemi çok güçlü partilerin ortaya çıkmasını ve parlamentoda çoğunluğu sağlamasını engelledi. Birçok irili ufaklı partiyle istikrarlı hükümetler kurulamadı. Üstelik subayların büyük bir bölümü demokrasi taraftarı değildi ve hatta bazıları Hitler hayranıydılar. Hitler’in etkili propagandasının sonucu olarak, “Almanya neydi ve Hitler sayesinde ne oldu?” anlayışı yerleşti. Fransızların Maginot hattına çok güvenmeleri de aleyhlerine oldu. Bu hattın dışındaki bölgeler büyük ölçüde ihmale uğradı ve bu yüzden Alman ordularının Fransa’yı işgali, yukardaki toplumsal koşullar da hesaba katıldığında, çok kolaylaştı.</p>

  <p>İşin aslına bakılırsa, Fransa işgal edilirken ABD ile İngiltere herhangi bir yardımda bulunmadılar. Gerçekte Başbakan Reynaud birçok kere ABD’ye yardım çağrısında bulunmuştu. Roosevelt Fransa’ya uçak ve silah yardımı gönderebileceğini açıklamışsa da ABD’yi hemen savaşa sokmak ne siyasal ne de anayasal açıdan mümkündü. Sonunda müttefiklerine “sempatilerini” göndermekle yetindi, ama Fransa’nın herhalde “sempati”den öte yardıma ihtiyacı vardı. İngiltere’ye gelince, hava gücünün ancak küçük bir kısmını Fransa’ya göndermişti. Ancak Fransa’da durum umutsuz görünmeye başladığı ve hava savaşının İngiltere’ye kayma olasılığı ortaya çıktığı zaman artık uçak göndermemeye başladı. Buna bir de Dunkirk çekilmesi eklenince iki ülke arasındaki ilişkiler iyice soğudu. Fransa’ya göre İngiltere ortak davaya ihanet etmiş ve kendi ulusal çıkarlarını, her ne pahasına olursa olsun, Fransa’nın kurtarılmasının üstünde tutmuştu.</p>

  <h4 id="sigil_toc_id_97"><a id="ncx567"></a>3. Vichy Hükümeti</h4>

  <p class="nonindent">Böylece Fransa’da Üçüncü Cumhuriyet tarihe karıştı ve Pétain geçici dönemi başladı. Başlangıçta Pétain bir anayasa hazırlayacağını ve bunu halkın oyuna sunacağını açıklamıştı. Sonra böyle yapmayarak Fransa’yı kanun gücünde kararnamelerle yönetmeye başladı. 1940 Ağustosunda Meclisi feshederek Vichy’yi başkent yaptı ve bir cins diktatörlüğe başladı. Kendini devlet başkanı ve Dışişleri Bakanı Pierre Laval’i halefi ilan etti. Fransız Devrimi’nin “özgürlük, eşitlik, kardeşlik” ilkeleri yerine “iş, aile, vatan” ilkelerini koydu. Almanya’nın Fransa Büyükelçisi Otto Abetz elçiden daha ileri bir durumda, adeta Pétain’in akıl hocası ve Fransa ile Nazi Almanya’sı arasında sürekli bir bağ durumundaydı. Pétain, zaman geçtikçe daha da ileri giderek, Nazi yönetimine benzeyen, Yahudi aleyhtarlığı güden bir rejim kurdu ve bir cins Fransız “Führer”i haline geldi.</p>

  <p>Bu arada Reynaud hükümetinde savaş bakan yardımcılığında bulunmuş olan General de Gaulle, Londra’ya kaçarak Fransa’nın kurtuluşu için mücadeleye başlamıştı. Teslim sırasında BBC’den Fransız halkına “Ne olursa olsun Fransız direnmesinin ateşi sönmemelidir ve sönmeyecektir” diye seslendi ve Fransa’nın yenilmediğini, mücadeleye devam edileceğini, sonunda Fransa’nın mutlaka galip geleceğini söyledi. “Hür Fransızlar” hareketini başlatarak ABD ile İngiltere’den Fransa’nın meşru başbakanı olarak tanınmasını istedi. Her iki devlet de buna yanaşmadılar. İşte de Gaulle’ün savaştan sonra ortaya çıkacak olan Anglosakson düşmanlığının bir nedeni de budur. ABD’ye göre bu teklif kabul edildiği takdirde Pétain hükümetiyle kurulan ilişkiler suya düşecekti. Amerikan hükümeti Vichy ile iyi ilişkileri sürdürmekle onu frenleyebileceğini sanıyordu. İngilizlerin elindeyse ilerde Fransa başbakanı ilan etmek üzere daha uygun isimler vardı. Çetin ve inatçı bir adam olarak bildikleri de Gaulle’e bağlanmak istemediler. Ayrıca de Gaulle’ün savaştan sonra başbakan olabileceğine ihtimal de vermiyorlardı.</p>

  <p>Pétain hükümetinin Vichy’de, de Gaulle’ün “Hür Fransızlar” hareketini yürüten Ulusal Kurtuluş Komitesi’nin Londra’da kurulmasıyla Fransız politikasının gelecek dört yıl içinde oradan oraya çalkalanıp duracağı direnme ve işbirliği kutupları ortaya çıktı.</p>

  <p>Bu sırada son bir olay, zaten çok bozuk olan İngiliz-Fransız ilişkilerini tam anlamıyla kopardı. Fransız donanmasının Almanya tarafından kullanılmasından korkan (bu durumda İngiltere deniz üstünlüğünü Almanya’ya kaptırabilirdi) ve Fransa’nın bu konudaki direnme gücüne güvenmeyen İngiltere, 3 Temmuz 1940’ta İngiliz limanlarındaki Fransız savaş gemilerine el koydu ve daha da kötüsü, Cezayir’in Mers-el-kebir üssünde demirli bulunan Fransız donanmasını batırdı. 1300 Fransız denizcisinin öldüğü bu olayı Fransızlar kolay unutmayacaklardır.</p>

  <p>Almanya’nın Danimarka, Norveç, Hollanda, Belçika ve Lüksemburg’dan sonra Fransa’nın yarısını işgal etmesi ve öteki yarısını da denetlemesiyle, İngiltere’nin yalnızlığı ve Almanya tarafından çevrelenmişliği tamamlandı. Bu yalnız siyasal ve askeri bir yalnızlık değildir. Gelecek dört yıl boyunca, Alman işgali altındaki Batı Avrupa ile işgale uğramadan savaşı yürütmüş bulunan İngiltere’nin deneyleri birbirinden çok farklı olmuştur. İşgal edilen Batı Avrupa, işgalin yarattığı küçük düşmeyi, duruma göre düşmanla işbirliği yapmanın ayıbını ve direnmenin sıkıntılarını yaşamıştır. Böylece Batı Avrupa ülkeleri arasındaki bağlar güçlenirken, İngiltere’nin Avrupa kıtasıyla bağları zayıflamış, buna karşılık İngiltere ile ABD ve İngiliz Uluslar Topluluğu (<em>Commonwealth</em>) arasındaki bağlar güçlenmiştir.</p>

  <p>Bu konuda son olarak şunu söylemek gerekir ki 1940 sonbaharına kadar olan askeri harekâtta Hitler’in başarısının Avrupa tarihinde gerçekten bir benzeri yoktur. Bu başarıya en çok yaklaşan Napolyon Bonapart, imparatorluğunu kurmak için on yıl çalışmış, bunun için üç büyük harekâta girişmiş ve sonuncusunda (Austerlitz) ağır kayıplar vermişti. Ayrıca kurduğu imparatorluk hiçbir zaman tam olmadı: Prusya’nın az, ama Avusturya’nın bir dereceye kadar bağımsız hareket etme olanakları vardı. Hitler ise Rusya’nın batısındaki hemen hemen tüm Avrupa’ya bir yıldan az bir süre içinde, çok az madde ve can kaybıyla egemen oldu. Fransa’daki zafer Almanya’ya yeni olanaklar da sağladı. Almanya Fransa’daki depolarda tüm İngiltere Savaşı ve Rusya harekâtının başlangıcı için yetecek kadar petrol buldu. Fransa’ya yüklenen işgal giderleri 18 milyonluk bir orduya yetecek kadardı.</p>

  <h3 id="sigil_toc_id_98"><a id="ncx575"></a>İngiltere Savaşı</h3>

  <p class="nonindent">Fransa yenildikten sonra, Hitler İngiltere ile meşgul olmaya başladı. Bu devlet hala savaştaydı ve Almanya’ya meydan okumaktaydı. Gerçekte Hitler bu durumu öngörmüş değildi ve buna karşı bir planı da yoktu. Düşüncesine göre İngiltere’nin kıtadaki “kılıcı” olan Fransa bir kere elinden alındı mı barışa yanaşacaktı. Kaldı ki İngiltere’nin Almanya tarafından işgali Almanya’nın yararına da olmazdı. İngiltere yıkılırsa koca imparatorluğu Japonya ve ABD tarafından paylaşılır ve donanması güçlü olmayan Almanya bu “mirastan” hiçbir şey elde edemezdi. Almanya ile dost bir İngiltere, ABD’ye karşı tampon vazifesini görür ve böylece Almanya’ya batı cephesindeki tehdit de ortadan kalkardı. Bundan sonra Hitler artık güven içinde Sovyetler Birliği üzerine yürüyebilir ve asıl dış politika amacına ulaşırdı. İngiltere’yle barış için taktiğiyse rakibinin sinirleri bozulana kadar beklemekti. Şansölye olabilmek için ve Çekoslovakya’nın parçalanmasında bu taktiği başarıyla kullanmış, Polonya’da kullanmaya çalışmıştı. Fransa’yla bırakışma görüşmelerinde şunları söylüyor: “İngilizler savaşı yitirdiklerini bilmiyorlar, onlara bunu anlamaları için zaman vermek gerek.” Hitler bu zamanı verdi ve 19 Temmuz’a kadar bekledi. Ama İngiltere savaşı sürdürmekte kararlıydı. Churchill 13 Mayıs’ta, yani daha yeni Başbakan olduğu zaman şöyle konuşuyordu:</p>

  <p>“Size kan, ıstırap, gözyaşı ve terden başka bir şey vaat etmiyorum. Politikamızın ne olduğunu sorarsanız şunu derim: Tüm varlığımız, Tanrı’nın vereceği tüm gücümüzle denizde, havada ve karada savaşmak... Amacımız nedir diye sorarsanız, size tek bir sözcükle cevap veririm: Zafer!.. Neye mal olursa olsun zafer, tüm dehşetine rağmen zafer: Yol ne kadar uzun ve zor olursa olsun zafer.”</p>

  <p>Fransa teslim olduktan sonra şu ünlü sözlerini söylüyordu:</p>

  <p>“Sonuna kadar gideceğiz. Fransa’da savaşacağız, denizlerde ve okyanuslarda, kıyılarda ve çıkarma sahillerinde, tarlalarda ve caddelerde, tepelerde savaşacağız, asla teslim olmayacağız; bir an için bile inanmıyorum, ama eğer bu ada ya da büyük bir bölümü işgal edilirse, aç kalırsak, İngiliz filosu tarafından silahlandırılan ve korunan denizaşırı imparatorluğumuz mücadeleyi sürdürecektir.”</p>

  <p>İngiltere’nin teslim olmayacağını anlayan Hitler, Temmuz’da genelkurmaya İngiltere’nin işgalinin başlatılmasını emretti. Ancak askerler, İngiliz hava ve deniz gücü durdukça adaya asker taşımanın çok zor olduğunu söylediler. Bunun üzerine Hitler, önce İngiliz hava gücünün yok edilmesi ve böylece hava üstünlüğünün sağlanması amacıyla Ağustos başında “İngiltere Savaşı”nı başlattı. Bunu izleyen birkaç hafta hava savaşı sürdü. Almanya’nın daha çok uçak ve pilotu, İngiltere’nin iyi işleyen radar sistemi vardı ve uçak üretimi Almanya’nınkinden daha hızlıydı. Birkaç hafta içinde İngiliz hava kuvvetlerinin yok edilemeyeceği anlaşılınca, Almanya 7 Eylül 1940’ta Londra’yı havadan bombalamaya başladı. Bu İngiltere’nin Berlin’i bombalamasına karşılık gibi görünüyorsa da asıl nedeni İngiliz hava kuvvetlerinin hava savaşlarında yenilmemesiydi. Bu savaş biçiminin önemli bir sonucu, Birinci Dünya Savaşı’nın önemli özelliklerinden olan asker-sivil ayrımının son bulmasıdır. Çünkü, yangın söndürme, yaralı ve ölüleri kaldırma, sokak ve yıkıntıları temizleme ekipleri, hep sivil gönüllülerden oluşmuştur.</p>

  <p>Hava savaşı ve havadan bombardıman İngiliz hava gücünü saf dışı etmede başarısızlığa uğrayıp Almanya İngiltere’nin işgali için gerekli olan hava üstünlüğünü sağlayamayınca, Hitler 12 Ekim 1940’ta saldırıya son verdi. “İngiltere Savaşı” Almanya açısından yitirilmişti, ama Hitler İngiltere’nin saf dışı edilmemesine rağmen savaşı sürdürmede kararlıydı. Sovyetler Birliği’ni işgal planları 1940 Ağustosundan beri hazırdı ve şimdi Hitler bu planın uygulama alanına konmasına karar verdi.</p>

  <p>Hitler’in batıdaki zaferi, savaşı bir Avrupa savaşından bir dünya savaşı biçimine sokan gelişmeleri başlattı. Churchill kadar Hitler de anlamıştı ki İngiltere’nin tek zafer umudu savaşın genişletilmesinde yatmaktaydı. Churchill “İngiltere’nin umudu ABD ve Rusya’da yatmaktadır” derken, Hitler şu kehanette bulunuyordu: “Rusya saf dışı edilirse, İngiltere’nin Amerika umudu da ortadan kalkar. Çünkü Rusya’nın gücünün bitmesi, Uzakdoğu’da Japonya’nın gücünü büyük ölçüde artıracaktır”. Japonya’nın gücünün artmasıysa, ABD’yi Pasifik bölgesine çekecek ve Avrupa’ya müdahale olanağı ortadan kalkacaktı. Ayrıca İngiltere’ye doğrudan saldırı olanaklı değilse bile, bu devlete Akdeniz ve Ortadoğu’dan saldırılabilirdi. Başarılı bir kampanya Almanya’nın Mısır, Irak, Türkiye ve İran’da üstünlük kurmasına yol açarsa, bu durum Sovyetler’e saldırıyı da kolaylaştırırdı.</p>

  <h2 id="sigil_toc_id_99">III. SAVAŞIN AVRUPA’DA GENİŞLEMESİ</h2>

  <h3 id="sigil_toc_id_100"><a id="ncx587"></a>Alman-Sovyet İlişkilerinin Bozulmaya Başlaması</h3>

  <p class="nonindent">1940 yılında Fransa’nın üstesinden geldikten sonra, Almanya için yenilmemiş iki büyük devlet kaldı: İngiltere ile Rusya. 1940 yılında Hitler’in bu durumu, 130 yıl öncesinde Napolyon’unkine benzemektedir. O tarihlerde Napolyon’un karşısında da bu iki devlet ayakta duruyordu ve Napolyon Rusya’yla geçici bir anlaşmaya varmıştı. Hitler de Rusya ile anlaşmıştı. Ancak yine Napolyon döneminde olduğu gibi, 1940 yılının son aylarında durum değişti ve Hitler bu iki devletten birini mutlaka yenmesi gerektiğini anladı. Kara devleti olduğu için Napolyon Rusya’ya saldırmıştı; Hitler de aynı biçimde hareket etti.</p>

  <p>Almanya batıda Fransa’yı dize getirirken, Sovyetler de Baltık ülkelerini ilhak ediyordu. 1940 yazındaysa Romanya ile meşgul olmaya başlamıştı. Bir ültimatomla, eline geçirmek için fırsat beklediği Besarabya ve Bukovina bölgelerini ilhak etti. İşin aslına bakılırsa, Sovyetler’in Almanya ile yaptığı gizli protokolde Baltık devletleri, Finlandiya ve Besarabya’nın Rus etki alanı içine girmesi üzerinde anlaşmaya varılmıştı. Buraları ilhak etmekle Sovyetler Birliği protokole aykırı hareket etmiyordu. Ancak Sovyetler Almanya için çok hassas bir bölge olan Balkanlara el atınca, Almanya kuşkulandı. Ayrıca Almanya sürekli savaşırken, Rusya silah kullanmadan parsa toplamakta, savaşmadığı için de güçlenmekte ve hazırlanmaktaydı. Bu yüzden, Hitler’e göre, Rusya’nın niyetleri anlaşılmalı ve bu devletle vakit geçmeden hesaplaşılmalıydı.</p>

  <p>17 Ekim 1940’ta Sovyet Dışişleri Bakanı Molotov Berlin’e davet edilerek Hitler ile görüştürüldü. Bu görüşme, bir bakıma, Napolyon ile Rus Çarı arasında yapılan 1807 Tilsit görüşmesine benzer. Hitler’i Napolyon, Stalin’in temsilcisi Molotov’u da Rus Çarı yerine koyarsak, 1940 görüşmesi, Tilsit görüşmesinin hemen hemen aynıdır. Sonucu da aynı olmuştur. Hitler, görüşmeyi kendine özgü yöntemlerle, yani karşısındakine söz hakkı vermeksizin yönetti. Almanya’nın savaşı kazandığını ve bu zaferden doğan yeni durumun görüşülmesi gerektiğini söyledi. Dünya artık Almanya, İtalya, Sovyetler Birliği ve Japonya arasında paylaşılmalıydı. Kendi mantığına göre bazı paylaşma planları önerdiyse de Molotov artık “kâğıt üstü garantileri” ile Rusya’nın tatmin olamayacağını, önemli olanın Sovyet isteklerinin fiili bir statüye bağlanması olduğunu söyledi.</p>

  <p>Hitler’in Molotov’a önerdikleri şöyle özetlenebilir: (i) Almanya’nın Avrupa dışındaki ilgileri Orta Afrika’da toplanmaktadır. (ii) İtalya’nın Avrupa dışındaki ilgileri Kuzey Afrika şeridi ve Doğu Afrika’da (özellikle Habeşistan, Somali ve Eritre) toplanmaktadır, (iii) Japonya’nın ilgi alanı Japonya’nın güneyinde Filipinler’i içine alan ve Avustralya’ya kadar uzanan bölgedir, (iv) Sovyetler Birliği’nin ilgi alanı, Kafkaslardan güneye, Basra Körfezi ve Hindistan’a doğru uzanmaktadır. Alman önerilerinde, ayrıca, Türkiye ile ilgili olarak, bu devletin mevcut ittifak bağlarından kurtarılması ve Almanya ile işbirliğine ikna edilmesi de vardı. Anlaşılacağı gibi, Türkiye herhangi bir etki içine alınmıyordu. Ancak Almanya savaşı kazandığı takdirde Türkiye’nin kendi etki alanı içinde kalacağından emindi.</p>

  <p>Sovyetler’in karşı önerileriyse şunlardır: (i) Almanya’nın gizli gizli Finlandiya’ya soktuğu birlikler geri çekilecek. (ii) Bulgaristan ile Sovyetler Birliği arasında bir ittifak antlaşması imzalanmasına Almanya ses çıkarmayacak (böylece, Baltık ülkelerinin başına gelenler, şimdi Bulgaristan için de istenmekteydi). (iii) Sovyetler’e Boğazlar’da üsler verilecek ve böylece Türkiye’nin Sovyetler tarafından denetlenmesi sağlanacak. (iv) Almanya’nın da önerdiği gibi, Batum’un güneyinde Hindistan’a kadar uzanan topraklar Sovyetler’e verilecek. (v) Japonya Sahalin adasındaki kömür ve petrol ayrıcalıklarını Sovyetler’e devredecek. (vi) Yine Alman önerilerine uygun olarak, Türkiye İngiltere ile ittifakından derhal ayrılacak ve bunun sağlanması için ortak harekette bulunulacak.</p>

  <p>İki öneri karşılaştırıldığında, Sovyetler Birliği’nin Almanya’nın istediği biçimde bir işbirliğine girmek istemediği anlaşılmaktadır. Hitler, bu noktadan sonra Rusya’ya savaş açma zamanının yaklaştığını anladı ve 18 Aralık 1940’ta Yüksek Alman Komuta Heyeti’ni topladı. Almanya, Rusya’nın istilasıyla ilgili planı (<em>Operation Barbarossa</em>) 1941 yılının ilkbaharında yürürlüğe koyacaktır. Bundan sonra iki devletin arası açıldıysa da Stalin savaş çıkana kadar hiçbir şey belli etmeyerek hep Alman dostluğundan söz etti. Buna rağmen, bir Alman saldırısının başlayacağını sezmişti; 1941 Mayısında başbakanlığı da üstlendi.</p>

  <h3 id="sigil_toc_id_101"><a id="ncx595"></a>Kuzey Afrika ve Balkanlar</h3>

  <h4 id="sigil_toc_id_102"><a id="ncx596"></a>1. İtalya - İngiltere Mücadelesi</h4>

  <p class="nonindent">1940 yılında Fransa’nın çekilip İtalya’nın savaşa girmesi, Akdeniz ve Doğu Afrika’da İngiltere’yi zor duruma soktu. Savaşın ilk haftalarında İtalya Cebelitarık, Malta, İskenderiye ve Süveyş’i; İngiltere ise Rodos’u ve İtalya’nın endüstri bölgelerini bombaladı. Bundan sonra İtalya Afrika’da kara harekâtına girişti. İtalya 1940 Ağustosunda İtalyan Somalisi’nden İngiliz ve Fransız Somalisi ile Sudan’a saldırdı. İngilizler önceleri geri çekilerek İtalyanlara ağır kayıplar verdirdiler, sonra da askerlerini gemilere bindirip gittiler. Bu bölgelerin kolayca İtalyanların eline geçmesi, onları İngilizleri tüm Afrika’dan kovabilecekleri düşüncesine götürdüyse de bu gerçekleşmedi. Deniz ve hava kuvvetleri Akdeniz’de çok güçlü olmasına ve stratejik On İki Ada ile Pantellaria adasının ellerinde bulunmasına rağmen, İtalyanlar Akdeniz’e tam egemen olamadılar, merkez ile sömürgeleri arasında doğrudan ve kesintisiz bağlantı sağlayamadılar. Bunun sağlanabilmesi için Süveyş’i ele geçirmek gerekiyordu ve bu da göründüğü kadar kolay değildi. Mussolini Akdeniz’i “bizim deniz” (<em>Mare nostrum</em>) diye adlandıradursun, İngiliz savaş ve ticaret gemileri Akdeniz’e Cebelitarık’tan girip Süveyş’ten çıkmakta devam ettiler. Almanya durumu anlayınca İtalya’ya hava gücü gönderdi. Nazi pilotları İngiliz gemilerine çok zarar verdilerse de onlara Akdeniz’i kapattıramadılar.</p>

  <p>Mussolini son bir çare olarak Süveyş harekâtına karar verip Mareşal Grazziani’yi bu işle görevlendirdi. Grazziani 1940 Eylülünde Trablusgarp üzerinden saldırıya geçti. Saldırı önceleri hızla gelişti ve İtalyan birlikleri bir haftada Süveyş’in 150 km. batısında olan Sid-i Barani’ye kadar geldiler. Karşılarında İngiliz Nil Orduları Komutanı General Wavell vardı. Wavell bu noktada karşı saldırıya geçerek beş gün içinde İtalyanları Mısır’dan çıkardı ve harekâtı geliştirerek 1941 Martında Bingazi’yi bile eline geçirdi. İtalya Kuzey Afrika’da tam bir hezimete uğramıştı. İngiltere bundan sonra Habeşistan’a saldırdı, Eritre ve Somali üzerinden 1941 Mayısında Addis Ababa’yı İtalyanlardan temizledi. Bunun üzerine 1936 yılından beri Londra’da bulunan İmparator Haile Selasiye ülkesine geri döndü. Sonuç olarak, İtalya’nın büyük umut ve emeklerle kurduğu “Afrika İmparatorluğu” kısa bir süre içinde hemen hemen yok oldu ve İtalya’nın prestiji sarsıldı.</p>

  <h4 id="sigil_toc_id_103"><a id="ncx600"></a>2. İtalya’nın Yunanistan’a Saldırması</h4>

  <p class="nonindent">Mussolini bu kez hem prestijini yükseltmek hem de Almanya’nın kazandığı zaferlerin bir örneğini vermek için Yunanistan’a saldırdı. Mussolini İkinci Dünya Savaşı’nın başından beri Yunanistan’ı rahatsız ediyor ve gerekçe olarak da bu devletin yansız hareket etmemesini ve İngiliz gemilerine kolaylıklar sağlamasını gösteriyordu. İtalya 1939 Nisanında Arnavutluk’u işgal edince Yunanistan’ın komşusu olmuştu. 28 Ekim 1940’ta Yunan Başbakanı Metaxas’a üç saat süreli bir ültimatom verdi. Bunda bazı Yunan limanlarının İtalya’ya bırakılması, Yunanistan’ın İtalya’nın anladığı anlamda tarafsız kalması gibi istekler vardı. Ültimatom reddedilince İtalyan-Yunan savaşı başladı. İngiltere bu devlete askeri güvence vermişti ama yardıma koşacak durumda olmadığından Yunanistan yalnız kaldı. Savaş başlayınca Yunanistan Balkan Paktı’nı hatırlatarak Türkiye’nin kendisine yardım etmesi gerektiğini bildirdi. Türkiye bunu kabul etmedi, çünkü bu pakt Balkan devletlerinin yalnızca Balkan sınırlarını, yani Bulgaristan ile olan ortak sınırlarını güvence altına alan bir örgüttü ve İtalya bir Balkan devleti değildi. Aslında Türkiye Yunanistan’a yardım da etmiştir. Bulgaristan’a bir nota vererek, Yunanistan’a karşı harekâta girişilmesi durumunda Türkiye’nin Yunanistan’a yardım edeceğini açıklamış ve böylece Yunanistan Bulgar sınırındaki askerlerini çekerek İtalya ile teke tek savaşma olanağını bulmuştur. İtalya, ilk atılımda, tıpkı Kuzey Afrika’da olduğu gibi, Yunan topraklarına girdiyse de bu bir hafta sürdü. Sonunda Yunanlılar karşı saldırıya geçerek İtalyanları hem Yunanistan’dan attılar hem de Arnavutluk’a girdiler. İtalyan birlikleri Adriyatik’e doğru geri çekildi.</p>

  <h4 id="sigil_toc_id_104"><a id="ncx603"></a>3. Almanya’nın Balkanlara Girmesi</h4>

  <p class="nonindent">Almanya, Fransa’ya saldırmadan önce, kendisine göre sağ kanadını, yani İskandinavya’yı güvenlik altına almak için bu bölgeyi işgal etmişti. Şimdi, Sovyetler Birliği’ne saldırmadan önce, yine kendisine göre sağ kanadını, yani Balkanları güvenlik altına almak istedi. Burada karşılaştığı ilk devlet Romanya’dır. Gerçekte, bu devleti Almanya’ya yaklaştıran unsurlardan biri Sovyetler Birliği’nin Besarabya ve Bukovina’yı Romanya’dan alması olmuştur. Romanya buraları geri almak için geleceğini Almanya’ya bağlamıştı. Almanya Romanya ile hemen ittifak yapmadı. Romanya, Birinci Dünya Savaşı’ndan sonra Transilvanya’nın tümünü eline geçirmişti ve Almanya’nın dostu olan Macaristan bu bölgeden toprak istiyordu. Almanya Transilvanya’yı iki devlet arasında paylaştırdı. Ayrıca Almanya Bulgaristan’ı da kazanmak istediğinden, Romanya’ya baskı yaparak bu devletin Bulgaristan’a Dobruca’yı bırakmasını sağladı. Böylece Romanya Alman ittifakına parçalanmış bir biçimde girdi. Romanya’nın iç rejiminde de değişiklikler oldu. Başbakan Antonescu Romanya’da Nazi rejimine benzer bir yönetim kurdu. 1933 sonrasında Romanya’da Nazi örgütünü kurmuş ve Alman propagandası yapmış olan Horia Sima başbakan yardımcılığına getirildi. Bu rejim savaş sonunda Sovyet işgaline kadar böyle sürecektir.</p>

  <p>Romanya’yı eline geçiren Almanya sonra Bulgaristan’a yöneldi. Dobruca’yı Almanya sayesinde almış olan Bulgaristan, tıpkı Birinci Dünya Savaşı’nda olduğu gibi, savaşı Almanya’nın kazanacağına o kadar inanmıştı ki 1941 Martında hemen Almanya ile bir pakt imzaladı ve Alman askerleri Sofya’ya girdi.</p>

  <p>Almanya bundan sonra Yugoslavya ile meşgul olmaya başlayarak bu ülkenin doğu ve kuzey sınırında yığmaklar yaptı. Yugoslavya’nın iç yapısı zayıftı. Sırplar, Hırvatlar, Slovenler, Karadağlılar ve Bosnalılar, aslen Slav olmalarına rağmen birbirlerinden farklıydılar. Özellikle Sloven ve Hırvatlar uzun süre Avusturya’nın yönetimi ve Katolik etkisi altında kalmışlardı. Sırplar ise Osmanlı yönetimi altında kalmışlardı ve Ortodoks’tular. Birincilerin alfabesi Latin, ikincilerin ise Rus benzeriydi. Uygarlık düzeyi ve din farkı özellikle önem kazanmaktaydı. Yugoslavya’nın çoğunluğunu oluşturan Sırplar Birinci Dünya Savaşı’nda savaşmışlardı ve bu yüzden kazanılan yerlere “fethedilen ülkeler” gözüyle bakıyorlardı. Hırvat ve Slovenler ise kendilerini gelişmiş ve üstün görüyorlardı. İşte bu Hırvat-Sırp çatışması içyapıyı zayıflatmıştı ve Almanya’ya göre böyle bir Yugoslavya dış baskıya direnemezdi. Almanya 1941 Şubatında Yugoslavya’ya ittifak önerdi. Yugoslav Kralı Petro çok küçük olduğu için ülkeyi Kral Naibi olarak yönetmekte olan Prens Paul Viyana’da 24 Mart’ta ittifakı imzaladı, ama bu sırada Belgrad’da işler karıştı. Başkentte gerçekleştirilen bir darbe sonucu Başbakan Svetkoviç düştü ve yerine hareketin önderi General Simoviç geçti. İttifak reddedildi ve on sekiz yaşındaki Petro krallığı ele alarak başbakanlığa Simoviç’i getirdi. Yugoslavya’ya iyi bir ders vermek için Almanya 6 Nisan’da Belgrad’ı bombalayarak askerlerini sınırdan içeri soktu. Almanya’nın gücü karşısında direnemeyen hükümet ve Kral Londra’ya kaçınca, Almanya Yugoslavya’da bir Hırvat-Sloven devleti kurdu. Başbakanlığa Paveliç’i getirince, Yugoslavya Almanya ile ittifak imzaladı. Bundan sonra Yugoslav halkı dağlara çıkarak etkili bir çete savaşma başladı. Alman askerleri dağlara sokulamadı ve bu direnme tüm İkinci Dünya Savaşı boyunca sürdü. Direniş örgütleri arasında özellikle Mihailoviç ve Tito’nun çeteleri çok güçlüydü.</p>

  <p>Yugoslavya’nın Alman ittifakına girmesi, İtalya ile savaşmakta olan Yunanistan’ın da geleceğini belirledi. Çünkü İtalya Yunanistan karşısında son derece güç durumdayken işe Almanya karıştı ve bir hafta gibi kısa bir süre içinde Yunanistan’ın direnmesi kırıldı. Tüm Yunanistan Alman denetimi altına girdi. Bundan sonra Almanlar, tüm Ege adalarını ve paraşütçü birlikleriyle Girit’i ellerine geçirdiler (Mayıs 1941). İngiliz donanmasının Norveç’in işgalini engelleyememesi bir dereceye kadar mazur görülebilir. Ama Girit gibi İngiltere için yaşamsal önemi olan bir adanın paraşütçü birlikleriyle ve İngiliz donanmasının burnunun dibinde ele geçirilmesi kolay açıklanabilecek bir olay değildir. Balkanlar 50.000 silah ve tutsak, 1.000 top vererek teslim oldu, Almanya ise 5.000 kayıp verdi. Bu tarihte kolay kazanılan zaferlerden biridir.</p>

  <h4 id="sigil_toc_id_105"><a id="ncx609"></a>4. Türkiye’nin Savaş Dışı Durumu</h4>

  <p class="nonindent">Türkiye İkinci Dünya Savaşı’nın son yılına kadar “savaş dışı” kalmıştır. Türkiye, yaygın ve teknik olarak yanlış kanının aksine, savaş süresince “tarafsız” kalmış değildir, çünkü savaşan gruplardan biriyle, yani İngiltere ve Fransa ile ittifak imzalamış bulunuyordu. Başta Cumhurbaşkanı İsmet İnönü olmak üzere Türk dış politikasını yürütenler, savaşın ağır koşulları altında Türkiye’yi savaş dışı tutmayı başarmışlardır. Böylece Türkiye, savaş sonrası döneme, savaşın korkunç sayılacak yıkıntılarına uğramadan girmiştir. Türk dış politikasının bu başarısının önemli nedenlerinden biri, devleti yönetenlerin Birinci Dünya Savaşı’nda Osmanlı devletini savaşa sokup sonunda yıkan gelişmeleri iyi değerlendirmeleri ve yakın tarihten ders alarak aynı hataları tekrarlamamalarıdır. İkincisi, Atatürk’ün tedbirli, serüvenci olmaktan uzak ve barışçı politika geleneğini sürdürme isteğidir. Gerçekten, savaşa girilecekse, devletin nasıl, nerede ve ne zaman gireceğini kendisinin saptaması, dış politikanın ve savaştaki başarının temel gereğidir. İki zırhlının Birinci Dünya Savaşı’nda Osmanlı devletini, hükümetin denetimi dışında nasıl hazırlıksız savaşa soktuğu ve bu basiretsizliğin acı sonuçları, İkinci Dünya Savaşı sırasında Türk dış politikasını yürütenlerin belleğinden hiç çıkmamış ve aynı duruma düşülmemesi için gerekli tedbirler alınmıştır.</p>

  <p>Türkiye’nin savaş dışı durumunu sürdürmesi kolay olmamıştır. Savaşın genel gidişi ve stratejisindeki değişikliklere uygun olarak, gerek Mihver devletleri gerekse Müttefikler zaman zaman Türkiye’nin savaşa girmesi konusunda ağır baskıda bulunmuşlardır. Genel bir anlatımla, Mihver devletlerinin savaş üstünlüğünü ellerinde bulundurdukları ve dolayısıyla Avrupa kıtasının dışına çıkmak istedikleri 1939-1942 döneminde, Türkiye savaş dışı durumuyla bu harekâtı engelleyen bir “kalkan” haline gelmiş ve savaşın Ortadoğu’ya doğru ani genişlemesini önlemiştir. Böylece bu dönemde savaşa katılması yönünde Türkiye üzerinde baskı daha çok Mihver devletlerinden gelmiştir. Savaşın genel akışının değişip Müttefik devletlerin savaş üstünlüğünü ellerine geçirdikleri ve dolayısıyla Avrupa içine girmek için mücadele verdikleri 1943-1945 dönemindeyse Türkiye’nin savaş dışı durumu bu kez Müttefik devletlerin işine gelmemiştir. Dolayısıyla bu dönemde Türkiye üzerinde baskıyı ABD, İngiltere ve Sovyetler Birliği yapmışlardır.</p>

  <p>Lozan Anlaşmasından sonra, Türk dış politikasını etkileyen devletlerin başında İtalya gelmektedir. Bu devletin Akdeniz’de yarattığı tehdit, 1928 yılında imzalanmış olan Dostluk Antlaşması’na rağmen, Türkiye’nin İtalya’ya güvenini sağlayamamıştır. Ayrıca Habeşistan’ın işgali ve Mussolini’nin zaman zaman verdiği nutuklarda Küçük Asya’yı da hedef tutarak İtalya’nın emperyalist emellerinden söz açması, Türk yöneticilerini kaygılandırmıştır. Bu İtalyan tehlikesinin sonucu olarak, Türkiye’nin İngiltere ile ilişkileri iyiye doğru gitmeye başlamış ve sonunda 1939 ittifakına kadar varmıştır. Türkiye açısından İngiltere ile dostluk, Türkiye’nin Ulusal Kurtuluş Savaşı’ndan beri dış politikasında dayandığı Sovyetler Birliği ile ilişkilerde herhangi bir değişiklik yaratmayacaktı. Bu devlet, Alman ve Japon baskısı altında Batılı devletlere kaydığından, Türkiye için İngiliz ve Sovyet dostluklarını bağdaştırmak kolay görünüyordu. Kısacası Türkiye, İtalyan ve Alman tehlikesine karşı İngiltere ile Sovyetler Birliği’ne dayanmak istiyor, güvenliğini böylece sağlamayı planlıyordu. Ancak Türkiye’nin İngiltere ile ilişkilerinin bir ittifakın imzalanmasına varacak kadar yakınlaşması, Batılı devletlerin Almanya’yı kendi üzerine saldırtacaklarından endişelenen ve bu yüzden Almanya ile anlaşma yollarını arayan Sovyetler’in hoşuna gitmemiştir. Dolayısıyla, İngiltere Türkiye’nin dış politikasında önce İtalya’ya, sonra da Sovyetler Birliği’ ne karşı önemli bir dayanak haline gelmiştir.</p>

  <p>Almanya ile ilişkilerde, bu devletin 1933’ten sonra Versailles Antlaşması’nın hükümlerine aykırı hareket etmesi, Batılı devletleri endişelendirirken, Kurtuluş Savaşı’nı ve Versailles’a benzeyen Sevr Antlaşmasını unutmayan Türkiye, Almanya’nın 1939 Mart’ına kadar izlediği “bir millet, bir devlet” politikasını da, biraz Misak-ı Milli’ye benzeterek, haklı bulmuştur. Ayrıca Türkiye devletinin sınırları içinde herhangi bir Alman azınlığının bulunmaması, böyle bir politikanın izlenmesini Türkiye açısından tehdit edici de kılmıyordu. Ancak, daha önce değinildiği gibi, Almanya’nın 15 Mart 1939’da halkı Alman olmayan Çekoslovakya’yı ilhak etmesi ve böylece “hayat sahası” politikasına başlaması, Türkiye’yi endişelendirmiştir. Çünkü bu politikanın nerede başlayıp bittiği ve içine Türkiye’yi alıp almadığı belli değildi. Bu endişe Türkiye’yi Batılı devletlerle anlaşmaya götüren önemli bir unsur olmuştur.</p>

  <p>1940 yılı yazında İtalya savaşa girinceye kadar Türkiye’nin durumunda bir değişiklik olmadı. İtalya’nın savaş dışı durumu, ittifak antlaşmasına göre Türkiye’yi savaşa girme yükümlülüğü altında bulundurmuyordu. Ancak İtalya’nın 1940 Haziranında savaşa girmesi, ittifakın yükümlülüklerini ortaya çıkardı. İngiltere ile Fransa, Türkiye’nin savaşa girmesini istediler. Türk hükümetiyse değişen koşullar altında ve şu gerekçelerle savaşa girmeyi reddetti: (i) Türkiye’nin savaşa girmesinin istendiği sırada, müttefiklerden biri olan Fransa, Almanya ile bırakışma görüşmelerine başlamış bulunuyordu. Dolayısıyla, savaştan çekilen bir devlet, müttefikini savaşa girmeye nasıl zorlayabilirdi? (ii) İttifak antlaşmasıyla Türkiye’ye vaat edilen silahlar verilmemişti. Ancak Fransa’nın savaştan çekilmesiyle yalnız kalan İngiltere Türkiye’ye yardımda bulunacak durumda değildi. (iii) Türkiye istediği silahları almadan savaşa girdiği takdirde yenilebilir ve böylece savaş İngiltere açısından son derece stratejik öneme sahip Ortadoğu’ya yayılabilirdi. Bu durumda, savaş dışı bir Türkiye müttefikleri için daha elverişliydi ve kendi güvenliği de bunu gerektirmekteydi. (iv) Türkiye’nin savaşa girme konusunda öne sürdüğü hukuki gerekçeyse, imzalanan 2 numaralı protokole uygun olarak, savaşa girmesinin kendisini Sovyetler Birliği ile çatışma durumuna getirebileceğiydi. İtalya Almanya’nın müttefiki olduğuna ve Almanya ile Sovyetler Birliği arasında bir saldırmazlık paktı bulunduğuna göre, savaşın başından beri Türkiye’nin izlediği dış politikadan memnun olmayan Sovyetler Birliği, bir Türk-İtalyan savaşını bahane ederek Türkiye’ye karşı düşmanca davranışlarda bulunabilirdi. Bu mantık biraz zorlama gibi görünse de uluslararası hukuka uygundur.</p>

  <p>1940 yılında Balkanlar üzerinde Alman tehlikesi ufukta belirirken, İtalya 28 Ekim’de Yunanistan’a saldırdı. İtalya’nın Balkanlardaki hareketlerinden sürekli şüphe duymuş olan Türkiye, bu saldırı karşısında büyük kaygı duydu. Daha önce de belirtildiği gibi, Türkiye Yunanistan’a yardıma hukuken borçlu değildi; savaş dışı durumunu bozmadı. Balkan Antantı, Balkan devletlerinin yalnız Balkan sınırlarım garanti etmekteydi. İtalya Balkan devleti olmadığı gibi, İtalya’dan gelecek saldırıya karşı yardım, İtalya’dan çekinen ve bu devleti tahrik etmek istemeyen Yunanistan’ın kendi isteğiyle anlaşma hükümlerinin dışında bırakılmıştı.</p>

  <p>1941 yılı gelip de Almanya’nın Balkanlarda ilerlemesi karşısında, Türkiye İstanbul ve diğer bazı illerde sıkıyönetim ilan edip sınır boyunca güvenlik tedbirleri almıştı. Ancak bu tedbirlerin kendine karşı alınmakta olduğunu zanneden Bulgaristan’ın endişelerini ortadan kaldırmak için 17 Şubat’ta Ankara’da Türkiye ile Bulgaristan arasında bir demeç imzalandı. Bu demeçle Türkiye ile Bulgaristan birbirlerine saldırmamayı yükümlenmekteydiler. Bu saldırmazlık anlaşması İngiltere’de iyi karşılanmadı, çünkü İngiltere’ye göre artık Türkiye’den endişesi kalmayacak olan Bulgaristan Almanya’ya kapılarını kolaylıkla açabilecekti. Bu düşüncenin doğruluğu su götürür. Türkiye ile saldırmazlık anlaşması olsa da olmasa da Bulgaristan 1941 yılına gelindiğinde Alman ilerlemesine karşı duracak ne güce ne de iradeye sahipti. Önemli olan Alman ilerlemesine karşı Türkiye’nin ne yapacağıydı. Dışişleri Bakanı Saraçoğlu, demecin yayımlanmasından hemen sonra yaptığı bir açıklamada, “Türkiye toprak bütünlüğüne ve bağımsızlığına karşı yapılacak her saldırıya silahla karşı koyacaktır” diyerek Türkiye’nin topraklarına saldırması halinde Almanya’ya karşı savaşacağını açıkça belirtti.</p>

  <p>Ancak Almanların tüm Balkanlara egemen olması Türkiye’nin durumunu çok nazik bir duruma soktu. Bulgaristan’a tamamen yerleşen Almanya’nın Türkiye’ye saldıracağı, bu durumdan yararlanarak Sovyetler’in de Türkiye’yi işgal edeceği ve ülkenin Polonya gibi parçalanacağı söylenmekteydi. Bu Türkiye’de büyük bir korku uyandırdı. Ancak Türkiye’nin böyle bir korku sonucunda İngiltere’ye daha çok yaklaşmasından endişelenen Hitler, 4 Mart 1941’de İnönü’ye bir mektup göndererek Almanya’nın Türkiye’ye karşı saldırgan emelleri olmadığını ve Alman ordularının Türk sınırından 60 km. uzakta kalacağını bildirdi. Bu durumda Türkiye’nin Almanya’ya karşı direncini artırmak ve gelecek bir Alman-Sovyet savaşında Türkiye’nin yansız kalmasını temin etmek isteyen Sovyetler Birliği ile, tüm iyi niyet gösterilerine rağmen Almanya’nın Balkanlardaki faaliyetlerine karşı bir denge kurmak isteyen Türkiye, 24 Mart 1941’de bir saldırmazlık deklarasyonu imzaladılar. Şimdi Türkiye’nin iki sınır komşusu, yani Bulgaristan ve Sovyetler Birliği ile saldırmazlık antlaşmaları vardı.</p>

  <p>Hitler, Molotov ile görüşmesinden sonra, Rusya’ya karşı harekete geçme vaktini 15 Mayıs 1941 olarak saptamıştı. Ancak Irak olayları ve Balkan gelişmeleri harekâtın başlamasını geciktirmişti. Almanya daha çok vakit kaybetmek istemedi. Almanya’nın Balkanlardaki faaliyetleri karşısında Türkiye birliklerini Trakya’ya yığdığı ve savunma durumuna geçtiği sırada, Hitler Türk hükümetine başvurarak Almanya’ya karşı Türkiye’nin savaş açıp açmayacağını sordu. Türk hükümetiyse verdiği cevapta, Almanya ne şekilde davranırsa, Türkiye’nin de aynı biçimde hareket edeceğini bildirdi. Bunun üzerine Hitler Türkiye’ye bir saldırmazlık paktı önerdi. Bir an önce Rusya’ya karşı harekete geçmek ve Rusya ile uğraşırken güney kanadını güvence altına almak istiyordu.</p>

  <p>Türkiye bu öneriyi kabul etti. Bir kere, kapısına kadar gelmiş olan büyük bir tehlike ortadan kalkacaktı. İkinci olarak, Türkiye’ye göre, Almanya Türkiye’ye saldırıyı belki uygun göreceği bir zamana ertelemiş ve Türkiye de zaman kazanmayı kendi güvenliği ve İngiltere’ye yardım bakımından gerekli görmüştü. İki devlet arasındaki saldırmazlık paktı 18 Haziran 1941 tarihinde imzalandı. Türkiye paktı imzalarken “mevcut yükümlülüklerin”, yani İngiltere ile ittifakın gereklerinin geçerliliğini yitirmediğini metinde açıkça belirtmeye çaba gösterdi. 22 Haziran günü Alman ordularının Rus sınırını aşmalarıyla Türkiye rahat bir nefes aldı. Savaşın aldığı yeni biçim, Türk diplomasisinin omuzlarından büyük bir yük almıştı. Savaşın başından beri ya Almanya ya Rusya ya da ikisi birden Türkiye için tehlikeli olmuşlardı. Şimdi bu iki devlet savaşa tutuştuklarından, tehlike de ortadan kalkmıştı. Bu durumda Türkiye her iki devlete de tarafsızlığını resmen tebliğ etti.</p>

  <p>Türk-Alman saldırmazlık paktını İngiltere’den çok ABD beğenmedi ve Türkiye’ye yapmakta olduğu yardımı durdurdu. ABD’nin Ankara Büyükelçisi McMurray’ın aksi yöndeki tavsiyesi de hükümet üzerinde etkili olmadı. Bir ay sonra yardım yeniden başladıysa da miktarı bir hayli azaldı. Alman-Rus savaşı Türk diplomasisinin üzerinden büyük bir yük aldıysa da başka bir yönden kuşkular belirdi. İngiltere ile Sovyetler Birliği’nin (şimdi müttefik olmuş-lardı) Türkiye’nin sırtından anlaşmaları olasılığı, “Demokles’in kılıcı” gibi Türkiye’nin geleceği üzerinde sallanıyordu. Sovyetler’in Türkiye üzerindeki emelleri aşağı yukarı biliniyordu. Üstelik Türk hükümetinin bu konuda acı bir anısı da vardı. Birinci Dünya Savaşı’nda İngiltere Boğazlar’la İstanbul’u Rusya’ya vermeye razı olmuştu.</p>

  <p>Türkiye 1941 yılının Aralık ayında Moskova’da başlayan İngiliz-Sovyet görüşmelerini, Sovyetler Birliği’nin Türk toprakları üzerindeki emellerini İngiltere’ye kabul ettirmeye çalışması açısından değerlendirmeye başladı. Bu arada konferanstan gelen haberler de Türkiye’nin endişelerini haklı çıkarır nitelikteydi. Stalin’in On İki Ada’nın ve Bulgaristan ile Kuzey Suriye’den bazı toprakların Türkiye’ye verilmesini istediği Türk hükümetine bildirilmişti. Bunun Türkiye için anlamı ancak şu olabilirdi: Stalin durup dururken Türkiye’ye bazı toprakların verilmesini önerdiğine göre, bu ödünler karşılığında Türkiye’den Boğazlar’ı isteyecekti. Türkiye’nin duyduğu endişe ancak İngiliz-Sovyet ittifakının 12 Mayıs 1942’de imzalanması ve metninin açıklanmasıyla azalmış, ama 1942 yılının sonunda tekrar ve daha çok artmıştır.</p>

  <p>1942 yılı Türkiye için zor bir yıldır. Savaş malzemesi durumunda bir gelişme olmakla birlikte, bu tatmin edici olmaktan uzaktı. Üstelik savaş dışı durumu sürdürmek gittikçe zorlaşmaktaydı. Cumhurbaşkanı İnönü, 1 Kasım’da TBMM’yi açış nutkunda, “gittikçe şiddetlenen düşmanlık havası içinde, her gün biraz daha sinirlenen taraflar arasında, tarafsızlık politikasını yürütmek, hükümet için çok yorucu olmaktadır” demekteydi. Üstelik Sovyetler Birliği, 1942 Kasımında Alman ilerlemesini Stalingrad’da durdurup savaşta üstün bir duruma geçtikten sonra, Türkiye’ye karşı sert bir politika izlemeye başladı. Türkiye’nin savaş dışı politikası Sovyet basınının eleştirilerine konu oldu ve ilişkiler gerginleşti. Almanya’nın savaş alanlarında yenilgisiyle Türkiye üzerinde Alman tehlikesi kalkmış, ama bunun yerini Sovyet tehlikesi almıştı. Türkiye açısından Avrupa’da bir Alman zaferi kadar bir Sovyet zaferinin de ciddi sonuçları olurdu.</p>

  <p>Almanya’nın buraya kadar özetlenen Balkan harekâtı, Sovyetler’e saldırı için güney kanadını güvenlik altına almak amacına yönelikti ve artık baş düşmanı Sovyetler Birliği’ne saldırabilirdi.</p>

  <h3 id="sigil_toc_id_106"><a id="ncx625"></a>Alman-Sovyet Savaşı</h3>

  <p class="nonindent">İkinci Dünya Savaşı’nın geleceğini en kesin biçimde etkileyen olay, Almanya’nın Rusya’ya saldırması olmuştur. Bu saldırı başarılı olsaydı, hiç kuşkusuz, Almanya hemen hemen tüm Avrasya’ya egemen hale gelir ve savaş sonu dünyasının görüntüsü temelinden değişebilirdi. Başarısızlığıysa, Almanya’nın Avrupa üstünlüğünün yavaş yavaş ortadan kalkması ve sonunda Hitler’in kurduğu “Reich”ın yok olmasıyla sonuçlandı. Hitler’in bu büyük harekâta karar vermesinin nedenleri şunlar olabilir:</p>

  <p>a. Rusya’ya saldırı, Hitler’in yirmi yıldır savunuculuğunu yaptığı doktrinlerin mantıki bir sonucuydu. Siyasal yaşamına Sovyet komünizmini yok etmek isteyen bir Bolşevik karşıtı olarak başlamıştı. Yahudilerin komünizmin kuruculuğunu ve önderliğini yaptıkları görüşü bu konudaki azmini artırmıştı. Kısa bir süre içinde Almanya’yı komünizmden kurtarmıştı; şimdi sıra dünyayı bu beladan kurtarmaktaydı. Gerçekte Avrupalı birçok önder aynı şeyi düşünmüştür, ama Hitler bu konuda eyleme geçen tek önderdir.</p>

  <p>b. “Hayat sahası” (<em>Lebensraum</em>) Hitler’in jeopolitikçilerden öğrendiği kendine özgü bir doktrindi. Eğer dünya gücü olacaksa, Almanya tüm doğal kaynaklarıyla “merkez bölge”yi eline geçirmeliydi. Sovyetler Birliği Almanya’ya hammadde vermekteydi ama bu durum herhalde çok uzun sürmeyecekti. Örneğin, Sovyetler Finlandiya’dan yeni yeni isteklerde bulunuyordu ve böylece İsveç’ten demir cevheri akışını aksatabilirdi. Üstelik Besarabya ve Bukovina ellerinde olduğuna göre, Romanya’dan Almanya’ya petrol akışını da engelleyebilirdi. Yugoslavya’daki Alman karşıtı güçleri de desteklemekteydi. Bunlardan çıkan sonuç, Sovyetler Birliği’nin Almanya’nın hayat sahası içine giren Balkanlar ve Boğazlar’a doğru genişlemek istemesiydi.</p>

  <p>c. Sovyetler Birliği zamandan kazanarak silahlanıyor ve güçleniyordu. Bu yüzden, bu devlete karşı girişilecek bir savaş, tıpkı Napolyon’unki gibi, önleyici bir savaş olacaktı.</p>

  <p>ç. Hitler’e göre İngiltere’nin bir türlü teslim olmamasının en önemli nedeni, Sovyetler Birliği’ne güvenmesiydi. İlerde nasıl olsa bu devlet İngiltere’ye yardım etme durumunda kalacaktı. Dolayısıyla, Sovyetler yenilirse, İngiltere barış görüşmelerine girişebilirdi.</p>

  <p>d. Uzun süreli düşünceleri ne olursa olsun, Hitler’in pratik bir düşüncesi de vardı. İyi düşünülürse, yapacak tek şey de buydu. Almanya’nın donanması zayıftı ve hava gücü de İngiltere’yi teslime zorlayamamıştı. Buna karşılık büyük ve güçlü bir kara gücü vardı ve Sovyet toprakları da böyle bir gücün kullanılabileceği tek yerdi. Almanya, Avrupa’nın en güçlü ordusuna sahip Fransa’yı altı hafta için-de dize getirmişti; Sovyetler’i yenmek daha da kolay olacaktı. Biz savaşın sonucunu bildiğimiz için, bunu büyük bir hata olarak değerlendiriyoruz, ama İngiltere ile ABD bile Sovyetler’in en çok üç ay dayanabileceğini tahmin ediyorlardı. Kısacası Hitler bu kampanyayı yalnız Sovyetler Birliği tehlikeli bir devlet olduğu için değil, aynı zamanda savaşı kolay kazanacağı için de başlattı. Ona göre bu, küçük savaşların en sonuncusuydu; yoksa büyük savaşların ilki değil.</p>

  <p>Bu sırada Almanya’nın Japonya ile ilişkisi ilginçtir. Alman-Japon ittifakı Sovyetler’e karşıydı, ama Japon Dışişleri Bakanı Matsuoka 1941 Nisanında Berlin’e gittiğinde, kendisine Almanya’nın planlarından hiç söz edilmedi. Tam tersine, Japonya’nın güneyde İngiltere’nin elindeki Singapur’a yönelmesi istendi. Almanya’nın böyle davranmasının nedeni şuydu: Japonya’ya Sovyet “mirasından” pay verilmeyecek ve İngiltere ile ABD Japonya ile Uzakdoğu’da uğraşırken, Almanya Avrupa’da güvenlikte olacaktı. Matsuoka Hitler’in bu tavsiyelerine uydu ve ülkesine geri dönerken Moskova’da, Sovyetler ile Japonya’nın savaşın sonuna kadar uyacakları bir saldırmazlık paktı imzalandı. Böylece Japonya Sovyetler Birliği’ne hiçbir tehdit oluşturmadı. Oysa Almanya ile Japonya Sovyetler’e karşı birlikte hareket etselerdi, Almanya’nın Sovyet cephesindeki işi kolaylaşabilirdi.</p>

  <p>Almanya’nın savaş hazırlığı aceleye getirildi ve savaşın sonunun çabuk alınacağı düşünüldüğünden uzun süreli planlar yapılmadı. Alman genelkurmayının Sovyetler’in gücü konusunda çok az bilgisi vardı ve bu devletin Finlandiya karşısındaki beceriksizliği, Kızıl Ordu’nun hafife alınmasına yol açtı. Ayrıca Rusya, savaş stratejisi açısından tıpkı Fransa gibi düşünüldü; tankların geçebileceği güzel ve geniş yollar, bol malzeme ve yiyecek. Savaş kısa süreceği için ayrıntılar üzerinde düşünmenin anlamı da yoktu. O ana kadar ayrıntılı planlara çok düşkün olan Alman genelkurmayı, ilk kez Napolyon ve Lenin’in basmakalıbına bağlandı: “Yürü ve ne olacağını gör.” Savaşın daha başlangıcında Rusya’daki durumun Fransız harekâtına benzemediği ortaya çıktı. Fransa’ya saldıran iki Alman ordusu giderek birbirine yaklaşırken, Sovyetler’e saldıran üç ordu giderek birbirinden uzaklaştı.</p>

  <p>Almanya 22 Haziran 1941’de Baltık’tan Romanya’ya kadar uzanan geniş bir cephe üzerinden Sovyetler’e karşı saldırıya geçti. Hitler’in planlarına göre, ilk saldırı altı hafta içinde başarılı olacak ve altı ay sonunda Sovyet hükümeti teslim olacaktı. Yılsonuna kadar Almanya, Moskova’nın batısı, Leningrad ve Karadeniz çizgisi üzerinden ilerledi. Sovyetler, her saldırıda olduğu gibi, geniş alandan yararlanarak geri çekildiler ve Alman ordularını güç durumda bıraktılar. Almanlar gittikçe üslerinden uzaklaşmakta ve çete savaşları yüzünden lojistik destek merkezleriyle bağlantıyı sağlayamamaktaydılar. Almanya, Moskova kapılarına kadar dayanmış ve ülkenin en zengin endüstri bölgelerini eline geçirmişti, ama Rus ikliminde kış savaşı için hazırlanmamış olan Alman orduları önce çamur, sonra kar ve soğuk yüzünden durakladılar. Sonuç olarak, Sovyetler umulduğunun aksine bir darbede yıkılmadı ve ikinci darbe için gelecek bahar mevsimi beklenmeye başladı. Almanya’yı Rusya’da başarısızlığa sürükleyen unsurlar arasında şunlar düşünülebilir:</p>

  <p>(i) Almanya’nın Balkan harekâtı Sovyetler’e saldırı zamanını geciktirmiş, Mayıs için planlanan harekât Haziran’ın sonuna doğru başlatılabilmiş ve böylece Alman orduları Ağustos ayında gelen Rus kış ve karına saplanmışlardır.</p>

  <p>(ii) Bir Japon saldırısından korkmayan Stalin Sibirya’daki tüm birliklerini batıya çekmiş ve böylece gücü bölünmemiştir. Buna karşılık, Almanya 4.000 km.’lik çok geniş bir cephede dağınık harekâtta bulunmuş, birbirlerinden kopmuş olan birliklerini bir noktada toplayamamıştır. Ayrıca ilk zaferden sonra Moskova yönüne mi yoksa Don endüstri bölgesi ile Kafkas petrol kaynakları yönüne mi ağırlık verileceği konusunda kararsız davranılmıştır.</p>

  <p>(iii) Almanlar saldırıya geçtikleri devletleri önce etkili bir propagandayla içerden yumuşatıyorlardı, ama bu taktiği Sovyetler’e karşı kullanamadılar. Ayrıca Almanya Sovyet hazırlıkları hakkında doğru bilgi de edinemedi. Sovyetler’in Finlandiya gibi küçük bir devletle uzun süre uğraşması, Alman haber alma örgütünü yanıltmıştı. Sovyetler’in gizliden gizliye savaşa hazırlandıkları, tesislerini Ural dağlarının doğusuna çekip ekonomik ve askeri güçlerini geliştirdikleri pekiyi bilinmiyordu.</p>

  <p>(iv) Almanlar işgal ettikleri Sovyet topraklarındaki yerli halkı kazanamadılar. Örneğin Ukrayna bağımsız bir devlet olmak istiyordu ve Moskova’ya karşı kullanılabilirdi. Ama Almanlar aşağı ırktan gördükleri bölge halkına savaş tutsakları gibi davrandılar ve onların çete savaşına başlamalarına çanak tuttular. Bu çete savaşlarıysa Alman ordularının lojistik destek merkezleriyle bağlantısını kopardı.</p>

  <p>Alman başarısızlığının nedenleri ne olursa olsun, artık Sovyet cephesinde sorumluluk Hitler’in kararlarına geçmiştir. Hitler’in kararlarını sorgulayan generaller işten alınmış ve olaylar denetimden çıkmıştır. Hitler’in başlangıçta öngördüğü kısa ve başarılı harekâtın yerini, 1941 sonunda dünya çapında bir “topyekûn savaş” almıştır. 1918’den sonra, Avrupa devletlerinin kendi iç ve uluslararası sorunlarına siyasal çözümler bulmadaki başarısızlıkları, Hitler’e iktidara gelip 1939’da savaşı başlatma olanağını sağlamıştı. 1941 yılının sonuna gelindiğindeyse Avrupa devletleri, Avrupa’nın geleceğini etkileme olanağından yoksun kaldılar. Genel globalleşme sürecine uygun olarak, kıtayla ilgili kararlar başka yerlerde, önce Rusya’nın ortasındaki büyük savaşlarda, sonra Kuzey Afrika, Washington ve Tokyo’da verilmeye başladı.</p>

  <h2 class="h22" title="IV. İNGİLTERE’NİN KUZEY AFRİKA’DA ÜSTÜN DURUMA GEÇMESİ" id="sigil_toc_id_107">IV. İNGİLTERE’NİN KUZEY AFRİKA’DA<br/>ÜSTÜN DURUMA GEÇMESİ</h2>

  <p class="nonindent">Kuzey Afrika’da her saldırı ve karşı saldırıyı bir aşama kabul edersek, 1941 yılının sonuna kadar savaş iki aşamada gelişmiştir. Kuzey Afrika’da savaş, 1940 Eylülünde İtalya’nın İngiliz birliklerine saldırısıyla başlamıştı. 1940 yılının Aralık ayma kadar gelişen bu harekât İtalya’nın Sid-i Barani’de durdurulmasına kadar sürdü. 1940 yılının Aralık ayında başlayan İngiliz karşı saldırısı sonucunda İtalya gerilemeye başlamış ve İngilizler Bingazi’ye kadar ilerleyerek 1941 Martında burada durmuşlardır. Bu Kuzey Afrika harekâtının birinci aşamasının sonudur.</p>

  <p>31 Mart 1941’de Afrika’daki duruma Almanya’nın müdahale etmesiyle, harekâtın ikinci aşaması başlar. Aslında Almanya Afrika harekâtına çok önem veriyordu, çünkü bu harekât dünya egemenliği planlarının önemli bir parçasını oluşturmaktaydı. Plana göre Sovyetler Kafkaslar ve İran üzerinden, İtalya da güneyden Mısır’a gelip Ortadoğu bölgesini kıskaç içine alacaklardı. Japonya da Hindiçini, Birmanya ve Hindistan üzerinden İran’a gelince savaş bitecekti. Şimdi Sovyetler’le savaştıklarına göre, kuzeyden Mısır’a gelecek olan devlet de Almanya idi. Bu yüzden, Almanya Afrika harekâtında İtalya’ya yardımcı olarak kara ve hava kuvvetlerinin yanında Rommel gibi en değerli komutanını gönderdi.</p>

  <p>31 Mart’ta başlayan ortak Alman-İtalyan saldırısı Bingazi, Derne, Tobruk ve Sallum’u alıncaya dek gelişti. Orada da durdu. Bunun üzerine İngilizler karşı saldırıya geçerek, karşısındakileri Mısır ve Libya’dan attılar ve tekrar Bingazi’ye geldiler. 31 Aralık 1941’de biten bu harekât Kuzey Afrika savaşlarının ikinci aşamasının sonunu oluşturur. Böylece hemen hemen tüm Kuzey Afrika İngilizlerin eline geçmiş ve İtalya’nın Afrika’daki sömürgeleri elinden alınmıştır. Kuzey Afrika savaşlarının askeri taktik açısından önemli bir sonucu, tankın tek başına desteksiz olarak savaşa girdiği günlerin geride kalmasıdır. Çünkü tank harekâtının en büyük dehası olarak kabul edilen Rommel’in tanksavar silahları kullanmadaki başarısı, tankın önünde piyadenin yürümesini, böylece tank harekâtının yavaşlamasını gerektirmiştir.</p>

  <h2 id="sigil_toc_id_108">V. ABD’NİN POLİTİKASI VE SAVAŞA GİRİŞİ</h2>

  <h3 id="sigil_toc_id_109"><a id="ncx651"></a>Tarafsızlık Politikası</h3>

  <p class="nonindent">İkinci Dünya Savaşı çıktığı zaman Amerikan kamuoyu, Birinci Dünya Savaşı’ndakinden farklı olarak, Almanya’ya karşıydı. Hitler’in totaliter rejimi, saldırı politikası, Yahudilere karşı tutumu, demokratik rejimleri “çürük” olarak nitelendirmesi ve antlaşmaları çiğnemesi, Amerikan kamuoyunu kötü yönde etkilemişti. Ama bu soğuma savaşa girmeyi gerektirecek kadar etkili değildi. Çünkü Birinci Dünya Savaşı’nın kötü anıları ikincisi çıkınca yeniden hatırlanmış ve güçlenmişti. Ayrıca Birinci Dünya Savaşı’ndan sonra yürütülen soruşturmalarda, ABD’nin savaşa girmesinde bazı silah fabrikalarının ve özel girişimcilerin payı olduğu anlaşılınca, Amerikan hükümeti çıkardığı tarafsızlık yasalarıyla Avrupa politikasına kesinlikle karışmama yolunu tutmuştu.</p>

  <p>İkinci Dünya Savaşı çıkınca Başkan Roosevelt bir demeç vererek Amerikan halkından düşüncelerinde bile yansız kalmalarını istedi. Ama savaş Almanya’nın lehine bir gelişme göstermeye başlayınca, bu tarafsızlık yasalarında değişiklik yapmak gereği ortaya çıktı. Yasalara göre, ABD’den savaş malzemesi ihraç edilmesi yasaklanmıştı ve bu durumdan Almanya yararlanıyordu. İngiltere Atlas Okyanusu’na egemen olduğu için Almanya’nın ABD’den savaş malzemesi alması zaten söz konusu olamazdı. 4 Kasım 1939’da yapılan bir değişiklikle, savaş malzemesinin satışının serbest olduğu, ancak parasının peşin ödenmesi gerektiği ve mülkiyetinin hemen el değiştirmesinin şart olduğu açıklandı. Kısacası Amerikan gemisiyle taşınmaması koşuluyla, tehlikeyi göze alan her devlet, kendi gemisiyle bu malzemeyi ülkesine götürmekte serbest bırakılıyordu. Yeni değişikliğin İngiltere’nin işine yaradığı açıktı.</p>

  <p>Fransa’nın düşmesiyle yalnızca tarafsızlık yasalarında değişiklik yapmanın İngiltere’ye yeterli olmayacağı anlaşıldı. İngiltere’nin artık gerek duyduğu, para ve silah yardımıydı. 1940 Kasımında ABD Karayip denizinde Jamaica, Trinidat ve İngiliz Guyanası gibi yerlerde üs elde etmesine karşılık, İngiltere’ye 50 destroyer verdi ve zorunlu askerlik yasası çıkararak silahlanmaya başladı. Bu sırada ABD’nin en büyük endişesi şuydu: ABD güvenliğini büyük ölçüde İngiliz deniz gücüne bağlamıştı ve eskisi kadar güçlü olmamakla birlikte, bu deniz gücü Avrupa’da üstün durumdaydı. İngiltere yenilir ya da Almanya ile barış yaparsa, İngiliz donanmasının Amerika üzerindeki koruyuculuğu ortadan kalkacaktı. İşte ABD’nin İngiltere’ye yardım etmesinin en önemli nedeni, İngiltere’nin yenilgisine ya da Almanya ile anlaşmasına engel olma isteğidir.</p>

  <h3 id="sigil_toc_id_110"><a id="ncx656"></a>Ödünç Verme ve Kiralama Yasası</h3>

  <p class="nonindent">ABD’nin Hitler’e karşı mücadele verenlere en büyük yardımı 1941 yılında oldu. Başkan Roosevelt Ödünç Verme ve Kiralama (<em>lend and lease</em>) yasasını Kongre’ye sundu. Buna göre ABD güvenliğini güvence altına almak isteyen her ülkeye yiyecek ve savaş malzemesi dâhil her türlü yardımı yapacak ve bunun geriye nasıl ödeneceği konusunda savaştan sonra durulacaktı. Bu Amerika’nın politikasında önemli bir değişiklik sayılabilir. Çünkü bu devlet Birinci Dünya Savaşı’nda da Avrupa’ya yardım yapmış ama kuruşu kuruşuna hesabını tutarak savaştan sonra faiziyle geri istemişti. Bu borcun ödenmemesi de ABD’nin iki savaş arası dönemde çıkardığı tarafsızlık yasalarının nedenlerinden biriydi. Şimdi, anlamlı bir değişiklik olarak, geri ödenemeyeceğini bildiği bir yardımı yapmaya başlamıştır.</p>

  <p>50 milyar dolarlık bu yardımın 6 milyarı yiyecek, 4 milyarı hizmet, geriye kalanıysa savaş malzemesidir. Savaş sonrası istatistiklerine göre, bu toplamdan aslan payını İngiltere almıştır: 31 milyar. Bunu 11 milyar ile Sovyetler Birliği, 3 milyar ile Fransa ve 1.5 milyarla Çin izlemektedir. Yasa 11 Mart 1941’de Senato’dan geçti ve savaş sonuna kadar da yürürlükte kaldı.</p>

  <h3 id="sigil_toc_id_111"><a id="ncx660"></a>Atlantik Demeci</h3>

  <p class="nonindent">Ödünç Verme ve Kiralama Yasası’ndan daha önemli bir olay 9-10 Ağustos 1941’de Churchill ile Roosevelt’in bir araya gelmesidir. İki önder Atlas Okyanusu’ndaki New Foundland’in Placentia koyunda demir atan iki zırhlıda (Prince of Wales ve Augusto) buluştular ve savaştan sonra yeryüzünü nasıl düzenleyeceklerine ait sekiz maddelik Atlantik Demeci’ni yayımladılar. Bu demeç, bir bakıma, Wilson’ın 14 Noktasına benzemektedir. Aralarındaki en önemli fark, Atlantik Demeci’nin, ABD daha savaşa girmeden önce yayımlanmasıdır. Bu demeçle ABD’nin tarafsızlık politikasını artık bıraktığı açıkça ortaya çıkmıştır. Demecin maddeleri özetle şöyledir (i) Savaştan sonra toprak kazanılmayacak. (ii) İlgili halkın onayı alınmadan toprak değişikliği yapılmayacak. (iii) Uluslar kendi geleceklerini kendileri saptayacaklar (<em>self determination</em>). (iv) Uluslararası işbirliği gerçekleştirilip geliştirilecek. (v) Temel hammaddelerden eşit biçimde yararlanılacak. (vi) İnsanlar korku ve açlıktan kurtarılacak. (vii) Açık denizlerde ticaret serbestliği gerçekleştirilecek. (viii) Mihver devletleri silahtan arındırılacak ve savaştan sonra topyekûn silahsızlanmaya gidilecek. Bu maddeler daha sonra Birleşmiş Milletler Antlaşmasının içine de alındı.</p>

  <p>Burada bugün için önemli olan nokta, ister savaş içinde olsun ister savaş sonunda, yeni kurulacak olan dünya düzeni hakkında büyük devletleri yönetenlerin ileri sürdükleri görüşlerin çoğunun gerçekleşmediğidir. Gerçeklerden uzak olan bu görüşler, herhalde aşırı bir sıkıntı içinde yaşamlarını sürdüren halka moral verme amacına yöneliktir. Bir süre sonra vaat edilenlerin gerçekleşmemesinin yaratacağı düş kırıklığıysa zaman kazanma peşinde olan yöneticilerin düşünmedikleri ya da düşünüp açıklamadıkları bir sonuçtur.</p>

  <h3 id="sigil_toc_id_112"><a id="ncx664"></a>Pearl Harbor Baskını ve Savaşa Giriş</h3>

  <p class="nonindent">Japonya’nın Birinci Dünya Savaşı’ndan sonra Pasifik bölgesinde İngiliz ve Amerikan gücü arasında ezilmekte olduğu belirtilmişti. İkinci Dünya Savaşı çıktığı zaman Japon yöneticileri bu “cenderenin” kırılabileceğini sandılar. Zaten daha 1931 yılında Mançurya’ya saldırarak burada Japon uydusu bir devlet kurmuşlardı. Japonya 1937 yılında Çin’e de saldırdı. Amacı Japon adalarında bulunmayan hammaddeleri elde etmek ve Çin’in büyük nüfusunu pazar olarak kullanmaktı. Japonya, Almanya’nın Avrupa’yı “hayat sahası” ilan etmesi gibi, Uzakdoğu’yu Japonya’nın “ortak refah alanı” olarak tanımlamaktaydı. Çin’e saldırı ile Japonlar bazı limanları ele geçirdilerse de Çin’in ABD’den yardım ve destek alan önderi Çan Kayşek ülkenin içlerine çekilerek güçlü bir direnme örgütlemişti. İkinci Dünya Savaşı çıktığında Japonya Çin bataklığına saplanmış bulunuyordu. Savaş çıkınca bu bataklıktan kurtulacağını umdu. İngiltere ile Fransa Avrupa’da savaşıyorlardı. ABD ise yalnız kalınca Çin’i desteklemekten vazgeçecekti. Japonya’nın önünde ciddi bir güç kalmamıştı.</p>

  <p>Gerçekte, Uzakdoğu gelişmeleri, Alman-Sovyet Savaşı’nın ve İngiltere’nin karşılaştığı güçlüklerin izlerini taşımaktaydı. Eğer ABD güç durumda bulunan İngiltere ve Sovyetler Birliği’ne yardım edecekse, Pasifik bölgesini ikinci plana alması gerekiyordu ve bunun mantıki sonucu olarak Japonya ile anlaşmak durumundaydı. Ancak iki tarafın da kendilerine göre anlaşma şartları vardı. Japonya’ya göre, Avrupa’ya birinci derecede önem vermesi gereken Roosevelt, eninde sonunda Japonya’nın Çin üzerindeki üstünlüğünü tanıyacaktı. Roosevelt ise Japonya’nın ancak Amerikan baskısıyla saldırı politikasını bırakacağını düşünüyordu. Bu sanının aksine, Japonya hızla güneye doğru sarkmaya başladı. İlk adım olarak Hainan adasını ele geçirdi ve Singapur, Hindiçini, Endonezya ve Filipinler’e yaklaştı. Ayrıca 1940’ta Fransa yıkılınca, Almanya’nın Vichy hükümetine baskısının sonucu olarak, Hindiçini’de stratejik üsler kazandı.</p>

  <p>Roosevelt, Japon yayılmasına, bu ülkeye uygulamakta olduğu petrol ambargosunu sıkılaştırarak cevap verdi. Japon dış ticaretinin 3/4’ü ve petrolünün 9/10’u kesildi. Bu durumda Japon ekonomisi ancak bir yıl dayanabilirdi. Başbakan Konoye, ABD ile sürdürdüğü görüşmelerden herhangi bir sonuç alamadığı için düştü ve yerine ABD’ye karşı daha sert bir politikanın taraftarı olan Savaş Bakanı Tojo geçti (Ekim 1941). Japonya bir ay sonra ABD’ye geçici bir anlaşma önerdi. Buna göre (i) ABD ambargoyu kaldıracak; (ii) Çan Kayşek’e yardımı kesecek ve (iii) Japonya Hindiçini’deki askerlerini geri çekecekti. Amerikan hükümeti bu öneriyi reddetti. Bunun üzerine Japonya savaşa karar verdi. Yapılacak şey, ABD’nin Pasifik üstünlüğünü simgeleyen Pearl Harbor deniz ve hava üssüne saldırıydı. Hawaii takımadalarından Honolulu’daki bu üssün yok edilmesi ile bu devlete öldürücü bir darbe indirilecek ve Pasifik’teki kolu kesilecekti. ABD Japonya’nın güney Pasifik’te Singapur ve Filipinler’e saldırmasını beklediği için, 7 Aralık 1941 sabahı başlayan saldırı tam bir sürpriz oldu.</p>

  <p>Sabah saat 8:00’de başlayan ve 6 uçak gemisinden kalkan 360 uçakla iki saat süren saldırıda, ABD’nin irili ufaklı 14 savaş gemisi batırıldı, 350 uçak yok edildi ve 3.600 askerle 100 sivil öldü. Japonya’nın kayıpları 29 uçaktan ibaretti. 7 Aralık 1941’de saat 10:00’da ABD’nin Pasifik donanmasıyla hava filosunun büyük bir bölümü yok olmuştu. Bu harekât, taktik düzeyde tam bir askeri deha sayılabilirse de stratejik düzeyde göründüğü kadar görkemli değildir. Çünkü ilerde savaş gemilerini gölgede bırakacak olan Amerikan uçak gemilerinin dördü, saldırı sırasında üste değil, açık denizdeydi. İkinci olarak, Japonlar ABD’nin Hawaii’deki büyük petrol depolarını havaya uçurmayı, zafer sarhoşluğu içinde, akıl edemediler. Son olarak, Pearl Harbor gibi birinci sınıf bir üssü işgal etmediler. Böylece ABD bu önemli üssün sahibi olarak kaldı.</p>

  <h3 id="sigil_toc_id_113"><a id="ncx670"></a>Hitler’in ABD’ye Savaş Açması</h3>

  <p class="nonindent">Pasifik Savaşı’nı başlatan Japonya ise, bu savaşı Avrupa’daki savaşa bağlayan da Hitler’dir. Japonya, Anti Komintern Pakt’ın üyesi olmasına ve 1940 Eylülünde Üçlü Pakt’ı imzalamasına rağmen, Almanya ile Japonya dış politikalarını birbirlerinden bağımsız olarak yürütmekteydiler. Almanya, İngiltere ile mücadelesinde Japonya’yı Singapur’a saldırmaya ve Sovyetlerle mücadelesinde de Vladivostok’u işgal etmeye itmişse de Japonya her iki durumda da çıkarlarına göre davranmış ve 1941 Nisanında Sovyetler Birliği ile imzaladığı saldırmazlık paktına uymuştur. Üçlü Pakt’a göre Almanya, Japonya bir saldırıya uğrarsa bu devlete yardım edecekti. Dolayısıyla Pearl Harbor baskınıyla başlayan savaşta, savaşa girmek yönünde hukuksal bir yükümlülüğü yoktu. Buna rağmen Hitler saldırıdan dolayı Japonya’yı tebrik etmiş ve dört gün sonra ABD’ye savaş ilan etmiştir.</p>

  <p>Hitler’in Sovyetler Birliği’ne saldırısının haklılığı ve akıllıca bir hareket olup olmadığı tartışılabilir ve bilim adamları tarafından hâlâ tartışılmaktadır. Ama ABD’ye savaş açması, tartışılmaz bir hatadır. Eğer bu devlete savaş açmasaydı, ABD Uzakdoğu’daki durumunun ciddiliği yüzünden belki de İngiltere’ye yardımı erteleyebilir ve Avrupa’ya müdahalesini geciktirebilirdi. Ama bu savaş ilanıyla Roosevelt ve askeri danışmanları, Almanya’nın yenilmesini Amerikan dış politikasının ilk ve en önemli amacı biçimine getirebilmişlerdir. Yoksa Pearl Harbor baskınının korkunç bilançosuyla, yöneticilerin Amerikan kamuoyundaki Japon düşmanlığının karşısına eşit güçte bir Alman düşmanlığı çıkarmaları kolay olmayacaktı. 22 Ekim 1941’de yapılan bir kamuoyu yoklamasında Amerikalıların ancak % 17’sinin Almanya’ya karşı savaş istediği ortaya çıkmıştı. Hitler’in Amerikan gücünü küçümsemesinin, Sovyet gücünü küçümsemesinden daha da önemli sonuçları olacak ve bu hatasının bedelini çok geçmeden ödeyecektir. Oysa Hitler bir yıl önce doğru düşünmüştü: “İngiltere’nin tek savaşı kazanma umudu, Rusya ile Amerika’dadır.”</p>

  <p>Hitler’i böylesine büyük bir hata yapmaya iten nedenler ne olabilir? Belki Japon harekâtının şiddet ve başarısı hoşuna gitmişti. Belki de İngiltere’nin ABD’ye bağlılığı gibi, kendisinin de Japonya’ya bağlılığını göstermek istiyordu. Üstelik İtalya’ya bağlılığı kendisine hiçbir stratejik avantaj sağlamamıştı. Belki ABD’nin nasılsa savaşa gireceğini düşünmüştü. Ancak bu devlet savaşa ne kadar geç girerse, Almanya için o derecede iyi olurdu. Dolayısıyla hemen savaş ilanının bir anlamı yoktu. Belki Rusya’da savaşın kazanılmak üzere olduğunu sanıyordu. Alman birlikleri Moskova’nın varoşlarında durdurulmuşsa da bunun kısa süreli olduğuna inanıyordu. Glastnost’tan sonra Moskova’da açıklanan belgelerden anlaşıldığı kadarıyla, Stalin’in 1941 Ekimine gelindiğinde morali bozulmuş ve en az bir kere Almanya’ya ayrı barış önerisinde bulunmuştu. Bu da Hitler’i Rusya savaşını kazandığına ikna etmeye yetmişti. Kısacası ABD’den korkması için fazla bir neden kalmamıştı. İşin aslına bakılırsa, Stalin’i Almanya karşısında asıl kurtaran, KGB’nin gelmiş geçmiş en etkili casusu olan Richard Sorge’un Stalin’e gönderdiği bilgilerdi. Örneğin, <em>Operation Barbarossa</em>’nın tarihini bir ay öncesinden Stalin’e bildirmişti. Ama en önemlisi, Japonya’nın Rusya’ya değil, ABD’ye saldıracağı konusundaki istihbaratıydı. Bu 1941 yılının Aralık ayında Stalin’in Sibirya’daki birliklerini Moskova’ya çekip Alman-Rus savaşının seyrini değiştirmesine yol açan bir bilgiydi. Kısacası Hitler olayların büyüklüğü karşısında akılcı karar verememiş, kendini olayların akışına bırakmıştı. Global nitelikteki kararları, sağlam stratejik ilkelere dayandırarak değil, sezgisiyle vermek, karakter yapısının bir parçasıydı. Bu akla en yakın açıklama gibi geliyor.</p>

  <p>Nedenler ne olursa olsun, sonuç değişmedi ve Almanya ile İtalya ABD’ye savaş açtılar. Hitler Amerika ve İngiltere ile savaşmak istememişti; Japonya İngiltere ve ABD ile karşı karşıya gelmeyi düşünmemişti; Mussolini Habeşistan ve Yunanistan’dan daha güçlü bir devletle savaşmak niyetinde değildi. Ama bunlar savaşın başındaki düşünce ve umutlardı. Savaşanların tek tek ve sınırlı iradeleri bir araya gelince, önce taraflardan hiçbirinin öngörmediği bir durum ortaya çıktı. Mihver devletleri bir dizi ufak ve planlı savaşla tedbirli bir biçimde giderlerken, kendilerini bir dünya savaşı içinde buldular. Gerçekten, bir Avrupa mücadelesi olarak başlayan savaş, şimdi bir dünya savaşıydı ve yaşlı kıtanın dünya statüsünü belki de bir daha geri dönülmeyecek biçimde dönüşüme uğrattı. 1941 yılının sonunda, Pireneler’den Rusya’nın ortalarına ve Kuzey Denizi’nden Girit’e kadar, İsviçre ve İsveç dışındaki tüm Avrupa ülkeleri doğrudan ya da dolaylı işgal altındaydı. Macaristan, Bulgaristan ve Romanya, Almanya ile çok sıkı bağlar içindeydi. İtalya Almanya’nın ortağıydı ve savaş dışı olan İspanya’ysa Almanya ile ideolojik yakınlık içinde olup Almanya’ya denizaltı kolaylıkları sağlamaktaydı. Böyle bir durumda Avrupa’nın Alman işgalinden kurtarılması için bir dış güce ya da güçlere ihtiyacı olduğu açıktı. İngiltere’nin gücü sınırlı olduğuna göre, bu yardım ancak ABD ya da Sovyetler Birliği’nden gelebilirdi. İşte Avrupa’nın iki devlete bu bağımlılığı, yaşlı kıtanın gücünün artık sona erdiğini çok iyi göstermektedir. Bu durum da ABD ile Sovyetler Birliği’ne Avrupa’ya askeri, siyasal ve ekonomik müdahale olanağını sağlamıştır. Uluslararası sistemin bu özelliği 1990’lara kadar sürecektir.</p>

  <h3 id="sigil_toc_id_114"><a id="ncx676"></a>Birleşmiş Milletler İttifakının Kurulması</h3>

  <p class="nonindent">Sovyetler Birliği’nin savaşa girmesinden sonra ABD’nin de savaşın içine çekilmesi, daha önce Almanya ile yalnız savaşmakta olan İngiltere’yi ikinci kez rahatlattı. 1942 yılının Ocak ayında Churchill Amerika’ya gitti ve burada Birleşmiş Milletler İttifakı kuruldu. Savaş içinde kurulan bu ittifakı bugünkü örgütle karıştırmamak gerekir. BM İttifakı’na ABD, İngiltere ve daha sonra Sovyetler Birliği’nden başka 22 devlet daha katıldı. Bu devletler Mihver devletlerine karşı tüm güçleriyle savaşacaklar ve kesin zafere kadar ayrı barış yapmayacaklardı. İttifaka katılan bazı devletlerin hükümetleri Londra’da “mülteci” durumundaydılar (Belçika, Hollanda, Yugoslavya, Norveç, Polonya gibi) ve dolayısıyla ittifaka girmeleri yalnızca bir formaliteydi. Ancak savaş sonrası dünyasını düzenleyecek olan barış konferansına katılabilmek için BM İttifakı’na katılmak ve böylece Mihver devletlerine savaş açmak gerekiyordu. Gerçekten, Türkiye de bu konferansa katılıp BM’nin kurucu üyeleri arasına girebilmek için, BM İttifakı’na katılarak Almanya ve Japonya’ya savaş ilan etmiştir. Churchill’in ABD’ye gitmesinin asıl amacı, Roosevelt ile savaş stratejisi konusunda görüş alışverişinde bulunmaktı. Yoksa henüz savaşın bitmesi hayal olduğu için, BM İttifakı’nın kurulması o kadar önemli değildi.</p>

  <p>Amerikan kamuoyu Pearl Harbor baskınının intikamının alınması için savaşın Uzakdoğu bölümüne ağırlık verilmesini istiyordu. Churchill ile Roosevelt ise, önce Avrupa’da savaşmayı uygun buluyorlardı. Çünkü böyle yapılmadığı takdirde güçler bölünmüş olacaktı. Önce Almanya’nın yenilgiye uğratılıp sonra Japonya’ya dönülmesi, Napolyon’dan beri hâkim olan “önce en güçlü düşmanın yenilgiye uğratılması” anlayışının ürünüydü. Hitlerin ABD’ye savaş açmasının işi kolaylaştırmasıyla Roosevelt Amerikan kamuoyunu yumuşattı ve 11 Ocak 1942’de iki devlet anlaşmaya vardılar: Almanya’nın yenilgiye uğratılmasının, Japonya’ya göre önceliği vardı. Bu anlaşmanın diğer maddeleri özetle şöyledir: Amerikan ve İngiliz gemilerinin işbirliğiyle Almanya’nın ablukaya alınması, Almanya’nın havadan bombalanması ve ABD’nin Sovyetler Birliği’ne yardım yapması.</p>

  <p>Amerika’nın savaşa katılmasıyla Sovyetler Birliği hakkındaki olumsuz düşünceler de değişti. Ruslar, Alman Nazizmine karşı savaşan kahraman bir ulus, Joseph Stalin ise “Joe Amca” diye anılmaya başlandı. Bu sırada Sovyetler ağır bir Alman baskısı altında olup Batı Avrupa’da ABD ile İngiltere’nin açacağı yeni bir cepheyle bu baskının azaltılmasını istiyordu. Churchill ile Roosevelt, 23 Ağustos 1939 Paktı ile bu duruma Sovyetler’in neden olduğu gerekçesiyle başlangıçta bu görüşe karşı çıktılar. Fransa yıkılırken, Sovyetler doğuda hareketsiz kalmıştı. Bu tartışmaya rağmen, 20 Mayıs 1942’de ABD ile Sovyetler Birliği arasında ittifak imzalandı. İkinci cephe sorunuysa savaşın son yılına kadar, iki ülke arasındaki ilişkilerde bir çıban başı gibi kaldı.</p>

  <p>BM İttifakı’nın Amerikan-İngiliz ilişkilerinde ortaya çıkardığı çok önemli bir sonuç, iki ülke arasındaki ortaklığın, tarihin hiçbir döneminde görülmeyecek kadar sıkı bağlarla güçlendirilmesidir. Bu yalnız askeri değil, aynı zamanda ekonomik bir ortaklıktı. İngiltere, ödünç verme ve kiralama yardımından aslan payını alan ülke durumuna geldi. Yardım aynı zamanda Sovyetler Birliği’ne de uzatıldı. Sovyetler, ABD’nin verebileceği ve İngiliz konvoylarının taşıyabileceği hemen hemen her şeyi aldılar. Bunun dışında Müttefikler arasında ortak bir strateji sağlanamadı. Bunun tek istisnası, İngiltere ile Sovyetler’in İran’da kara ve demiryollarına el koymaları, böylece aralarında kara bağlantısı kurmaları, Alman yanlısı Şah’ı tahttan indirerek, yerine dediklerini yapacak oğlunu (Rıza Şah Pehlevi) çıkarmalarıdır. 1942 yılına girildiğinde, Sovyetler Birliği ikinci cephenin açılması konusunda ısrar etti. ABD ile İngiltere ise Avrupa’da bir doğu cephesi bulunduğu sürece, batı cephesinin açılmasını belirsiz bir tarihe ertelediler. Sovyetler, Alman ordusunun büyük bir bölümünü doğuda tuttuğu sürece, ikinci cepheye ani bir ihtiyaçları yoktu.</p>

  <h2 class="h23" title="VI. 1942 VE 1943’TE AVRUPA VE KUZEY AFRİKA" id="sigil_toc_id_115">VI. 1942 VE 1943’TE AVRUPA<br/>VE KUZEY AFRİKA</h2>

  <h3 id="sigil_toc_id_116"><a id="ncx685"></a>Doğu Cephesi ve Stalingrad Savaşı</h3>

  <p class="nonindent">1941 yılının sonunda Hitler’in genişlemesinin sınırları artık belirlenmişti. 1942 yılının ilk aylarından başlayarak, Hitler’in “yıldırım savaşı”nın sonu görünmüş ve Hitler uzun sürecek bir savaşın hazırlıklarına girişmiştir.</p>

  <p>Almanya 1942 ilkbaharında ikinci bir hamlede bulundu. Moskova yönündeki saldırıda başkent düşmediyse de Alman ordusu güney yönünde yeni bir saldırıya geçti. Amaç Kafkasları alıp İran’a geçmek (böylece petrol kaynakları kazanılacak ve Batılılar’ın İran yoluyla Sovyetlere yaptığı yardım kesilecekti), Türkiye’yi sarmak, oradan da Hindistan’a inmekti. Bu arada Japonlar da Birmanya’ya kadar gelmişlerdi. Almanya’nın hamlesi başarılı olursa, Hindistan’da Japonya ile birleşilecekti. Alman ordusu Mayıs ayında Kırım’ı ele geçirdi ve Kafkaslara girdi; Maikop petrol bölgesi düştü. Böylece Almanya Sovyet nüfusunun 1/3’ünün oturduğu toprakları, kimya endüstrisinin 1/3’ünü, kömür ve elektrik kaynaklarının yarısını eline geçirmiş oldu. Bu önemli bir kazançtı, ama Sovyet orduları hâlâ tuzağa düşürülememişti. Bu arada Sovyetler ordularını geri çekerek Stalingrad’da toplamışlardı. 22 Ağustos 1942’de iki ordu Stalingrad’da karşı karşıya geldi. Üç ay kadar süren bu mücadele, savaşın en önemli olaylarından biridir. Cermenlerle Slavlar burada bir ölüm kalım savaşı yapmışlardır. Alman generali Pavlus, savaşı kazanamayacağını anlayıp daha çok kayıp vermemek için geri çekilmeyi planlamışsa da Hitlerin ısrarı üzerine savaşı sürdürmüştür. Tarihçilere ve strateji uzmanlarına göre, Stalingrad üzerindeki ısrar büyük bir hata olmuştur. Ama Hitler anlaşılmaz bir kaprisle, Sovyet önderinin adını taşıyan bu kenti almak istemiş, akılcı davranamamıştır. Stalin de kendi adını taşıyan bu kentin iyi savunulması için elinden geleni yapmıştır. Alman birliklerinin püskürtülüp 24 generaliyle birlikte tutsak alındıkları Stalingrad savaşı, doğu cephesindeki savaşın ve belki de İkinci Dünya Savaşı’nın dönüm noktasıdır. Gerçekte 1942 yılının yazıyla kışı, yalnız Almanya için değil, tüm Mihver devletleri için dönüm noktası olmuş ve Mihver eski gücünü yitirmeye başlamıştır.</p>

  <p>Stalingrad savaşına kadar Almanya Avrupa’nın dışına çıkmaya çalışmaktaydı. İkinci Dünya Savaşı’nın muharebeleri, tarihin genel akışı içinde, bu bakış açısına göre değerlendirilmelidir. Stalingrad’dan sonra, artık Müttefikler Avrupa’ya girmeye çalışacaklardır. Bundan sonraki savaşlarsa bu bakış açısıyla anlam kazanır.</p>

  <h3 id="sigil_toc_id_117"><a id="ncx690"></a>Avrupa’da Direnmenin Başlaması</h3>

  <p class="nonindent">1942 ve 1943 yıllarında doğu cephesinde savaş sürerken, Almanya pahalıya mal olmaya başlayan bu savaşı sürdürebilmek için, Avrupa kaynak ve insanlarının acımasızca sömürülmesine de girişti. Bu örneği tarihte çok ender görülen baskının adı Hitler’e göre “Avrupa’da Yeni Bir Düzen”dir. Bu kavrama göre, Doğu Avrupa ile Sovyetler Birliği, endüstrileşmiş Orta ve Batı Avrupa’nın tahıl ambarı olacak, Slav ırkı bunun için çalıştırılacak ve Batı Avrupa ülkeleri ekonomilerini Almanya ile işbirliği içinde geliştireceklerdi. Ancak Sovyetler’e karşı girişilen askeri harekât bu iddianın ne denli boş olduğunu ortaya koydu. Hala Batı uygarlığının “barbar” Doğu uygarlığına karşı korunması anlayışına bağlanan ve bu açıdan Almanya ile işbirliğinin yararlı olabileceğini düşünen bazı yenik ve işgal altında bulunan Avrupa ülkelerinin yurttaşları, savaş geliştikçe bu düşüncenin de boşluğunu anladılar. Üstelik Sovyetler’e karşı savaşta kaynakları hızla erimeye başlayan Almanya, işgal altındaki ülkeleri iliklerine kadar sömürmeye başlamıştı. Bütün bunların sonucu olarak, savaşın ilk yıllarında cılız bir biçimde başlayan yeraltı direnmeleri giderek güç kazandı.</p>

  <p>Sovyetler’e karşı ilk saldırıda Baltık ülkeleri ve Ukrayna’da Almanlar “kurtarıcı” gibi karşılanmışlardı. Ama ırkçı Almanya’nın ağır baskısı altına alındılar. Bu baskı politikasının iki önemli sonucu oldu: (i) Sovyet ordularının direnişi ve işgal altındaki bölgelerde çete savaşlarının şiddeti arttı. (ii) Baskının acımasızlığı ve gerek açlıktan, gerekse idamdan milyonlarca Sovyet savaş tutsağının ölmesi, Alman ekonomisini tutsak işgücünden yoksun bıraktı. Almanya’nın Sovyetleri işgalinin başka sonuçları da oldu. 1942 başında uzun sürecek bir savaşa girildiğini ve Amerikan kaynaklarının şimdi İngiltere ile Sovyetler Birliği’ne akacağını hesaplayan Almanya, “topyekûn savaş” için hazırlıklara başladı ve tüm Avrupa ekonomisini bu amaç doğrultusunda örgütlemeye çalıştı. Alman endüstrisinde el emeği ihtiyacı arttıkça, işgal bölgelerindeki işçiler Almanya’da çalıştırılmak üzere zorla toplanmaya başlandı. Buysa gençleri, Alman fabrikalarında zorla çalıştırılmak durumunda kalmak yerine, yeraltı direniş örgütleri içine soktu.</p>

  <p>Almanya’ya karşı direniş biçimleri ülkelerin durumuna göre değişiklik göstermiştir. Rusya ve Yugoslavya gibi büyük ve dağlık ülkelerde çete savaşı sürdürülürken, Avrupa’nın kalkınmış, düz ve küçük ülkelerinde direniş yeraltı örgütlerinde ve kentlerde yapılmıştır. Bunlar arasında Fransa’daki direniş uzun süreli sonuçlar bakımından önemlidir. ABD ile İngiltere, Fransız direnişine gereken dikkati göstermek durumundaydı. Çünkü eğer Avrupa’ya girilip Almanya yenilgiye uğratılacaksa, bu harekâtın başlama noktası Fransa olacaktı. Ancak Roosevelt, Fransa’nın Almanya ile işbirliğini sınırlamak düşüncesiyle, Vichy hükümetiyle ilişkisini 1942 yılının sonuna kadar sürdürmüştü. İkinci olarak, Churchill ile Pétain arasındaki ilişkiler kesilmemişti.</p>

  <p>Dolayısıyla, daha başlangıçta, bir yanda Roosevelt ile Churchill, diğer yanda de Gaulle arasındaki ilişkilerin karmaşık olacağı belliydi. General de Gaulle ancak uzun bir süre sonra resmen önder olarak tanındı. Fransa’daki direnme örgütleriyle temasta ve bunların yönetilmesinde, İngiltere’nin maddi desteğine ve teknik olanaklarına ihtiyaç duymasına rağmen de Gaulle’ün Fransa’nın egemenliğine gölge düşürmek niyetinde olmadığı açıkça ortaya çıktı. Bunun sonucu olarak, de Gaulle’ün ve İngiltere’nin örgütlediği direnme örgütleri arasında belirli bir rekabet başladı. İşte daha savaş sırasında ortaya çıkan bu zoraki işbirliği ve bağımlılık, de Gaulle’ün savaş sonrasındaki davranışlarının açıklanmasında önemlidir.</p>

  <p>Yugoslavya ile Yunanistan’daki çeşitli direnme örgütleri arasında da şiddetli çatışmalara varan rekabet söz konusuydu ve bu rekabet her iki ülkede savaş sonu gelişmelerini temelinden etkiledi. İki ülkedeki direnme sürecinin bazı ortak özellikleri vardır: (i) Her iki ülkede de sürgündeki hükümet (Kahire’de Kral George ile Londra’da Kral Peter) tutucu ve kralcıydı ve direnme örgütleri arasında cumhuriyetçi ve komünist olanlar bulunuyordu, (ii) Direnme daha çok dağlarda gerilla örgütleri biçimindeydi, (iii) Çeşitli direniş örgütleri, işgalin yarattığı karışıklık ve otorite yokluğundan yararlanarak, savaş sonunda iktidara gelmek istiyorlardı. (iv) Tüm direniş örgütleri silah ihtiyaçlarının büyük bir bölümünü İngiltere’den sağlıyorlardı.</p>

  <p>İngiltere her iki ülkede çetelerle temas kurmak için askeri misyonlar kurmuştu. Yunanistan’daki askeri misyonun görevi, birbirlerine rakip olan grupları Almanya’ya karşı birleştirmekti. Yugoslavya’daki İngiliz misyonu, iki rakip çete buldu ve ne olduğunu tam anlayamadı. Bir grup, Albay Mihailoviç’in önderliğinde Çetnik çetesiydi. Bu çete, çoğunluğu Sırp olan, düzenli ordudan kalma subay ve erlerden oluşuyordu. Mücadelelerinde ulusal bir Sırp gücünün çekirdeğini sürdürmek amacını güdüyorlardı ve Osmanlı egemenliği zamanında olduğu gibi, düşmana tüm güçleriyle saldırmaktan çok, var olmak için çaba gösteriyorlardı. Diğer grup olan ve Yugoslav Komünist Partisi Genel Sekreteri Josip Broz (Tito) tarafından yönetilen Partizanlar, kendilerini Yugoslavya’nın tüm uluslarını içine alan bir direnme hareketi olarak görüyorlardı. Alman ve İtalyan işgaline karşı mücadeleyi sürdürürken, aynı zamanda yeni bir siyasal ve toplumsal sistemin hazırlığı içindeydiler. İngiltere’nin burada da amacı, bu örgütleri Müttefiklerin savaş gücü için birleştirmekti. Ama iki ülkede de bunu başaramayınca, Almanlara karşı etkin bir biçimde savaşan örgütü, yani Partizanları desteklemeye başladı.</p>

  <h3 id="sigil_toc_id_118"><a id="ncx698"></a>Kuzey Afrika’dan İtalya’ya Çıkarma</h3>

  <p class="nonindent">ABD 1942 Kasımında Fransa Afrikası’nın Atlas Okyanusu ve Akdeniz kıyılarına asker çıkardı. Fas ele geçirilince İngiltere de İtalya’nın Afrika topraklarına karşı saldırıya geçti. 1943 Mayısına gelindiğinde tüm Alman ve İtalyan birlikleri teslim oldu. Müttefikler 250.000 kadar Mihver askerini tutsak aldılar. Böylece Afrika’da Mihver askeri kalmadı.</p>

  <p>Kuzey Afrika Alman işgalinden kurtarılıp güvenlik altına alınınca, sıra Avrupa’ya geçmeye geldi. Bunun için en uygun yer İtalya idi. 1943 Haziranında Sicilya’ya hava saldırısında bulunuldu ve stratejik Pantellaria ve Lampeduza istihkâmları yok edildi. 10 Temmuz 1943’te Sicilya’ya çıkarma yapıldı. İngiltere ile ABD’nin bu harekâtı Stalingrad ölçüsünde bir başarı olmamakla birlikte, Mihver devletlerinin Avrupa’da yenilmezliğini ortadan kaldırdı ve bu devletlerin artık savunmada olduğunu açıkça gösterdi. Başarısızlığın İtalya için anlamı büyük oldu. İtalyan ulusçularının 60 yıldır amacı olan Kuzey Afrika İmparatorluğu artık tam bir hayal olmuştu. 1911 yılında Osmanlılardan ellerine geçirdikleri Libya’dan atılmışlardı. 1935’te ellerine geçirdikleri Habeşistan’dan İngiltere tarafından 1941’te çıkarılmışlardı. Bu yenilgilerle Mussolini’nin prestiji azalmaya başladı. İtalya’daki siyasal bunalım Müttefiklerin 1943 Temmuzunda Sicilya’ya yaptıkları çıkartmayla iyice arttı ve Mussolini’nin iktidardan düşmesiyle sonuçlandı. İtalyan halkının savaşma şevkinin kırılmasıyla ortada iki seçenek kalmıştı: Ya Müttefiklerle ayrı bir barış imzalanacak ya da ülkenin savunması Almanya’ya devredilecekti. Faşist önderlerin çoğu Mussolini’yi atarak Müttefiklerle en az zararlı bir anlaşmaya varmak istiyorlardı. Mussolini’nin, Faşist Büyük Konseyi tarafından azledilmesinden sonra 1940’ta Mussolini tarafından görevinden alınan Genelkurmay Başkanı Mareşal Badoglio başbakan oldu. Badoglio, savaşa devam edeceği konusunda Almanları ikna etmeğe çalışırken, gizli bir biçimde Müttefiklerle bırakışma görüşmelerine girişti. Bırakışma 3 Eylül 1943’te imzalandı. Ancak İtalya’ya barış çabuk ve kolay gelmedi. Almanya bu düzenlemelere tepki olarak, Kuzey İtalya’yı işgal etti. Mussolini’yi tutsak bulunduğu şatodan bir hava harekâtıyla Almanya’ya kaçırdı. Roma’yı ele geçirerek, Müttefik ilerlemesini durdurmak için güçlü bir savunma hattı kurdu. O kadar ki Müttefik kuvvetler ancak 1944 Haziranında Roma’ya girip 1945 yılının başında Kuzey İtalya’yı ellerine geçirebildiler.</p>

  <p>İtalya’da bu gelişmeler olurken, Almanya, Sovyet ve batı cephelerinde güçlüklerle karşılaşıyordu. 1943 ilkbaharında Sovyetler Harkov, Orel ve sonbaharda da Kiev’i aldılar; Almanya Dinyeper akarsuyunun batısına çekilmek zorunda kaldı. Sovyet orduları buraya gelince saldırılarını kuzey, orta ve güney olmak üzere üçe ayırdılar. 1944 Mayısında da Kırım’ı geri alarak Tuna’ya doğru ilerlediler.</p>

  <p>1943 Ocak ayında Churchill ile Roosevelt arasında Kazablanka’da yapılan toplantıda, Mihver devletlerinin kayıtsız şartsız teslimi kararı alınmıştı. Bunun iki nedeni vardır: (i) Sovyetler’i batıda ikinci bir cephe açılmamasının, Almanya ile ayrı bir barış imzalanması isteğinden doğmadığına inandırmak ve (ii) Birinci Dünya Savaşı’nda Başkan Wilson’ın savaş bitmeden ilan ettiği 14 Nokta yüzünden barış görüşmelerinde ortaya çıkan güçlüklerle yine karşılaşmamak.</p>

  <h3 id="sigil_toc_id_119"><a id="ncx704"></a>Almanya’nın Bombalanması</h3>

  <p class="nonindent">Birinci Dünya Savaşı’nda kentlerin havadan bombalanması düşman moralinin bozulması için iyi bir araç olarak kullanılmış ve yirminci yüzyıl savaşlarının yeni bir boyutu, yani cephedeki asker kadar sivil halkın da savaştan etkilenebileceği ortaya çıkmıştı. İki savaş arası dönemde, büyük devletlerin hava kuvvetlerinde bombardıman filolarına çok önem verilmiş ve biraz da İngiltere ile Fransa’nın sömürge imparatorluklarının uzak köşelerindeki karışıklıkları denetleyebilmek için iyi bir araç olarak görüldüğünden, silahsızlanma konferanslarına konu olmamıştı.</p>

  <p>Almanlar, 1940’ta kentlerin havadan bombalanmasını Batı’ya saldırıda önemli bir unsur olarak kullanmışlardı. Savaşın başlarında savaşı yalnız yürüten İngiltere, Avrupa’ya bir çıkarma girişiminde bulunamayacağından, doğal olarak, Alman kentlerinin havadan bombalanmasını savaşı kazanacak tek yol olarak değerlendirdi. Ayrıca hava saldırısı Almanya’ya uygulanmaya çalışılan ekonomik ablukanın önemli bir parçasıydı. Hem fabrika gibi özgül hedeflere hem de kentlere karşı yürütülen bu hava saldırılarından amaç, halkın moralini bozup teslime zorlamak, Alman endüstrisinin insan kaynağını evsiz bırakmak ve ekonomiyi çökertmekti.</p>

  <p>Bu amaç tam gerçekleşmiş değildir. Bombardıman Alman ekonomisini zayıflatmışsa da çökertmemiştir. Fabrikalar toprak altına kurulmuş, Nazi Partisi’nin halk üzerindeki denetimi gevşememiş ve 1940’taki İngiltere Savaşı’nda İngilizlerin morali nasıl bozulmamışsa, Almanların morali de çok etkilenmemiştir. Bombardımanın uzun süreli ve en önemli sonucu, her iki tarafta da Avrupa’nın tarihi ve kültürel mirasını barındıran güzel kentlerinin yerle bir olması ve önceki savaşlardan çok farklı olarak, milyonlarca sivilin ölmesidir.</p>

  <p>Savaş sırasında her iki taraf da yeni ve daha iyi silahlar yapabilmek için bilimsel ve ekonomik kaynaklarını seferber ettiler. Bunlar arasında kuşkusuz en önemlisi atom bombasıdır. Bu bombanın yapılması çabaları ABD’de Almanya’dakinden çok daha ileri düzeydeydi. Ancak Amerikalı uzmanlar bunu bilemediler ve Almanya’nın daha önce bombanın yapımındaki teknik güçlükleri yeneceği korkusu içinde yaşadılar. Gerçek şuydu ki Almanlar Heisenberg ve Von Braun gibi dünyanın ileri gelen bilim adamlarının yardımına sahiplerse de asıl üzerinde durdukları, pilotsuz uçak ya da “roket”in geliştirilmesiydi. Hitler, savaşı kazanma umudu suya düştükçe, bir son an zaferi kazanmak için bu yeni silaha daha çok bel bağladı. 1944 yazında V1 ve sonra V2’ler kullanılmaya başlandı. Ancak bu silahların yol açtığı zarar umulduğu kadar olmamış, savaşın sonu yine de atom bombasıyla alınarak, bu silah savaş sonrası dünyasının “dehşet dengesi”ni kurmuştur.</p>

  <h2 id="sigil_toc_id_120">VII. JAPONYA’NIN DURDURULMASI VE ÇİN</h2>

  <h3 id="sigil_toc_id_121"><a id="ncx713"></a>Pasifik’teki Savaş Bölgeleri</h3>

  <p class="nonindent">Japonya’ya karşı yürütülen Pasifik savaşlarını kuramsal olarak Washington’daki “Pasifik Savaş Konseyi” yönetmekteydi. Bu konsey Pasifik Okyanusu ile ilgisi olan ABD, İngiltere, Hollanda, Kanada, Avustralya, Filipinler, Hindistan, Yeni Zelanda ve Çin temsilcilerinden oluşuyordu. Ancak savaşı fiilen yöneten ABD ve bir dereceye kadar İngiltere’ydi. Pasifik, savaş alanı olarak üçe ayrılmıştı:</p>

  <p>(i) Güneybatı Pasifik: Burada Amerikan Generali Mac Arthur görevliydi ve bölge Filipinler’i, Endonezya’yı, Yeni Gine’yi ve Avustralya’yı içeriyordu.</p>

  <p>(ii) Okyanus Bölgesi: Burada Amerikalı Amiral Nimitz görevliydi ve bölge bir iki takımada dışında tüm su kütlesini kapsıyordu.</p>

  <p>(iii) Çin Bölgesi: Bu bölgede resmi komutan Çan Kayşek idi. Ama onun genelkurmay başkanı Amerikalı General Stilwell asıl söz sahibiydi.</p>

  <p>Dikkat edilirse, bu bölgeler savaş alanı olarak birbirine pek benzememektedir. Çin tümüyle kara ordularının savaşacağı bir bölgeydi. Pasifik ise tümüyle deniz savaşına ihtiyaç gösteren bir alandı. Güneybatı Pasifik ise bu ikisi arasında bir nitelik göstermekteydi. Burada hem deniz hem de büyük kara parçalarının bulunması dolayısıyla, her iki savaş türü de birlikte yapılacaktır.</p>

  <h3 id="sigil_toc_id_122"><a id="ncx720"></a>Çin’deki Gelişmeler</h3>

  <p class="nonindent">Çan Kay-Şek öteden beri Çin’in en etkili kişilerinden biriydi. Ayrıca 1935’ten başlayarak Japonlarla savaşan da kendisiydi. Bu yüzden savaşın yönetimi elinden alınamadı ve Japonya ile Çin’de savaşan kuvvetlerin komutanı o oldu. Bu bölgede sorun, Çin’le bağlantı kurulması ve yardım yapılmasıydı. Yardım önceleri Çin limanlarından yapılıyordu; ama burası Japonya’nın eline geçince Hindiçini’nden, burası da Japonlar tarafından işgal edilince Birmanya üzerinden yapılmaya başladı. Çin’in tüm güney ve güneybatısı aynı akıbete uğrayınca, yardıma uçakla havadan devam edildi.</p>

  <p>Çin’de 1920’lerin başından bu yana komünistler önemli bir güç oluşturuyorlardı. Çan Kay-Şek’in Kuomintang partisi 1927 yılında komünistlere ağır bir darbe indirmişti, ama ortadan kaldırılamamışlardı. Sovyetler Birliği savaşa girince, Moskova’nın baskısıyla Çin komünistleri Çan Kay-Şek’le anlaşmak ve Japonya’ya karşı mücadeleyi birlikte yürütmek istediler. Komünistlerin Çin ordusu içine sızmalarından ve böylece savaş sonunda bir darbeyle iktidara gelmelerinden korkan Kuomintang önderi anlaşmaya yanaşmadı. Ama ABD bu iki gücün Japonlara karşı birlikte savaşmalarını uygun buluyordu ve bu yüzden Çin önderi ile General Stilwell’in arası açıldı. Çan Kay-Şek’in durumu çok sağlam olduğundan, Amerika Stilwell’i geri çekmek zorunda kaldı. Bu Çin önderi için bir başarı gibi görünüyorsa da sonuçları kendisi için hiç de iyi olmadı. Çünkü etkili bir asker olan Stilwell, Washington’a dönünce Çan Kay-Şek aleyhine bir kampanya başlattı. Çin yönetiminin bir baskı yönetimi olduğunu, Çin önderinin Japonya’ya karşı başarı kazanamayacağını, Çin komünistlerinin aslında komünist olmayıp reformcu olduklarını söyledi. Bunun üzerine Amerikan kamuoyunda Çan Kay-Şek karşıtı duygular gelişti ve bu durum Çin’de komünistlerin iktidara gelmelerine kadar böyle sürdü.</p>

  <h3 id="sigil_toc_id_123"><a id="ncx724"></a>Pasifik Savaşları</h3>

  <p class="nonindent">1942 yılında Avrupa’da Almanya ve Uzakdoğu’da Japonya hala ilerlemekteydiler. Bu özellikle Japonya için doğrudur. Pearl Harbor baskınından sonra, bu devlet güneye yöneldi. Burada Müttefiklerin üç önemli üssü vardı: ABD’nin Manila ile İngiltere’nin Singapur ve Hong Kong. ABD’nin deniz gücü zayıfladıktan sonra Manila’ya malzeme götürmek zorlaştı. Aslında Amerikan hükümeti Manila’yı bırakmayı düşünüyordu, ama Amerika’nın en kıdemli askeri olan emekli General Mac Arthur’un ısrarı üzerine Manila’da direnildi. 1942 Mayısında ABD geride 140.000 ölü bırakarak Filipinler’den çekilmek zorunda kaldı. Bu Mac Arthur’un prestiji için ödenen çok ağır bir bedeldir.</p>

  <p>Hong Kong’da da aynı hata yapıldı. İngiliz genelkurmayı buranın ileri bir karakol olarak savaş zamanında savunulmasının zor olduğu görüşündeydi. Ancak herhangi bir tahliye hareketine girişilmedi. 1941 sonunda saldıran Japonlar, İngilizlere ağır kayıplar verdirerek Hong Kong’u ellerine geçirdiler. Burası düştükten sonra İngiltere tüm umudunu Singapur’a bağladı. Burasının savunulması ancak Japonya’nın Kuzey Malaya’ya egemen olmasının engellenmesiyle mümkündü ama başarılamadı. Singapur’da sarılmış durumda kalan İngiliz ordusuna yardım etmek için İngiliz Pasifik filosu harekete geçirildi. Ancak hava koruması olmayan filonun yeri Japonlarca saptanarak İngiltere’nin iki büyük zırhlısı batırıldı. 1942 Şubatında Singapur’daki İngiliz birlikleri teslim oldu. Japonya Singapur gibi önemli bir stratejik noktayı ele geçirirken 35.000 asker kullandı. İngiltere’nin 80.000 askerinin hemen tümü ya öldü ya da tutsak oldu. Bu İngiliz tarihinin en büyük teslimiyetidir. Japon ilerlemesi burada durmadı. 1941 yılının Aralık ayında Birmanya’ya girdiler ve 1942 yılının Ocak ayında Endonezya’ya asker çıkararak sürekli ilerlediler. Bölgenin egemeni olan Hollanda, Mart ayında 100.000 tutsak vererek teslim oldu.</p>

  <p>Japon ilerlemesi 1942 yılının Nisan ayında Avustralya’da durduruldu. Bunun en önemli nedeni, Japon haberleşme kodunun Amerikalılarca çözülmüş olmasıdır. Amerikan ve Japon filoları, 1942 Mayısında Mercan Denizi’nde karşı karşıya geldi. İkişer uçak gemisine sahip olan iki filo, tarihte ilk kez, aralarında 160 km.’lik bir mesafe olarak savaştılar. İki tarafın da birer uçak gemisi kaybettikleri deniz savaşında Japon ilerlemesi durduruldu. Pearl Harbor’un ünlü kahramanı Amiral Yamamato paniğe kapıldı, çünkü ABD sandıklarından daha çabuk toparlanmıştı. Amerikan donanması henüz tam güçlenmeden harekete geçmeli ve tümü saf dışı edilmeliydi.</p>

  <p>Japonya’nın hedefi ABD’nin Midway üssüydü. Yamamato’nun 11 zırhlısı, 8 uçak gemisi, 22 kruvazörü, 65 destroyeri ve 21 denizaltısına karşılık (Pasifik tarihindeki en büyük filo) Amiral Nimitz’in 3 uçak gemisi, 8 kruvazörü ve 17 destroyeri vardı. 4 Haziran’da Japon uçak gemilerinden kalkan uçaklar Midway’e saldırdı. Saldırıdan önce, aldatma harekâtı olarak daha kuzeyde bir yere saldırmışlardı ve Amerikan donanmasının bu aldatma yerinde olduğunu sanıyorlardı. Ama Japonların kullandığı şifre Amerikalılarca çözülmüştü ve Amerikan donanması Midway yakınlarında pusuda bekliyordu. Japon uçakları ilk saldırıyı yapıp yeniden mermi almak için geriye döndüklerinde, Amerikan uçakları Japon filosuna karşı saldırıya geçti. 4 uçak gemisiyle 330 uçak yok edildi. Beş dakika süren bu saldırıda büyük gemiler daha savaşa girmemişlerdi. Tarihte bir üstünlüğün bu kadar kısa bir sürede ve bu kadar dramatik sona erişi görülmüş değildir. Beş dakika önce Japonya Pasifik’te tek egemen güçtü, beş dakika sonra savaşın en önemli silahı olan uçak gemisinde ABD ile eşit düzeye geldi. Dokuz ay sonra Pasifik’te ABD’nin 15 zırhlısına karşılık Japonya’nın 10 uçak gemisi yüzmekteydi. Japonya için Midway’de sonun başlangıcı geriye sayılmaya başladı.</p>

  <h2 id="sigil_toc_id_124">VIII. İKİNCİ DÜNYA SAVAŞI’NIN SONU</h2>

  <h3 id="sigil_toc_id_125"><a id="ncx733"></a>Avrupa’da Savaşın Bitmesi</h3>

  <p class="nonindent">Fransa’nın Angloamerikan birlikleri tarafından işgali, 6 Haziran 1944’te Normandiya kıyılarında başladı. Tarihin gelmiş geçmiş en büyük donanması (gemiler yan yana konduklarında 80 km.’lik bir mesafeyi kaplıyorlardı) Almanların çok iyi tahkim ettikleri için hiç beklemedikleri Normandiya açığında, yine tarihin en büyük çıkartmasını başlattı (<em>Operation Overlord</em>). Önemli kayıplara rağmen çıkarma başarılı oldu ve Fransa’nın güneyinden gelen birliklerle 26 Ağustos’ta Paris’te birleşilerek kent kurtarıldı. Eylül ayının sonundaysa Fransa ile Belçika’da savaşkan Alman askeri kalmamıştı. Doğuda ise hemen hemen aynı zamanda Sovyet ordusu Polonya ve Baltık ülkelerine girdi. Eylül’de Bulgaristan Kızıl Ordu tarafından işgal edilirken, Romanya ile Finlandiya bırakışma istediler.</p>

  <p>Ancak 1944 sonbaharında zafer birçok kişinin umduğu kadar yakın değildir. Kazablanka’da alınan “kayıtsız şartsız teslim” kararı savaşı uzatmış sayılabilir. Çünkü bu karar Almanların direnme gücünü zayıflatmamış tam aksine “ölmek kayıtsız şartsız teslimden daha iyidir” anlayışıyla güçlendirmiştir. Gerçekten propaganda ustası Goebbels, bu kararı savaşın son aylarında etkili bir biçimde kullanmasını bildi. Hitler ise teslimi hiç düşünmedi ve son ana kadar İngiltere ile ABD’nin barış için görüşme isteğinde bulunacağını umdu. Üstelik bu karar Müttefiklerin, özellikle Stalingrad savaşından sonra Hitler’i alaşağı etmek isteyen Alman önderleriyle temas kurmalarını da engellemiştir.</p>

  <p>Yüksek rütbeli subaylar arasında Hitler’in düşürülmesiyle ilgili tasarılar daha savaş başlamadan önce vardı. Ama 1940 ile 1941 yıllarında Hitler’in başarıları bunları caydırmıştı. 1942 yılından başlayarak doğudaki savaşın kötüye gitmesi, Hitler’in tüm yetkiyi eline alarak birçok komutanı keyfi olarak değiştirmesi, bazı subayları Hitler’i devirerek başka bir hükümet kurmayı düşünmeye itmişti. Bunlar birçok kez Müttefiklerle görüşerek barış koşulları aramışlar ama önerileri reddedilmiştir. Bunun nedeni, savaşın o noktasında Stalin’i kuşkulandırmamak ve belki de darbe yapılıp yeni hükümet kurulduktan sonra görüşmelere başlamaktı. Dışardan desteğin gelmemesi bu subaylarda düş kırıklığı yaratmışsa da planlarını yürütmüşlerdir. Ancak planlanan hiçbir suikast başarılı olmadı. Örneğin, Hitler’in uçağına konan bomba patlamadı. Yeni bir tip üniformayı Hitler’e gösterirken, hem Hitler’i hem de kendisini yok edecek bombayı cebinde patlatacak olan genç subayın randevusu, son anda başka bir nedenle iptal edildi. Başka bir genç subay Hitler’in toplantı odasına bomba koymayı başardı, ama patlayan bomba Hitler’i yaralamadı bile.</p>

  <p>Savaşın son aylarında Hitler’in planı, işgalci güçlere karşı bir gerilla direnmesi örgütlemekti. Bunun için zaman kalmadı. Ayrıca Alman halkının direnme gücü artık kalmamıştı. Hitler’in emirlerine uymayarak güneye kaçan Hava Bakanı Goering ve Batılılarla gizli gizli temas arayan Polis Şefi ve İçişleri Bakanı Himmler, Hitler tarafından görevlerinden alındı ve halefi olarak Donanma Komutanı Doenitz’i bıraktı. 29 Nisan 1945’te sığınağında metresi Eva Braun ile evlenirken Mussolini’nin İtalyan halkı tarafından linç edildiğinin haberini aldı. Ertesi gün, karısıyla sığınaktaki odasına çekildi ve önce zehir içti, hemen arkasından da kendisini vurdu. Eva Braun ise zehir içerek kendini öldürdü. Propaganda Bakanı Goebbels ve ailesi de aynı sığınakta intihar ettiler. Himmler İngilizler tarafından yakalandığı anda kendini öldürdü. Hitler’in yardımcısı Bormann yok oldu. Kimi Berlin’de öldürüldüğünü kimi de Latin Amerika’ya kaçtığını iddia etmektedir. Geriye kalanlardan onu (Ribbentrop dâhil) Nümberg’de asıldı. Goering tam asılacakken son anda intihar etti. Geriye kalanlar ömür boyu hapse mahkûm oldu. Böylece, Alman ulusunu savaşa sokan ve savaş boyunca teker teker sayılamayacak kadar çok insanlık suçu işlemiş olan tarihin gördüğü en acımasız yönetici kadrosu hemen tümüyle ortadan kaldırıldı. Çoğu asılmaya gidecek yürekliliği bile gösteremedi. İtalya 29 Nisan 1945’te teslim oldu. General Jodl, 7 Mayıs 1945’te Almanya adına kayıtsız şartsız teslimi imzaladı. Hitler’in ölümünden bir hafta sonra, Avrupa’da savaş bitti.</p>

  <h3 id="sigil_toc_id_126"><a id="ncx739"></a>Pasifik’te Savaşın Bitmesi</h3>

  <p class="nonindent">Uzakdoğu’da Japon İmparatorluğu’nun da sonu yaklaşmaktaydı. General Mac Arthur’un ısrarı üzerine Filipinler’e saldırı ön plana alındı. Burası ele geçirildikten sonra Çin ile doğrudan bağlantı kurulacaktı. Filipinler savaşının sonunda Japonya 480 uçak, 1 zırhlı ve 3 uçak gemisi yitirdi. ABD 130 uçak dışında hiç gemi yitirmedi ve Japonya bu yenilgiden sonra bir daha belini doğrultamadı. Artık Filipinler’e çıkmak için her şey hazırdı ve bunun için verilen Leyte savaşında Japon donanması hemen hemen ortadan kaldırıldı (Ekim 1944). Japonya, Pearl Harbor’da hava gücünün deniz gücüne üstünlüğünü kanıtlamıştı; ancak bu olaydan Japonya’dan çok ABD ders aldı ve zaferi bu yolla kazandı.</p>

  <p>Bundan sonra, Pasifik adalarını atlama taşları olarak kullanıp yavaş yavaş asıl Japon adalarına yaklaşmak ve sonunda da bu adaları ele geçirmek, Amerika’nın temel savaş stratejisi haline geldi. General Mac Arthur, Japonya’nın teslim olması için ABD’nin 5 milyon askerle mücadele etmesi gerektiği ve bunun için 1 milyon kayıp vereceği görüşündeydi. Olaylar kendisini doğrular nitelikte gelişti. 1945 Şubatında Iwo Jiwa adasının ele geçirilmesi Amerika’ya 5.500 ölüye mal oldu. Okinawa adası için mücadele 3 ay sürdü ve 12.500 Amerikan askeri öldü. Ama artık Japonya’nın sonu görünmüştü. Mart ayında Tokyo bombalanmaya başladı. İkinci Dünya Savaşı boyunca tüm hava saldırılarında İngiltere’de ölenlerin sayısı 60.000 iken, Tokyo’ya yapılan saldırıda bir günde 83.000 kişi öldü.</p>

  <p>Nisan ayında, 1904-1905 Rus-Japon savaşının kahramanı Amiral Suzuki başbakan oldu ve gizli bir biçimde barış görüşmelerine başlamak istedi. Suzuki hanedanlığı korumak ve kayıtsız şartsız teslimden kurtulmak istiyor, ama barış görüşmelerine girdiği duyulursa halkın ayaklanarak kendisini düşüreceğinden korkuyordu. Suzuki Stalin’i arabulucu yapmak istedi, ancak Uzakdoğu’da savaşa girmenin uygun zamanını bekleyen Stalin, Japon önerilerini çok belirsiz buldu. İlerde ele alınacak olan Potsdam Konferansı’nda, üç önder Japonya’nın teslimini istediler. Suzuki ise resmi açıklamasında bu konuda herhangi bir açıklamada bulunamayacağını belirtti. Bu ifade yanlış anlaşıldı ve Amerikan hükümeti savaşın sürdürülmesi kararını aldı.</p>

  <p>Japonya’yı dize getiren atom bombasıdır. İlk atom bombası 6 Ağustos’ta Hiroşima’ya atıldı. İlk ânda 71.000 kişi öldü. Yaralanmalardan, yanıklardan ve sonra radyasyon etkisiyle lösemiden ölenlerin miktarı, bu sayının içinde yoktur. 9 Ağustos’ta ikinci atom bombası Nagasaki’de patlatıldığında 80.000 kişi öldü ve bu korkunç gücün acımasızlığı karşısında Japonya 14 Ağustos’ta kayıtsız şartsız teslimi kabul etti. 2 Eylül 1945’te Missouri zırhlısında silah bırakışması imzalandığı gün, tüm cephelerde silahlar susmuş ve İkinci Dünya Savaşı bitmişti.</p>

  <p>Atom bombasının kullanılmasının gerekip gerekmediği konusu bugün bile tartışılmaktadır. Kimileri bu korkunç silahın kullanılmaması gerektiğini, çünkü Japonya’nın er ya da geç nasılsa teslim olma durumunda bulunduğunu öne sürerler. Kimileriyse kullanılmadığı takdirde savaşın en az bir yıl daha uzayabileceğini ve bu süre içinde bir milyon Amerikan askerinin ölebileceğini savunurlar. ABD’nin bu silahı kullanması dört temel nedene bağlanabilir. (i) Daha çok Amerikan askerinin ölmesini önlemek; (ii) savaşı kısaltmak; (iii) atom çağını ABD’nin yeni gücüne uygun bir biçimde açmak ve (iv) silahın korkunç etkisini politik yönde kullanarak Sovyetler Birliği’nin Uzakdoğu’da genişlemesini sınırlamak. Konu üzerindeki tartışma nasıl sürerse sürsün, atom bombasının kullanılmasıyla, ilk üç amaç parlak bir biçimde gerçekleşmiş, son amaç ise gerçekleşmemiştir. Konuyu açıklayıcı nitelikte bir açıklama, bir Amerikan yüksek düzey yetkilisinin şu söyledikleridir: “Bomba kullanılmak durumundaydı; ona çok para harcanmıştı. Kullanılmasaydı ve savaş uzasaydı, bu görülmemiş harcamayı halka nasıl anlatırdık? Kamuoyunun tepkisini düşünün!.. Bomba bitip de patlatıldığı zaman halk çok rahatladı.”</p>

  <h2 id="sigil_toc_id_127">IX. SAVAŞ İÇİNDE DİPLOMATİK KONFERANSLAR</h2>

  <p class="nonindent">Savaş süresince Müttefikler arasında yürütülen diplomatik konferanslar, gerek savaşın gelişmesinde gerekse savaş sonrası dünyasının kurulmasında son derece önemli yer tutmuşlardır. Bu yüzden, özet olarak da olsa, bu konferanslara ayrı bir yer vermek, özellikle savaş sonrası gelişmelerini daha iyi anlamak açısından gereklidir.</p>

  <h3 id="sigil_toc_id_128"><a id="ncx751"></a>Savaşın Yürütülmesi ile İlgili Konferanslar</h3>

  <p class="nonindent">Bu konferansların ilk ikisi, daha önce incelenen Atlantik ve Birleşmiş Milletler demeçlerinin hazırlandığı konferanslardır. Üçüncüsü, Kazablanka Konferansı’dır. 15 Ocak 1943 tarihli bu konferans, Roosevelt ile Churchill arasında yapılmış, daha sonra bu iki devlet adamına Fas Sultanı ile de Gaulle de katılmıştır. Konferans, de Gaulle’ün savaş sonrasında ortaya çıkan Angloamerikan karşıtlığının gelişmesinde önemli bir aşamadır. Her şeyden önce, Fas Fransa’nın koruyuculuğu altında olan bir devletti ve kendisini ev sahibi olarak gören de Gaulle’e konukmuş gibi davranıldı. İkinci olarak, Churchill, Fas Sultanı’na tam bağımsız bir devlet başkanı gibi davrandı ve onun Fransa’dan tümüyle kopma isteğini kamçıladı. Konferansın bir başka önemli yönü, Almanya ile İtalya’nın teslim koşullarının görüşülmüş olmasıdır. Alınan karara göre Mihver devletleri kayıtsız şartsız teslim olacaklardı. Bu kararın alınmasının belli başlı iki nedeni vardır. Birincisi, Almanya Birinci Dünya Savaşı’nın sonunda teslim olurken, Wilson’ın 14 Noktasına göre teslim olduğunu ileri sürmüş ve bu da Almanya’nın Versailles’in ağır maddelerine karşı çıkmasına temel oluşturmuştu. Şimdi Almanya’nın bu gibi gerekçelere dayanarak savaş sonrasında sorunlar yaratması engellenmek isteniyordu. İkinci olarak, bu karar alındığı takdirde Alman halkının Hitler’e karşı ayaklanacağı sanılmıştı. Daha önce görüldüğü gibi, bu gerçekleşmedi. Washington Konferansı, 11 Mayıs 1943’te Churchill ile Roosevelt arasında yapıldı. Konferansta savaşın genel stratejisi, Japonya’ya karşı savaşın hızlandırılması, Birmanya’da Japonya’ya bir karşı saldırının başlatılması, havadan Çin’e yardım ve Almanya’nın işgali için gereken tedbirler görüşüldü. Quebeck Konferansı, 10 Ağustos 1943’ te Kanada’nın Quebeck kentinde Churchill, Roosevelt ile Kanada ve Avustralya başbakanları arasında yapılmıştır. Konferansta, Pasifik savaşı yeniden gözden geçirilmiş, konferanslara Sovyetler Birliği’nin de davet edilmesi ve bundan böyle Müttefikler arası görüşmelerin ikili değil, üçlü bir nitelik alması karara bağlanmıştır. Bu karar Tahran Konferansında gerçekleşecektir ve zaten Quebeck toplantısı, Tahran Konferansı’nın çıkış noktasıdır.</p>

  <h3 id="sigil_toc_id_129"><a id="ncx754"></a>Savaş Sonu Düzeni ile İlgili Konferanslar</h3>

  <h4 id="sigil_toc_id_130"><a id="ncx755"></a>1. Moskova Konferansı</h4>

  <p class="nonindent">1943 Ekiminde dışişleri bakanları düzeyinde toplanan bu konferans, gerçekte Tahran Zirvesi’nin hazırlığı niteliğindedir. İngiltere’den Sir Anthony Eden, ABD’den Cordell Hull, Sovyetler Birliği’nden Molotov ile Çin dışişleri bakanı katılmıştır. Konferansta Sovyetler Birliği, Almanya’ya karşı nihai zafere kadar savaşacağı konusunda güvence verdi. Böyle bir güvence daha önce yoktu ve bu devletin Almanya ile anlaşmasından korkulmaktaydı. Daha önce değinildiği gibi, bir yıl öncesinde Stalin, Hitler’e barış önerisinde bulunmuştu. Böylece Müttefikler arasında kuşkular silinmiş oldu. Sovyetler Birliği ayrıca savaştan sonra kurulacak olan uluslararası kuruluşu destekleyeceğini söyledi. Aslında uzun bir süre Milletler Cemiyeti’nin savaştan sonra da sürdürüleceği sanılmıştı. Ancak Milletler Cemiyeti artık uluslararası alandaki saygınlığını yitirmişti, ABD bu örgüte üye değildi ve üye olacağı yeni bir uluslararası örgütün kurulmasını istiyordu. Üstelik Sovyetler Birliği Finlandiya saldırısı yüzünden Cemiyet’ten atılmıştı. Bunların sonucu olarak, savaştan sonra yeni bir uluslararası örgütün kurulması konusunda anlaşmaya varıldı.</p>

  <p>Konferansta 1938 yılında Almanya’nın ilhak ettiği Avusturya’nın durumu üzerinde de duruldu. Sorun Avusturya’nın düşman mı yoksa işgale uğramış dost bir devlet mi kabul edileceği idi. Sonuçta bu devletin işgale uğramış dost bir ülke olduğu ve savaştan sonra kendisiyle bir barış antlaşmasının yapılmasının söz konusu olmadığı konusunda anlaşmaya varıldı.</p>

  <p>Konferansta görüşülen bir başka sorun, savaş suçlularının etkili bir biçimde cezalandırılmasıdır. Birinci Dünya Savaşı’nın sonunda da böyle bir karar alınmış, ancak Alman Kayzeri kaçmış, öteki suçlulara da bu karar etkili bir biçimde uygulanamamıştı. Müttefikler şimdi savaş sonrasında bir mahkeme kurarak savaş suçlularını yargılamaya karar verdiler. Konferansta Müttefikler bir “Kurtarılmış Avrupa Deklarasyonu” yayımladılar. Almanya’da Nazizm’in, İtalya’da faşizmin tasfiyesini kararlaştırdılar. Bu konferans, savaş sonrası düzeni için yapılan ilk toplantıdır.</p>

  <p>Moskova Konferansı’nda Türkiye de söz konusu edildi ama Müttefikler arasında Türkiye konusunda bir görüş birliği yoktu. Sovyet hükümetine göre, Sovyet ilerlemesini kolaylaştırmak için Türkiye mutlaka savaşa girmeli ve bu devletin savaşa girmesinin istenmesi de telkin biçiminde değil, bir “emir” şeklinde olmalıydı. Türkiye’nin savaşa girmesiyle Almanya 15 tümenini Sovyet cephesinden çekmek zorunda kalacaktı ve savaş sonrası barış konferansına katılması için Türkiye’nin de Rusya gibi “ıstırap” çekmesi gerekmekteydi. Sovyet hükümeti, Türkiye’nin uyumlu davranmaması durumunda, bu devlete savaş malzemesi gönderilmesinin durdurulmasını da istedi. İngiltere ile ABD bu önerileri kabul etmediler ve Türkiye’nin Müttefiklere hava üsleri vermesinin ve ulaşım kolaylıkları sağlamasının daha yararlı olacağını öne sürdüler. Konferansın sonunda iki tarafın da görüşlerini kapsayan bir uzlaşmaya varıldı. Önce Türkiye’den hava alanlarının kullanılması istenecek, yılın sonuna doğru da bu devletin savaşa katılması konusunda girişimde bulunulacaktı.</p>

  <p>İngiltere Dışişleri Bakanı Anthony Eden, Moskova Konferansından dönerken Kahire’de Türk Dışişleri Bakanı Numan Menemencioğlu’yla konuşarak bu konuyu açmak fırsatını buldu (5-6 Kasım 1943). Eden, Kahire’de Türkiye’den hava üsleri ve yıl sonuna kadar savaşa katılmasını istedi. Alman hava kuvvetlerinin Ege’deki üstünlüğünü kırmak için İngiltere’nin Güneybatı Anadolu’daki hava alanlarına şiddetle ihtiyaç duyduğunu söyleyerek Türkiye’nin savaşa katılmasından doğacak avantajları da anlattı. Bu önerilerin reddedilmesi halinde İngiltere’nin Türkiye’ye gönderdiği yardımı da keseceğini ihtar etti. Bu Müttefik istekleri Menemencioğlu tarafından reddedildi. Müttefiklere hava üsleri vermekle savaşa girmek arasında hiçbir fark yoktu, çünkü hava üsleri verildiği takdirde Almanya Türkiye’nin büyük kentlerini bombalayabilir ve Türkiye savaşa sürüklenebilirdi. Türkiye şu sırada savaşa katılmak için hazırlıklı değildi.</p>

  <h4 id="sigil_toc_id_131"><a id="ncx762"></a>2. Tahran Konferansı</h4>

  <p class="nonindent">Tahran Konferansına giden Roosevelt ile Churchill, Kahire’de bir süre kalarak oraya davet edilen Çan Kay-Şek ile görüştüler. 22-26 Kasım 1943 tarihlerinde Kahire’de Japonya ile yapılacak barış antlaşmasının koşulları üzerinde duruldu. 1895 Çin savaşından beri Japonya’nın işgali altında bulunan Kore ve Formoza gibi ülkelerin kurtarılmasına, Kore’nin bağımsız olmasına ve Çin’den alınan yerlerin geri verilmesine karar verildi. Bu Birinci Kahire Konferansı’dır.</p>

  <p>Roosevelt ile Churchill daha sonra Tahran’a gittiler ve orada Stalin ile buluştular. Stalin ilk defa Sovyetler Birliği’nin sınırları dışına çıkmış oluyordu. Toplantıda, Moskova Konferansı’nda dışişleri bakanlarının aldıkları kararlar doğrulandı. Ayrıca konferansta İran hakkında bir demeç yayımlandı. Bu demeçte, İran’ın savaşın kazanılmasında hizmeti olduğu, Müttefiklerin savaştan sonra İran’dan as-kerlerini çekecekleri ve İran’ın bağımsızlığına saygı gösterileceği belirtiliyordu. İngiltere ile Sovyetler Birliği, savaşın bitiminden altı ay sonra askerlerini İran’dan çekeceklerini ilan ettiler.</p>

  <p>28 Kasım-11 Aralık 1943 tarihleri arasında yapılan Tahran Konferansı’nda alınan kararlardan biri de Türkiye’nin savaşa katılmasıdır. Türkiye savaşın başında ilan ettiği savaş dışı durumunu sürdürmekteydi. Roosevelt ile Churchill Tahran’dan dönerken yine Kahire’ye uğrayıp orada İnönü’ye savaşa girmesi önerisinde bulundular. İnönü “hayır” demedi ama silah istedi. İnönü, Müttefiklerin Türkiye’nin savaşa girmesinden çok, Balkanların bombardımanı için topraklarında üs istedikleri sonucuna vardı. İnönü böyle bir dönemde Müttefiklere üs vermenin fiilen savaşa girmeye yol açacağını biliyordu ve bu yüzden Türkiye’nin savaş dışı durumunu sürdürmekte kararlıydı. Sonradan Türkiye’nin savaşa girmesini en çok Churchill’in istediği anlaşılmıştır. Churchill Müttefiklerin Sovyetler’den önce Balkanlara girmesini istemekte, bu yüzden Türkiye’nin savaşa girmesinde ısrar etmekteydi. Stalin’in Türkiye’nin savaşa girmesini istemesinin nedeniyse Almanya’nın doğu cephesinde gücü bölüneceği için, Alman baskısının azaltılması endişesiydi. Bu İkinci Kahire Konferansı’dır.</p>

  <h4 id="sigil_toc_id_132"><a id="ncx767"></a>3. Dumbarton Oaks Konferansı</h4>

  <p class="nonindent">Müttefikler, 1944 Ağustosunda, Washington yakınlarındaki Dumbarton Oaks’ta toplandılar. Burada Birleşmiş Milletlerin anayasası üzerinde konuşuldu. Hemen hemen her noktada görüş birliğine varılmışsa da Güvenlik Konseyindeki oylama konusunda anlaşmaya varılamamış ve bu konu Yalta Konferansı’na bırakılmıştır.</p>

  <h4 id="sigil_toc_id_133"><a id="ncx770"></a>4. Yalta Konferansı</h4>

  <p class="nonindent">Tahran’dan sonra ikinci zirve toplantısı olan Yalta Konferansı, savaş içinde Müttefikler arasındaki diplomatik konferansların sonuncusudur. Tahran Konferansı daha çok savaş stratejisi üzerinde odaklaşmış, 4-11 Şubat 1945 tarihleri arasında toplanan Yalta Konferansı ise savaş sonrası düzeniyle ilgilenmiştir. Konferans savaşın bitmek üzere olduğu bir zamana rastlar. Bu yüzden savaş döneminin sonu, savaş sonrası döneminin başlangıcı olarak kabul edilebilir. Konferans toplandığı sırada Almanya yalnızca Doğu Prusya’dan çekilmişti, Japonya ayaktaydı ve savaş her cephede sürüyordu, ama savaşın sonu da görünmüştü. Almanların iki üç ay içinde teslim olacakları, Roosevelt’e verilen raporlara göre Japonya’nın daha bir bir buçuk yıl dayanacağı tahmin ediliyordu.</p>

  <h5 id="sigil_toc_id_134"><a id="ncx773"></a>a) Konferans Öncesi Durum</h5>

  <p class="nonindent">1943 tarihli Tahran Konferansında ABD, İngiltere ve Sovyetler Birliği genel hedeflerde anlaşmışlardı. Savaştan sonra kurulacak ortak güvenlik sisteminin anayasası Dumbarton Oaks’ta 1944’ten beri hazırlanıyordu. Ayrıca 1944 sonbaharında Almanya’nın üç devlet arasında işgal bölgelerine bölünmesi üzerinde de anlaşmaya varılmış, ama bu paylaşmada Fransa’ya bir yer vermek düşünülmemişti. Savaştan iki devlet, ABD ile Sovyetler Birliği güçlü çıkmıştı. Yalnız bu iki devlet aralarında yarışacak durumdaydı ve tüm Avrupa birleşse bile biriyle başa çıkacak durumda değildi. Almanya yeniliyordu, İngiltere ile Fransa yıpranmıştı ve böylece Avrupa’da büyük bir boşluk doğmuştu. Ama Yalta’da henüz Sovyetler Birliği ile karşı karşıya gelip bir denge yaratmak düşünülmemiştir. Uzakdoğu’daysa Japonya yenilmek üzeredir. İngiltere zayıfladığı için, bu bölgede ABD en güçlü devlet durumuna gelmiştir. ABD aynı zamanda Çin’in koruyucusu durumunda olup bu devletle işbirliğini sürdürmek istemekte ve Japonya’ya son darbeyi indirmeye hazırlanmaktadır.</p>

  <p>Alman-Sovyet savaşından başlayarak Yalta’ya kadar süren devrede, Angloamerikan kamuoyunda Sovyetler Birliği hakkında sevgi ve güven havası sezilmekteydi. Kızılordu’dan “kahraman ve şerefli ordu”, Stalin’den “Joe Amca” diye söz edilmekte, Alman saldırısına karşı Sovyet savunması “kahramanca” olarak nitelenmekte ve “Sovyet direnmesi olmasaydı savaş kazanılamazdı” denmekteydi. Dolayısıyla Yalta Konferansı toplanırken Sovyetler Birliği olmadan bir dünya düzeninin kurulması düşünülmemekteydi. Müttefikler arasında tam bir güven havası esmekteydi.</p>

  <h5 id="sigil_toc_id_135"><a id="ncx777"></a>b) Konferansta Ele Alınan Konular</h5>

  <p class="nonindent">Bunlar arasında üç tanesi önemlidir.</p>

  <p>(i) Ortak Barış Sisteminin Kurulması: Bu sistemin tasarısı Dumbarton Oaks’ta kaleme alınmış ve Genel Kurul’da temsil ile Güvenlik Konseyi’nde oylama sorunları çözüme kavuşturulamamıştı.</p>

  <p>Genel Kurul’da bağımsız devletler temsil edilecekti. Sovyetler Birliği on altı devletten kurulu bir siyasal birimdi ve Sovyet Anayasası’na göre bu devletler bağımsız olup birliğe kendi istekleriyle katılmışlardı, istedikleri zaman da çekilebilirlerdi. Stalin bu on altı devletin de Genel Kurul’da temsilini istedi. Roosevelt bu isteği “ABD kırk sekiz devletten oluşmaktadır; Sovyet isteği kabul edilirse bu kırk sekiz devletin de Genel Kurul’da temsili gerekir” gerekçesiyle reddetti. Sonunda bir orta yolda anlaşmaya varıldı ve Sovyetler Birliği’nin yanında Ukrayna ve Beyaz Rusya’nın da Genel Kurul’da temsil edilmesi kararlaştırıldı. Böylece Birleşmiş Milletler’de Sovyetler üç oy kazandılar, çünkü o günden başlayarak Sovyetler Birliği dağılana kadar bu üç devlet her sorunda aynı yönde oy kullandılar.</p>

  <p>Daha önceki toplantılarda büyük tartışmalara yol açan Güvenlik Konseyi’nde oylama sorunu, Yalta’da beş büyük devlete sürekli temsil ve “veto” yetkisinin verilmesiyle çözüme bağlandı. ABD ile Sovyetler Birliği’nin yanında Çin, Fransa ve İngiltere de “büyük devlet” sayıldı. Yaygın olan kanının aksine, veto konusunda ısrar eden Sovyetler Birliği değil, ABD ve İngiltere’dir. Ama daha sonra kurulan Sovyet Bloku’nun Birleşmiş Milletler’de azınlıkta bulunduğu ilk yirmi yıl içinde ( 1945-1965) Sovyetler Birliği hemen hemen her önemli sorunda bu yetkiyi kullanmıştır (ilk yirmi yıl içinde yüz kereden çok).</p>

  <p>(ii) Almanya Sorunu: Bu konuda Yalta’da büyük bir tartışma olmadı. Zaten daha önce Almanya işgal bölgelerine ayrılmıştı; Yalta’da Fransa’ya da bir işgal bölgesi verildi. Ayrıca işgale ait sorunları incelemek üzere dörtlü bir Denetim Komisyonu kuruldu. Stalin Almanya’dan ağır bir savaş ödeneği isteyince, bu konu anlaşmazlıklara yol açtı. Savaş ödeneği sorunu iki savaş arası dönemde uzun tartışma konusu olmuştu ve belki de İkinci Dünya Savaşı’nın nedenleri arasında sayılabilirdi. Bu yüzden, Batılılar yenilen devletlerden savaş ödeneği alınmaması konusunda direnince, sorunun görüşülmesi için Moskova’da bir komisyon kurulmasına karar verildi.</p>

  <p>(iii) Polonya Sorunu: Konferans’ta en çok zaman alan Polonya sorunu iki açıdan önemliydi. Birincisi Polonya hükümetinin kurulmasıyla ilgiliydi. Bu konuda Stalin’in üzerinde ısrar ettiği açık görüşleri vardı. Çatışma iki ayrı Polonya hükümetinin varlığı yüzünden çıkıyordu. Biri Alman ve Sovyet işgali sırasında Londra’ya kaçan mülteci hükümetti. Diğeriyse Sovyetler Birliği’nin işgal bölgesinde kurup tanıdığı ve Lublin kentinde kurulduğu için “Lublin Komitesi” adını alan komünist hükümetti. Şimdi Moskova, Polonya halkının gerçek temsilcisi olarak Lublin Komitesi’ni görüyor ve Batılıların da bu hükümeti tanımalarını istiyordu. Sonunda iki hükümetin bir koalisyon kurması kararlaştırılarak sorunun çözümü yoluna gidildi. Ama Londra’daki hükümet böyle bir koalisyona taraftar görünmüyordu. Sürgündeki hükümetin en önemli bakanlarından biri olan Çiftçi Partisi önderi Mikolaiçik, koalisyona “evet” deyince, bir koalisyon hükümeti kuruldu. Bu hükümet geçici nitelikteydi; seçimler yapılacak ve bunun sonunda gerçek Polonya hükümeti oluşacaktı.</p>

  <p>Polonya ile ilgili ikinci sorun, bu devletin sınırlarıyla ilgiliydi. Bu konuda büyük bir anlaşmazlık çıkmadı. İkinci Dünya Savaşı’ndan önce “Curzon Çizgisi” Polonya-Sovyet sınırı olarak saptanmıştı. Ama Polonya, Fransa’nın da desteğiyle, bu sınırı kabul etmedi ve Sovyet iç savaşı sırasında bu devlete savaş açarak yendi. İki devlet arasında imzalanan Riga Barış Antlaşması ile Polonya sınırını Curzon Çizgisi’nin çok doğusuna doğru genişletti. Böylece Polonya’nın içine birçok Ukraynalı ile Beyaz Rus girdi ve Fransa’nın tampon devlet olarak düşündüğü Polonya büyük bir devlet haline geldiyse de güçlü bir devlet olamadı. Batıda Almanya, doğuda Sovyetler Birliği ve içerde de azınlıklar tarafından sarılan Polonya, İkinci Dünya Savaşı’nın başlamasının önemli nedenlerinden biri oldu. Şimdi Yalta’da Sovyetler Birliği eski Curzon Çizgisi üzerinde ısrar edince, diğer devletler bunu doğal karşıladılar ve Sovyet isteklerini yerine getirdiler. Ayrıca Sovyetler’e Doğu Prusya’daki Königsberg kenti, Polonya’ya da terk ettiği topraklara karşılık olarak, Almanya’dan toprak verildi. Oder-Neisse akarsuyu Alman-Polonya sınırı oldu. Böylece Polonya batıya karşı kaydırılmış oldu.</p>

  <p>Son olarak, Yalta’da işgal edilen Avrupa ülkelerinde demokratik rejimlerin kurulacağını öngören bir de “Kurtarılmış Avrupa Demeci” yayımlanmıştır. Ancak “demokrasi” kavramından ne anlaşılması gerektiği açıkça belirtilmediği için, her iki taraf da kavramı kendi anladığı biçimde yorumlamış, buna göre hareket etmiş ve davranışının Yal ta anlaşmasının özüne aykırı düşmediğini öne sürmüştür.</p>

  <p>Tüm bunlara rağmen Yalta Konferansı’nın henüz Müttefikler arasında güven duygusunun sarsılmadığı yumuşak bir hava içinde geçtiği söylenebilir. Ancak ne Yalta ne de ondan sonra yapılacak olan Potsdam bir barış konferansıdır. Bu konferanslarda genel ilkeler üzerinde anlaşmaya varılmış ve dağıtılacak toprakların “geçici yönetimi” ilgili devletlere verilmiştir. Son kararlar ilerde toplanacak olan barış konferansında ve bunun sonunda imzalanacak olan barış antlaşmasında verilecekti.</p>

  <h5 id="sigil_toc_id_136"><a id="ncx787"></a>c) Konferans Sonrası</h5>

  <p class="nonindent">Yalta Konferansı, katılan önderlerin, büyük bir içtenlikle gazetecilere boy boy resim çektirdikleri bir havada ve uzun süren savaş yıllarından sonra hemen geleceği beklenen barışın yarattığı iyimserlik duyguları içinde, olumlu yorumlara yol açtı ve Müttefikler arasında var olan işbirliğinin süreceği sanıldı. Üstelik Churchill ile Roosevelt, verdikleri demeçlerde, bundan emin görünüyorlardı. Churchill daha da ileri giderek 27 Şubat 1945’te Avam Kamarası’nda verdiği bir demeçte, Sovyetler Birliği’nden emin olduğunu ve Stalin’in işbirliğine devam edeceğini belirterek “Rusya ile Stalin’in iyi niyetlerinden kuşku duyanlarla tartışmaya bile girişmem” demiştir. Bu sözlerin içten olmadığı, gerçekte Müttefikler arasında derin bir güven bunalımının daha Yalta Konferansı sırasında ortaya çıktığı, önderlerin daha sonra yazdıkları anılarından ve olayların gelişmesinden anlaşılmaktadır. Tarihte yer alan ve ilerde de alacak olan büyük önderlerin, özellikle sıkıntılı ve bunalımlı dönemlerde nasıl kolayca yalan söyledikleri tarihin sıklıkla tanık olduğu olgulardandır.</p>

  <p>Başkan Roosevelt, konferans sırasında hastaydı ve 12 Nisan’da öldü; yerine Harry Truman başkan oldu. Konferanstan sonra ortaya çıkan bir nokta da, yakınlarının anlattıklarına göre, Stalin’e en çok güvenen önderin Roosevelt olduğudur. Gerçekten Roosevelt, daha önce de belirtildiği gibi, tutarlı ve kararlı bir önder değildi. Kiminle konuşursa onu ikna edeceğine inanıyordu ve işin ilginci, Stalin’i de ikna ettiğini sanmıştı.</p>

  <p>Konferans sırasında konuyla ilgilenenler, özellikle Uzakdoğu’da Sovyetler Birliği’ne gereğinden çok ödün verildiğini söylemişlerdir. Bu devlete, Japonya’ya karşı savaşa girmesinin karşılığı olarak, Sahalin adasının güneyi ile Kuril adaları verilmiş, Dış Moğolistan Sovyet etki alanına sokulmuş ve Port Arthur ile Mançurya’daki demiryolu ayrıcalıkları verilmişti. Ancak bu ödünlerin gerçekten çok olduğu, atom bombası patlatılıp zafer çabuk geldikten sonra anlaşılmıştır. Yoksa Yalta’ya gönderilen askeri raporlarda, savaşın daha bir ya da bir buçuk yıl süreceği ve bu süre içinde Sovyetler’in savaş gücüne ihtiyaç duyulacağı belirtiliyordu. Avrupa’da, ilerde ele alınacak ödünlere gelince, ABD Dışişleri Bakanı Stettinus bunların ödün olmadığını, ABD’nin Yalta’ya bir şey vermek için değil, Sovyetler Birliği’nin elinden bir şeyler koparmak için gittiğini öne sürmektedir.</p>
</body>
</html>