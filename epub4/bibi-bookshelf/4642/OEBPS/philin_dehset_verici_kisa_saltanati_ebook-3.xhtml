<html xmlns="http://www.w3.org/1999/xhtml">
	<head>
		<title>philin_dehset_verici_kisa_saltanati_ebook-3</title>
		<link href="css/philin_dehset_verici_kisa_saltanati_ebook.css" rel="stylesheet" type="text/css"/>
<meta content="urn:uuid:8ab39a4c-24ab-4205-9033-2b36b1740c37" name="Adept.expected.resource"/>
	</head>
	<body id="philin_dehset_verici_kisa_saltanati_ebook" xml:lang="tr-TR">
		<div class="Temel-Metin--er-evesi">
			<p class="space para-style-override-1" xml:lang="en-US"><span> </span></p>
			<p class="body"> </p>
			<p class="body"> </p>
			<p class="body"> </p>
			<p class="body"> </p>
			<p class="body"> </p>
			<p class="body"> </p>
			<p class="body"> </p>
			<p class="body"> </p>
			<p class="body">Küçük ülke olmak bir şeydir, ama İç Horner ülkesi o kadar küçüktü ki aynı anda yalnızca tek bir İç Hornerlı içine sığabiliyordu ve diğer altı İç Hornerlının, ülkelerinde yaşamak için İç Horner’ı çepeçevre kuşatan Dış Horner’da süklüm püklüm sıralarını beklemeleri gerekiyordu.</p>
			<p class="body">Kısa Dönemli İkamet Bölgesine doluşmuş mahcup İç Hornerlıları her gördüklerinde Dış Hornerlılar bir parça tiksinti duyuyorlardı ve milliyetçilik damarları iyice kabarıyordu. İç Hornerlılar sefil, mızmız ve haristiler; yani Dış Hornerlıların tam tersi. Dış Hornerlılar senelerdir muazzam bir cömertlikle İç Hornerlıların Kısa Dönemli İkamet Bölgesine taşmalarına izin veriyordu. Gerçi, İç Hornerlılar bu iyiliği takdir ettiklerinden değil. Hayır, minnetle ağlamayı artık bırakmışlardı, yalnızca birbirlerine iyice sokularak dikiliyor ve öfkeli gözlerle Dış Hornerlılara bakıyorlardı. Bol bol yerleri olduğundan Dış Hornerlıların dip dibe durmalarına gerek yoktu; aslında sık sık, geniş ve ferah Dış Horner Kahvehanesinde bacaklarını masaların arasındaki boşluklara uzatmış, kahve içerken görülebiliyorlardı ve İç Hornerlılar merak ediyordu: Tanrım, bu pislikler o engin, sınırsız ülkeden kullanmadıkları birkaç yüz metrekareyi bize veremezler mi?</p>
			<p class="body">Buna karşın Dış Hornerlılar, evet, kabul, ülkemiz geniş, diye düşünüyorlardı, ama sonsuz da değil, yani eninde sonunda bir gün bizim de yerimiz kalmayabilir. Dahası, sevgili ülkelerinin birazını İç Horner’a verirlerse ve sonra başka küçük dandik ülkeler de gelip Dış Horner’dan toprak talep etmeye başlamaz mıydı? Acayip rahat ve süper vakur yaşamalarını sağlayan ve gerçekten geniş bir alan gerektiren Dış Horner yaşam tarzına ne olacaktı? Eh, Dış Hornerlıları bencil olarak görüyorlarsa İç Hornerlılar kendilerini köprüden atabilirlerdi, orada beleşe dikilmelerine izin veren kişilere bencil demek için gerçekten küstah olmak gerekirdi.</p>
			<p class="body">Bu durum, karşılıklı dik bakışmalarla, usulca mırıldanılan kaba yorumlarla ve zaman zaman sınırın ötesine fısıldanan öfkeli sözcüklerle senelerce sürdü.</p>
			<p class="body"> </p>
			<p class="body"> </p>
			<p class="body">Sonra bir gün İç Horner daha da küçüldü. Hiç işaret vermeden oldu bu; birbirine sürten taşların sesi duyuldu ve sonrasında artık o andan itibaren yurtiçinde bulunan İç Hornerlı Elmer’ın dörtte üçü artık İç Horner’da değildi. Yani, canı sıkkınken toprak eşelemekte kullandığı küreğe benzeyen sekizgen uzantısı dışındaki tüm kısımları artık Dış Horner’da duruyordu.</p>
			<p class="body">Dış Horner Sınır Muhafızı olarak devriye gezmekte olan Leon tam o anda Elmer’ın dörtte üçünün Dış Horner’da olduğunu fark etti ve İşgale Uğradık anlamına gelen tiz düdüğü çaldı.</p>
			<p class="body">Dış Horner Milisleri (Freeda, Melvin ve Larry) koşarak geldiler ve Kısa Dönemli İkamet Bölgesinin sınırlarını oluşturan yeşil ipin ötesine dik dik bakmaya başladılar.</p>
			<p class="body">“Ne yapmaya çalışıyorsunuz siz?” dedi Larry. “O herifin bir kısmının bizim ülkemizde işi ne?”</p>
			<p class="body">“Ülkemiz küçüldü,” dedi Elmer, küreğe benzeyen sekizgen uzantısıyla toprağı eşeleyerek.</p>
			<p class="body">“Of, hadi ama,” dedi Freeda. “Buna inanmamızı mı bekliyorsun? Nedense bizim ülkemiz hiç küçülmüyor.”</p>
			<p class="body">“Doğru düzgün ülkeler küçülmez,” dedi Melvin. “Ya aynı kalırlar ya da genişlerler.”</p>
			<p class="body">“Bana inanmıyorsanız kendiniz bakın,” dedi Elmer.</p>
			<p class="body">Dış Horner Milisleri (Freeda, Melvin ve Larry) İç Horner sınırını oluşturan kırmızı ipin üzerinden eğilerek İç Horner’ın merkezine baktılar ve gerçekten de İç Horner’ın küçülmüş olduğunu gördüler.</p>
			<p class="body">“Tuhaf,” dedi Melvin.</p>
			<p class="body">“İğrenç,” dedi Larry.</p>
			<p class="body">“Şimdi ne yapacağız?” dedi Freeda.</p>
			<p class="body">“İşgalcileri defedelim derim,” dedi Larry.</p>
			<p class="body">“Kulağa oldukça iyi geliyor,” dedi Melvin. “Bunu nasıl yapacağız?”</p>
			<p class="body">“Biz yalnızca, eh, bilirsin işte, onları defedeceğiz,” dedi Larry. “İzle. Böyle bir şey.”</p>
			<p class="body">Larry, Elmer’ı defetti. Yani, Elmer’ın Dış Horner’da bulunan kısmını İç Horner’a itti. Ama İç Horner artık Elmer’ın tamamını barındıramayacak kadar küçük olduğundan, Elmer’ın Dış Horner’da bulunan kısmı İç Horner’dan defedilirken, Elmer’ın bir başka kısmı İç Horner’dan fırladı ve Dış Horner’ı kasıtsızca yeniden işgal etti.</p>
			<p class="body">“Ne kadar da kavgacı ve inatçı tipler,” dedi Melvin. “Haklarını vermek lazım.”</p>
			<p class="body">“Sinsi,” dedi Larry. “Oldukları şey bu işte.”</p>
			<p class="body">“Asıl yapman gereken,” dedi biri otoriter bir şekilde, Kahvehanenin oradan, “onları vergilendirmek.”</p>
			<p class="body">Bu Phil’di, azıcık huysuz, kimsenin ciddiye almadığı orta yaşlı bir Dış Hornerlı. Seneler önce Phil, sınırın ardında gördüğü Carol adlı, büyük ölçüde dikey, sola eğimli bir İç Hornerlı’ya âşık olmuştu. Onun parlak siyah iplikçikleri ve dalgalanan saydam zarları, açıktaki belkemiğinin narin kıvrımı, tüylü eldivenimsi uzantısıyla rulmanlarından birini mahcup mahcup kaşıması Phil’i büyülemişti ve sırf onun dikkatini çekmek için daha erkekçe ve çekici görünmek amacıyla merkezi mesanesini şişirip söndürerek İç Horner’ın çevresinde saatlerce dolanmıştı. Ama hayır. Carol, üzerine mavi bir benek yapıştırılmış dev bir kemer tokasına benzeyen –hem de bir ton balığı konservesine zımbalanmış ve üzerine mavi bir benek yapıştırılmış dev bir kemer tokası– İç Hornerlı Cal’e âşıktı.</p>
			<p class="body">Düğün günü, Phil’in hayatının en kötü günüydü.</p>
			<p class="body">İç Hornerlılar düğün yaparken, yani birbirlerine her zamankinden de fazla sokulup ülkelerinin imrenilesi sıkışıklığı hakkında duygusal şarkılar söylerken, Phil alt katmanlarından makine yağı sızdırarak keder içinde sınırın berisinde dikilmişti.</p>
			<p class="body">Seneler içinde, Carol’ın Cal’ın kemer tokasını ovmasını, oyuncu Cal’ın ton balığı konserve kutusunun kapağını açıp kapatmasını izlerken Phil’in huysuzluğu arttı. Carol ile Cal’ın oğlu Küçük Andy doğduğunda Phil’in huysuzluğu zirve yaptı. Carol daha sağduyulu, daha zevkli biri olsa, Küçük Andy’nin kendi oğlu olabileceğini düşünmeden edemiyordu. Gerçi, Küçük Andy onun oğlu olsa, kuşkusuz daha yakışıklı ve daha zeki olurdu ve Küçük Andy gibi salakça İç Hornervari bir ismi olmazdı.</p>
			<p class="body">“Onları vergilendirin,” dedi Phil yine. “Sevgili ülkemizde kaldıkları her gün için ücret alın onlardan.”</p>
			<p class="body">“Vay canına, harika bir fikir,” dedi Larry. “Ne kadar alalım?”</p>
			<p class="body">“Ne kadar paraları var?” dedi Phil.</p>
			<p class="body">“Ne kadar paranız var?” diye sordu Larry, İç Hornerlılara.</p>
			<p class="body">Elmer küreğe benzeyen sekizgen uzantısıyla, İç Horner’ın kuzeybatısını tamamen kaplayan para kutusunu açtı.</p>
			<p class="body">“Dört smoloka,” dedi.</p>
			<p class="body">“O zaman dört smoloka vergi kesin,” dedi Phil.</p>
			<p class="body">“Ama o zaman hiç paramız kalmaz,” dedi Cal.</p>
			<p class="body">“Dört smoloka vergi kesin,” dedi Phil. “Bize dört smoloka vergi öderlerse günün geri kalanı boyunca Kısa Dönemli İkamet Bölgesinde kalabilirler. Bu şekilde yapacaksınız. Adil olan da bu.”</p>
			<p class="body">“Oldukça akıllı bir adam,” dedi Larry.</p>
			<p class="body">“Evet, kimin aklına gelirdi?” dedi Melvin.</p>
			<p class="body">Hayatının aşkı tarafından reddedilmeye ek olarak, Phil’in bir sorunu daha vardı ve o da beynini, üzerinde durduğu devasa kızaklı rafa tutturan vidanın zaman zaman çıkması ve beyninin hızla raftan kayıp yere düşmesiydi. Şimdi de bu oldu. Phil’in beyni kaydı, yere düştü, raftan kurtuldu ve bir hendeğe yuvarlandı.</p>
			<p class="body">“Son günlerde ben asıl ne üzerine düşünüyordum, biliyor musunuz?” diye bağırdı aniden gürleşen bir sesle. “Ben, güzel ülkemiz hakkında düşünüyordum! Bu güzel ülkeyi bize kim verdi? Yüce Tanrı, bu güzelim engin diyarları, harika varlıklar olduğumuz için verdi bize! Biz büyük, enerji dolu, cömert bir milletiz ve bütün efsanelerimiz de bunu anlatıyor! O efsaneler, sahip oldukları her şeyi başkalarına dağıtan büyük, enerjik kahramanlarla dolu! Bir Milli Erdemimiz varsa, o da cömert olmamızdır ve bir Milli Kusurumuz varsa, o da <span class="body-italik char-style-override-3">aşırı</span> cömert olmamızdır! Bu küçük pislikler böylesine berbat, böylesine küçük bir ülkede yaşıyorsa, bu bizim hatamız mı? Hiç sanmıyorum! Yüce Tanrı onlara böylesine berbat ve küçük bir ülke vermişse, mutlaka bir sebebi vardır! Yüce Tanrı’yı sorgulamak, neden onlara böylesine berbat ve küçük bir ülke verdiğini sormak bana düşmez! Bana düşen yalnızca Yüce Tanrı’nın bize verdiği bu büyük, bereketli ülkeyi korumak ve onun keyfini çıkarmaktır!”</p>
			<p class="body">Aniden diğer Dış Hornerlılar, Phil’i o kadar da büyük bir <span class="body-italik char-style-override-3">hiç</span> gibi görmemeye başladı. Ne tür bir <span class="body-italik char-style-override-3">hiç</span> bu kadar şevkli olabilirdi ve bunca kafa karıştırıcı cümleyi böylesine kendinden emin şekilde söyleyebilirdi ve ne kadar harika, cömert ve anlaşılamamış olmaları konusunda nasıl bu kadar haklı olabilirdi?</p>
			<p class="body">“Vay canına,” dedi Freeda.</p>
			<p class="body">“Açık seçik söyledi işte,” dedi Melvin.</p>
			<p class="body">“Tanrıya şükürler olsun sonunda biri söyledi,” dedi Larry.</p>
			<p class="body">“Siz, İç Hornerlılara gelince!” diye bağırdı Phil. “Lütfen beni iyi dinleyin: Bizim efsanevi cömertliğimizin sınırlarını sınıyorsunuz! Sırf varlığınızla, bizimkinin tam tersi olan varlığınızla sınıyorsunuz o sınırları. Dostlarım, şu zavallılara bir bakın! Eğer bizim kadar iyilerse, neden bizden çok daha kötü görünüyorlar? Nasıl göründüklerine bir bakın! Bizim gibi yiğit, asil ve devasa görünüyorlar mı? Yoksa acınası, zayıf ve cılız mı görünüyorlar?”</p>
			<p class="body">Gerçek şuydu ki, Kısa Dönemli İkamet Bölgesinde mahcup mahcup dip dibe dikilerek ve zaman geçirmek için birbirlerine karmaşık matematiksel ispatlar fısıldayarak geçen seneler, İç Hornerlıları ufak tefek ve cılız kılmıştı. Buna karşın gezinecek engin bir ülkesi olan ve matematiksel ispatlardan hiç anlamayan Dış Hornerlılar iriyarı ve kuvvetliydi.</p>
			<p class="body">“Hem de ne cılız,” dedi Melvin.</p>
			<p class="body">“Bunu daha önce hiç fark etmemiştim,” dedi Sınır Muhafızı Leon.</p>
			<p class="body">“Vergiyi tahsil edin!” diye bağırdı Phil ve Freeda sınırın üzerinden uzanıp İç Hornerlıların para kutusunu kaptı.</p>
			<p class="body">Larry ve Melvin hendeğe koştular, Phil’in beynini aldılar ve büyük kızaklı rafına geri taktılar.</p>
			<p class="body">“Teşekkür ederim, dostlarım,” dedi, sesinin gürlüğü aniden azalan Phil. “Ünlü Dış Hornerlı cömertliğimizin ne harika örneklerisiniz siz.”</p>
			<p class="body">Larry, Melvin’e gizlice gurur dolu bir bakış fırlattı; Melvin de Larry’ye gizlice gurur dolu bir bakış fırlattı ve içinde gerçekten de dört smoloka olduğundan emin olmak için para kutusunun içindekileri saymakta olan Freeda, Phil ünlü Dış Horner cömertliğinin harika bir örneği olarak onu saymadığı için birazcık bozuldu ve bir daha Phil’in beyni rafından kaydığında onu yerine takan kişinin kendisi olacağına karar verdi.</p>
			<p class="body"> </p>
			<p class="body"> </p>
			<p class="body">Ertesi sabah Phil ve Dış Horner Milisleri (Freeda, Melvin ve Larry) şafaktan önce sınıra geldiler ve dikilip İç Hornerlıların ayakta uyumasını seyrettiler.</p>
			<p class="body">“Uyu, uyu, uyu,” dedi Phil. “Amma tembeller, değil mi?”</p>
			<p class="body">“Buna karşın biz,” dedi Larry, “şafak sökmeden kalktık ve şevkle çalışmaktayız.”</p>
			<p class="body">“Haklısın, Larry,” dedi Phil. “İyi bir gözlem.”</p>
			<p class="body">“Vergi toplama işimizi şevkle yapıyoruz,” dedi Melvin.</p>
			<p class="body">“Harika, Melvin,” dedi Phil. “Gerçekten de şevkli bir halkız.”</p>
			<p class="body">“Milletimizin güvenliğini korumak için şevkle vergi topluyoruz,” dedi Freeda.</p>
			<p class="body">“Bakın ne diyeceğim,” dedi Phil. “Sizinle biraz zaman geçirdikten sonra, en önemli Milli Erdemimizin ‘Cömertlik’ değil ‘Olağanüstü Zekâ’ olduğunu düşünmeye başladım.”</p>
			<p class="body">Larry, Melvin ve Freeda gülümsediler.</p>
			<p class="body">“Ee, ne diyorsunuz, biraz vergi toplayalım mı?” dedi Phil ve Leon’u dirsekledi. Leon, Sınır Muhafızı sırığını kullanarak en yakındaki İç Hornerlı olan Wanda’yı termal havalandırma teçhizatından sertçe dürtükledi.</p>
			<p class="body">İç Hornerlılar uyandı ve her sabah olduğu gibi bir anlığına gerinmeyi düşündüler, ama sonra hepsi aynı anda gerinirse birinin Kısa Dönemli İkamet Bölgesinden dışarı devrileceğini ve teknik olarak Dış Horner’ı işgal etmiş olacağını hatırladılar.</p>
			<p class="body">Bu yüzden, aralarında en büyük olandan başlayarak yaş sırasına göre teker teker gerinmeye başladılar.</p>
			<p class="body">“Vergi ödeme zamanı, uyuşuklar,” dedi Phil. “Aptal aptal gerinmeyi bırakın da beni dinleyin. Kahrolası vergilerinizi ödemekte geç kaldınız.”</p>
			<p class="body">“Ama hiç paramız yok ki!” dedi Elmer. “Olmadığını biliyorsunuz. Dün hepsini aldınız.”</p>
			<p class="body">“Ah, şunlara bakar mısınız,” dedi Phil. “Ne sandınız? Sonsuza dek bizim sevgili ülkemizde bedava yaşayabileceğinizi mi? Bizim ne yaptığımızı biliyor musunuz? Kendi ülkemizde? Biz çalışıyoruz. Biz zamanın para olduğuna inanırız. Bu yüzden, bizim ülkemizde, zaman geçtikçe şevkle çalışırız ve bu ne üretir, biliyor musunuz? Tahmin edin. Servet. Para. Smoloka! Bir de kendinize bakın! Bize borçlu olduğunuzu bile bile siz ne yaptınız? Bütün gece bebek gibi uyudunuz! Muhtemelen bizi daha da fazla dolandırmayı düşlediniz! Halinize bakın, tek smolokanız kalmamış ve bize ödemeniz gereken günlük verginizi ödemiyorsunuz. Başka neleriniz var? Larry, milli kaynaklarının envanterini çıkar.”</p>
			<p class="body">Larry boş boş Phil’e baktı.</p>
			<p class="body">“Eşyalarını say,” dedi Phil.</p>
			<p class="body">“Ha,” dedi Larry ve İç Horner’ın milli kaynaklarının envanterini çıkarmak amacıyla İç Horner’ın enini ve boyunu ölçtü ve envanter çalışmasının sonuçlarını bir kâğıt parçasına dikkatle kaydettikten sonra kâğıdı Phil’e uzattı.</p>
			<p class="body">“Tamam, bakalım,” dedi Phil. “Bir adet çok küçük elma ağacı. Bir adet hemen hemen kurumuş dere. Yaklaşık olarak sıfır nokta sıfır sekiz metreküp çatlamış kuru toprak. Mükemmel, Larry, mükemmel bir envanter. Şimdi, milli kaynaklarının toplam değerini hesaplayalım. Freeda, ne diyorsun? Dört eder mi, sence? Bütün bu döküntüler tam olarak dört smoloka eder mi?”</p>
			<p class="body">Çalıya benzeyen yalnız bir dul olan Freeda bu buyurgan, parlak, bağırgan Phil’den hoşlanmaya başlamıştı ve ağaca, dereye ve toprağa bakmadan, kendinden geçmiş bir ifade ile başını salladı.</p>
			<p class="body">“Harika, Freeda,” dedi Phil. “Mükemmel bir değerlendirme. Leon, şu ağacı kökle, dereyi kurut ve toprağı kaz da, hepsini memleketimize, Dış Horner’a götürelim.”</p>
			<p class="body">Leon sınırın öte yanına geçti, elmayı kökledi ve dereyi saydam midesine akıtarak kuruttu. Sonra küreğimsi kuyruğunu kullanarak toprağı kazdı ve midesindeki dereye ekleyerek açık kırmızı bir çamura çevirdi.</p>
			<p class="body">“Ama biz ne yiyeceğiz?” dedi Carol. “Ne içeceğiz? Ülkemizde yaşama sıramız geldiğinde ne yapmamızı bekliyorsunuz, gidip o çukurda durmamızı mı?”</p>
			<p class="body">“Bu benim problemim değil,” dedi Phil. “Benim problemim, bu işe yaramaz ağacı, bu küçük sıkıcı dereyi ve bu gülünç toprağı nerede saklayacağım. Önerisi olan var mı?”</p>
			<p class="body">“Uzak Batı Dış Horner’a ne dersin?” dedi Larry. “Oralar epey boş.”</p>
			<p class="body">“Olağanüstü bir fikir, Larry,” dedi Phil. “Leon, bu şerefi sen bahşeder misin?”</p>
			<p class="body">Leon ağacı omzunda, dere-toprak karışımını midesinde taşıyarak, buzlu yarıklarla kaplı kasvetli bir bölge olan Uzak Batı Dış Horner’a yürüdü ve İç Horner’ın eski milli kaynaklarını bulabildiği en derin, en buzlu yarığa attı.</p>
			<p class="body"> </p>
			<p class="body"> </p>
			<p class="body">O gece Kısa Dönemli İkamet Bölgesinde İç Hornerlılar fısıldaşarak hummalı bir milli referandum düzenledi. Uzun seneler boyunca iç içe geçmiş bir biçimde dikilmenin sonucu olarak birbirlerinin duygularına karşı son derece hassas bir hale gelmişlerdi, öyle ki bazen Milli Yatma Zamanı ilan etmek gibi basit bir kararı istişare etmek bile saatler alabiliyordu.</p>
			<p class="body">“Ee, nereden başlayalım?” dedi Elmer. “Nasıl ilerleyelim? Öncelikli konularımız neler?”</p>
			<p class="body">“Bir dakika, Elmer,” dedi Wanda. “Biraz fazla hızlı gitmiyor musun? İlk önce, öncelikli konularımızı belirlemenin gerçekten de en öncelikli konu olup olmadığını belirlememiz gerekmez mi sence?”</p>
			<p class="body">“Bu da, en öncelikli konumuzu belirlemenin gerçekten de ilk hedefimiz olup olmadığı meselesini akla getiriyor,” dedi İhtiyar Gus. Gus en yaşlı İç Hornerlıydı ve o kadar yaşlı ve yorgundu ki C harfine benziyordu, ama iki aşınmış gri geyik boynuzu bulunan kel bir C harfi.</p>
			<p class="body">“Bence öncelikli konu, hiç yiyeceğimiz olmaması,” dedi Carol.</p>
			<p class="body">“Carol’a katılıyorum,” dedi Cal. On senelik evlilikten sonra bile Carol’a deli gibi âşıktı.</p>
			<p class="body">“Suyumuz olmaması da pek harika sayılmaz,” dedi Curtis.</p>
			<p class="body">“Elbette, toprağımız da yok,” dedi Elmer.</p>
			<p class="body">“Eh, bence toprağımız olmaması o kadar öncelikli değil,” dedi Curtis.</p>
			<p class="body">“Pardon, ama katılmıyorum,” dedi Elmer. “Bence toprağımız olmaması çok öncelikli. Ülkemize baksanıza!”</p>
			<p class="body">Herkes, şimdi açık bir mezara benzeyen İç Horner’a baktı.</p>
			<p class="body">“Dürüst olmak gerekirse, ben bu tartışmadan azıcık dışlandığımı hissediyorum,” dedi İhtiyar Gus. “İlk hedefimizin gerçekten de en öncelikli konuyu belirlemek mi olduğu konusundaki endişem tamamen göz ardı edilmiş görünüyor.”</p>
			<p class="body">Tam o sırada yukarıdan bir yerden İç Horner’a göz kamaştırıcı bir ışık vurdu.</p>
			<p class="body">“Phil’in emri, millet,” dedi Sınır Muhafızı Leon, az önce Nöbetçi Barakasının üzerine kurduğu projektörün arkasında dikilerek. “Çok sinsi olduğunuz için sizi daha dikkatli izlememi istiyor; gece bu kadar karanlık olmasa bunun daha kolay olacağını düşünüyor.”</p>
			<p class="body">“Vay canına, çok parlak,” dedi Wanda.</p>
			<p class="body">“Leon, bu kadar sinsiysek sen neden ikide bir gelip bizimle dama oynuyorsun?” dedi Cal.</p>
			<p class="body">“Oynamıyorum,” dedi Leon. “Buna son verdim.”</p>
			<p class="body">“Belki protesto etmek için bir dilekçe yazmalıyız,” dedi Wanda. “Fikri kendi aramızda tartıştıktan sonra, elbette.”</p>
			<p class="body">“Belki protesto amaçlı dilekçe yazma fikrinin ne kadar destek gördüğünü belirlemek için anket yapmalıyız,” dedi Cal.</p>
			<p class="body">“Ben de diyorum ki, bu kadar konuştuğumuz yeter,” dedi Curtis. “Ben, bir şeyler <span class="body-italik char-style-override-3">yapma</span> zamanının geldiğini düşünüyorum.”</p>
			<p class="body">“Belki de açlık grevi yapmalıyız,” dedi İhtiyar Gus.</p>
			<p class="body">“Affedersin, Gus,” dedi Carol. “Fikrini göz ardı etmek istemem ama zaten bir nevi açlık grevinde değil miyiz, yiyeceğimiz olmadığı için. Elma ağacımızı aldılar, unuttun mu? Bu yüzden, açlık grevi yapmanın ne kadar etkili olacağından emin değilim. Demek istediğim, açlık grevi yaptığımızı fark etmeyebilirler bile.”</p>
			<p class="body">“Bize açlık grevini dayattılar,” dedi Cal.</p>
			<p class="body">“Benim bir fikrim var,” dedi Küçük Andy.</p>
			<p class="body">En küçük İç Hornerlı olduğu halde, küçük Andy’nin tüm İç Hornerlıların saygı duyduğu, keskin ve sorgulayıcı bir zekâsı vardı, muhtemelen iki ayrı işlevsel beyni olması ile alakalı bir zekâ. Beyinlerinin biri boynunun yanında, diğeri kalçasındaydı ve aralarında parlak sarı bir Karar Verici bulunuyordu.</p>
			<p class="body">“Söyle, oğlum,” dedi Cal.</p>
			<p class="body">“Neden Başkanlarına mektup yazmıyoruz?” dedi Küçük Andy.</p>
			<p class="body">“Ha ha!” dedi Curtis. “Çok tatlı.”</p>
			<p class="body">“Tatlı,” dedi Wanda. “Ama kötü bir fikir değil.”</p>
			<p class="body">Aslında iyi bir fikirdi. Dış Horner’ın Başkanı beş beyaz bıyığı ve yedi şiş göbeği olan sevimli bir ihtiyardı ve seneler önce, öğrenciyken bir dönem İç Horner’da yaşamıştı ya da en azından bir parçası orada yaşamıştı ve bu yüzden İç Horner’a ve İç Hornerlılara bir parça zaafı olduğuna inanılıyordu.</p>
			<p class="body">Bu yüzden İç Hornerlılar, hemen hemen hiç tartışma ve istişareye başvurmadan, kör edici ışık altında gözlerini kırpıştırarak, Dış Horner Başkanına bir mektup yazdılar.</p>
			<p class="body"><span class="body-italik char-style-override-3">Sevgili Bay Başkan, </span>diyordu mektup<span class="body-italik char-style-override-3">. Phil denen adamın kısa süre önce ülkemize koyduğu vergileri tartışmak amacıyla şerefli bıyıklarınız ve tarihsel olarak erdemli göbeklerinizle</span> <span class="body-italik char-style-override-3">sınıra</span> <span class="body-italik char-style-override-3">teşrif etmenizi saygıyla istirham ederiz. Anladığımız kadarıyla bu Phil denen adamın sizin hükümetinizle bir alakası yokmuş ya da en azından biz olmadığını umuyoruz.</span></p>
			<p class="body">“Bu işe yarar,” dedi Elmer. “Bunun işe yarayacağından eminim.”</p>
			<p class="body">“Başkan buna asla müsamaha etmez,” dedi Carol.</p>
			<p class="body">Wanda ayak uçlarına basa basa Kısa Dönemli İkamet Bölgesinden çıkıp Dış Horner’a girdi, uykuya dalmış olan Leon’un yanından geçti ve mektubu Dış Horner Kahvehanesinin önündeki mektup kutusuna attı.</p>
			<p class="body">Sonra, çılgınca el ederek eve dönmesini söyleyen diğer İç Hornerlıları görmezden gelip birkaç dakika boyunca Dış Horner’da dikildi, dokunaçlarını uzattı, derin derin nefes aldı ve geniş, aylak halkalar çizerek yürüdü.</p>
			<p class="body"> </p>
			<p class="body"> </p>
			<p class="body">Ertesi akşam görkemli boru sesleri ve çınlayan ziller eşliğinde, Dış Horner Başkanı, terler içinde kalmış, nefes nefese Danışmanlarından bir ekibin taşıdığı şatafatlı Başkanlık Levhası üzerinde Sınır Bölgesine geldi. Başkan, üç sıska titrek bacağın ihtişamla taşıdığı, birbirine geçmiş karman çorman göbeklerden, beyaz bıyıklardan, askeri madalyalardan ve vakur çift çenelerden ibaret ufak tefek ama etkileyici bir adamdı.</p>
			<p class="body">“Ah, anılar,” dedi, İç Horner’a bakarak. “Ah, Gençlik günlerim. Benim hatırladığımdan çok farklı görünüyor, elbette. Çünkü ben o zamanlar Gençliğin gözleriyle görüyordum ama şu anda Yaşlılığın gözleriyle görüyorum. Bunu önceden söylemiş miydim? Son zamanlarda aynı şeyleri tekrar tekrar söylemeye başladım. Benim hatırladığımdan çok farklı görünüyor, elbette. Ben elma ağaçları ve şırıl şırıl dereler hatırlıyorum. Ama elbette o zamanlar gencecik bir delikanlıydım, daha az çenesi ve daha büyük düşleri olan, hayata âşık bir delikanlı. Buna karşın şimdi en iyi seneleri geride kalmış yaşlı bir fosilim ve önümde pek çok çene var. Düşlerime gelince, tek düşüm o çenelerden birkaçını kaybetmek. Ha ha! Mizah anlayışını korumak lazım, değil mi? Çeneleri dik tutmak lazım! Ha ha! Ama hafızamın bana bu tür oyunlar oynaması ne tuhaf! Elma ağaçlarını ve şırıl şırıl dereleri açık seçik hatırlıyorum. Bir de Mona adlı bir kız vardı. Bunu önceden söylemiş miydim? Bunu önceden söyleyip söylemediğimi önceden sormuş muydum? Mona adlı kız hakkındaki şeyi? Mona’yla parlak dolunay altında, şırıl şırıl bir derenin kenarında, bir elma ağacının dibinde oturduğumuzu hatırlar gibiyim. Sevgi dolu sözcükler fısıldamıştık birbirimize. Ama Mona nerede? Mona diye biri var mıydı gerçekten, yoksa onu da ben mi uydurdum?”</p>
			<p class="body">“Vardı, beyefendi,” dedi Elmer. “Geçen sene öldü.”</p>
			<p class="body">Bu doğruydu. Mona geçen sene ölmüştü ve İç Horner küçüldüğünde kaybettikleri topraklara gömülmüştü ve şu anda Mona Başkanın tam altında yatıyordu.</p>
			<p class="body">“Vah vah,” dedi Başkan. “Mona öldü, ha? O zamanlar sarı olan bıyıklarımı öpen ufak tefek, sevimli bir genç kız olduğu günler daha dün gibi, ama bir de şimdi bakın bana, saçlarım ağarmış, şişman ve unutkan bir adama dönüşmüşüm, ama bir de ona bakın, tamamen ölüp gitmiş! Size tavsiyem, sakın yaşlanmayın! Bunu önceden söylemiş miydim? Genç kalın! Çünkü yaşlandığınızda her şeyi yanlış hatırlamaya başlıyorsunuz, örneğin gençliğinizde buralarda elma ağaçları ve şırıl şırıl dereler olduğunu hatırlıyorsunuz, ama yurtdışında bir dönem geçirdiğiniz ülke aslında derin, çirkin bir çukurdan ibaretmiş.”</p>
			<p class="body">“Aslında, beyefendi,” dedi Cal, “daha dün bir elma ağacımız ve bir deremiz vardı.”</p>
			<p class="body">“Ne dedin?” dedi Başkan şaşkın şaşkın. “O zaman, dün gelmeliydim, öyle mi? Bunu mu söylüyorsun? Ya Mona? Mona da dün burada mıydı? Mona daha bu sabah mı öldü ve dolayısıyla onu kaçırdım mı ve dolayısıyla birkaç saat erken gelseydim Mona son bir kez bıyıklarımı okşar mıydı?”</p>
			<p class="body">“Beyefendi,” dedi Cal, “bunu yapan Phil’di. Ağacımızı ve deremizi Phil aldı.”</p>
			<p class="body">“Mona’yı da alan Phil miydi?” dedi Başkan. “Bu Phil kim ki zaten? Phil denen bu tip, ağacınız ve derenizle birlikte Mona’yı da mı alıkoyuyor? Keşke biraz daha açık konuşsanız. Artık eskisi kadar genç değilim. İlk önce onun öldüğünü söylüyorsunuz, sonra dere ve ağaçla birlikte bu Phil denen adam tarafından rehin alındığını söylüyorsunuz.”</p>
			<p class="body">“Beyefendi,” dedi Cal, “Mona öldü.”</p>
			<p class="body">“Bunu çok iyi anladım!” diye gürledi Başkan. “Aptal değilim, bilirsin, yalnızca unutkan, titrek ve huysuzum. Bana söylediğin her şeyi anladım. Mona öldü, Phil öldürdü onu, sonra ağacınızı, derenizi ve ayınızı çaldı, serseri herif; ama ay nasıl oluyor da sizin malınız oluyor, orasını anlamadım. Malınıza mülkünüze pek düşkün bir halkmışsınız. Ben ayın hepimize ait olduğuna inanıyorum. Bunu sık sık söylemez miyim?”</p>
			<p class="body">“Söylersiniz, beyefendi,” dedi Başkanlık Danışmanlarından biri. Yüzü, iki sinsi gözü olan bir aynaydı. “Ayın ve yıldızların hepimize ait olduğunu sık sık söylemişsinizdir.”</p>
			<p class="body">“Yıldızlar da, evet,” dedi Başkan. “Yıldızların hepimize ait olduğunu unutmuştum. Bunu yazın. Bir sonraki söylevime ekleyin. Ay, yıldızlar, hepimize ait. Bu güzel.”</p>
			<p class="body">Tam o sırada Phil, Dış Horner Milisleri eşliğinde, paldır küldür geldi.</p>
			<p class="body">“Bay Başkan,” dedi Phil. “Çok affedersiniz, ama bu kişiler bana iftira ediyor.”</p>
			<p class="body">“Sen kimsin?” dedi Başkan.</p>
			<p class="body">“Ben Phil’im, beyefendi,” dedi Phil.</p>
			<p class="body">“Neden Mona’yı öldürmen gerekti, anlamıyorum, Phil,” dedi Başkan hüzünle. “Çok güzel bir kızdı.”</p>
			<p class="body">“Ben kimseyi öldürmedim,” dedi Phil.</p>
			<p class="body">“O kimseyi öldürmedi,” dedi Elmer. “Mona kendi kendine öldü.”</p>
			<p class="body">“Tanrı aşkına, adam!” diye bağırdı Başkan Elmer’a. “O zaman neden böyle bir şey iddia ettin? Neden masum bir adamı cinayetle suçladın? Bu çok ciddi bir suçlama. Gençliğimden sizin hakkınızda hatırladığım bir şey de bu, her zaman çok uçarıydınız. Mona’yı ele alalım, mesela, çok uçarı bir kızdı, beni o şekilde öpmesi, hem de tanımadığı birini, bir yabancıyı. Deli bir kadın gibi öptü öptü öptü. Çok uçarı. Aldırış ettiğimden değil! Hayır, Mona’nın uçarılığı hoşuma gidiyordu, onun en iyi tarafıydı. Ama böyle bir uçarılık tamamen farklı. Bıyıklarımı öpmek bir şey, Phil’i cinayetle suçlamak bambaşka bir şey, Mona bile böyle bir şey yapacak kadar uçarı değildi ki, inan bana, oldukça uçarı bir kızdı. Şimdi gerçeği söyle: Phil’in Mona’yı öldürmediği konusunda anlaştığımıza göre, iftira ettiğiniz diğer şeyleri yaptı mı, yapmadı mı, yani ağacınızı, derenizi ve ayınızı çaldı mı, çalmadı mı?”</p>
			<p class="body">“Yalnızca dere ve ağaç,” dedi Wanda.</p>
			<p class="body">“Yani ay hakkındaki suçlamanızı geri çekiyorsunuz, öyle mi?” dedi Başkan tiksintiyle. “Çok uçarı. Artık neye inanacağımı şaşırdım.”</p>
			<p class="body">“Beyefendi, söylememe izin verirseniz,” dedi Phil. “Dereyle ağacı aldım gerçekten, ama ben yalnızca sizin çıkardığınız kanunu uygulamaya çalışıyordum.”</p>
			<p class="body">“Birinin kanunlarımı uyguladığını görmekten memnun oldum,” dedi Başkan. “Başkentte kanunlarımı hep görmezden geliyorlar. Söylesene, hangi kanunu uyguladın? İyi bir kanun muydu?”</p>
			<p class="body">“Kısa Dönemli İkamet Bölgesi Vergi Kanunu,” dedi Phil. “Çok iyi bir kanun.”</p>
			<p class="body">“Onu hatırlamıyorum,” dedi Başkan Danışmanlarına. “Kulağa iyi bir kanun gibi geliyor, ama hatırlamıyorum. Böyle bir kanun çıkarmış mıydım?”</p>
			<p class="body">“Şey, beyefendi, duruma bağlı,” dedi ayna yüzlü Danışman. “Kendimize sormamız gereken soru şu: Genel olarak bu Vergi nasıl bir tepki doğurdu? Halk, Vergiyi destekliyor mu? Destekliyorsa, o zaman gerçekten de böyle bir kanun çıkardığınızı hatırlıyorum. Diğer yandan, halk Vergiden memnun değilse, o zaman yumruğunuzu masaya indirdiğinizden ve böylesine aptalca bir kanun çıkarmanızı önerdiği için birini kınadığınızdan çok eminim. Demokrasimize saygı açısından, tam olarak hangi kanunu çıkardığınızı belirlemek için halka gitmemiz gerektiği çok açık, beyefendi.”</p>
			<p class="body">“Öyle olsun,” dedi Başkan azametle. “Bakalım, ne söylemişim.”</p>
			<p class="body">Danışmanlar koşuşturarak bulabildikleri bütün Dış Hornerlılara kamuoyu yoklaması yaptılar. Yani, Dış Horner Milisleri (Freeda, Melvin ve Larry), Sınır Muhafızı Leon ve Phil’i yokladılar.</p>
			<p class="body">Oylar sayıldığı zaman, Dış Horner halkının tamamının Kısa Dönemli İkamet Bölgesi Vergisini desteklediği ortaya çıktı.</p>
			<p class="body">“Bu oylama sonuçlarının ışığında, beyefendi, bir şey hatırladım,” dedi Danışman. “Gerçekten de bu kanunu çıkarmıştınız. Perşembe günüydü. Kısa Dönemli İkamet Bölgesi Vergisi toplanacağına dair kanun çıkardınız. Benim de sizi tebrik ettiğimi ve sonra sizin bu kanunu bulmanıza yardımcı olduğum için sizin bana teşekkür ettiğinizi hatırlıyorum. Kavramsal zemini hazırladığım için.”</p>
			<p class="body">“Eh, yine teşekkür ederim,” dedi Başkan. “Çünkü, bak sayende halkımın gözünde ne kadar popüler oldum. Çok mutlu görünüyorlar. Alkışlamaya başlayacakmış gibi görünüyorlar.”</p>
			<p class="body">Phil, Leon ve Dış Horner Milisleri alkışlamaya başladı.</p>
			<p class="body">“Bay Başkan,” dedi Phil, alkışlar dindiği zaman. “Aynı zamanda, Özel Sınır Faaliyetleri Koordinatörü olarak atandığım için ne kadar gururlandığımı söylememe izin verir misiniz?”</p>
			<p class="body">“Eh, elbette gururlanırsın,” dedi Başkan. “Kim olsa gururlanırdı. Bu önemli bir iş. Ve seni bu işe atadığım için çok memnunum. Eğer ben atadıysam. Atadım mı? Vergi şeysi kanunuyla ilgili olarak mı atadım?”</p>
			<p class="body">“Yine halka başvurmamızı önerebilir miyim?” dedi Danışman.</p>
			<p class="body">“Kesinlikle,” dedi, biraz önce ayakta alkışlanmasının keyfini çıkarmakta olan Başkan.</p>
			<p class="body">Böylece Freeda, Melvin, Larry, Sınır Muhafızı Leon ve Phil  için yine kamuoyu yoklaması yapıldı ve Dış Horner halkının tamamının Phil’in Özel Sınır Faaliyetleri Koordinatörü olarak atanması fikrinden memnun olduğu ortaya çıktı ve böylece, Başkanın Danışmanları aslında Başkanın Phil’i bu göreve aylar önce atadığına karar verdiler ve Phil’in o anda Başkanlık Atama Madalyasını takmamış olması, Danışmanları bir parça endişelendirdi. Neyse ki en genç Danışmanın açıktaki dalağının üzerine gerilmiş tenteden sarkan yedek bir madalya bulundu ve Phil yerlere kadar eğildi ve Başkan, Phil’in boynuna Başkanlık Atama Madalyasını taktı.</p>
			<p class="body">“Şimdi, size gelince,” dedi Başkan sertçe İç Hornerlılara. “Gelecekte her tür uçarılıktan, yanlı suçlamalardan kaçınmanızı ve sizin için bunca şey yapmış olan ve gelecekte de yapmaya devam edeceğinden emin olduğum Phil’e itaat etmenizi öneririm. Hatta belki bir gün, eğer uçarılıktan kaçınabilirseniz, uçarı bir şekilde kaybettiğiniz ağaçları ve dereleri yenilemeniz için size yeni ağaçlar ve dereler bile bulabilir.”</p>
			<p class="body">“Teşekkür ederim, beyefendi,” dedi Phil.</p>
			<p class="body">“Asıl ben sana teşekkür ederim, Phil,” dedi Başkan. “Kanunlarımı uyguladığın ve kanunlarımı ne kadar muazzam bir başarıyla uyguladığını görebilmem amacıyla beni buraya çağırdığın için. Genç bir adamın kanunlarımı uyguladığını görmek bana çok iyi geliyor. Sen benim bir tür çırağım sayılırsın.”</p>
			<p class="body">Sonra Danışmanlar, Başkanı Başkanlık Levhasına yüklediler ve ağırlığı altında zorlanarak başkente doğru yola koyuldular.</p>
			<p class="body">“Hoşçakal, sevgili oğlum Phil!” diye bağırdı Başkan. “Başarılarının devamını dilerim!”</p>
			<p class="body"> </p>
			<p class="body"> </p>
			<p class="body">Ertesi sabah Phil ve Dış Horner Milisleri sınıra geldiklerinde İç Horner nüfusunu, buruşturulmuş suratlar, yandan çarklar, Thrumton Özel Sübaplar, arka tarafları ve alınları açılmış inek yalanmış saçlardan oluşan muazzam, dingildek bir yığın halinde buldu. Yığın eskiden İç Horner olan çukurda başlıyordu ve dokuz metre yükselip tehlikeli bir biçimde Dış Horner’a doğru eğiliyordu.</p>
			<p class="body">“Tanrım, şunlara bak,” dedi Melvin.</p>
			<p class="body">“Ne kadar kaba saba,” dedi Larry.</p>
			<p class="body">“Hayvanlar,” dedi Melvin. “Bu şekilde nasıl yaşayabiliyorlar?”</p>
			<p class="body">“Yani, bir de bize bak,” dedi Freeda. “Bizi bu şekilde üst üste yığılmış halde göremezsin.”</p>
			<p class="body">“Kendi karanlık dürtülerinin esareti altında yaşıyor gibiler,” dedi Larry.</p>
			<p class="body">Herkes hayranlıkla Larry’ye baktı.</p>
			<p class="body">“Onlara adil davranmamamıza şaşmamak gerek,” dedi Melvin, Larry’yle aşık atmaya çalışarak.</p>
			<p class="body">“Onlara adil davranmadığımızdan değil, Melvin,” dedi Phil biraz sertçe.</p>
			<p class="body">“Ah, onlara adil davranıyoruz,” dedi Melvin. “Ben yalnızca, bilirsin, kendi karanlık sürtüklerinin esareti altında yaşayan kaba saba hayvanlar olmasalar onlara daha ne kadar adil davranacağımızı söylüyordum.”</p>
			<p class="body">“Dürtü,” diye düzeltti Larry.</p>
			<p class="body">“Siz gerzekler orada ne yapıyorsunuz ki zaten?” diye bağırdı Sınır Muhafızı Leon.</p>
			<p class="body">“Kısa Dönemli İkamet Bölgesinde kalmadığımız sürece Vergi ödememiz gerekmiyor,” diye bağırdı yığından biri. “Öyle değil mi?”</p>
			<p class="body">Dış Hornerlılar, daha yeni Özel Sınır Faaliyetleri Koordinatörü olarak atanan Phil’e baktılar.</p>
			<p class="body">“Eh, elbette öyle,” dedi Phil. “Bizim ülkemizde bulunmadığınız sürece size neden ülkemizde bulunduğunuz için vergi keselim ki, geri zekâlılar?”</p>
			<p class="body">Tam o anda büyük İç Hornerlı yığını devrilerek Dış Horner’a düştü.</p>
			<p class="body">Bu daha önce hiç görülmemiş bir şeydi. Daha önce hiç bu kadar çok İç Hornerlı, Dış Horner’ın derinliklerine böyle sızmamıştı. Leon, İşgale Uğradık anlamına gelen tiz düdüğü çılgınca çaldı ve Dış Horner Milisleri (Freeda, Melvin ve Larry) tüm İç Horner nüfusunun çevresini sararak çabucak kuşattı.</p>
			<p class="body">“Rezalet!” diye bağırdı Phil. “Durun! Olduğunuz yerde kalın! Bizi daha fazla işgal etmeyin! Teslim oluyor musunuz? Hemen teslim olun! Silahlarınızı bırakın! Ne kadar kararlı davrandığımı herkes görüyor mu? Özel Sınır Faaliyetleri Koordinatörü olarak size emrediyorum!”</p>
			<p class="body">İç Hornerlıların ne Dış Horner’ı işgal etme niyeti ne de silahı vardı ve düşüş hepsini sersemletmişti; ama göreceli olarak daha az sersemlemiş birkaç İç Hornerlı, ellerinde olmadan Dış Horner Kahvehanesi’ne doğru şaşkın, meraklı bakışlar fırlatmaya başlamıştı.</p>
			<p class="body">“Biz kimseyi işgal etmiyoruz,” dedi Elmer. “Yalnızca devrildik.”</p>
			<p class="body">“Hemen Kısa Dönemli İkamet Bölgesine dönün!” diye bağırdı Phil. “Ellerinizi kaldırarak!”</p>
			<p class="body">Böylece, İç Hornerlılar ellerini kaldırdılar ve yeşil ipin üzerinden aşarak Kısa Dönemli İkamet Bölgesine döndüler.</p>
			<p class="body">“Artık sizi tamamen teslim aldığımıza göre,” diye bağırdı Phil, “bize hâlâ dört smoloka borcunuz olduğunu hatırlatmama izin verin.”</p>
			<p class="body">“Eh, hâlâ paramız yok,” dedi Elmer. “Olmadığını çok iyi biliyorsun.”</p>
			<p class="body">“Larry,” diye bağırdı Phil. “Özkaynaklarının envanterini çıkar!”</p>
			<p class="body">Larry boş boş Phil’e baktı.</p>
			<p class="body">“Her şeylerini aldığımızı sanıyordum,” diye fısıldadı Larry.</p>
			<p class="body">“Daha dikkatli bak, Larry,” dedi Phil. “Gözün daha açık olsun.”</p>
			<p class="body">Larry gözünü daha da açarak, dikkatle baktı.</p>
			<p class="body">“Şey, beyefendi,” dedi sonunda. “Bulabildiğim tek şey… Daha fazla toprak dışında… Bunun özkaynak sayıldığından emin değilim ama… Üstlerine giysi giymişler, beyefendi.”</p>
			<p class="body">“Bravo, Larry,” dedi Phil. “Mükemmel bir gözlem. Giysiler gerçekten de bir kaynaktır.”</p>
			<p class="body">“Bir dakika,” dedi Cal. “Giysilerimizi almayı planlamıyorsun, değil mi?”</p>
			<p class="body">“Giysilerimizi alırsan çıplak kalırız,” dedi Wanda.</p>
			<p class="body">“Ama en azından vergilerinizi ödemiş olursunuz,” dedi Phil ve Leon’a el etti. Leon, Kısa Dönemli İkamet Bölgesine girdi ve İhtiyar Gus’ın gömleğini çıkarmaya başladı.</p>
			<p class="body">“Hey, kes şunu!” diye bağırdı İhtiyar Gus. “Yara izim görünecek!”</p>
			<p class="body">“Yara izi konusunda çok hassastır,” dedi Wanda.</p>
			<p class="body">Ama Leon, İhtiyar Gus’ın gömleğini çekiştirmeye devam etti ve kısa süre sonra her iki millet de İhtiyar Gus’ın yara izini açık seçik gördü ve Gus’ın Havalandırma Deliğinden çıkan uğultuyu duydu. Bu uğultu Gus’ın ifade edilemeyecek kadar kızdığını ve Sol Havalandırma Deliğinden yeşil buhar bulutları saçarak ağlamaya başlamak üzere olduğunu anlatıyordu.</p>
			<p class="body">“Ah, bu kadar yeter,” dedi Wanda, Leon’un sivri tepeli şapkasına vurarak.</p>
			<p class="body">“Tanrım, Leon saldırıya uğradı!” diye bağırdı Larry ve Kısa Dönemli İkamet Bölgesine daldı; Carol ile Cal’e çarparak onların istemeden Dış Horner’ı yeniden işgal etmelerine ve Leon’un sağ Kaş Mandalını kendi küreğimsi kuyruğuna vurmasına sebep oldu. Leon şapkasını düşürmüş, dehşet içinde, Kaş Mandalı şişmiş ve kanayarak çukurdan fırladı ve vergileri tahsil edemeden Dış Horner’a döndü; Phil, Larry’yi kemer halkalarından tutup Kısa Dönemli İkamet Bölgesinden geri çekerek kahramanca kurtardı.</p>
			<p class="body">Bu ani şiddet patlaması karşısında şok olan iki taraf, yeşil ipin kendilerine ait tarafında nefes nefese durdular.</p>
			<p class="body">Phil ayağını yere vurdu ve beyni rafından kayarak yere yuvarlandı, merkezi mesanesi patlamacasına şişti ve Phalen Uzatıcısı ikincil lülesine ileri geri çarpmaya başladı.</p>
			<p class="body">“Yüzyıllar boyunca halkımızın değerini bilmemenizden kaynaklanan bu rezil tavrınız!” diye bağırdı gür sesiyle, “Bu kibir, sizde alışkanlık haline gelmiş! Bizi kendinizden daha küçük görmenizden ve bize boyun eğdirmeniz gerektiğine inanmanızdan kaynaklanan bir kibir bu. Ama biz boyun eğmeyeceğiz! Biz, kadim bir soydan gelen asil bir halkız! Yaşayıp serpilmeye hakkı olan bir halkız! Buna karşın bizim yaşama ve serpilme hakkımızı elimizden almayı amaçlayan sizlerden emin değilim! Uzun seneler boyunca bizim basit ve cömert mizacımızdan faydalanan sizler, var olmanızla ilgili konularda birtakım haklarınızı kaybetmiş olabilirsiniz!”</p>
			<p class="body">Larry, Phil’i liseden tanıyordu ve Phil’in beyninin yerine takılması ne kadar gecikirse, o kadar mantıksız konuşacağını biliyordu, ta ki sonunda beyin rafı spazm geçirmeye ve Phil keçileri tamamen kaçırana kadar. Bir seferinde Phil keçileri yüzme dersinde kaçırmıştı ve havuzun dibine batmıştı, onu vinçle havuzdan çıkarmaları ve Farley Yeniden Motivasyon Kazandırma Aracına bağlamaları gerekmişti. Olay sonrası haftalar boyunca popüler çocuklar Phil’le acımasızca dalga geçmişler, hatta Phil Dansı denen bir dans icat etmişlerdi. Spazm geçiriyormuş gibi, gövdelerini çaresizce kasmaktan ibaret bir danstı bu. Phil, Farley Yeniden Motivasyon Kazandırma Aracına bağlıyken bu şekilde hareket etmişti, anlaşılan.</p>
			<p class="body">“Phil, efendim?” dedi Larry ezile büzüle. “Beyninizi takmama izin verir misiniz?”</p>
			<p class="body">“Bu mesele beynim hakkında değil!” diye bağırdı Phil. “Asıl beyin sorunu yaşayan, bu salaklar. Bize vergi borçları var! Ve o vergileri ödememek için şiddete başvurdular! Korkunç olayların yaşandığı bu rezil gün ki, bundan sonra Kapkaranlık Perşembe olarak hatırlanacak, ama aynı zamanda biz Dış Hornerlıların büyük yiğitlik gösterdiği bu unutulmaz ve tarihi gün ki, bundan sonra Muhteşem Kahramanların Perşembesi olarak hatırlanacak, işte bu gün, Federal Vergi Affı Günü ilan edilmesini hak eden bir gün! Yani FEVAG. Evet, bir kutlama FEVAG’ı. O kadar. Ve ben, bu FEVAG’ı korkudan ilan etmiyorum, kesinlikle hayır, gururdan ilan ediyorum, gücümüzle duyduğum gururdan! Şimdi bu sevinçli FEVAG’ta başkentimize dönerek hayretengiz zaferimizi kutlayalım!”</p>
			<p class="body">Ve Phil beynini bir kolunun altına sıkıştırdı, şaşkına dönmüş Milislerini aldı ve dönüp dönüp korkuyla arkalarına bakmamalarını fısıldayarak sınırdan uzaklaştı.</p>
			<p class="body"> </p>
			<p class="x---" xml:lang="en-GB">***</p>
			<p class="body"> </p>
			<p class="body">O akşam Phil, Dış Horner’ın iğrenç güney kısmında çılgın gibi dolandı. Beyni en son düşüşü sırasında yerinden oynamıştı ve rafında hâlâ çarpık duruyordu. Arada bir Phil’in burun deliğinden bir kıvılcım fışkırıyordu ve Phalen Uzatıcısı sebepsiz yere savruluyordu. O aptal İç Hornerlılar! Onlardan nasıl da nefret ediyordu. Ödünç bölgede uyuşuk uyuşuk oturmak ve sonra aniden anlamsız, açıklanamaz bir şiddet gösterisine başvurmak tam da onlardan beklenecek bir şeydi! Sonunda hayatta bir yerlere gelebilmişken, Leon’un Kaş Mandalını kanatarak Başkanlık Özel Sınır Faaliyetleri Koordinatörünün otoritesiyle açık açık alay etmişlerdi. O kadar sinir bozucuydu ki! Hiç İç Hornerlı olmasa Sınır Bölgesi çok hoş görünürdü ve Phil de daha önemli Sınır Bölgesi meseleleriyle uğraşabilirdi; örneğin Sınır Bölgesini daha da hoş bir hale getirmek gibi meselelerle. Sınır Bölgesi’ni İç Hornerlılardan temizlenmiş bir halde hayal ediyordu. Bir Müzeyle güzelleştirilebilirdi, örneğin. Dış Horner Kültürüne adanmış bir Müze olmalıydı ve Müzenin önünde onun yani Phil’in heykeli yükselmeliydi. Klasik Dış Horner güzelliğine sahip bir grup Dış Hornerlı kızın heykeli kuşattığını ve hayran hayran seyrettiğini hayal etti. Tam hayalinde kızlara yaklaşarak, Müzenin kurucusu ve milletin Başkanı olan Phil’in kendisi olduğunu ilan edecekken köşeyi döndü ve kocaman kaslara ve zalim, yakışıklı yüzlere sahip iki iriyarı genç adama çarpayazdı. Ufak tefek yaşlı bir kadın bir merdivene tırmanmış, genç adamları yöntemli bir biçimde çamurla kaplıyordu.</p>
			<p class="body">“Aklına bile getirme, personel almıyoruz,” dedi yaşlı kadın. “Bende yeterince var. İki tane. İki tane yeter de artar bile.”</p>
			<p class="body">“İş aramıyorum,” dedi Phil. “Ben Özel Sınır Faaliyetleri Koordinatörüyüm.”</p>
			<p class="body">“Kesin öylesindir, kesin öylesindir,” dedi yaşlı kadın. “Ben de Çamurlar Kraliçesiyim.”</p>
			<p class="body">“Bunu neden yapıyorsun?” dedi Phil.</p>
			<p class="body">“Test etmek için,” dedi kadın. “Kaliteli olup olmadığını anlamaya çalışıyoruz. Yakından bak. Bir kısmının aktığını, bir kısmının yoğun ve sert olduğunu göreceksin.”</p>
			<p class="body">“Bu neden umurunda olsun ki?” dedi Phil.</p>
			<p class="body">“Neden mi umurumda olsun?” dedi kadın. “Gerçekten de Özel Faaliyet Sınır Bilmemnesi olsaydın bunu bilirdin. Her neyse. Umurumuzda çünkü paketin üzerine yazmamız lazım. Ya ‘Akıcı’ yazacağız ya da ‘Yoğun ve Sert’. İşte bu yüzden. Şimdi yaylan. Personel almıyoruz.”</p>
			<p class="body">“Bunun için size ne kadar para veriyor?” diye sordu Phil iriyarı, kaslı genç adamlara.</p>
			<p class="body">“Onlarla konuşma,” dedi yaşlı kadın. “Şu anda mesaideler. Para mara da almıyorlar. Onlar çırak. İşlerini nasıl yapacaklarını iyice öğrendikleri zaman para alacaklar.”</p>
			<p class="body">“Doğru düzgün bir işe benzemiyor,” dedi Phil.</p>
			<p class="body">“Eh, beyefendi, geçinip gidiyoruz işte,” dedi çamurla kaplı ilk genç adam.</p>
			<p class="body">“En azından, geçinip gideceğiz,” dedi ikincisi. “Bir gün. Çıraklığımız bittiği zaman.”</p>
			<p class="body">“Ve memleketteki halimizden kesinlikle daha iyi,” dedi birincisi.</p>
			<p class="body">“Memlekette, annem bizi çamur, makine yağı ya da donyağıyla kapladığı zaman,” dedi ikincisi. “Bize para ödememekle kalmaz, bir de durmaksızın bağırırdı.”</p>
			<p class="body">“Edna bize hiç bağırmıyor,” dedi birincisi.</p>
			<p class="body">“Eh, sizi severim, çocuklar,” dedi Edna. “Sizde potansiyel görüyorum.”</p>
			<p class="body">“Bunu duydun mu, Vance?” dedi birinci delikanlı. “Edna bizde potansiyel görüyor.”</p>
			<p class="body">“Vay canına, çok duygulandım,” dedi Vance. “Jimmy, annemin bize bu kadar hoş bir şey söylediğini hayal edebiliyor musun?”</p>
			<p class="body">“Annemin bize söylediği tek hoş şeyi mi?” dedi Jimmy. “Bir seferinde donyağının bize çamurdan birazcık daha fazla yakıştığını söylemişti.”</p>
			<p class="body">“Çocuklar,” dedi Phil. “Oldukça güçlü görünüyorsunuz. Oldukça güçlü müsünüz?”</p>
			<p class="body">“Güçlüyüz, elbette,” dedi Vance.</p>
			<p class="body">“Böbürlenmek istemeyiz,” dedi Jimmy, “ama gerçekten güçlüyüz. Şunu izleyin, bayım.”</p>
			<p class="body">Jimmy iki parmağıyla Edna’yı yakaladı ve başının üzerine kaldırıp koydu.</p>
			<p class="body">“Tamam, tamam, komik çocuk,” dedi Edna. “Beni yere indir. İşimize dönelim.”</p>
			<p class="body">Jimmy Edna’yı indirdi, Edna yine merdivene tırmandı ve Jimmy’nin boynuna çamur sürmeye başladı.</p>
			<p class="body">“Belki gelip benimle çalışmak istersiniz,” dedi Phil.</p>
			<p class="body">“Ne?” dedi Jimmy. “Vay canına, buna inanamıyorum. Bir gün içinde hem Edna bizde potansiyel gördüğünü söylüyor hem de bu adam bize iş teklif ediyor!”</p>
			<p class="body">“Kesinlikle harika bir gün,” dedi Vance.</p>
			<p class="body">“Tam olarak ne yapmamızı istiyorsunuz, bayım?” dedi Jimmy.</p>
			<p class="body">“Eh,” dedi Phil. “Benim özel dostlarım gibi bir şey olacaksınız. Kişisel koruma gibi. Tek istediğim ben size ne dersem onu yapmanız. İç Horner sınırında. Sınır’da çok iş yapıyorum, milli güvenlikle ilgili işler.”</p>
			<p class="body">“Kişisel koruma, vay canına!” dedi Jimmy. “Milli güvenlik işi, vay canına! Alınma, Edna, ama bence kişisel korumalık kulağa Çamur Kıvamı Test Etme Muavinliğinden daha etkileyici geliyor.”</p>
			<p class="body">“Siz ikiniz yeterince zeki değilsiniz,” dedi Edna.</p>
			<p class="body">“Muhtemelen haklısın,” dedi Vance.</p>
			<p class="body">“Ah, kesinlikle yeterince zekiler,” dedi Phil. “Tam da benim aradığım türden zekâya sahipler!”</p>
			<p class="body">“Edna, bunu denememiz lazım,” dedi Vance. “Anlamıyor musun? Bu beklediğimiz büyük fırsat olabilir. Beyefendi, bize ne kadar para ödeyeceksiniz?”</p>
			<p class="body">“Vance, Tanrım, bu kadar aceleci olma,” dedi Jimmy. “İlla ki para almamız gerekmiyor.”</p>
			<p class="body">“Adam başı bir smoloka,” dedi Phil.</p>
			<p class="body">“Vay canına, bu oldukça iyi bir maaş,” dedi Vance. “Tam bir smoloka. Demek istediğim, tutumlu davranırsak gerçekten iyi para. Jimmy, hayatımızın geri kalanı boyunca o bir smolokayla geçinmemiz gerekse, günde ne kadarını harcayabiliriz?”</p>
			<p class="body">“Eh, bu ne kadar uzun yaşayacağımıza bağlı,” dedi Jimmy. “Ve bunu henüz bilmiyoruz.”</p>
			<p class="body">“Matematiği benden iyidir,” diye açıkladı Vance.</p>
			<p class="body">“Anladığınızı sanmıyorum,” dedi Phil. “Günde bir smoloka diyorum. Çalıştığınız her gün için bir smoloka. Maaş olarak.”</p>
			<p class="body">“Kutsal inek aşkına!” dedi Vance. “Günde bir smoloka! Çalıştığımız her gün için! Maaş olarak! Yani haftada yedi gün çalışırsak haftada yedi smoloka demek bu, değil mi? Hâlâ haftada yedi gün mü var? Her neyse, vay canına, zengin olacağız. Ve tek yapmamız gereken, sen ne dersen onu yapmak, öyle mi?”</p>
			<p class="body">“Bu bizim için kolay,” dedi Jimmy. “Edna’ya sor. Edna, sence de birbirinin dediği şeyi yapmak konusunda çok iyi değil miyiz?”</p>
			<p class="body">“Harikadırlar,” dedi Edna. “Çok itaatkâr. Yapmalarını söylediğin her şeyi hemen yapıyorlar.”</p>
			<p class="body">“Çünkü annemin her dediğini hemen yapmazsak bahçede köpeklerle uyumak zorunda kalıyorduk,” dedi Vance. “Ve köpeklerimiz oldukça vahşiydi. Ve bahçemiz berbat bir yerdi.”</p>
			<p class="body">“Tam uçurumun kıyısındaydı,” dedi Jimmy.</p>
			<p class="body">“Bu yüzden çok köpek kaybettik,” dedi Vance.</p>
			<p class="body">“Yani, itaat etmek konusunda çok başarılı olduk,” dedi Jimmy.</p>
			<p class="body">“Şunu izleyin,” dedi Vance. “Ne kadar itaatkâr olduğumuza bakın. Bayım, bize bir şey söyleyin. Ne olursa.”</p>
			<p class="body">“Şu kulübeyi yıkın,” dedi Phil.</p>
			<p class="body">“Bunu mu?” dedi Vance. “Minik güzel bir gül bahçesi olan kulübeyi mi?”</p>
			<p class="body">Vance ile Jimmy kulübeyi çıplak elleriyle, inanılmaz bir hızla yıktı ve pijamaları içinde, çarpık bir mutfak masasında oturan bir aile ortaya çıktı.</p>
			<p class="body">“Neler oluyor?” dedi ailenin babası.</p>
			<p class="body">“Bana bak, kardeşime sesini yükseltmeyi düşünme bile!” diye bağırdı Vance.</p>
			<p class="body">“Bana bak, kardeşime sesini yükseltmeyi düşünme bile!” diye bağırdı Jimmy ve babayı tek bacağından yakaladığı gibi havaya kaldırdı. Bunun üzerine baba sessizliğe gömüldü.</p>
			<p class="body">“İşe alındınız,” dedi Phil.</p>
			<p class="body">“Ha!” dedi Jimmy, babayı eskiden kulübesi olan moloz yığınının üzerine bırakarak. “Ne harika bir gün.”</p>
			<p class="body">“Dur bir dakika, Jimmy,” dedi Vance. “Benim bir talebim daha var. İmzamızı atmadan önce.”</p>
			<p class="body">“Vance, tanrım!” diye fısıldadı Jimmy. “Talep sıralamaya başlamanın sırası mı şimdi! Her şeyi mahvedeceksin!”</p>
			<p class="body">“Jimmy, endişelenme, ne yaptığımı biliyorum,” dedi Vance. “Benim istediğim, beyefendi, ah, ek olarak talep ettiğim şey... Arada sırada bize güzel bir şeyler söylemeniz. Çok zahmet olmayacaksa. Örneğin, ne kadar potansiyelimiz olduğu, ne kadar itaatkâr olduğumuz hakkında bir şeyler söyleyebilirsiniz. Doğru olması bile gerekmez. Her gün bize güzel bir şeyler söyleseniz yeter.”</p>
			<p class="body">“Memlekette pek güzel söz duymazdık da,” dedi Jimmy. “Daha çok, bilirsiniz, Jimmy seni pislik, sen nasıl bu kadar aptal oldun? O tür şeyler.”</p>
			<p class="body">“Ya da, Vance, acınacak durumdasın, keşke hiç doğmasaydın gibi,” dedi Vance.</p>
			<p class="body">“Ya da, Jimmy, seni ya da köpeklerden birini uçurumdan atmam gerekse, seni atardım gibi,” dedi Jimmy.</p>
			<p class="body">“Bakın, size ne diyeceğim,” dedi Phil. “Her gün, bir smolokanıza ek olarak, ikinize de birer güzel söz söyleyeceğim.”</p>
			<p class="body">“İkimize de <span class="body-italik char-style-override-3">birer</span> güzel söz mü?” dedi Vance. “Vay canına, ben de içimizden biri için güzel bir söz söyleyeceğinizi sanmıştım. Günde bir tane. Sırayla. Ama siz şimdi, her tanrının günü ikimize de birer güzel söz söyleyeceğinizi söylüyorsunuz, öyle mi? Artı bir smoloka.”</p>
			<p class="body">“Birer smoloka,” dedi Phil. “Bunu anladınız, değil mi?”</p>
			<p class="body">“<span class="body-italik char-style-override-3">Birer</span> smoloka mı?” dedi Jimmy.</p>
			<p class="body">“Vay canına,” dedi Vance. “Vay canına, vay canına. Başım dönmeye başladı.”</p>
			<p class="body">“Seneler boyunca hayal kuruyorsun,” dedi Jimmy. “Ve bir gün bütün hayallerin gerçekleşiyor.”</p>
			<p class="body">“Eh, Edna,” dedi Vance. “Sanırım veda etme zamanı geldi.”</p>
			<p class="body">“Bunu yapmak zorundayız, Edna,” dedi Jimmy. “Anlıyor musun? Lütfen bize kızma.”</p>
			<p class="body">“Canınızı sıkmayın,” dedi Edna. “Yerinize kolaylıkla birilerini bulabilirim.”</p>
			<p class="body">“Bundan eminim,” dedi Jimmy.</p>
			<p class="body">“Özel bir tarafımız yok, orası kesin,” dedi Vance.</p>
			<p class="body">“Şimdi sizi temizleyelim,” dedi Phil.</p>
			<p class="body">“Bizi temizleyecek misiniz?” dedi Jimmy.</p>
			<p class="body">“Ve size üniforma bulalım,” dedi Phil.</p>
			<p class="body">“Bize üniforma mı bulacaksınız?” dedi Vance.</p>
			<p class="body">Jimmy ile Vance, gözlerinde minnet yaşlarıyla, Phil’in peşine takılıp kasabanın iğrenç kısmından çıktılar.</p>
			<p class="body"> </p>
			<p class="body"> </p>
			<p class="body">Ertesi sabah Phil ve Dış Horner Milisleri, Vance ve Jimmy’yle birlikte sınıra geldiler. Vance ile Jimmy, üzerine “Phil’in Özel Dostları” yazılmış dar kırmızı tişörtler giymişti.</p>
			<p class="body">“Vergi zamanı, vergi zamanı,” dedi Phil. “Leon’un şapkasını başından kapmayı düşünmeyin bile. Benim hesaplarıma göre Kapkaranlık Perşembe’den dört, bugün için dört smoloka borcunuz var ve bugünü Unutulmaz Mutlak Muzafferane Ceza Cuması ilan ediyorum.”</p>
			<p class="body">Kaş Mandalının üzeri bir sargı beziyle kapatılmış olan Leon gözlerini kıstı ve şapkasını iki eliyle tutarak, büyük ihtiyatla Kısa Dönemli İkamet Bölgesinin çevresinde yürüdü.</p>
			<p class="body">“Hâlâ yalnızca giysileri var,” dedi.</p>
			<p class="body">“Lütfen vergileri tahsil edin,” dedi Phil, Jimmy ile Vance’e. Jimmy ile Vance iki sırıtkan dağ gibi –ama sakız çiğneyerek göğüs kaslarını kasan ve parmaklarını çıtırdatan iki sırıtkan dağ gibi– Kısa Dönemli İkamet Bölgesine girdi. Kısa süre sonra ikilinin muazzam omuzlarının üzerinden Dış Horner’a gömlekler, pantolonlar, ayakkabılar ve çoraplar uçuyordu. Leon, Dış Horner’a uçan giysileri toplayıp bir çuvala koydu.</p>
			<p class="body">Jimmy ile Vance gerilediği zaman İç Hornerlılar çırılçıplak kalmıştı.</p>
			<p class="body">“Freeda,” dedi Phil. “Bu giysilerin ederini değerlendir. Bu giysiler tam olarak sekiz smoloka eder mi?”</p>
			<p class="body">“Emin değilim,” dedi Freeda, utançla kızarmış, birbirlerinin arkasına saklanmak için koşuşturan, çıplak İç Hornerlılar karşısında biraz şaşalayarak.</p>
			<p class="body">“Sanırım evet demek istedin, Freeda,” dedi Phil sertçe.</p>
			<p class="body">“Tamam,” dedi Freeda. “Evet.”</p>
			<p class="body">“Harika,” dedi Phil. “Vergiler ödendi. Gününüzün geri kalanının tadını çıkarın, millet.”</p>
			<p class="body">Phil, Özel Dostları ve Dış Hornerlılar, aldıkları giysileri inceleyerek uzaklaştılar.</p>
			<p class="body">“Tanrım, o adamlar çok güçlüydü,” dedi Wanda.</p>
			<p class="body">“İnanılmaz ölçüde güçlüydüler,” dedi Curtis.</p>
			<p class="body">“Bu korkunç,” dedi Elmer. “Çok küçük düşürücü.”</p>
			<p class="body">“Diğer yandan, bilirsiniz, çıplaklık çok doğaldır,” dedi Carol.</p>
			<p class="body">“Bu doğru, sanırım, Carol,” dedi Cal. “Demek istediğim, çıplak bedenlerimizde utanılacak bir taraf yok. Ama arkadaşlar, aslında… Karıma bakmamanızı tercih ederim.”</p>
			<p class="body">“Bir de,” dedi Wanda. “Bana da bakmayabilir misiniz? Şişman hissediyorum.”</p>
			<p class="body">“Neden hepiniz yara izime bakıyorsunuz?” dedi İhtiyar Gus.</p>
			<p class="body">“Belki birbirimize bakmamak konusunda anlaşmaya varmalıyız,” dedi Wanda.</p>
			<p class="body">“Ah, bu çılgınlık,” dedi Curtis. “Buna daha ne kadar katlanacağız? Bir şeyler <span class="body-italik char-style-override-3">yapmamız</span> gerek. Direnmeye başlamalıyız.”</p>
			<p class="body">“Ah, tabii, Curtis, hadi direnelim,” dedi Wanda. “Anlamıyor musun? Direnirsek bizi ezerler. O adamların cüssesini gördün mü?”</p>
			<p class="body">“Cal, benim asıl anlamadığım sensin,” dedi Curtis. “Karın burada, çırılçıplak, bütün dünyaya teşhir ediliyor, çocuğun açlık içinde tir tir titriyor, ama sen bu konuda ne yapıyorsun? Onları sevmiyor musun? Hiç mi umurunda değil?”</p>
			<p class="body">“Curtis, Cal’ı rahat bırak,” dedi Carol. “O elinden geleni yapıyor.”</p>
			<p class="body">“Carol, lütfen Curtis’le bu kadar sert konuşma,” dedi Wanda. “O yalnızca fikrini ifade ediyordu.”</p>
			<p class="body">“Halimize bak, kendi aramızda didişiyoruz,” dedi Curtis.</p>
			<p class="body">“Ben bunu didişmek olarak görmüyorum,” dedi Wanda.</p>
			<p class="body">“Eh, ben görüyorum,” dedi Curtis.</p>
			<p class="body">“Daha kötüsü olabilirdi,” dedi Elmer.</p>
			<p class="body">Herkes Elmer’a döndü.</p>
			<p class="body">“Birbirimize bakmamak konusunda anlaştık sanıyordum,” dedi Elmer. İç Hornerlılar günün geri kalanı boyunca dümdüz önlerine baktılar, Cal dışında. O, zaman zaman suçluluk duygusu ve utançla Carol ile Küçük Andy’ye göz atıyordu.</p>
			<p class="body">Sonra alacakaranlık çöktü ve parlak projektör yakıldı.</p>
			<p class="body"> </p>
			<p class="x---" xml:lang="en-GB">***</p>
			<p class="body"> </p>
			<p class="body">Bütün gece acı bir rüzgâr esti ve İç Hornerlıların egzoz borularında ve buhar menfezlerinde buz sarkıtları oluşmasına sebep oldu. Bu yüzden, şafak sökerken Dış Hornerlıların Milis Üniformalarının üzerine İç Hornerlıların eski giysilerini giyip gelmeleri daha da sinir bozucuydu.</p>
			<p class="body">“Herkese günaydın,” dedi Phil. Beynine Wanda’nın eski beresine benzeyen bir şey takmıştı. “Saat kaç, Leon?”</p>
			<p class="body">“Vergi saati, beyefendi,” dedi Leon.</p>
			<p class="body">“Aynen,” dedi Phil.</p>
			<p class="body">İç Hornerlılar sessiz kaldılar.</p>
			<p class="body">“Bakın, bu konuda benim ne halt etmemi bekliyorsunuz ki?” dedi Phil. “Bize dört smoloka borcunuz var. Kanun gereği, kanunu biliyorsunuz ama kanunu ihlal etmekte ısrar ediyorsunuz. Gerçekten ne yapacağımı bilemiyorum.”</p>
			<p class="body">“Belki borç hesabı açabilirsin, ha?” dedi Freeda.</p>
			<p class="body">“Freeda, katkılarını takdir ediyorum,” dedi Phil. “Ama bu tiplerin gerçekten de borçlarını kapatacaklarını düşünüyor musun? Bunlar güvenilir tipler mi? Şerefli tipler mi? Leon’a saldırıp kan çıkardılar mı, çıkarmadılar mı? Kapkaranlık Perşembe kâbusunu unuttun mu?”</p>
			<p class="body">“Belki bilet satabiliriz, ha?” dedi Melvin. “Bilirsin… Gelip onlara bakmak isteyenlere bilet satarız. Çıplaklar ya.”</p>
			<p class="body">“Hayır, Melvin,” dedi Phil. “Demek istediğim, fikir olarak beğendim, ama mesele şu ki: Bir, herkes onlara şimdi de bakabiliyor, hem de bedavaya, bu yüzden neden halkımıza ek masraf çıkaralım ve iki, kim onlara bakmak ister ki zaten? O kadar da iyi görünmüyorlar. Carol dışında. Söylemek zorundayım, Carol oldukça iyi görünüyor. Şahsen ben Carol’a bakmak için para ödeyebilirdim. Sizce de Carol oldukça iyi görünmüyor mu?”</p>
			<p class="body">Larry, Melvin, Leon ve Phil’in Özel Dostları uzun uzun Carol’a baktılar ve hepsi de onun iyi göründüğü ve ona bakmak için para ödeyebilecekleri konusunda hemfikir oldular.</p>
			<p class="body">Biri Cal’e bakmaya zahmet etmiş olsa, ton balığı konservesinin titrediğini ve kemer tokasının parlamaya başladığını fark ederdi.</p>
			<p class="body">“Bakın, aklıma bir fikir geldi,” dedi Phil. “Öteden beri Carol’dan hoşlandığım, bir sır değil. Bana Carol’ı, karım olarak falan verirseniz ben de size yalnızca dört değil, on iki smoloka veririm, buna ne dersiniz? Üç günlük vergi eder. Ne diyorsunuz? Bence adil, ya sizce?”</p>
			<p class="body">Bunun üzerine Cal, Kısa Dönemli İkamet Bölgesinden dışarı fırladı, Dış Horner’ı pervasızca işgal etti ve ton balığı konservesinin kapağının ezilmesine aldırmadan Phil’in üzerine öyle vahşice atıldı ki Phil’in contası uçup gitti, beyni rafından kayıp düştü ve Cal’ı, Phil’in boyun-göğüs kemiği tertibatından koparıp almak için Özel Dostlardan ikisinin birden çekmesi gerekti.</p>
			<p class="body">“Seni küçük ucube!” diye böğürdü Phil. “Conta kapağımı mahvettin! Ne cüretle devrime kalkışırsın? Özel Sınır Faaliyetleri Koordinatörünün conta kapağıydı o!”</p>
			<p class="body">Jimmy, Cal’ı havaya kaldırmıştı, Cal’ın hayatı boyunca hiç çıkmadığı kadar yükseğe. Larry ile Melvin, Phil’in beynini geri getirmek için koşuşturuyordu.</p>
			<p class="body">“Sizler,” diye bağırdı Phil gür sesiyle, “miskinliğiniz ve ataletinizle, normalde yumuşak bir mizaca sahip olan bizleri, sizleri sömürmek durumunda bıraktınız! Biz yalnızca atalarımızın vahşi doğadan koparıp aldığı o kıymetli toprakları fedakârca size ödünç verirken, siz bizi saldırgan konumuna düşürdünüz! Zavallı merhum büyükannemi ve büyükbabamı, onların bu toprakları vahşi doğadan temizlemek için ne kadar sıkı çalıştıklarını düşünüyorum da! Sonra siz elinizi kolunuzu sallaya sallaya geldiniz ve bizi gizlice yataklarımızda öldürmek amacıyla atalarımızın eski kutsal yabanına sinsice sızdınız! Ama biz tüfeklerimizi, size boyun eğdirecek tüfekleri omuzlayacağız ve bunu her zamanki yılmaz yöntemliliğimizle, kusursuz yaratıcılığımızla ve sevgi dolu ruhumuzla yapacağız. Elbette, biz bir demokrasi olduğumuzdan bu kadar büyük, bu kadar önemli bir kararı tek başıma almayacağım, bu yüzden acil oylama çağrısı yapıyorum. Acilen oylama yapalım: Önerdiğim önemli kararı uygulayalım mı, uygulamayalım mı?”</p>
			<p class="body">“Ama nedir o?” dedi Melvin. “Önerdiğiniz önemli karar nedir?”</p>
			<p class="body">“Gerçekten de böyle bir zamanda liderinle tartışmak istiyor musun, Melvin?” dedi Phil. “Gerçekten de muhalefetin zamanı mı? Önerdiğim önemli kararı, yani bu saldırganı söküp parçalama kararını uygulayalım mı, uygulamayalım mı? Freeda, lütfen oyları say.”</p>
			<p class="body">“Onu sökmek mi?” dedi Freeda. “Bunu yapabilir miyiz ki?”</p>
			<p class="body">“Arkadaşlar!” diye bağırdı Cal yukarıdan, baş aşağı durarak. “İşte zamanı geldi! Ya şimdi ya hiçbir zaman! Bana katılın! Mücadeleye katılın!”</p>
			<p class="body">“Şu küçük sıçana bakın!” dedi Phil. “Hâlâ şiddet kışkırtıcılığı yapıyor!”</p>
			<p class="body">Cal’ı kahvehaneden bile yükseğe kaldıran Jimmy’nin oynak pazılarını ve yüzündeki zalim ifadeyi gören diğer İç Hornerlılar, kendilerini sökülmek üzere kahvehaneden de yükseğe kaldırılmışken hayal ettiler ve her biri, belki de mücadeleye bu zamanda katılmanın çok sağduyulu bir seçim olmayacağı kararına vardı ve bunun yerine sessizlik içinde ipe bakmayı tercih ettiler. Carol dışında; o, yaşlı gözlerini kırpıştırarak Cal’e bakıyor, mücadeleye katılmak için çabalamakta olan Küçük Andy’yi tutuyordu.</p>
			<p class="body">“Lütfen oylama yapabilir miyiz?” dedi Phil. “Milletimizin çıkarı için bu saldırganı daha fazla şiddete başvurmadan önce söküyor muyuz, sökmüyor muyuz?”</p>
			<p class="body">Ve Dış Hornerlılar, endişe içinde yan yan bakışarak, oybirliği ile milletlerinin çıkarı için daha fazla şiddete başvurmadan önce Cal’ı sökme önerisini destekleme kararı aldılar.</p>
			<p class="body">“Lütfen milletin iradesini yerine getirin!” dedi Phil, Özel Dostlarına.</p>
			<p class="body">Özel Dostlar, Cal’ın üzerine eğildiler ve lokma anahtar takımı ile pense kullanarak milletin iradesini yerine getirdiler.</p>
			<p class="body">Cal kısa sürede gevşek bir kemer tokası, bir ton balığı konservesi, mavi bir benek ve birkaç bağlantı elemanına dönüştürüldü.</p>
			<p class="body">“Başka varlıkları olmadığını düşünerek yanılmışız, anlaşılan,” dedi Phil. “Aslında pek çok ek varlıkları varmış. Bir milletin en önemli varlığı halkıdır, sizce de öyle değil mi? Freeda, bu ek varlıklar sence ne kadar para eder? Bu döküntü yığını? Dört smoloka eder mi? Sence ton balığı konservesi iki, kemer tokası bir, mavi benek ile muhtelif bağlantı elemanları bir smoloka eder mi?”</p>
			<p class="body">“Tamam,” dedi Freeda, ağlamamaya çalışarak.</p>
			<p class="body">“Tebrikler,” dedi Phil, İç Hornerlılara. “Vergileriniz ödendi. Çok teşekkür ederiz.”</p>
			<p class="body">Sonra Phil beynini rafına geri koydu ve Leon’a, milli güvenlik adına, Cal’ın muhtelif parçalarını Dış Horner’ın dört bir yanında gizli yerlere hapsetmesini emretti.</p>
			<p class="body">Leon bir el arabası kullanarak ton balığı konservesini, birbirinin aynısı binlerce minik gölle kaplı bir bölge olan Uzak Güney Dış Horner Bucağı’na; Cal’ın kemer tokasını, topraktan bitmiş inek kafalarının gelip geçen herkese müstehzi şeyler bağırdığı yemyeşil bir bölge olan ama yemyeşil olmasına rağmen ineklerin alaycılığı utandırıcı olduğundan kimsenin gelip yerleşmediği Uzak Doğu Dış Horner Bucağına; Cal’ın muhtelif bağlantı elemanlarını, X şeklinde birbirine yaslanmış ağaç çiftleriyle kaplı Uzak Batı Dış Horner Bucağının en uzak köşesine hapsetti.</p>
			<p class="body">Geriye yalnızca Cal’ın mavi beneği kalmıştı. Phil’in emriyle benek cam bir vitrine koyuldu ve diğer İç Hornerlılara ders olsun diye İç Horner’dan yüz metre kadar uzağa yerleştirildi. İç Hornerlılar bütün gece boyunca Kısa Dönemli İkamet Bölgesinden, eskiden Cal’ın gövdesi olan mavi beneğin nefes nefese kalmış ya da ağlıyormuş gibi genişleyip büzülmesini izlediler.</p>
			<p class="body"> </p>
			<p class="x---" xml:lang="en-GB">***</p>
			<p class="body"> </p>
			<p class="body">Dış Horner Milisleri’nden Freeda, çocukluğundan beri alt kısmının fazla geniş, üst kısmının fazla dar olduğunu hissetmişti. Bedeninin şekli ile omuzlarının ve gövdesinin sık yapraklarla kaplı olması yüzünden, halk arasında duraksadığı zamanlarda hep çalı ya da küçük ağaç sanılıyordu. Sekiz yaşındayken Noel’de durup yıldızları seyretmişti ve daha sonra, ışıklar ve cam kürelerle kaplı halde, ağlaya ağlaya eve dönmüştü. Bu yüzden tek çocuğu olan Gertrude’un uzun boylu, yapraksız, güzel bir çocuk olarak büyümesi, dans dersleri alması ve saatler boyunca yıldızları seyretse bile eve hiç süslenmeden gelmesi, ona büyük mutluluk veriyordu.</p>
			<p class="body">O gece Freeda bir rüya gördü. Rüyasında Gertrude, Phil’e ait uzun, güzel bir vazoydu ve Phil ikide bir Gertrude’u ışığa tutuyor, kusur arıyordu. Freeda ise Gertrude’u inceleyen Phil’i ısırmak için sıçrayıp duran küçük, uzun tüylü bir köpekti.</p>
			<p class="body">“Bırak onu, bırak onu,” diye havladı Freeda ona. “Neden bu kadar kötüsün?”</p>
			<p class="body">“Ben kötü değilim,” dedi Phil. “Ben kesinlikle iyiyim. Yaptıklarım herkesin çıkarına.”</p>
			<p class="body">Sonra Phil bir kusur buldu ve Gertrude’u duvara fırlatarak paramparça etti.</p>
			<p class="body">Freeda uyandı ve Gertrude’un odasına koştu. Gertrude’un kırık bir vazo olmadığını, pembe raflarının hâlâ sağlam olduğunu görerek rahatladı ve Gertrude’u üç pembe yanağının ortasından öptü.</p>
			<p class="body">“Yüzüme kar yağıyor,” diye mırıldandı Gertrude.</p>
			<p class="body">Sonra Freeda yazı masasına gitti ve Başkan’a bir not yazdı.</p>
			<p class="body"><span class="body-italik char-style-override-3">Sevgili Bay Başkan,</span> diyordu not. <span class="body-italik char-style-override-3">Bugün, zaten saygı duymadığım biri olan Phil, İ</span>ç<span class="body-italik char-style-override-3"> Hornerlı bir adamı sökerek parçaladı. Söz konusu İç Hornerlı iyi bir adama benziyordu ve bir ailesi vardı. Burada, Dış Horner’da biz bu tür şeylere göz yumuyor muyuz? Umarım yummuyoruzdur. Ülkemiz büyük bir ülke ve biz de büyük olmalıyız. Phil kontrolden çıktı, efendim ve durdurulması gerekiyor. Lütfen bir şeyler yapın. Hepimiz size güveniyoruz.</span></p>
			<p class="body">Sonra omuzlarına başlıklı bir pelerin attı, Başkanlık Sarayına yürüdü ve notu mücevher kakmalı dev kapının altından attı.</p>
			<p class="body">En düşük rütbeli uşak notu okudu ve biraz daha az düşük rütbeli uşağa aktardı, o da notu ayna yüzlü Danışmana verdi, ayna yüzlü Danışman, notu büyük bir endişeyle okudu ve sonra Başkana iletti.</p>
			<p class="body">“Bu tam bir rezalet!” diye bağırdı Başkan. “Öyle değil mi? Bu tam bir rezalet değil mi?”</p>
			<p class="body">“Duruma bağlı, beyefendi,” dedi Danışman. “Sizce bu bir rezalet mi?”</p>
			<p class="body">“Eh, bana öyleymiş gibi geliyor,” dedi Başkan. “Gerçi yanılmış da olabilirim. Ama bunu daha önce hiç yapmadık, değil mi, birilerini söküp parçalama işini?”</p>
			<p class="body">“Siz yapmamızı söylemediğiniz sürece yapmadık,” dedi Danışman.</p>
			<p class="body">“Hemen Phil’i getirin!” diye gürledi Başkan.</p>
			<p class="body">“Ama beyefendi,” dedi Danışman, “hiç emin değilim, sizin durumunuzda…”</p>
			<p class="body">“Ne durumu?” diye gürledi Başkan. “Benim durumum falan yok. Durumumda bir şey olduğunu mu söylüyorsun? Bir şekilde durumumun gittikçe kötüleştiğini falan mı söylemeye çalışıyorsun? Gittikçe yaşlandığımı, şişmanladığımı, nostaljiye kapıldığımı, dolayısıyla gittikçe daha etkisiz bir başkana dönüştüğümü, daimi bir kafa karışıklığı içinde durmaksızın aynı şeyleri tekrarladığımı mı söylüyorsun?”</p>
			<p class="body">“Hayır, beyefendi,” dedi ayna yüzlü Danışman. “Asla öyle bir şey söylemiyorum. Asla dünkünden daha yaşlı, şişman, nostaljik ya da etkisiz değilsiniz.”</p>
			<p class="body">“Gerçekten mi?” dedi Başkan. “Gerçekten öyle mi düşünüyorsun? Teşekkürler. Bunu söylediğin için teşekkürler. Bak, Phil denen adamı buraya getirtelim ve ben bu konuda ne düşündüğümü unutmadan ve/veya notu kaybetmeden önce bu meseleyi açıklığa kavuşturalım.”</p>
			<p class="body">Böylece ayna yüzlü Danışman, mesaj iletmekten sorumlu tıknaz yeşilimsi sinsi adama bir not verdi ve adam, Phil’in köhne dairesine koşarak notu Phil’in çentik çentik aşınmış kapısının altından attı.</p>
			<p class="body"><span class="body-italik char-style-override-3">Bütün bu, birilerini söküp parçalama meselesi de nedir, </span>yazıyordu notta. <span class="body-italik char-style-override-3">Başkan sabah ilk iş seni görmek istiyor.</span></p>
			<p class="body"><span class="body-italik char-style-override-3"> </span></p>
			<p class="x---" xml:lang="en-GB">***</p>
			<p class="body"><span class="body-italik char-style-override-3"> </span></p>
			<p class="body">Başkanlık Sarayı yüksek tavanlı kocaman bir Giriş Holü olan, Başkanın tabaklarda servis edilmiş bir halde yemekten hoşlandığı, muhtelif hayvanların tablolarıyla süslenmiş –ama tablolardaki hayvanlar hâlâ canlı ve tüyleri üstlerinde olsa da birazcık paniğe kapılmış görünüyorlardı– parıl parıl, altın kubbeli bir binaydı.</p>
			<p class="body">Phil, Özel Dostlarıyla birlikte Orta Salona girdiğinde, ayna yüzlü Danışman onu kenara çekti.</p>
			<p class="body">“Her şeyden önce, söylemem gerekir ki,” diye fısıldadı Danışman, “Başkanın durumu konusunda herhangi bir sorun olduğunu ima etmek istemem; kesinlikle Başkanda, Başkanın sağlığında, özellikle de akıl sağlığında, ne kadar nostaljik ve etkisiz bir adama dönüştüğü gibi bir sorun olduğunu ima etmiyorum.”</p>
			<p class="body">“Al’ın söylemeye çalıştığı ne?” dedi, yusyuvarlak yüzünde alt alta duran, birbirinin tıpatıp aynı üç gülümsemesi olan ikinci Danışman. “Seni bu şekilde kenara çekip Başkanın gün geçtikçe daha da kaçık birine dönüştüğünü kesinlikle inkâr ederek söylemeye çalıştığı, Başkanın aslında gün geçtikçe daha da kaçık birine dönüştüğünü hiçbir şekilde ima etmediği.”</p>
			<p class="body">“Kesinlikle,” dedi ayna yüzlü Danışman. “Söylemediğim tam olarak da bu. Dahası, Başkanın sözde kaçıklaşmasına dair yalan haberlerin bu duvarların ötesine yayılmaması için hep birlikte çaba göstermemiz gerektiğini de söylemiyorum. Tam tersine, buradan çıktığın zaman canın ne çekerse onu düşünmen ve söylemen için seni cesaretlendiriyorum; ama saldırgan bir komşu gücün tehdidi altındayken bir ülkenin başına gelebilecek en kötü şeyin zayıf, aciz, yarı deli bir Başkan olmadığını da aklından çıkarma, lütfen.”</p>
			<p class="body">“O tür bir Başkanımız olsaydı…” dedi pek güleç Danışman.</p>
			<p class="body">“Ki yok,” dedi ayna yüzlü Danışman.</p>
			<p class="body">“Sen olduğunu fark etmediğin sürece,” dedi pek güleç Danışman.</p>
			<p class="body">“Ki o durumda biz de fark edebiliriz,” dedi ayna yüzlü Danışman.</p>
			<p class="body">“Bunu tartışabiliriz,” dedi pek güleç Danışman.</p>
			<p class="body">“Başkan şimdi sizinle görüşecek!” diye gürledi, peruk takmış bir ağızdan ibaret olan üçüncü bir Danışman. Phil, Büyük Salona girdi. Başkan, görkemli kariyerinin andaçları ile kaplı masaların ortasında, sınırda göründüğünden de şişman görünüyordu ve pek çok ek bıyık uzatmış gibiydi.</p>
			<p class="body">“Phil!” dedi Başkan. “Seni görmek ne kadar güzel! Adın buydu, değil mi? Ah, sınırdaki o günü hatırlıyorum. Ne tatlı bir gündü! Bir daha öyle günler görmeyeceğiz, değil mi? Otur, sevgili oğlum. Nasıl görünüyorum? Eminim her zamankinden de şişman görünüyorumdur. Ve daha hüzünlü. Son zamanlarda çok hüzünlüyüm. Ne düşünüyordum az önce, biliyor musun? Demin içeri girdiğin o harika zamanı düşünüyordum! Hatırlıyor musun? Seni gördüğüme o kadar mutlu olmuştum ki! O zamanı çok iyi hatırlıyorum! Bir daha öyle günler görmeyeceğiz, değil mi? Ve başka neleri sevgiyle hatırlıyorum, biliyor musun? Demin, sen içeri girdikten sonra, sana oturmanı söylediğim zamanı hatırlıyorum, sevgili çocuğum. Bunu hatırlıyor musun? Nasıl da elimle sandalyenin oturma kısmını, şu anda üzerinde oturduğun yeri okşamıştım. Ah, ne tatlı anılar! Ne gündü ama! Bir daha öyle günler görmeyeceğiz, değil mi? Bu yaşamda her şey o kadar çabuk geçip gidiyor ki! Genç ve güçlü olduğum günler daha dün gibi; bir de şimdi bak bana, ayağa bile kalkamıyorum. Fazla şişman olduğumdan, sanırım. Buna karşın, daha bu sabah ayağa kalkabiliyordum. Bunu hatırlıyor musun, Al, daha bu sabah kolaylıkla ayağa kalktığımı hatırlıyor musun? Bir daha öyle günler görmeyeceğiz, değil mi? Zıp diye kalkmıştım, değil mi?”</p>
			<p class="body">“Evet, kalkmıştınız,” dedi ayna yüzlü Danışman, Phil’e bakış fırlatarak.</p>
			<p class="body">“Bugün çok çalıştım, Phil,” dedi Başkan. “Üzerinde çalıştığım en önemli konular, bir, seni buraya neden çağırdığımı hatırlamak ve iki, ne konuda ağlamaklı hissedeceğime karar vermek. Çünkü son zamanlarda ağlamalarım biraz odağını yitirdi. Tam kilom hakkında ağlarken aniden kendimi, bırakacağım mirası düşünüp ağlarken buluyorum. Tam elli sene önce söylemiş olmam gereken bir şey hakkında ağlarken, aniden kendimi pantolonlarım bu kadar hızlı daraldığı için ağlarken buluyorum. Sonra aniden ağlamayı bırakıyorum ve oturup saatler boyunca çocukluğumun geçtiği evi gözümde canlandırıyorum. Hiçbir işi tamamlayamıyorum! Bir ağlama programına ihtiyacım olduğu açık. Bu şekilde, bilirsin, saatine bakarsın, programına bakarsın ve ne hakkında ağlaman gerektiğini bilirsin. Phil, seni buraya neden çağırdığımı hatırlıyor musun?”</p>
			<p class="body">“Evet, Bay Başkan,” dedi Phil. “Sınırdaki durumla ilgili rapor hakkında çağırdınız. Ve size gururla açıklayabilirim ki, sınırda yaşanan şiddet patlamasını, başka şiddet patlamaları yaşanmasını önleyecek bir takım fiziksel düzenlemeler yaparak zarifçe bastırmayı ve şiddete başvuran kışkırtıcının parçalarını birbirinden ayırıp gizli fiziksel mekânlara göndermek suretiyle, bir daha asla şiddete başvuramayacak hale getirmeyi başardım.”</p>
			<p class="body">“Curt,” dedi Başkan, peruk takmış ağız biçimindeki Danışmana. “O zamanı hatırlıyor musun, ne zaman olduğunu hatırlamıyorum, ama içeri girmiştin ve bir konuğum olduğunu söylemiştin. Ben de, içeri al, Curt, demiştim? Ah, ne günlerdi ama. Ne zamandı? Kim gelmişti?”</p>
			<p class="body">“Daha demindi, beyefendi,” dedi Curt. “Phil geldiği zaman söylemiştim.”</p>
			<p class="body">“Bir daha öyle günler görmeyeceğiz, değil mi?” dedi Başkan. “Al, zahmet olmazsa beni bir daha tartar mısın? Merak ettim. Ayrıca, şu bıyıkları bir daha sayalım. Bu sabah zıp diye ayağa kalktığım o eski mutlu günlerden bu yana bıyığım biraz daha çıkmış gibi hissediyorum.”</p>
			<p class="body">Böylece, ayna yüzlü Danışman, Başkanı tartıya çıkarırken güleç Danışman, Başkanın bıyıklarını saydı ve Başkanın sabah on altı bıyığı varken, şimdi on sekiz bıyığı olduğunu doğruladı.</p>
			<p class="body">“Ah, bu sabah,” dedi Başkan. “On altı bıyığım olduğu ve zıp diye ayağa kalktığım o güzel günler. Beni ne konuda görmek istemiştin, Phil? Yoksa ben mi seni görmek istemiştim? Seni ben mi çağırdım?”</p>
			<p class="body">Phil’in içinde kötü bir his vardı ama aynı zamanda heyecanlı bir duygu da vardı. Başkan bu adam mıydı? Sevgili Dış Horner’ını bu adam mı yönetiyordu? İç Horner geniş çaplı bir işgal harekâtına girişse, savaşta onlara bu adam mı önderlik edecekti? Sınırda karşılaştıklarında Başkanın, belki de kendisi, yani Phil kadar zeki olmadığı gibi muğlak bir hisse kapılmıştı, ama şimdi aniden, çalkantı içindeki milletinin tek umudunun kendisi, yani Phil olduğunu açık seçik görmüştü.</p>
			<p class="body">“Phil,” dedi Başkan, Özel Dostlara bakarak. “Bu delikanlılar kim? Bana, iriyarı ve kaslı olduğum gençlik zamanımı hatırlatıyorlar. Güçlüler mi? Yeterince iriyarı oldukları kesin.”</p>
			<p class="body">“Çok güçlüler,” dedi Phil. “Ne kadar güçlü olduklarını gösterebilir miyim?”</p>
			<p class="body">“Lütfen,” dedi Başkan.</p>
			<p class="body">“Jimmy,” dedi Phil. “Kubbeyi kaldır.”</p>
			<p class="body">Jimmy sırtını dikleştirdi ve başının üzerindeki Saray kubbesini tek eliyle kaldırdı.</p>
			<p class="body">“Ha ha!” dedi Başkan. “Bravo! Uçarak içeri giren şu kuşlara bak! Gerçekten de olağanüstü.”</p>
			<p class="body">“Şimdi, Jimmy,” dedi Phil. “O kubbeyi bırakmadan şu duvarın üzerinden aş ve kubbeyi benim daireme götür. Sonra hemen geri gel.”</p>
			<p class="body">“Bunu görmem gerek!” dedi Başkan, sevinçle ellerini çırparak.</p>
			<p class="body">Jimmy kubbeyi taşıyarak duvarın üzerinden aştı ve Phil’in dairesinin olduğu yönde gözden kayboldu.</p>
			<p class="body">“Eh, bu şekilde kesinlikle daha fazla güneş alıyoruz, öyle değil mi?” dedi Başkan. “Ya diğer delikanlı? O da güçlü mü?”</p>
			<p class="body">“Vance,” dedi Phil. “İki kolunun altına iki duvar sıkıştır. Ve onları daireme taşı.”</p>
			<p class="body">“Ha!” dedi Başkan. “Bu zor olacak. Her kolunun altında birer duvar. Ha! Bunu duydun mu, Ed?”</p>
			<p class="body">“Evet, efendim, duydum,” dedi güleç Danışman, Phil’e yepyeni bir saygıyla bakarak.</p>
			<p class="body">Vance, Saray’ın kuzey duvarını bir kolunun, güney duvarını diğer kolunun altına sıkıştırdı, doğu duvarının üzerinden aştı ve Phil’in dairesinin olduğu yönde gözden kayboldu.</p>
			<p class="body">“Eyvah eyvah!” dedi Başkan. “Geriye yalnızca iki duvarım kaldı! İtiraf etmeliyim, yalnızca dört duvar değil, bir de çatım olduğu o eski günleri özlüyorum. Öyle ki, ağlayabilirim! Duvarlarımızın yerli yerinde olduğu günleri hatırlıyor musun, Al? Bununla birlikte, duvarlarımın ve tavanımın geri getirileceği günleri de dört gözle bekliyorum ki, eminim yakında getirilirler. Değil mi? Yakında getirilmezler mi?”</p>
			<p class="body">Jimmy kubbeyi geri getirmeden döndü ve doğu duvarının üzerinden aştı.</p>
			<p class="body">“Şimdi şunu izleyin Bay Başkan,” dedi Phil. “Jimmy’nin biraz yorulmuş olduğunu düşünebilirsiniz, ama hayır. Şunu izleyin. Jimmy, geri kalan iki duvarı kollarının altına sıkıştır ve koşarak daireme git.”</p>
			<p class="body">“Koşarak mı?” dedi Başkan. “Abartmadığından emin misin? Jimmy’nin kendini zorlamasını istemeyiz.”</p>
			<p class="body">Jimmy doğu duvarını bir kolunun altına, batı duvarını diğer kolunun altına sıkıştırdı ve koşarak Phil’in dairesinin olduğu yöne doğru yola çıktı.</p>
			<p class="body">“Vay vay,” dedi Başkan. “Seni tebrik ederim! Bunlar çok güçlü delikanlılar. Ve senin için çalışıyorlar, öyle mi? Danışmanlarımı severim, ama onların bunu yapabileceğini sanmıyorum. Siz bunu yapabileceğinizi düşünüyor musunuz?”</p>
			<p class="body">Danışmanlar mırıldanarak, hayır, muhtemelen tam olarak bunu yapamayacaklarını söylediler.</p>
			<p class="body">“Eh, Bay Başkan,” dedi Phil. “Ben gitsem iyi olacak. Sınıra gidip vergilerimi toplamam gerek.”</p>
			<p class="body">“Ha ha!” dedi Başkan. “Sen, Phil, tuttuğunu koparan birisin. Buna hayranım. Yalnız, bilirsin, o iriyarı delikanlılar uygun olduklarında Sarayımı geri getirsinler. Sence ne zaman uygun olurlar? Bir saat içinde falan? Bugünün ilerleyen saatlerinde?”</p>
			<p class="body">“Bugün çok meşgulüm,” dedi Phil. “Söylediğim gibi, sınırda sorunlarım var.”</p>
			<p class="body">“Yarın, o zaman?” dedi Başkan.</p>
			<p class="body">“Yarın da olmaz,” dedi Phil.</p>
			<p class="body">“Eh, Phil,” dedi Başkan. “Başkan olarak benim, bilirsin, Sarayıma ihtiyacım olacak, aksi halde…”</p>
			<p class="body">“Aslında, Sarayı bir süreliğine alıkoyacağım sanırım,” dedi Phil.</p>
			<p class="body">“Eh, Phil,” dedi Başkan. “Bu konuda ne hissedeceğimi bilemiyorum. Sen Başkan değilsin, Başkan benim, Başkanlık Kravatını ben takıyorum ve bu yüzden, bana öyle geliyor ki, Sarayımı ne zaman geri getireceğine de benim karar vermem gerekir. Değil mi? Bu konuda haklı değil miyim, Al?”</p>
			<p class="body">Ayna yüzlü Danışman hiçbir şey söylemedi.</p>
			<p class="body">“Güzel bir kravat,” dedi Phil.</p>
			<p class="body">“Evet, evet, öyledir,” dedi Başkan. “Görmek ister misin? Onu görmene izin verirsem Sarayımı iade etmeyi düşünür müsün?”</p>
			<p class="body">“Onu görmeyi çok isterim,” dedi Phil ve Başkanlık Kravatını Başkandan alıp kendine taktı.</p>
			<p class="body">“Eh, sana yakıştı,” dedi Başkan.</p>
			<p class="body">“Ona çok yakıştı,” dedi ayna yüzlü Danışman.</p>
			<p class="body">“Süper durdu,” dedi pek güleç Danışman.</p>
			<p class="body">“Ah, o Başkanlık Kravatını taktığım zamanları hatırlıyorum,” diye mırıldandı Başkan. “Seneler önceymiş gibi geliyor. Ama yalnızca birkaç dakika önceydi, değil mi?”</p>
			<p class="body">“Evet, öyleydi,” dedi Phil.</p>
			<p class="body">Başkan’ın pek çok bıyığı arasında ağır bir kavrayış ifadesi belirdi.</p>
			<p class="body">“Bir daha öyle günler görmeyeceğiz, değil mi?” dedi Başkan.</p>
			<p class="body">“Hayır, görmeyeceğiz,” dedi Phil.</p>
			<p class="body">“Bay Başkan?” dedi ayna yüzlü Danışman. “Bay Eski Başkan? Bu alacakaranlık ve gittikçe azalan güç zamanında bile, size hizmet etmiş olmanın ne büyük zevk olduğunu söylememe izin verin. Gerçi, tam da kariyerimin zirvesindeyken güçlü ve daha da güçlenen birine hizmet etmek yerine sizin gibi gittikçe zayıflayan birine hizmet etmenin benim için incitici olduğunu eklemezsem hata etmiş olurum. Güç, hırslı ve akıllı kişiler için her zaman cazip olmuştur ve her zaman da olacaktır, sanırım. Phil’in epey güçlü olduğunu sizin de itiraf etmeniz gerektiğini düşünüyorum, beyefendi. Yalnızca güçlü olmakla kalmıyor, sizin de katılacağınız gibi aynı zamanda daha da güçleniyor ve…”</p>
			<p class="body">“Beni terk mi ediyorsun, Al?” dedi Başkan.</p>
			<p class="body">“Korkarım öyle,” dedi ayna yüzlü Danışman.</p>
			<p class="body">“Sen de mi beni terk ediyorsun, Ed?” dedi Başkan, güleç Danışman’a. “Phil için beni bırakıyor musun? Hepiniz beni bırakıyor musunuz? Artık Başkan Phil mi? Bana söylediğiniz bu mu şimdi?”</p>
			<p class="body">Güleç Danışman başını eğdi ve gülümsemelerinden biri hüzünlendi.</p>
			<p class="body">“Ah,” dedi Başkan. “Daha bu sabah hepinizin büyük saygıyla beni giydirdiği o eski zamanları ne kadar da iyi hatırlıyorum. O zamanları asla unutmayacağım. O zamanlar için size teşekkür ederim. Ve Al… Bu Phil denen heriften o kadar emin değilim. Dikkatli ol, Al. Bu Phil denen herif biraz ürkütücü. Tuttuğunu koparan biri olduğunu kabul ediyorum, evet, ama…”</p>
			<p class="body">“Affedersiniz, beyefendi,” dedi ayna yüzlü Danışman. “Başkanımıza hakaret etmemenizi rica ediyorum.”</p>
			<p class="body">“Bu, ihanet olarak görülebilir,” dedi güleç Danışman.</p>
			<p class="body">“Ah,” dedi eski Başkan. “Anlıyorum.”</p>
			<p class="body">Sonra Başkan Phil ve Danışmanları eskiden Başkanlık Sarayının bulunduğu ama şimdi yalnızca geniş bir bahçenin ortasındaki şatafatlı yer döşemesinden ibaret olan yerden hızla ayrıldılar.</p>
			<p class="body">“Nereye gidiyoruz, Bay Başkan?” dedi ayna yüzlü Danışman.</p>
			<p class="body">“Başkanlık Sarayına, elbette,” dedi Phil. “Resmi Görev Devri ve Resmi Görev Devri Partisi için.”</p>
			<p class="body">“Ne harika!” dedi ayna yüzlü Danışman. “Partilerden hoşlanan bir Başkan.”</p>
			<p class="body">“O eski Başkan...” dedi güleç Danışman. “Asla parti vermezdi.”</p>
			<p class="body">“Bir kez bile parti vermedi,” dedi ayna yüzlü Danışman, eski Başkan’ın sık sık verdiği partilerden birinde cam temizleme sıvısını fazla kaçırıp kendini geçici olarak kör ettiği ve sonra güleç yüzlü Danışmana çarptığı ve gözlerinin arasında güleç Danışmanı hâlâ utandıran saç kadar ince bir çatlak açtığı halde.</p>
			<p class="body">“Başkanlık Sarayına!” diye bağırdı yalnızca bir ağız ve peruktan ibaret olan Danışman, başını arkaya atıp peruğun uçmasına ve kısa bir süreliğine yalnızca bir ağızdan ibaret kalmasına sebep olarak.</p>
			<p class="body"> </p>
			<p class="x---" xml:lang="en-GB">***</p>
			<p class="body"> </p>
			<p class="body">Eski Başkanlık Sarayının dört duvarı Phil’in dairesine yaslanmış ve altın kubbe hepsinin üzerine çarpık bir biçimde asılmış, böylece Yeni Başkanlık Sarayı oluşturulmuştu. Yeni Başkanlık Sarayında düzenlenen Resmi Görev Devri Partisi, gecenin geç saatlerine kadar sürdü. Dış Hornerlı olmaktan büyük gurur duyan Dış Hornerlılar sendeleyerek duvardan duvara gidiyor, toluen<a class="footnote-link" href="#footnote-48146-1" id="footnote-48146-1-backlink">1</a> haznelerini tıka basa dolduruyor, bağıra çağıra milli demlenme şarkılarını söylüyorlardı: “Büyük, Büyük, Büyük, Sevgili Ülkem (En İyisi Değilsek Neden Bu Kadar Baskınız?)”</p>
			<div class="footnote">
				<p class="Dipnot-Metni"><a class="footnote-anchor" href="#footnote-48146-1-backlink" id="footnote-48146-1">1</a>   <a href="https://tr.wikipedia.org/wiki/Tiner">Tinerin</a> karakteristik kokusuna sahip, renksiz ve <a href="https://tr.wikipedia.org/wiki/Su_%28molek%C3%BCl%29">suda</a> çözünmeyen bir sıvı.</p>
			</div>
			<p class="body"> </p>
			<p class="body">Özel Dostlar bir köşeye oturup kulaklıklarını takmış, Phil’in onlar için hazırladığı kişiselleştirilmiş Övgü Kasetlerini dinliyorlardı.</p>
			<p class="body">“Vay canına,” dedi Jimmy yüksek sesle. “Demin kocaman pazılarım olduğunu söyledi!”</p>
			<p class="body">“Ya az önce benim hakkımda söylediği?” dedi Vance, onun kadar yüksek sesle. “Bir emri yerine getirirken yüzümde beliren odaklanmış ifadeye bayılıyormuş.”</p>
			<p class="body">“Yerden bir şey alırken kanat kaslarımın kabarmasından hoşlanıyor!” diye bağırdı Jimmy.</p>
			<p class="body">“Ben de iş arkadaşlarımla iyi anlaşıyorum!” diye bağırdı Vance.</p>
			<p class="body">“Bende, başkalarının nadiren görebildiği derin bir zekâ var!” diye bağırdı Jimmy.</p>
			<p class="body">Gecenin en çılgın anında Phil, Jimmy’nin omuzlarına bindi ve Phalen Uzatıcısını spastik bir zafer selamıyla kaldırırken kendi beynine çarpıp bir cips çanağının içine düşürdü.</p>
			<p class="body">“Ey halkım!” diye bağırdı gür sesiyle. “Şimdi size bizden bahsedeceğim! Biz kimiz? Biz belagat sanatında usta ama aynı zamanda ketum bir halkız. Derin duygular hissederiz ama utanç verici duygu gösterilerinden kaçınırız. Katı olsak da asla aşırı katı değiliz; eğlenceden hoşlansak da asla saçma görünmemize sebep olacak aptalca şekillerde eğlenmeyiz, amacımız özellikle saçma görünmek değilse. Milli renklerimiz, çeşit çeşit olsa da, tutarlıdır. Bizimle ilgili her şey, olması gerektiği gibidir. Örneğin aşırıya kaçmak gerektiğinde aşırıya kaçarız ve aşırıya kaçmışken bile zevkliyizdir ama asla müşkülpesentliğe varacak kadar aşırı rafine bir zevklilik değildir bu. Ilımlılığımızın ölçüsü bile ılımlıdır, kendimiz ölçüsüzce ılımlı olmaya karar vermediğimiz sürece; hatta şok edici ölçüde cafcaflı bile olabiliriz ki, bu durumlarda cafcaflılığımız gerçekten nefesleri kesecek kadar hayret vericidir ve hata yapmaya karar verdiğimizde, hatalarımız her milletin muazzam hataları gibi büyük, görkemli ve geri çevrilemezdir ve hatalarımızı inkâr etmeye karar vermişsek, tam olarak gerçeği söylüyormuşuz gibi konuşuruz ve hatalarımızı itiraf etmeye karar verdiğimizde bunu da dokunaklı bir aşırı içtenlikle yaparız! Mantıklı konuşmuyor muyum? Güzel söylemedim mi?”</p>
			<p class="body">“Evet, mantıklı konuşuyorsunuz!” dedi Larry. “Çok güzel söylediniz!”</p>
			<p class="body">“Evet, güzel söyledim!” dedi Phil. “Bu kadar güzel söylemem, biraz önce söylediklerimin doğruluğunu, yani yüzyıllar boyunca erdemle yaşadıktan sonra kadim asil soyumuzun var olan en yüksek, en ileri millete dönüştüğünü kanıtlıyor; o şişko yaşlı adamın seneler süren kötü yönetiminin ardından, sonunda hak ettiği lidere kavuşmuş olan bir millet bu! O şişko yaşlı adam, suça varan unutkanlığına ek olarak alenen pervasızdı. Bu, İç Hornerlıların sebepsiz şiddet patlamalarına eğilimli olduğunu bile bile her gün, sınır dediği o acınası ipin varlığıyla, Gelin, bizi işgal edin, diyordu, sebepsiz şiddet patlamalarınızı bizim masum masum uyuyan bebeklerimiz üzerinde uygulayın ve ben de bu arada takıntı haline getirdiğim göbeklerim ve bıyıklarımdan başka hiçbir şeyle ilgilenmeyeyim. Eh, ben ne pervasız ne de unutkanım, tek bir göbeğim var ve hiç bıyığım yok ve takıntı haline getirdiğim tek şey, milletimin güvenliği ve işte bu yüzden, burada ve şu anda, ilk Başkanlık Kanunu olarak, ilerici Sınır Bölgesi Islah Girişimini ilan ediyorum! Kim benimle? Girişimimi onaylayan bu Mutlak Tasdik Belgesi’ni kimler imzalayacak?”</p>
			<p class="body">“Belge ne diyor, beyefendi?” dedi Melvin.</p>
			<p class="body">“Ne dediğinden sana ne, Melvin?” dedi Larry. “Phil’e güvenmiyor musun?”</p>
			<p class="body">“Elbette, Phil’e güveniyorum,” dedi Melvin. “Phil’e, Phil’e güvendiğimin iki katı güveniyorum.”</p>
			<p class="body">“O zaman neden Mutlak Tasdik Belgesini imzalamaya direniyorsun?” dedi Larry.</p>
			<p class="body">“Ver şunu bana, hemen, şu anda imzalayacağım,” dedi Melvin. “Ben onu okumadan bile imzalarım.”</p>
			<p class="body">“Ben bakmadan bile imzalarım,” dedi Larry.</p>
			<p class="body">“Ben gözüm kapalı imzalarım,” dedi Sınır Muhafızı Leon.</p>
			<p class="body">“Ben gözümü kapatıp başımı başka tarafa çevirerek imzalarım,” dedi Melvin.</p>
			<p class="body">Böylece Larry, Melvin, Leon, Özel Dostlar ve Danışmanlar gözlerini kapatıp başlarını başka tarafa çevirerek sıra oldular ve Mutlak Tasdik Belgesini imzaladılar.</p>
			<p class="body">Freeda bile imzaladı çünkü herkes ona bakıyordu.</p>
			<p class="body">“Harika, Freeda, çok teşekkür ederim!” dedi Phil. “Herkes imzaladı. Herkes Sınır Bölgesi Islah Girişimimi Mutlak bir biçimde Tasdik Etti. Ama Freeda? Senin gözlerini kapatıp başını başka tarafa çevirerek imzalamaman yazık oldu. Buna bozulduğumdan değil! İmzaladın ve özünde asıl önemli olan da bu, sanırım.”</p>
			<p class="body">Tam o sırada sokakta biri boğazını öyle yüksek sesle temizledi ki Phil’in beyninin bulunduğu cips kâsesi masadan düştü ve Phil’in beyninin kanepenin altına yuvarlanmasına sebep oldu.</p>
			<p class="body">“BÖCEK, EKMEK KIRINTISINI TAŞIYOR!” diye bağırdı dışarıdan biri. “DİĞER BÖCEKLER HUŞU DOLU BİR SESSİZLİK İÇİNDE ONU İZLİYOR!”</p>
			<p class="body">“SU, TEPEDEN AŞAĞI LAĞIM KANALINA DOĞRU AKIYOR!” diye bağırdı ikinci bir ses.</p>
			<p class="body">“PEK ÇOK KİŞİNİN SOLUDUĞU HAVA ORTALIKLARDA DOLAŞMAYA DEVAM EDİYOR!” diye bağırdı bir üçüncüsü.</p>
			<p class="body">Phil dışarı baktığı zaman köprücük kemiklerinden sökülebilir megafonlar çıkmış üç yakışıklı, bakımlı, tıknaz küçük adam gördü.</p>
			<p class="body">“ADAM, SOKAKTAKİ YABANCILARA BAKIYOR!” diye bağırdı ilk küçük adam.</p>
			<p class="body">“Siz ne yapıyorsunuz?” diye sordu Phil.</p>
			<p class="body">“ADAM SORU SORDU VE YANIT BEKLİYOR!” dedi üçüncü küçük adam.</p>
			<p class="body">“MEDYANIN ÖNDE GELEN TEMSİLCİLERİ KARŞILIK VERMEYE HAZIRLANIYOR!” dedi ilk adam.</p>
			<p class="body">“MEDYAYA ÇOK MU FAZLA HESAP SORULUYOR?” dedi ikincisi.</p>
			<p class="body">“Biz medyadanız,” dedi ilk adam, megafondan değil, arka tarafındaki sırıtan ağızdan gelen normal bir sesle.</p>
			<p class="body">“Buralarda pek bir şey olmuyor da,” dedi ikinci adam. “Bu yüzden yalnızca idman yapıyorduk.”</p>
			<p class="body">“Bir gün bir şey olması ihtimaline karşı,” dedi üçüncü küçük adam.</p>
			<p class="body">“GECE İLERLERKEN GÖKYÜZÜ HÂLÂ KARANLIK!” dedi ilk küçük adam.</p>
			<p class="body">“Bu iyiydi,” dedi ikincisi.</p>
			<p class="body">“Önemli bir mesele olduğunu düşündüm,” dedi ilki.</p>
			<p class="body">“MEDYANIN ÖNDE GELEN TEMSİLCİSİ, MEDYANIN ÖNDE GELEN DİĞER TEMSİLCİSİNE ÖVGÜLER YAĞDIRDI!” dedi ikinci küçük adam.</p>
			<p class="body">“MEDYANIN ÖNDE GELEN TEMSİLCİSİ, MEDYANIN ÖNDE GELEN DİĞER TEMSİLCİSİNİN MEDYANIN ÖNDE GELEN ÖTEKİ TEMSİLCİSİNE ÖVGÜLER YAĞDIRDIĞINI AÇIKLADI!” diye bağırdı üçüncü küçük adam.</p>
			<p class="body">“MEDYA, MEDYAYA FAZLA MI ODAKLANIYOR?” diye bağırdı ikinci küçük adam.</p>
			<p class="body">“KÖPEK ÇALIYA İŞEDİ VE YAN YAN KENDİ POPOSUNA BAKTI!” diye bağırdı ilk küçük adam.</p>
			<p class="body">“Yarın Sınır Bölgesine gelmelisiniz,” dedi Phil. “Orada büyük şeyler oluyor. Bizden gerçekten nefret eden şiddet dolu, mantıksız bir halkla uğraşıyoruz. Milletimiz biraz önce benim Sınır Bölgesi Islah Girişimime Mutlak Tasdik verdi. Bu yüzden yarın Uygulamaya geçeceğiz. Kolay olmayacak. Ağır yük taşımak zorunda kalacağız. Şimdiye dek güvenlikle ilgili pek çok acı verici, zor iş başardık; ama yarın en acı verici, en zor işi başarmaya çalışacağız. Orada gerçeği söyleyen ve bu kritik kader anında milletimize cesaret veren birtakım yetenekli kişiler olsa süper olurdu. Masraflarınızı ödemekten ve küçük bir maaş bağlamaktan memnunluk duyarım.”</p>
			<p class="body">“Bir dakika,” dedi ilk küçük adam. “Taktığın şey Başkanlık Kravatı mı?”</p>
			<p class="body">“Aman Tanrım,” dedi ikinci küçük adam. “Sen Başkan mısın?”</p>
			<p class="body">“Ben ufak tefek bıyıklı şişman adamın Başkan olduğunu sanıyordum,” dedi üçüncü küçük adam.</p>
			<p class="body">“O eski Başkan,” dedi Phil.</p>
			<p class="body">Küçük medya adamcıkları bu yeni Başkanın medyanın yaşamsal rolüne dair hassas bir anlayışa sahip olması karşısında hayrete düşmüşler, mutlu olmuşlardı. Eski Başkan hiç böyle değildi, o onların milleti bilgilendirme çabalarının kesecik iltihabını azdırdığını, Başkanlık Dolabındaki Başkanlık Kupalarını kırdığını iddia ediyordu.</p>
			<p class="body">“YENİ BAŞKAN, SINIRDAKİ TEHDİDİ YOK ETMEYE YEMİN ETTİ!” diye bağırdı ilk küçük adam.</p>
			<p class="body">“MİLLETİN YENİ BAŞKANI DİYOR Kİ: ARTIK BARIŞ GELECEK!” diye bağırdı ikincisi.</p>
			<p class="body">“SAAT KAÇTA ORADA OLALIM?” diye bağırdı üçüncüsü, ama sonra kendi kişisel görüşlerini medyanın nesnel görüşleri olarak açıkladığını fark ederek soruyu daha etik bir biçimde, arkasındaki ağızdan tekrar sordu.</p>
			<p class="body">“Etkinlik şafak civarında başlayacak,” dedi Phil.</p>
			<p class="body">“O zaman idmana başlasak iyi olacak,” dedi üçüncüsü.</p>
			<p class="body">“AY VE YILDIZLAR HÂLÂ GÖKYÜZÜNDE!” diye bağırdı ikincisi.</p>
			<p class="body">“KOMŞU KADIN, YÜZÜNDE HUYSUZ BİR İFADEYLE PERDELERİ ÇEKTİ!” diye bağırdı ikincisi.</p>
			<p class="body">“SINIR BÖLGESİ MÜCADELELERİNİ KONU EDEN HABER DİZİSİNİ YARIN YALNIZCA BİZDEN İŞİTEBİLİRSİNİZ!” diye bağırdı üçüncüsü.</p>
			<p class="body">“Bunu sevdim,” dedi ilki.</p>
			<p class="body">“Umarım kurşungeçirmez yelek bulmak için geç kalmamışızdır,” dedi ikincisi.</p>
			<p class="body">“Faturalarınızı saklamayı sakın unutmayın,” dedi Phil.</p>
			<p class="body"> </p>
			<p class="x---" xml:lang="en-GB">***</p>
			<p class="body"> </p>
			<p class="body">Küçük adamların sesleri, Dış Horner’ın en uzak köşelerine doğru gitti ve sonra Dış Horner sonsuz olmadığından sesleri, Dış Horner’ı kuşatan Büyük Keller ülkesine ulaştı. Büyük Keller on beş santim genişliğinde yuvarlak bir kurdele gibi Dış Horner’ın çevresinde uzanıyordu.</p>
			<p class="body">Büyük Keller bu kadar ince olduğundan neredeyse yoktu ve değil işgal edilmek, nadiren ziyaret ediliyordu ve bu yüzden çok zengindi. Dokuz Büyük Kellerlı, günlerini tek sıra halinde Başkanlarının arkasında yürüyerek geçiriyordu. Bir yandan bir ayaklarını diğerinin önüne dikkatle atarken, diğer yandan o anda Dış Horner’ın hangi yöresinin çevresinde yürüyorlarsa orasının görünüşü, o anda tadını çıkardıkları bir fincan kahvedeki nüanslar ya da önlerindeki kişinin arkadan görüntüsünün onlarda ne tür eğlenceli izlenimler bıraktığı gibi konularda mutlu, samimi, sonsuz, enerjik sohbetler ediyorlardı.</p>
			<p class="body">“Geçici Mola, lütfen!” diye seslendi Başkan Rick, elini kulağına götürüp Dış Horner hava sahasına doğru eğilerek. “Biri yüksek sesle Dış Horner’ın yeni Başkanıyla ilgili bazı ilginç şeyler söylüyor.”</p>
			<p class="body">“Eski Başkanlarına ne olduğunu merak ettim, doğrusu,” dedi İlk Zevce.</p>
			<p class="body">“Çok önemli bir konuya temas ettin, hayatım!” dedi Başkan Rick. “Bunu tartışalım. Bu konuda güzel bir milli tartışma başlatalım ve bu şekilde Milli Keyif Düzeyimizi arttıralım. Emekli mi oldu diye merak etmeden geçemiyorum. Yoksa zorla mı görevden alındı?”</p>
			<p class="body">“Vefat mı etti?” dedi İlk Zevce. “Eğer öyleyse, son sözleri ilham verici miydi?”</p>
			<p class="body">“Yoksa hayatı kızgınlıkla mı sona erdi?” dedi İlk Kerime.</p>
			<p class="body">“Ah, bundan kuşkuluyum, tatlım,” dedi İlk Zevce. “Ziyaretimize geldiği zamanı hatırlıyor musun?”</p>
			<p class="body">“Şakadan anlayan bir adamdı!” dedi Başkan Rick. “Pek şişman, pek ufak tefekti, ama yine de bir halka üzerinde yürümeyi yiğitçe denedi!”</p>
			<p class="body">Ve millet, nadir ziyaretçilerinden biri olan Dış Horner’ın eski Başkanını sevgiyle hatırladı. Eski Başkan, üç bacağı ve pek çok göbeği yüzünden halka üzerinde yürümeyi güç bulmuş, ikide bir ülkelerinden dışarı düşüp, istemeden kendi ülkesine geri dönmüştü.</p>
			<p class="body">“Bu yeni Başkan kim acaba?” dedi Lenore. Lenore, 5 Numaralı Vatandaştı, yani sırada beşinciydi. “Eski Başkan kadar şakadan anlıyor mu? Konuşmaktan hoşlanıyor mu? Dost canlısı mı?”</p>
			<p class="body">“Halka üzerinde yürüyebiliyor mu?” dedi Başkan Rick. “Asıl önemli olan bu. Kahve içerek halka üzerinde yürürken hoş sohbetler edebiliyor mu?”</p>
			<p class="body">“Hatta kahve seviyor mu?” dedi 8 Numaralı Vatandaş Kevin.</p>
			<p class="body">“Yoksa çay sevenlerden mi?” dedi İlk Kerime.</p>
			<p class="body">Bu rahatsız edici düşünce karşısında Büyük Keller milleti bir anlığına sessiz kaldı.</p>
			<p class="body">“Bence bizi Ziyaret etmesi için davet etmeliyiz onu,” dedi İlk Zevce. “Ziyaretinden önceki gün boyunca Ziyaretini dört gözle bekleyebiliriz. Ziyaretini takip eden günler boyunca Ziyaretin ne kadar başarılı geçtiği konusunu konuşabiliriz. Bunu ne kadar Keyifli bulacağımızı bir düşün!”</p>
			<p class="body">“Cliff!” dedi Başkan 4 Numaralı Vatandaşa. “Ne durumdayız? Şu anda hayatımız ne kadar zengin ve güzel? Ne kadar dolu dolu yaşıyoruz?”</p>
			<p class="body">“Şey, beyefendi,” dedi Milli Keyif Değerlendiricisi Cliff. “Fincanlarımız yaklaşık olarak yarı dolu, kahvemiz hâlâ ılık; İlk Zevce biraz önce herkese güzel kurabiyeler dağıttı ve Dış Horner Başkanının olası Ziyareti ani bir ilgi yarattı. 10 üzerinden 8 düzeyinde Keyifli olduğumuzu söyleyebilirim.”</p>
			<p class="body">“Fena değil,” dedi Başkan Rick. “Gerçekten de Keyifliyiz!”</p>
			<p class="body">“Zengin bir yaşam sürüyoruz!” dedi İlk Kerime.</p>
			<p class="body">7 Numaralı Vatandaş Kelli aniden düdük çaldı.</p>
			<p class="body">“Sabah Ortası Yön Değişimi!” diye seslendi Başkan Rick mutlulukla ve Başkanlarının sıranın önündeki meşru yerini alabilmesi için tüm Büyük Keller halkı dümdüz yere yattı. Başkan Rick, yerde yatan halkının üzerinden büyük dikkatle geçti; ardından İlk Zevce de yerde yatan halkın üzerinden büyük dikkatle geçti. Ardından İlk Kerime ve sırada onun ardında duranlar, yerde yatan halkın üzerinden büyük dikkatle geçtiler ve sonunda Başkan, eski halinin ayna tersine dönüşmüş olan sıranın başında dikildi.</p>
			<p class="body">“Davetiyemizi kim teslim etmek ister?” dedi Başkan. “Dale? Sen yapar mısın?”</p>
			<p class="body">“Şeref duyarım, beyefendi,” dedi Dale ve İlk Kerime kızardı, çünkü anne babasından habersiz Dale’e âşık olmuştu; ama ne yazık ki Dale, 9 Numaralı Vatandaştı, yani onunla Dale arasında beş vatandaş vardı ve dolayısıyla, Yön Değişimleri sırasında, İlk Kerimenin büyük dikkatle Dale’in üzerinden geçtiği zamanlar dışında hiç yalnız kalamıyorlardı.</p>
			<p class="body">Dale sevgiyle İlk Kerimeye bir bakış fırlattı, sonra bir dizi geniş yay çizerek Uzak Batı Dış Horner Bucağı’na girdi, çünkü çocukluktan itibaren bir halka üzerinde hareket etmeye alışmış olan Büyük Kellerlılar ancak bu şekilde yürüyebiliyorlardı.</p>
			<p class="body">Bu görev başarılı olursa, diye düşünüyordu Dale, bir Sıra Yeri Değişim Talebi ile Başkana başvurmak için mükemmel bir konumda olurdu.</p>
			<p class="body">“Yürüyelim mi?” dedi Başkan Rick ve 7 Numaralı Vatandaş Kelli düdüğünü çaldı ve <span class="body-italik char-style-override-3">Aksi Saat Yönündeki Sabah Halka Yürüyüşü</span> başladı.</p>
			<p class="body"> </p>
			<p class="x---" xml:lang="en-GB">***</p>
			<p class="body"> </p>
			<p class="body">İç Hornerlılar bütün sabah ve akşamın büyük kısmı boyunca Kısa Dönemli İkamet Bölgesi’nde titreyerek dikilip Phil’in gelmesini beklediler. Cal’ın başına gelenler yüzünden büyük utanç duyuyorlardı. Büyük utanç duyan herkes gibi suçlayacak birini arıyorlardı ve fena halde özledikleri Cal’ı suçlamaya karar verdiler.</p>
			<p class="body">“O kaçık herif ne düşünüyordu ki?” dedi Wanda. “Demek istediğim, vay canına, ne kadar sinirli bir tipmiş meğer.”</p>
			<p class="body">“Direniş önerdiğim zaman kesinlikle bunu kastetmemiştim,” dedi Curtis, suçluluk duygusu içinde küçük mavi beneğe bakarak.</p>
			<p class="body">“Neyi kastetmiştin?” dedi Carol.</p>
			<p class="body">“Şey, ben biraz, ah, sohbetsel direnişi kastetmiştim,” dedi Curtis, endişeli endişeli gözlerini kırpıştırarak. “Meydan okuyan, ama nazik şeyler, yani onların bizimle ilgili görüşlerini yeniden değerlendirmelerini sağlayabilecek şeyler söylediğimiz bir zaman dilimini kastetmiştim.”</p>
			<p class="body">Tam o anda İç Hornerlılar, Başkanlık borazanına çok benzeyen borazan sesleri duydular ve Başkanlık Levhasına benzeyen bir şey gördüler. Levhayı, Başkan Danışmanlarına benzeyen bir grup taşıyordu, ama normalde Başkanın oturduğu yerde şimdi Phil’e benzeyen ama yüzünde kendini beğenmiş, sevinçli bir ifade olan ve Başkanlık Kravatı takmış bir Phil oturuyordu.</p>
			<p class="body">“Şaka yapıyorsunuz, herhalde,” dedi Elmer.</p>
			<p class="body">Sonra Phil, daha önce hiç yapmadığı bir şey yaptı ve kendi vidasını söktü. Zaten oldukça Başkansı hissettiği halde, beyni kayıp düştüğünde hep hissettiği özgüven patlamasıyla daha da Başkansı hissedeceğini düşünerek vidasını çekip söktü.</p>
			<p class="body">Ama vidasını söktüğü zaman hiçbir şey kayıp düşmedi.</p>
			<p class="body">Ellerini rafına kaldırdı ve aniden yüzünde bir panik ifadesi belirdi.</p>
			<p class="body">Dehşet içinde, rafının spazm geçirmesini, ağır ağır lise havuzunun dibine çökmesini, Farley Yeniden Motivasyon Kazandırma Aracının üzerinde kendinden geçmiş halde uyanmasını, kollarının ve bacaklarının çırpınmasını, Tavasından sızan hidrolik yağın yerdeki ızgaraya akmasını hatırladı.</p>
			<p class="body">“Çocuklar!” diye bağırdı çılgınca, gür sesiyle. “Çabuk olun! Birinci Aşamayı uygulayın!”</p>
			<p class="body">Özel Dostlar kocaman bir sırt çantasından bir direk çukuru kazıcı, sekiz sağlam direk ve bir rulo dikenli tel çıkardılar; Kısa Dönemli İkamet Bölgesinin çevresine çabucak sekiz çukur kazdılar, direkleri çukurlara diktiler, dikenli teli direklere çivilediler ve “Barış Teşvik Bölmesi” yazan bir tabela astılar.</p>
			<p class="body">“Ne, hapiste miyiz, şimdi?” dedi Elmer.</p>
			<p class="body">“Bizi hapse mi attınız?” dedi Wanda.</p>
			<p class="body">“Ne kadar da tipik bir İç Hornerlı zihin yapısı!” dedi Phil. “Bir Barış Teşvik Bölmesini hapishaneden ayırt edememek. Barış Teşvik Bölmesinin içinde güvende olacak ve doğanızdan ileri gelen şiddet eğilimlerinden korunacaksınız ve biz de sizden korunacağız. Herkes için faydalı bir çözüm.”</p>
			<p class="body">Tam o anda küçük medya adamcıkları, kurşungeçirmez ceketleri ve eski megafonlarının iki katı büyüklüğünde yeni megafonlarla donanmış halde koşarak geldiler.</p>
			<p class="body">“Geç kaldığımız için üzgünüz,” dedi ilk küçük adam, arkasındaki ağzıyla.</p>
			<p class="body">“Neler kaçırdık?” dedi ikinci küçük adam. “Neler oluyor?”</p>
			<p class="body">“Sınır Bölgesi Islah Girişiminin Birinci Aşaması tamamlandı,” dedi Phil. “Ve hızla İkinci Aşamaya geçiyoruz.”</p>
			<p class="body">Özel Dostlar, Dış Horner Kahvehanesinin arkasında gözden kayboldular ve toprak, kürekler, bir elma ağacı, su fıçıları ve akvaryuma benzeyen bir şeyle tıka basa dolu, devasa, tahta bir el arabasını iterek geri geldiler.</p>
			<p class="body">“O çukuru doldurun, çocuklar!” diye bağırdı Phil. “Sonra ağacı dikin. Ve dereyi eski haline getirin. Öncekinden daha geniş olsun. Ve içini balıklarla doldurun! Sonunda atalarımızın kadim topraklarını yeniden ele geçiriyoruz ve onun güzel görünmesini isteriz!”</p>
			<p class="body">Özel Dostlar tişörtlerini çıkardılar ve güneş kremlerini sürdüler. Kısa süre sonra eski İç Horner ülkesini toprakla doldurmuşlar, yeni bir elma ağacı dikmişler, daha geniş bir dere kazmışlar ve balıkları dereye salmışlardı.</p>
			<p class="body">“BAŞKAN, VAHŞİ ÇAMURLU ÇUKURU KIRSAL BİR CENNETE DÖNÜŞTÜRDÜ!” diye bağırdı ilk küçük adam.</p>
			<p class="body">“SONUNDA SORUNLU SINIR BÖLGESİNDE BARIŞ TESİS EDİLDİ!” diye bağırdı ikincisi.</p>
			<p class="body">“VİZYONER LİDER, KARARLI YÜCELİĞİ İLE MİLLETİN GÖZLERİNİ KAMAŞTIRIYOR!” diye bağırdı üçüncüsü.</p>
			<p class="body">Bunun doğru olduğunu fark etti Phil. Gerçekten de yüceydi. Mütevazı geçmişinden beri çok ilerleme kaydetmişti. Acınası çocukluk evini, küçük mutfağa doluşmuş ailesini, annesi buzdolabını açabilsin diye lavaboda oturan babasını, babası ütü tahtasını indirebilsin diye buzdolabının üzerine tırmanan annesini hatırladı. Sonra babasının onları terk etmesinden sonraki karanlık günleri hatırladı; o günlerde buzdolabını açmak için daha fazla yer vardı ama bir sebep yoktu çünkü buzdolabının içi her zaman boştu. Babası neden gitmişti? Phil sebebini çok iyi biliyordu. Bir gün ailece Sınır Bölgesine pikniğe gitmişlerdi ve babası eğlencesine İç Horner’a taşlar atıyordu. Küçük taşlar, hatta çakıl taşları ve oyun olsun diye neşeyle itişme kavramından bihaber bir İç Hornerlı çakıl taşlarından birinin Egzoz Borusuna kaçtığını iddia etmişti ve Sınır Muhafızına haber vermişti ve Sınır Muhafızı, Smitty adlı, dikkat çekici İç Hornerlı eğilimleri sergileyen, şakadan anlamayan bir pislikti ve Smitty babasından taş atmayı bırakmasını istemişti çünkü kurallar gereği, İç Hornerlıları taciz etmek yasadışıydı. Babasının yüzünde beliren o ifade! O kadar çok utanmıştı ki. Phil, karısıyla çocuğunun gözleri önünde bir avuç alaycı İç Hornerlı yüzünden azarlanmanın babası için bardağı taşıran son damla olduğundan emindi.</p>
			<p class="body">Babası bir hafta sonra gitmişti ve Phil onu bir daha görmemişti.</p>
			<p class="body">Ah, babası onu şimdi görebilseydi! Her zaman, İç Hornerlıların yeryüzünün pislikleri olduğunu söylerdi ve artık yeryüzü, o, yani Phil tarafından sonsuza dek temizlenmek üzereydi!</p>
			<p class="body">Üçüncü Aşamanın zamanı gelmişti.</p>
			<p class="body">“Ey Halkım!” diye bağırdı gür sesiyle. “Bana öyle geliyor ki, İç Hornerlılar var oldukları sürece, bize karşı ayaklanmaya devam edecekler! Bu yüzden, bizim tamamen barış içinde yaşayabilmemiz için, onların tamamen gitmesi şart! Gitmek gitmek gitmek zorundalar! Daimi barışı tesis etmek için, aynı zamanda ekonomik sağduyumuzu da göstererek, gelecek beş günün vergisini, onların tüm milli varlıklarına şu anda el koyarak tahsil edelim!”</p>
			<p class="body">“Hepsine birden mi?” dedi Freeda.</p>
			<p class="body">“Tüm ülkeye mi?” dedi Melvin.</p>
			<p class="body">“Biz, biz değil miyiz?” diye bağırdı Phil. “Onlar, onlar değil mi? Biz biz olduğumuza ve tamamen iyi olduğumuza göre, tamamen kötü olan ve bizi en ufak şekilde tehdit eden her şeyi bitirmeye hakkımız yok mu? Aksi ihmalkârlık olmaz mı?”</p>
			<p class="body">“Ah, işte yine başladık,” diye mırıldandı İhtiyar Gus. O kadar acıkmıştı ki ne zaman nefes almaya çalışsa alaycı bir şekilde sırıtıyormuş gibi görünüyordu.</p>
			<p class="body">“O da neydi?” dedi Phil. “Sen ne demeye sırıtıyorsun?”</p>
			<p class="body">“Sırıtmıyorum,” dedi Gus. “Nefes almaya çalışıyorum.”</p>
			<p class="body">“Aman ne komik!” diye gürledi Phil; sesi o kadar yüksekti ki Gus’ın sol geyik boynuzu yerinden fırladı.</p>
			<p class="body">Freeda yerinde donakalmıştı. Gertrude Gertrude Gertrude, diye düşünüyordu, titrek bir ihtiyar sökülüp parçalanırken annesinin seyirci kaldığını bilse Gertrude ne düşünürdü? Freeda’nın bu titrek ihtiyarla bir alıp veremediği yoktu; yalnız, kendi dedesi, C’den çok J’ye benziyordu ve geyik boynuzları değil dalları vardı.</p>
			<p class="body">“Phil,” dedi Freeda boğuk bir sesle, ani kuraklıkta yapraklarını dökerek. “Ben bundan hiç emin değilim.”</p>
			<p class="body">“Bundan <span class="body-italik char-style-override-3">emin</span> mi değilsin?” dedi Phil. “Freeda, Mutlak Tasdik Belgesini imzaladın mı? İmzaladığını sanıyorum. Ama hatırladığım kadarıyla gözlerin açık, belgeye bakarak, büyük bir saygısızlıkla imzaladın. Sadakatinin şüpheli olduğuna dair görmem gereken ilk ipucu buydu. İmzalamadan önce Mutlak Tasdik Belgesini bir de okudun mu yoksa, Freeda? Özellikle de Paragraf D, Sadakatsizliğin Sonuçları bölümünü? ‘(PHIL’in takdiri uyarınca) Sadakatsizlik gerçekleştiğinde, bu Sadakatsizliğin sonuçlarına, ancak ve ancak PHIL karar verecektir.’ Dolayısıyla, çevremde milletimi kirleten, Sadakatsiz birinin bulunmasına asla izin veremeyeceğimden, kendi kararım uyarınca, işleri kendin için kolaylaştır ve öncelikli bağlantı elemanlarını kolaylıkla erişilebilir bir yerde tutarak Özel Dostların önünde diz çök.”</p>
			<p class="body">“Ben mi?” diye inledi Freeda. “Beni mi söküp parçalayacaksın?”</p>
			<p class="body">“Freeda’yı mı söküp parçalayacaksın?” dedi Melvin.</p>
			<p class="body">“Melvin!” dedi Phil. “Paragraf H, Olası Sadakatsizlik Yılanının Başını Küçükken Ezmek bölümüne başvurmaya zorlama beni! Melvin dışında bununla sorunu olan başkası var mı? Eğer varsa, lütfen öne çıksın. Ve bu kritik milli kader anında bana açık açık karşı çıkmanızı illa ki Sadakatsizlik olarak değerlendireceğimi düşünmeyin, lütfen. Demek istediğim, muhtemelen öyle değerlendiririm, ama Paragraf N, Başkanın İnanılmaz Merhameti kısmına bakarsanız görürsünüz ki, Olası Sadakatsizlik durumlarında merhametli olma hakkı da bana ve yalnızca bana tanınmıştır.”</p>
			<p class="body">Kimse öne çıkmadı.</p>
			<p class="body">“Demek herkes kararıma katılıyor, öyle mi?” dedi Phil. “Melvin dışında?”</p>
			<p class="body">“Hayır, ben de katılıyorum,” dedi Melvin birazcık çılgınca. “Tamamen katılıyorum.”</p>
			<p class="body">Freeda öncelikli bağlantı elemanlarını kolaylıkla erişilebilir bir yerde tutarak diz çökmedi, Gertrude’u düşünerek dimdik durdu. Özel Dostlar onun Göğüs Kemiği Yapraklarını budadı, sonra Kişisel Sınır Sensörünü ve Şapka Tutan İğne Sistemini ve soğansı Sol Ayağını söktü.</p>
			<p class="body">Kısa sürede Jimmy son adıma gelmişti, yani Freeda’nın üçüncü kolunu kesme adımına. Kol Jimmy’nin göğsündeki yangını söndürmeye çalışıyormuş gibi çılgınca çırpınıyordu.</p>
			<p class="body">“AYAKLANMA YILANININ BAŞI DAHA KÜÇÜKKEN EZİLDİ!” diye bağırdı ilk küçük adam.</p>
			<p class="body">“BAŞKAN YAPMASI GEREKEN ŞEYİ YAPTI!” diye bağırdı ikincisi.</p>
			<p class="body">“Freeda’nın hain çıkması ne üzücü bir şey!” dedi Phil. “Eh, bu hepimize ders olsun! O İç Hornerlıları bu kadar iğrenç kılan iğrenç özelliklerin, yani Sadakatsizlik ve sürekli sorgulama yoluyla liderlerin kuyusunu kazmak gibi özelliklerin biz Dış Hornerlılar arasında bile kök salabileceği dersi. Aramızdan birileri daha da küçülerek, matematiksel ispatlar yapmaya başlarsa hiç şaşırmam. Buna karşı tetikte olmak zorundayız. Gözlerimizi açık tutmalıyız. Jimmy, Vance, lütfen Freeda’nın parçalarından çekici, ama ayıltıcı bir sergi düzenleyerek Freeda’nın bize tetikte olmayı hatırlatmasına yardımcı olun ki, halk Freeda’nın parçalarına tanık olarak, onlardan ders alabilsin! Böylesine eğitici olmak Freeda için ne kadar harika bir şey! Böylece, hayatı tamamen boşa harcanmış olmayacak!”</p>
			<p class="body">Böylece Özel Dostlar, Freeda’nın parçalarını ağaçlara asarak, kayaların üzerine yerleştirerek ve her birinin yanına, Phil’in emri uyarınca, “Sadakat Süper Bir Şey!” yazan birer tabela bırakarak, Freeda’nın parçalarını sergilediler.</p>
			<p class="body">Sonra, aklına yeni gelmiş gibi Phil, Jimmy’ye başını salladı ve Jimmy, İhtiyar Gus’ı Barış Teşvik Bölmesinden alıp sökerek parçaladı. İhtiyar Gus çok zayıf, kırılgan ve yağsız olduğundan bu iş çabucak olup bitti.</p>
			<p class="body">“İLERLEME TÜM HIZIYLA SÜRÜYOR!” diye bağırdı ikinci küçük adam.</p>
			<p class="body">“MUTLAK ZAFER UFUKTA!” diye bağırdı üçüncüsü.</p>
			<p class="body">İç Horner’dan yüksek, tiz bir feryat yükseldi.</p>
			<p class="body">Phil’in rafının sarsılmasına bu sebep olmuş olabilirdi.</p>
			<p class="body">Ah eyvah, vay canına, diye düşündü Phil, bu gerçekten acıtıyor.</p>
			<p class="body">Bu sarsılma duygusalı daha önce hayatı boyunca yalnızca bir kez yaşamıştı ve o sefer ki daha fecaat, çünkü hemen ardından konuşması bozulma başlayacak.</p>
			<p class="body">Kahretsin, diye düşündü Phil. Daha hafif oldu da şimdi aynısı oluyor.</p>
			<p class="body">Acelesi edip bu Üçüncü Aşamayı tamlaması ve evi gidiyor o aptal beyni bularak yerine toksa iyi misi olacaktı.</p>
			<p class="body">“Şunu,” diye inledi Phil, Curtis’i göstererek. Jimmy, Curtis’i Barış Teşvik Bölmesinden çekip aldı, Curtis’in Alt Yarısının çengelini açtı ve Vance, Curtis’in Üst Yarısını oluşturan dokuz sıkıca örülmüş halatın örgülerini açtı. Jimmy, Curtis’in gür dalgalı saçlarla kaplı kusursuzca yuvarlak kafasını Boyun Platformuna tutturan üç vidayı söktü. Kısa süre sonra Curtis hidrolik sıvısı sızdırarak seğiren bir parça yığınına dönüşmüştü.</p>
			<p class="body">O anda, Büyük Keller’ın 9 Numaralı Vatandaşı Dale, Dış Horner Kahvehanesinin arkasında saklandığı yerden fırladı ve Büyük Keller’a doğru koştu. Gördükleri onu o kadar şok etmiş, o kadar tiksindirmişti ki olağanüstü doğrusal bir yol izliyordu.</p>
			<p class="body">“O da neydi?” dedi Melvin.</p>
			<p class="body">“Kesinlikle tuhaf görünüyordu,” dedi Leon.</p>
			<p class="body">“Ve kesinlikle garip koşuyordu,” dedi Larry.</p>
			<p class="body">Gerçek şuydu ki, İç ve Dış Hornerlılarla karşılaştırıldığında, Büyük Kellerlılar gerçekten de tuhaf görünüyordu. Mekanik ya da botanik parçaları yoktu, uzun boylu ve tazı gibiydiler ve kavşak dönermiş gibi devamlı bir yana doğru yatıyorlardı ki, normalde yaptıkları da buydu.</p>
			<p class="body">Aynı zamanda devasa olduklarını söylemek lazım: Özel Dostların yaklaşık olarak üç katıydılar ve çok daha az yağlıydılar. Bacakları da daha uzundu. Devamlı yürüdüklerinden uzun ve ince bacakları vardı ve asla yorulmazlardı ve yüzleri hafifçe sivri ve aerodinamikti ve bu yüzden, bir kez koşmaya başlayınca inanılmaz hızlı koşarlardı.</p>
			<p class="body">Aralarındaki en hızlı koşucu olan Dale, Sınır Bölgesinden ayrıldıktan tam altı dakika sonra Büyük Keller’a ulaştı.</p>
			<p class="body"> </p>
			<p class="body"> </p>
			<p class="body">Dale, Sınır Bölgesinden ayrıldıktan dokuz dakika sonra Büyük Keller halkı, kahve fincanları endişe içinde kahve tabaklarında tıkırdayarak, Dale’ın hikâyesinin sonunu dinliyordu.</p>
			<p class="body">“Cliff, ne durumdayız?” diye sordu Başkan Rick, aksi aksi Milli Keyif Değerlendiricisine.</p>
			<p class="body">“Eh, daha iyi günler gördüğümüz oldu, efendim,” dedi Cliff. “Kahve fincanlarımız dolu olduğu ve tabaklarımızda kişi başı ortalama dört kurabiye kaldığı halde, Milli Yaşam Keyfi İndeks Puanı, On üzerinden Üç gibi ürkütücü bir seviyeye düştü. Bunu, Dale’in anlattıklarıyla alakalı endişe seviyesine bağlıyorum. Aslında, Bay Başkan, halkımızı çok iyi tanıdığımdan, bir şekilde Dale’in bulgularına bir çözüm bulamazsak MYKİP’te önemli düşüşlerin süreceğini öngörüyorum.”</p>
			<p class="body">“İnsanlar surat asacak ve vicdan azabı çekecek, öyle mi?” dedi Başkan Rick.</p>
			<p class="body">“Korkarım öyle,” dedi Cliff.</p>
			<p class="body">“Kahvemizin tadı bize eskisi kadar güzel gelmeyecek mi?” dedi Başkan Rick. “Güzel bir manzarayı seyrederken ya da komik bir şakayı dinlerken, çok uzaklarda bizim yardımımıza ihtiyaç duyanlar olduğunu düşündüğümüzden içimiz eskisi kadar açılmayacak mı?”</p>
			<p class="body">“Temel olarak, evet,” dedi Cliff.</p>
			<p class="body">“Belki Seferi Kuvvetler göndermeliyiz,” dedi İlk Kerime.</p>
			<p class="body">“Ah, vay canına, hiç bilemiyorum,” dedi Başkan Rick. “Demek istediğim, bu yeni Başkan, Dale’in söylediği kadar kötüyse bizim Seferi Kuvvetlerimize kötü bir şey yapmaz mı? Dolayısıyla, hepimizin sağ salim memleketimizde kalması daha iyi olmaz mı? Bana bu çok daha Keyifli olurmuş gibi geliyor.”</p>
			<p class="body">“Efendim, halk gergin,” dedi Cliff ciddiyetle. “Koskoca bir ırk sökülüp parçalanırken nasıl aylak aylak durup gurme kahve içebildiğimizi sorguluyor. Halk Keyif almak istiyor, evet, ama bir tür çözüme ulaşmadığımız sürece yaşamdan tam olarak Keyif alamayacağımızı da hissediyor.”</p>
			<p class="body">“Bu konuda gerçekten çok kararsızım,” dedi Başkan Rick. “Bazılarımız incinirse, MYKİP kolaylıkla Üçün altına düşebilir. Hatta negatif sayılara bile inmesi mümkün.”</p>
			<p class="body">“Hatta Acı çekebiliriz,” dedi Lenore.</p>
			<p class="body">“Kesinlikle, Acı çekebiliriz,” dedi Başkan Rick.</p>
			<p class="body">“Diğer yandan,” dedi İlk Kerime, “bu kişiler Dale’in söylediği kadar kötüyse, orada işleri bitince buraya da gelebilirler.”</p>
			<p class="body">“İşte o zaman Acıyı görürüz,” dedi Kevin.</p>
			<p class="body">“Kahve arabamızı yok edebilirler,” dedi İlk Zevce.</p>
			<p class="body">“Bizi söküp parçalayabilirler,” dedi Kelli.</p>
			<p class="body">“Beyefendi,” diye fısıldadı Cliff telaşla. “MYKİP taş gibi düşüyor.”</p>
			<p class="body">“Kahretsin,” dedi Başkan Rick. Akşamın gelmesini iple çekiyordu çünkü halkına ekler dağıtarak sürpriz yapmayı ve ekler yiyerek günbatımını izlemenin verdiği keyfi anlatacak kolektif bir milli şiir yazmalarını önermeyi planlıyordu.</p>
			<p class="body">Ama Başkan Rick halkını tanırdı, onlara kaç ekler yedirirse yedirsin şu anda yazabilecekleri tek şiir türünün vicdan azabı dolu, hüzünlü şiirler olduğunu biliyordu.</p>
			<p class="body">Bu yüzden Başkan Rick, Milli Kahveci 6 Numaralı Vatandaş Elroy’a beş termos dolusu kahve hazırlamasını emretti ve Dale’den Dış Horner’da yapılacak kısa bir eğitim hazırlık yürüyüşünün başını çekmesini istedi. Eğitim yürüyüşü sırasında Dale dümdüz koşarken faydalı bulduğu muhtelif teknikleri gösterdi.</p>
			<p class="body">Sonra, Büyük Keller halkı Dış Horner’a doğru yola çıktı ve milli alışkanlıkları uyarınca geçtikleri manzaranın güzelliği hakkında yorumlar yaptılar ama her zamankinin aksine bunlar ekşi, neşesiz yorumlardı.</p>
			<p class="body"> </p>
			<p class="body"> </p>
			<p class="body">“Hepsini birden mi, efendim?” diyordu Özel Dost Jimmy o anda. “Hanımları bile mi?”</p>
			<p class="body">“Çocuğu bile mi?” dedi Vance.</p>
			<p class="body">“Ben ne bir hanım görüyorum ne de bir çocuk!” diye bağırdı Phil. “Benim tek gördüğüm daha uzun saçlı, daha kıvrımlı İç Hornerlılar ve iki ucube beyni olan daha küçük bir İç Hornerlı! İç Hornerlılar’da hanım yoktur, çocuk yoktur, yalnızca şer vardır ve yaymaması için o şerre karşı ser tönlemler alınmalıdır! Acele edin, çocuklar! Kalan tüm milli kaynağa el koyun, söz konusu milli kayakları bil an önce Barış Tevşik Bölmesinden çıkarın!”</p>
			<p class="body">Böylece, Jimmy, Carol ile Elmer’ı Barış Teşvik Bölmesinden aldı, Vance ise Wanda ile Küçük Andy’yi Barış Teşvik Bölmesinden aldı ve eski ulu İç Horner milletinin geri kalanı kendilerini bir anda mutlak yok oluştan saniyeler uzakta, havada asılı kalmış, bacaklarını sallarken buldular.</p>
			<p class="body">İşte, tam o anda Büyük Keller Milli Seferi Kuvvetleri, birbirine paralel beş devasa yay çizen toz bulutları halinde Sınır Bölgesine geldiler.</p>
			<p class="body">“Bu da ne?” dedi Başkan Rick.</p>
			<p class="body">“Çocuklar!” diye bağırdı Phil çılgınca. “Bu iştigalcileri hemen tutuklayın!”</p>
			<p class="body">Özel Dostlar daha önce hiç kendilerinden iri birilerini görmemişlerdi. Aniden özlemle Çamur Yoğunluğu Test Ortakları olarak eski kariyerlerini hatırladılar. O eski güzel günlerde başlarına gelen en kötü şey, Edna’nın zaman zaman onları avluda, çamurlar içinde unutmasıydı.</p>
			<p class="body">“ÖZEL DOSTLAR SINIR BÖLGESİNDEN KAÇIYOR!” diye bağırdı ilk küçük adam.</p>
			<p class="body">“BÜYÜK KIRMIZI TİŞÖRTLERİNİ ÇIKARARAK RÜZGÂR GİBİ KAÇTILAR!” diye bağırdı ikincisi.</p>
			<p class="body">“ÇOKTAN GÖZDEN KAYBOLDULAR!” diye bağırdı üçüncüsü.</p>
			<p class="body">“BAŞKAN PHIL’İN AĞZI ŞAŞKINLIKTAN BİR KARIŞ AÇIK KALDI, YÜZÜNDE BÜYÜK BİR ŞOK İFADESİ VAR VE AYRICA NUTKU TUTULDU!” diye bağırdı ikincisi.</p>
			<p class="body">“MİLLET ENDİŞE İÇİNDE BAŞKANIN KONUŞMASINI BEKLİYOR!” diye bağırdı üçüncüsü.</p>
			<p class="body">Phil aslında hiç de iyi hissetmediğini hissediyordu. Ne kadar iyi düşünebildiği konusunda tamamen gerilemiş hissediyordu. O aptal beyin neredeydi? Onu nerede bıraktıydı? O şeyi dürüşeli çok uzak zaman olmuştu. Ondan uçaraktan kurturucu düşünceler gelmemesine şaşalamamak lazımdı. Bu saçma salak uzun boylu halka yürüyüşlü işgilacılarla iretişim kurmak istiyordu gepegeniş ülkenize kıskanan ve sırf siz geniş çok bereketli erdem bolluğu içinde yaşıyonuz diye size düşman gözler fırlatan zayıf hayvani milletin yakınında yaşamak zorunda olmanın nasıl benzediğini bilmiyorlardı. Yalnız bir anlıkta eskisi kadar süper düper konuşamaz olduydu.</p>
			<p class="body">Phil’in dizleri boşandı ve Barış Teşvik Bölmesinin yanında yere çöktü.</p>
			<p class="body">“Beyefendi?” dedi Larry. “Siz iyi misiniz?”</p>
			<p class="body">Bu şekilde sona eremezdi, Phil altın koltukta otururken bütün düşüklerin onun ezici ayaklarının dibinde yere kapanmış, onun kutsal adını söylediği mutlak zafer kurtuluş düşü dışında herhangi bir şekilde sona ermemeliydi.</p>
			<p class="body">“Kör talim,” diye mırıldandı. “Yiğit mirletimin aleyhime çalışarak zaferane engelledi ve menfurlar uğruna bütün görkemli yükseliş amaçlarını yıktı, bayraklar soldu, korkaklar eve gitti.”</p>
			<p class="body">Sonra beyinsiz rafının ağırlığı vücuduna fazla geldi ve Phil yere yığıldı, rafı Barış Teşvik Bölmesinin dikenli tellerine takıldı.</p>
			<p class="body">Burun deliğinden son bir kıvılcım fırladı ve Phil kıpırtısız kaldı.</p>
			<p class="body">Sınır Bölgesine büyük bir sessizlik çöktü.</p>
			<p class="body">“Bazı hatalar yapıldı,” dedi Larry.</p>
			<p class="body">“Aşırıya kaçılan konular oldu,” dedi Leon.</p>
			<p class="body">“Bu zavallıları o kafesten çıkaralım, olmaz mı?” dedi Başkan Rick. “Durumları hiç de Keyifli görünmüyor.”</p>
			<p class="body">9 Numaralı Vatandaş Dale, 7 Numaralı Vatandaş Kelli’nin yardımıyla, Barış Teşvik Bölmesini yıktı ve İç Horner halkı sendeleyerek dışarı çıktı.</p>
			<p class="body">“Hepinize tavsiyemiz, Keyif alın!” dedi Başkan Rick. “Hayat güzelliklerle dolu. Neden savaşasınız ki? Neden nefret besleyesiniz? Keyif almayı öğrenin, o zaman savaşmanız gerekmez, savaşma arzusu duymazsınız! Hayatı sevin, halkalar üzerinde yürüyün, kahveden keyif almayı öğrenin! Bunu yapar mısınız? Deneyeceğinize söz verir misiniz?”</p>
			<p class="body">İç Hornerlılar boş boş Başkan Rick’e baktılar.</p>
			<p class="body">“Eh, bizim artık gitmemiz lazım!” dedi Başkan Rick. “Eminim siz her şeyi çözersiniz, zaten!”</p>
			<p class="body">Ve Büyük Kellerlılar, kahramanlıklarından duydukları gurur ve günler boyunca Keyifli hikâyeler anlatma beklentisi ile 10 üzerinden hayret verici bir 9.8 puana ulaşan Milli Keyif Seviyesiyle, muzaffer bir yay çizerek koşmaya başladılar.</p>
			<p class="body">“Bunun olacağını Phil’e söylemiştim,” dedi ayna yüzlü Danışman.</p>
			<p class="body">“Ben de söyledim,” dedi güleç Danışman.</p>
			<p class="body">“Ona dedim ki, Phil, gerçekten, sen kim olduğunu sanıyorsun, boyundan büyük işlere kalkışma, dedim,” dedi ayna yüzlü Danışman.</p>
			<p class="body">“Sanırım bunu hepimiz söyledik,” dedi sırf ağız olan Danışman.</p>
			<p class="body">“BİR MİLLET NASIL BU KADAR KOLAY KANDIRILDI?” diye bağırdı birinci küçük adam.</p>
			<p class="body">“MİLLET MEDYANIN SÜREKLİ UYARILARINI NEDEN DUYMAZDAN GELDİ?” diye bağırdı ikincisi.</p>
			<p class="body">“ENDİŞELİ GÖRÜNEN DANIŞMANLAR HIZLI HIZLI YÜRÜYEREK BÖLGEYİ TERK EDİYOR!” diye bağırdı üçüncüsü.</p>
			<p class="body">“BÜYÜK MEDYA FİGÜRLERİ, NELER OLDUĞUNU ÖĞRENME KARARLILIĞIYLA, SINIR BÖLGESİNDEN TUHAF KAÇIŞI CESURCA TAKİP EDİYOR!” diye bağırdı ilki.</p>
			<p class="body">Danışmanlar ve medya adamcıkları Sınır Bölgesinden ayrılırken Danışmanlar eski Başkana ona sadakatlerinin aslında hiç sarsılmadığını nasıl hatırlatacaklarına dair stratejiler üzerinde tartışıyorlardı ve medya adamcıkları arka ağızlarından fısıldaşarak olası manşetler hakkında hararetli bir fikir teatisinde bulunuyorlardı.</p>
			<p class="body">İç Hornerlılar (Elmer, Carol, Küçük Andy ve Wanda) aniden şimdi Dış Hornerlılardan (Leon, Larry ve Melvin) sayıca üstün olduklarını fark ettiler ve günler boyunca aç, çıplak, yok oluşun eşiğinde, bir kafese hapsedilmiş kişilerin tüm gazabıyla onların üzerine çullandılar. Kısa süre sonra toz bulutundan bir çatal pim (Melvin’in), bir Isı Sayacı (Leon’un), Larry’nin Ön Peruğu, pek çok kimliği belirsiz Diş Plakası fırladı ve toz bulutunun içinde, aniden kendini yok oluşun eşiğinde bulanlar bu sefer Dış Hornerlılardı.</p>
			<p class="body"> </p>
			<p class="body"> </p>
			<p class="body">İşte o anda Sınır Bölgesi’nin üzerindeki gökyüzünde öyle devasa bir el belirdi ki, sırf altın yüzüğü bile tüm Sınır Bölgesini kuşatabilirdi. Bileğinde engin bir çiçek bahçesi vardı, üç parmağından biri mekanikti ve avcunun içinde parlak mavi bir göl varmış gibi görünüyordu.</p>
			<p class="body">Hem Dış Hornerlılar hem de İç Hornerlılar Yaratıcı hakkında düşünmüş, Yaratıcı hakkında tartışmıştı, hatta bazıları Yaratıcı’ya dua etmişti ama Yaratıcı’nın bu kadar büyük olabileceği hiçbirinin aklına gelmemişti.</p>
			<p class="body">Savaş kesildi, toz bulutu yatıştı, İş ve Dış Horner halkları iri iri açılmış gözlerle, alık alık gökyüzüne baktılar.</p>
			<p class="body">Sonra iki mekanik parmağı olan ikinci bir el alçaldı; bunun bileğinde bir sebze bahçesi, avcunda donmuş bir göl vardı ve bir sprey kutusu tutuyordu. Yaratıcı’nın sol eli Sınır Bölgesine bir şey püskürttü ve Dış ve İç Hornerlılar o anda uykuya daldı.</p>
			<p class="body">İki el birlikte çalışarak Dış Hornerlıları nazikçe söktü.</p>
			<p class="body">Sonra nazikçe iç Hornerlıları söktüler.</p>
			<p class="body">İç ve Dış Hornerlı parçalarını kullanarak hızla on beş yepyeni küçük kişi inşa ettiler.</p>
			<p class="body">Yalnızca Phil’in parçalarını kullanmadılar. Phil’in (kanepesinin altından alınmış, cips kırıntıları ve tozla kaplı, gazı kaçmakta olan C Tipi bir beynin çıkardığı türden bir tıslama sesi çıkaran) beynini dereye attılar, yeni balıklar onu şekilsiz bir elma sanarak kemirmeye başladı. Phil’in bedenini sprey boyayla siyaha boyadıktan sonra bir platforma oturttular ve altına bir plaka taktılar.</p>
			<p class="body">“PHIL,” diyordu plaka. “CANAVAR.”</p>
			<p class="body">Sonra dev eller yeni kişileri bir çift dev, tarif edilmesi imkânsız dudağa yaklaştırdı ve dudaklar, çevrilmesi imkânsız Yaratıcı dilinde, yaklaşık olarak şunları fısıldadı: BU SEFER BİRBİRİNİZE İYİ DAVRANIN. UNUTMAYIN: HER BİRİNİZ MUTLU OLMAK İSTİYORSUNUZ. BEN DE SİZİN MUTLU OLMANIZI İSTİYORUM. HER BİRİNİZ KORKUSUZ YAŞAMAK İSTİYORSUNUZ. BEN DE SİZİN KORKUSUZ YAŞAMANIZI İSTİYORUM. HER BİRİNİZ İÇTEN İÇTE, YETERİNCE DEĞERLİ OLMADIĞINIZDAN KORKUYORSUNUZ. AMA ÖYLESİNİZ, GÜVENİN BANA, ÖYLESİNİZ.</p>
			<p class="body">Sonra sol el Kısa Dönemli İkamet Bölgesinin sınırını oluşturan yeşil ipi aldı, sağ el İç Horner sınırını oluşturan kırmızı ipi aldı, sol el Barış Teşvik Bölmesinden kalanları kaldırdı ve sağ el, “Yeni Horner’a Hoşgeldiniz,” yazan bir tabela dikti.</p>
			<p class="body">Sonra eller, zor bir işi bitirdiğinde ellerin hep yaptığı şu aynı hareketle birbirlerini çırparak tozlarını silkeledi ve görkemli bir biçimde, büyük beyaz bir bulutun ardına çekildi.</p>
			<p class="body">Kısa süre sonra on beş yeni kişi uyandı, gerindi ve esnedi. Burası da neresiydi? Onlar kimdi? Her yerleri ağrıyordu. Görünüşe göre, dediler tabelaya bakarak, onlar Yeni Hornerlılardı ve Yeni Horner’da yaşıyorlardı. Görünüşe göre, dediler boyunlarındaki isim etiketlerine bakarak, her birinin birer adı vardı.</p>
			<p class="body">Ve hepsi, inanılmaz ölçüde aç olduklarını fark etti.</p>
			<p class="body">Yakındaki elma ağacına yürürlerken bir platforma dikilmiş kocaman, siyah bir kütlenin yanından geçtiler.</p>
			<p class="body">“O şey de ne?” dedi Gil.</p>
			<p class="body">“Bu bir Phil,” dedi Clive.</p>
			<p class="body">“Phil ne demek?” dedi Sally.</p>
			<p class="body">“Bir canavar,” dedi Leona.</p>
			<p class="body">“Öyle görünüyor,” dedi Fritz.</p>
			<p class="body">“Belki de Canavar soyadıdır?” dedi Gil. “Bilirsin: Phil Canavar. Selam, benim adım Phil Canavar, gibi. Bu sözdizimine bakarak pek de açık değil.”</p>
			<p class="body">“Her neyse,” dedi Sally. “Gidip yemek yiyelim.”</p>
			<p class="body">Leona Gil’e baktı. <span class="body-italik char-style-override-3">Sözdizimi mi? </span>O nasıl bir sözcüktü? Gil bir tür kodaman mıydı? Leona kodamanlardan nefret ettiğini hatırladı aniden. Gil’e dikkat etmesi gerekecekti. Bu konuda Sally’yle konuşacaktı. Sally kodamanın tekine benzemiyordu. Sally sağduyulu, ahlaklı ve ayakları yere basan birine benziyordu. Sally de Leona gibi basık ve küre şeklindeydi ve ucubemsi uzunluğuyla Gil’e hiç benzemiyordu.</p>
			<p class="body">Aylar geçtikçe Yeni Hornerlılar Phil’den kaçınır oldular. Kimse nedenini bilemese de, Phil tüylerini ürpertiyordu. Kısa süre sonra Phil’in çevresinden dolanan bir patika oluştu, sonra Phil’in çevresini ot bürüdü ve Phil’in, kötü bir bayrak direği gibi otların arasından fırlayan rafının ucundan başka hiçbir yeri görünmez oldu. Hayvanlar Phil’in içine oyuklar açtı, kuşlar yuva yaptı, Yeni Hornerlı çocuklar oraya kaçırdıkları topları almaya korktuğundan toplar birikti.</p>
			<p class="body">Phil bugün de oradadır: Ot kümelerinin arasında saklanmış, sevilmeyen, nefret edilmeyen, yalnızca unutulmuş, paslanan/çürüyen ve isim tabelası bile solmaya yüz tutmuş bir şekil.</p>
			<p class="body">Yalnız, zaman zaman Leona onu ziyarete geliyor. O Phil’i canavarsı bulmuyor, onu tuhaf bir biçimde güzel buluyor ve bazen saatlerce otların arasında oturup tam olarak açıklayamadığı sebeplerden dolayı, konuştuklarında kısa cümlelerle basit kahramansı düşlerden bahseden, kendisi ve Sally gibi mütevazı, basık, top şeklinde kişiler tarafından yönetilen, daha iyi bir dünya düşlüyor.</p>
			<p class="body"> </p>
		</div>
	</body>
</html>