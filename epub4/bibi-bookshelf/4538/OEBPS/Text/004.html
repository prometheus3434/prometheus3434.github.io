<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="tr">
<head>
  <meta content="Atlantis Word Processor 1.6.6.1" name="Generator" />
  <link href="../Styles/style.css" rel="stylesheet" type="text/css" />

  <title>1. BÖLÜM</title>
</head>

<body>
  <h1 class="h11"><a id="a16"></a>1. BÖLÜM</h1>

  <p class="p6">Kudüs yakınlarında oturan bir köylü vardı, ulak tefek, sümsük sümsük duran yavru bir döğüş horozu satın almıştı ama ilkyaz ilerledikçe gösterişli gösterişli tüylenen horoz, incir dallarının ucunda yapraklar belirdiği zaman turuncu renkli kemer boynuyla ışıl ışıl yanıyordu.</p>

  <p class="p6">Yoksuldu bu köylü, bir kerpiç damda otururdu; bütün toprağı, kart bir incir ağacının boy gösterdiği, daracık, pis bir iç avlusuydu. Efendisinin bağları, zeytinlikleri, buğday tarlaları içinde Tanrının günü çalışır, sonra patikanın kıyısında duran kerpiç damına, uyumağa gelirdi. Ama yavru horozu ile kıvanıyordu. Kapalı avlunun içinde, küçücük yumurtalar yumurtlayan, zaten seyrek olan tüylerini döküp duran, boylarından umulmayacak kadar ortalığa ters yığan üç uyuz tavuk vardı. Bir köşede, samanla örtülü bir sundurmanın altında, çoğu zaman köylünün yanında tarlaya giden, ara sıra da evde kalan uyuşuk bir de eşek dururdu. Köylünün bir karısı da vardı, kara kaşlı kara gözlü, pek de çalışkan olmayan tazece bir kadın... Tavuklara tane serper, sofradan artan yulaf lapasını döker, eşek için de orağıyla yeşil otlar biçerdi.</p>

  <p class="p6">Yavru horoz bayağı alımlı bir şey oldu. Talihi yüzüne gülmüş, üç kıtıpiyos tavuklu o küçücük pis avluda, züppe horozun biri kesilmişti. Duvarların ötesinde, hiç mi hiç bilmediği bir dünyada öten başka horozların sesine, boynunu uzatıp süzerek acı, tiz karşılıklar vermesini öğrendi. Ama ötüşünde ateşli tür özellik vardı; öteki horozların uzaktan gelen sesleri onu umulmadık taşkınlıklara, patlaklara kışkırtıyordu.</p>

  <p class="p6">Köylü, yatağından kalkıp entarisini giyerken, “Nasıl da ötüyor” derdi.</p>

  <p class="p6">“O yirmi tavuğun hakkından gelir” derdi karısı.</p>

  <p class="p6">Köylü damından çıkar, genç horozuna övünçle bakardı, Lime lime olmuş o üç tavuğun — artık son noktasına varana değin — ıcığını bellemiş olan arsız, yalım yalım yanan bir kuştu bu. Ama horozcuk, bilinmeyen bir acunda, görünmeyen, uzakta kalmış horozların meydan okuyuşlarını dinleyerek başını bir yana eğerdi. Tutsak tutuldukları yerden kendisine esrarlı esrarlı seslenen cisimsiz ötüşleri. O ise, hiç yıldırılamayacak, çın çın öten bir meydan okuyuşla karşılığını verirdi bunların.</p>

  <p class="p6">Köylünün karısı, “Çok sürmez, kaçar bu muhakkak,” diyordu.</p>

  <p class="p6">Bu yüzden, onu yemle kandırdılar, kanatlarının, ayaklarının bütün gücüyle direndiği halde yakaladılar, bacağına bir ip bağlayarak mahmuzlarının üstünden düğümlediler; ipin öbür ucunu da eşeğin ahırının saman çatısını tutan merteğe bağladılar,</p>

  <p class="p6">Serbest kalan genç horoz, haksızlığa kızgın uzun, cakalı adımlarla kişioğullarından uzaklaştı, ipini sonuna dek derdi, bağlı ayağını bütün gücüyle çekti, takıldı, bir an yere kapaklandı, kirli toprak tabanın üzerinde, uyuz tavukları yılgı içinde bırakarak, çılgıncasına debelendi, sonra da gönül bulandırıcı bir yalpalama ile ayağa kalkabildi, düşünceye durdu. Köylü ile köylünün karısı yürekten güldüler, genç horoz onların bu gülmesini işitti. Ayağından bağlı olduğunu, gamlı, uğursuzluğu sezen bir bilgiyle bildi.</p>

  <p class="p6">Artık ne caka satıyor ne de tüylerini kabartıyor, parlatıyordu. İpinin sınırlandığı yer içinde kasvetli kasvetli yürüyordu. Gene de yemlerin en iyisini gövdeye indiriyor, gene de ara sıra yemin pek güzel bir parçasını, o sırada gözdesi olan tavuk için ayırıyordu. Gene de, yöresine kayıtsızca sokularak o görünmez büyüyü salan dişilerinden birinin üzerine titreyen, ürpertiler içinde bir ateşlilikle sıçrıyordu. Gene de, gün ışırken tutsak tutuldukları yerden boşanan horoz ötüşlerine meydan okurcasına karşılık veriyordu.</p>

  <p class="p6">Ama şimdi, yemini yutuşunda yavuz bir açgözlülük, uyuz tavukların üzerine atılışında sıkıntılı bir zafer sevinci vardı. Her şeyin üstünde, sesi, çınlayıcılığının altın parlaklığını yitirmişti. Ayağından bağlıydı, bağlı olduğunu da biliyordu. Bedenini, ruhunu, canını bağlıyordu o ip.</p>

  <p class="p6">Bununla birlikte, alttan alta, içindeki dirim yavuzcasına kesintisizdi. Kesilmesi, kopması gereken şey, ipti. Böylece, bir sabah, tan yeri ağarmadan önce ani bir güç dalgasıyla uykularından sıyrılarak kanatlarını açtı, ileriye atıldı, ip kopuverdi. Garip, yabanıl bir sesle acı acı haykırdı, bir sıçrayışta kendini duvarın üzerinde buldu, oracıkta tiz, kulak paralayıcı bir sesle öttü. Ses, öyle tizdi ki köylüyü uyandırdı.</p>

  <p class="p6">Aynı saatlerde, tan yerinin ağarmasından önceki aynı dakikalarda aynı sabah, bir adam, kendisini bağlı tutan uzun bir uykudan uyandı. Kayaların içine oyulmuş bir mağarada, uyuşmuş, üşümüş olarak uyandı. Bütün o uzun uyku boyunca vücudu sızılarla doluydu, şimdi de hâlâ sızılar içindeydi. Gözlerini açmadı. Bununla birlikte uyanmış, uyuşmuş, üşümüş, kaskatı, sızı içinde, sımsıkı bağlı olduğunu biliyordu. Yüzü soğuk sargılarla sarılmıştı, bacakları sargılarla bağlanmıştı. Yalnız elleri özgürdü.</p>

  <p class="p6">İstese kıpırdanabilirdi: biliyordu bunu. Ama kıpırdanmak istemiyordu canı, ölülerin arasından kalkıp dönmeği kim ister ki? Kımıldamanın önsezisinde bile, içinde, derinden derine bir gönül bulantısı kıpırdıyordu. İçinde zaten başlamış olan garip, ölçüye vurulmaz harekete: bilinçliliğe yeniden dönüş hareketine içerliyordu şimdiden, öyle olmasını istememişti, ötelerde, belleğin bile taşlar gibi ölü yattığı yerde kalmak istemişti.</p>

  <p class="p6">Şimdi ama, geri gelen bir mektup gibi, bir şeyler geri gelmişti ona; bu geri gelişle birlikte ansızın, elleri kımıldadı. Havaya kalktı elleri; soğuk, ağır, acılı... Gene de bu eller yüzünden örtüyü çekmek, omuz sargılarını açmak üzere kalkmıştı. Sonra soğuk, ağır, uyuşmuş, buncacık hareketten bile bitkin, daha çok kımıldamağa isteksizlikleri anlatılamayacak kadar büyük, eller, düştü gene.</p>

  <p class="p6">Yüzü açılmış, omuzları özgürdü; gene daldı; ölü olmanın soğuk hiçliğinde bir destek bularak, ölü, yattı. En çok istediği şey, öyle olmaktı. Bu işi başarmıştı da hemen hemen: ötede olmanın tamamıyla soğuk hiçliğini, bütünüyle elde etmişti.</p>

  <p class="p6">Bununla birlikte, neredeyse kendini artık tamamıyla yitireceği anda, ansızın, bileklerde duyulan bir ağrı ile itelenen elleri yeniden havaya kalktı, dizlerindeki sargıları itmeğe başladı, göğsü buz gibi, ölücesine kıpırtısız dururken bile ayakları oynadı.</p>

  <p class="p6">Sonunda da gözleri açıldı. Karanlığa. Aynı karanlığa. Ama gene de, belki, altüst edici ışığın, katkısız karanlığı yırtıp açan, bir soluk ışını vardı ortalıkta. Başını kaldıramıyordu. Gözleri yumuldu. Her şey bir daha sona erdi</p>

  <p class="p6">Sonra birden, bir dirseği özerinde doğruldu, ulu dünya çevresinde dönendi. Sargılar sıyrıldı düştü. Daracık kaya duvarlar, üzerine doğru geldi, tutsaklığın yepyeni acısını duyurdular. Işık yarıkları vardı ortalıkta. Kasılmadan doğan bir güç dalgasıyla, o daracık kuyunun içinde ileriye doğru uzandı, ışık yarıklarının yanındaki kayaya zayıf ellerini dayadı.</p>

  <p class="p6">Bir yerlerden, kasılmanın içinden, güç buluyordu; bir ışık çatırtısı, bir ışık dalgası vardı ortalıkta; ölü adam ininde pismiş, ışığın hayvansal saldırısını karşılıyordu. Oysa gün ancak yeni yeni ağarıyordu. Tan ağarışının keskin soluğunun, garip, delici sertliği, üzerine doğru geliyordu. Bütün bütün uyanmak demekti bu.</p>

  <p class="p6">Ağır ağır, ağır ağır, emekleyerek, kötü bir yara almışların sakınırlığıyla, kaya hücresinden çıktı. Sargılar, keten bezler, kokular sıyrıldı üzerinden; unutmağa yeniden ermek için sırtını kaya duvarına dayayarak yere çöktü. Ama, anlatılmaz acılar içinde, yaralı ayaklarının yeniden toprağa, — artık bir daha değinmeyeceklerini bellemiş oldukları toprağa — değdiklerini görüyor, ölmüş olan ince bacaklarını görüyordu; içini bilinmez, tanınamaz bir acı, — salt bedene bağlı bir umut kırıklığı gibi bir acı — öylesine doldurdu ki, etleri yırtılmış elini mezarın kenarına dayayarak doğruldu.</p>

  <p class="p6">Geri gelmek; Bunca şeyden sonra gene geri gelmek, ölü ayaklarının dolaylarına dökülmüş keten sargı bezlerini gördü, eğilerek onları topladı, katladı, içinden çıkmış olduğu kaya oyuğuna bıraktı. Ondan sonra, kokulu keten kefeni alarak ona sarındı, ayazlı gündoğusunun solgunluğuna doğru döndü.</p>

  <p class="p6">Yalnızdı; ölmüş olduğu için de yalnızlığın bile ötesindeydi.</p>

  <p class="p6">Adam anlatılamayacak bir umut kırıklığının gönül bulantısıyla içi hâlâ dolu, ürkek ayaklarıyla kayalık yamaçtan aşağı inmeğe başladı, yaban defnelerinin altında yünlü harmaniyelerine sarınmış uyuyan askerlerin yanından geçti. Yalın, yaralı ayaklarıyla ses çıkarmadan yürüyen, ak ketenden bir kefene sarınmış olan adam, askerlerin kıpırtısız, yığını andıran vücutlarına bir an baktı, iğrençtiler, ağır bir miskinlik içindeydiler; gene de bir çeşit acıma duydu onlara. Uyanmalarından korkarak yola doğru yürüdü.</p>

  <p class="p6">Gidecek yeri olmadığından, tepelerine kurulmuş duran şehirden yana bakmadı, yüzünü çevirdi. Şehirden uzaklaşarak ağır ağır yoldan yürüdü, altında, gündoğusunun ayazında erguvan rengi gelinciklerin başlarını sarkıttıkları, koyu yeşil otların sık demetlerce yetiştikleri zeytinlikleri geçti. Dünya, her zamankinin aynı; yeşilliğe boğulan doğa dünyası, bir çaycığın kıyısındaki çalılıkların içinden sevinçli, istekli, ayartıcı sesiyle, bu dünyada, — sabahlardan, akşamlardan örülü bu doğal, bu hiçbir zaman ölmeyen dünyada, kendinin ölmüş olduğu bu dünyada — öten bir bülbül...</p>

  <p class="p6">Yaralı ayaklarına basa basa, ne bu dünyanın ne de ötekinin insanı olarak, yoluna devam etti. Ne buradaydı, ne de ötedeydi, gözü görmüyordu ama daha kör olmamıştı; şehirle şehrin kenar mahallelerinden bir düş içindeymişçesine uzaklaşarak yürüyordu, yürüyüp gitmesinin nedenini şaşkınlıkla düşünüyor, gene de içinden onu, bir umut kırıklığının bulanık, derin gönül bulantısı, farkına bile varmamış olduğu bir karar, güdüyordu.</p>

  <p class="p6">Zeytinliğin kupkuru taş duvarının dibinde bir yarı bilinçli hal içinde ilerlerken, hemen yakınlarında bir horozun, tiz, çılgın ötüşüyle irkildi; elektrik değmiş gibi kendisini ürperten bir sesti bu, Yola doğru uzanan bir dala tünemiş karalı turunculu bir horoz, ondan sonrada, yukarı setteki zeytin ağaçlarının arasından bir figan, boz yünlüden bir gömlek giymiş bir köylü gördü. Kırmızı ibiği, parıltılar içinde, gürül gürül kuyruk tüyleriyle karalı turunculu horoz, yeşilliğin içinden fışkırıvermişti.</p>

  <p class="p6">“Efendi, ne olur, yakala şunu?” diye haykırdı köylü, “Kaçan horozum bu!”</p>

  <p class="p6">Bu sözlerin söylendiği adam, dudaklarında bir gülümseyiş yanıp sönerek, sıçrayan kuşun önünde kefeninin geniş ak kanatlarım açtı. Horoz, acı bir gıdaklama, bir kanat çırpışıyla kendini arkaya attı, köylü ileriye atıldı, korkunç kanat çırpışları, tüy hışırtıları duyuldu, sonra da köylü, kanatları katlı, kafası çılgıncasına geriye doğru uzanan, yuvarlak gözleri ak yuvalarından fırlamış, devrilen, kaçan horozu koltuğunun altına sıkıştırmış olarak çıktı ortaya.</p>

  <p class="p6">Ak ketenlere sarınmış adamın yüzüne terli terli bakıp sol eliyle kuşu yatıştırmaya çalışırken, “Kaçan horozum bu!” dedi köylü.</p>

  <p class="p6">Ölmüş olan adanın ölü aklığındaki yüzüne bakarken köylünün yüzü değişti, oracıkta dona kaldı, üzerinde kara sakalların ölüymüşçesine uzadığı, öylesine kıpırtısız. Ölü aklığındaki o yüz, ölmüş olan o kocaman, kara, karanlık gözler! O mumsu alındaki yıkanmış yara izleri! Kırların ağırkanlı adamının çenesi, bu durumu çocuksu bir karşılayamama içinde, sarktı.</p>

  <p class="p6">“Korkma.” dedi kefene sarınmış adam, “ölü değilim. Beni vaktinden önce gömdüler. Ben de onun için mezardan kalktım. Ancak beni bulurlarsa, her şeye baştan başlatacaklar…”</p>

  <p class="p6">Eski bir bıkkınlığın, tiksintinin verdiği sesle konuşuyordu. İnsanlık, hele elinde bir yetkisi olan insanlık... Ancak bir şey gelirdi elinden o insanlığın! Köylünün fıldır fıldır, sinsi gözlerinin içine kara, umursamaz gözlerle bakıyordu. Öldürücü umursamazlığın, garip, soğuk kararlılığın bakışı karşısında köylü ürktü, güçsüzleşti. Söylemekten korktuğu şeyi söylemekten başka bir şey gelmedi elinden:</p>

  <p class="p6">“Evimde saklanır mısın Efendim?”</p>

  <p class="p6">“Dinlenirim. Ama herhangi bir kimseye bir şey söylersen ne olacağını biliyorsun. Bir yargıcın karşısına götürürler seni.”</p>

  <p class="p6">“Ben mi? Bir şeycikler söylemem. Çabuk olalım!“</p>

  <p class="p6">Köylü, korkuyla yanına yöresine baktı, asık bir suratla başını ne diye bu belaya soktuğunu düşündü. Ayakları yaralı adam zeytinliğin seddine güçlükle tırmandı, zeytin ağaçlarının arasındaki yeşil ekinlerin içinden hızlı hızlı yürüyen suratı asık köylünün ardından gitti. Adam, ölmüş olan ayaklarının altında körpe ekinlerin serin ipeksiliğini duyuyordu, ekinin apayrı diriminin pürüzlülüğü ona açıkça belli oluyordu. Taşların kenarlarında al manisa lalelerinin, başını eğmiş, ipeksi, gümüş tüylü tomurcuklarını gördü. Onlar da bir başka acundaydı. Ama o. kendi acununda yalnızdı, yapayalnızdı. Çevresindeki bu şeyler hiç ölmemiş bir acundaydılar. Ama o, ölmüştü, yahut da öldürülmüş, o acundan ayrı düşürülmüştü, şimdi de bütün bunlardan artakalan tek şey tam bir umut kırıklığının büyük, bomboş bulantısıydı.</p>

  <p class="p6">Kerpiç bir dama vardılar, köylü üzgün bir halle, ötekinin geçmesini bekledi.</p>

  <p class="p6">“Buyur!” dedi. “Buyur! Bizi görmediler.”</p>

  <p class="p6">Ak ketenler giymiş olan adam, garip, güzel kokularını da ardından sürükleyerek toprak odaya girdi. Köylü kapıyı örttü, iç kapıdan da, eşeğin yüksek duvarlar arasında çalınma korkusundan uzak durduğu avluya geçti. Orada, büyük bir tedirginlik içinde horozunu bağladı. Mum yüzlü adam ocağın yanındaki bir hasıra oturdu; bitkindi çünkü, kendini ancak bilebiliyordu. Bununla birlikte dışarıda köylünün karısına bir şeyler fısıldadığını işitti; kadın onları damdan seyretmişti. Az sonra içeri girdiler, kadın yüzünü örttü. Su doldurdu, tahta bir tablaya ekmekle kuru incir koydu.</p>

  <p class="p6">“Yemek ye, Efendim!” dedi köylü. “Ye! Kimse görmedi bizi.”</p>

  <p class="p6">Ama yabancının canı yemek istemiyordu. Gene de, — yaşamak gerektiğine göre — bir parça ekmeği suya bandı, yedi. Ama içinde, istek, ölmüştü; yemek, içmek isteği bile. İstek duymadan kalkmıştı mezardan, yaşamak isteği bile yoktu içinde, bir zamanlar diriminin bulunduğu yerde, gönül bulantısı gibi yatan, bütün varlığını kaplayan umut kırıklığından başka bir şey yoktu, bomboştu içi. Bununla birlikte, belki de, umut karıklığından da daha derinlerde, bilinçlilikten bile daha derinlerde, istekten uzak bir kararlılık vardı...</p>

  <p class="p6">Köylü ile karısı kapının yanında duruyor, bakıyorlardı. Yabancının mumsu, ince ellerindeki, zayıf ayaklarındaki mor – sarı yaraları, hâlâ ölü olan alnının üzerindeki sıyrıkları yılgıyla görüyorlardı. Ondan, vücudundan gelen güzel, ağır kokuları yılgıyla kokluyorlardı. İncecik, kar aklığındaki pahalı ketene bakıyorlardı. Belki de gerçekten yılgılar ülkesinden gelen ölü bir kraldı bu. Saydam vücudundan, garip bir çiçekten gelirmişçesine yükselen kokularla hâlâ soğuk, hâlâ ölüm ülkesinde, yabancı yabancı duruyordu.</p>

  <p class="p6">Suya bandığı ekmeğin birazını güçlükle yuttuktan sonra gözlerini onlara doğru kaldırdı. Oldukları gibi görüyordu onları: yaşayışlarında sınırlı, yoksul, herhangi bir cömertlik, bir yüreklilik görkeminden yoksun... Ama neyseler oydular işte, doğal dünyanın ağır, kaçınılmaz parçacıkları. Bir soylulukları yoktu ama korku onları merhametli kılıyordu.</p>

  <p class="p6">Yabancı, gene, bir acıma duydu onlara; beceriksiz bir tatlılıkla karşılayacakları tatlılığın, onların en iyi anlayabilecekleri şey olduğunu biliyordu çünkü.</p>

  <p class="p6">Tatlı bir sesle onlara, “Korkmayın,” dedi. “Sizinle bir parça kalayım. Uzun zaman kalmayacağım. Sonra da bir daha dönmemecesine gideceğim. Korkmayın ama. Benden size hiçbir zarar gelmeyecek.”</p>

  <p class="p6">Ona hemen inandılar, bununla birlikte korku yakalarını bırakmadı.</p>

  <p class="p6">“Kal, Efendi, istediğin kadar kal. Dinlen! Korkusuzca dinlen!” dediler.</p>

  <p class="p6">Korkuyorlardı ama.</p>

  <p class="p6">Onları kendi hallerine bıraktı; köylü eşeğini alıp gitti. Güneş yükselmiş ışıldıyordu; kapısı örtülü loş evin içinde, adam sanki yeniden mezara girmişti. Bu yüzden kadına, “Avluda yatmak isterdim,” dedi.</p>

  <p class="p6">Kadın, avluyu süpürdü, yere bir hasır serdi, adam sabah güneşine karşı duvarın dibine yattı. Yattığı yerden, duvarlar arasında kalan incir ağacının dal uçlarından, tepede duran ilkyaz göğüne doğru, yalımlar gibi, çıplaklığın içinden fışkıran ilk yeşil yaprakları gördü. Ama ölmüş olan adam bakamadı; ancak daha pek kavurucu olmayan güneşe karşı kıpırdamadan yattı; içinde hiçbir istek yoktu, kımıldama isteği bile... Yatıyordu, ince bacakları güneşte, kokular sürülmüş kara saçları boynunun çukurlarına dökülmüş, soluk, incecik kolları kıpırtısız... O orada yatarken, tavuklar gıdaklayıp eşiniyor, kaçıp yeniden tutulan, ayağından bağlanan horoz, bir köşede pismiş duruyordu.</p>

  <p class="p6">Köylü kadın korkuyordu. Gelip adamı gözlüyor, hiç kımıldamadığını gördükçe, avlusunda bir ölü olmasından korkuyordu. Güneş daha sıcaktı şimdi, adam gözlerini açıp kadına baktı. Şimdi de, diri olan ama ağzını açıp bir şeycikler söylemeyen adamdan korkuyordu kadın.</p>

  <p class="p6">Adam gözlerini açtı, dünyayı yeniden, camlar gibi parlıyor gördü. Dirimdi bu, artık kendinin herhangi bir pay getirmediği dirim. Ama onun dışında parlıyordu bu dirim, mavi bir gök, gövdesinden küçük yeşil yaprakların fışkırdığı çıplak bir incir ağacı… Camlar gibi parlaktı bu dirim, ama o, buna katılmıyordu, içinde istek sönmüştü çünkü.</p>

  <p class="p6">Gene de oracıktaydı işte, yalım kararmamıştı daha. Gün boyunca bir çeşit koma içinde kaldı, akşamüzeri eve girdi. Köylü evine döndü ama korku içindeydi, ağzını bıçaklar açmıyordu. Yabancı da bakla çorbalarından azıcık aldı. Sonra da elini yıkadı, yüzünü duvara döndü, sustu. Köylüler de susuyordu. Konuklarının uyumasını seyrettiler. Uyku, ölüme o kadar yakındı ki, adam hâlâ uyuyabiliyordu.</p>

  <p class="p6">Güneş doğunca gene avluya yatmağa gitti. Güneş, hâlâ onu çeken, içini oynatan tek şeydi; sabahın serin havasını burun deliklerinde duymak, tepesinde soluk göğü görmek istiyordu. Kapanıp kalmaktan hâlâ nefret ediyordu.</p>

  <p class="p6">Avluya çıkarken, genç horoz öttü. Cılızlaşmış, kısık bir ses çıkarıyordu ama kuşun bu sesinde acıdan kuvvetli bir şey vardı. Yasamak gerekliliğiydi bu, hatta dirimin zaferini çığırmaktı, ölmüş olan adam durup, kaçmış sonra da yakalanmış horozun tüylerini kabartılma, dirimden ölüme yeniden bir meydan okuyuşta başını dikerek, gagasını aralayarak ayaklarının ucuna basarak ileriye uzanışına bakıyordu. Yiğit sesler çınlıyordu, kuşun ayağına dolanmış ip bu sesleri kısıyordu ama kesemiyordu. Ölmüş olan dirime çıplak çıplak bakıyor, her yerde, kendini fırtınalı yahut incecik, dalga doruklarına bırakan engin bir kararlılık görüyordu; mavi görünmezliğin içinden fışkıran köpük uçları, karalı turunculu bir horoz yahut da incir ağacının uçlarından çıkan yeşil dil dil yalımlar… İnsana doğru geliyordu bu ilkyaz nesneleri, bu ilkyaz yaratıkları, istekle, direnme ile yanarak… Görünmeyen isteğin mavi sellerinden, görünmeyen, engin göç denizinden köpük dorukları gibi geliyorlardı; renkli, ele gelir, hemen uçup yiten bir halde geliyorlardı, bununla birlikte gelişlerinde ölümsüzdüler, ölmüş olan adam, ölmemiş olan nesnelerin, varoluşun içine büyük atılışlarını seyrediyordu ama var olmak, olmak için duydukları ürpertili isteği görmüyordu artık. Bunun yerine, var olan bütün öteki nesnelere, çınlayan, çınlayan, atak meydan okuyuşlarını işitiyordu.</p>

  <p class="p6">Adam hareketsiz yatıyordu, bir zamanlar ölmüş olan, şimdi iri iri açılmış, karanlık, oynamayan gözlerle, dirimin bitip tükenmeyen kararlılığını görüyordu. Horoz, durgun, parlak bakışıyla, bir kuşun yarı gören yarı görmeyen bakışıyla, ona bakıyordu, ölmüş olan adam da her defasında, yalnız kuşu değil, kuşun, doruğu olduğu kısa, keskin dirim dalgasını görüyordu. Hayvanın yem kırıntılarını atıştırırken yaptığı garip, gagamsı hareketi seyrediyordu; dirim-gözünden, kuşun hep tetik, hep uyanık, kibirli, sakıngan bakışını seyrediyor, dirimin zaferini, savını haykıran ama gene de bir gerçeklik ipinin boğduğu sesini dinliyordu. Horoz, övünen bir halle, gözdesi olan tavuğun bir yumurta yumurtladığı zamanki gıdaklamasına öykünürken, (ancak kuş bu gıdaklamanın içine ayağına dolanmış ipin oyucu acısını da sokuyordu) adam sanki dirimin ta kendisinin garip konusunu işitiyordu. Adam horoza bir parça ekmek attığı zaman, hayvan inanılmayacak ölçüde aşk dolu bir sevecenlikle, ortalığı birbirine kattı, parçayı tavuklara ayırarak onları çağırdı. Tavuklar açgözlülükle koştular, ekmek parçasını öteye, ipin kavuşturamayacağı bir yere götürdüler.</p>

  <p class="p6">O zaman artlarından, salına salına, kurumlu kurumlu yürüyen erkek kuşun ayağı birden bağın gerildiği yerde takıldı, kuş, bütün gücü yitmişçesine yere kapaklandı. Çalımı gitti yitti, ufalır gibi oldu, bir gölgeliğe yığıldı. Gençti de bu hayvan, tüyleri parıl parıl parıldadığı halde, daha tam olarak gelişmemişti. İçindeki dirim dalgası, ancak yeniden akşam olunca bu olup bitenleri ona unutturabildi. O zaman gözdesi olan tavuk umursamazmışçasına ağır ağır gezinip çekimini sala sala yanına yaklaştığında, bütün tüyleri bir titreşme içinde, onun üzerine atıldı. Ölmüş olan adam da çarpılmış kuşun kararsız, sallantılı titreşimini seyrediyordu; gördüğü kuş değil, sağa sola sallanan dirim okyanusunun kabarışında bir dakika için bir dirim dalgası tepesinin bir başka dirim dalgası tepesini aşmasıydı. Dirimin yazgısı ona ölümün yazgısından bile daha yeğin, daha zorlayıcı göründü, ölümün yazgısı, hızından köpüren dirim yazgısı ile, dirimin kararlı atılışı ile karşılaştırıldığında, bir gölgeden fazla bir şey değildi.</p>

  <p class="p6">Gün batarken köylü eşeği ile birlikte evine döndü: “Efendi!” dedi, “cesedin bahçeden çalındığı söyleniyor, mezar da boş, askerler de yaka paça götürülüyor, yere batasıca Romalılar! Kadınlar da ağlamak üzere orada duruyor.”</p>

  <p class="p6">Ölmüş olan adam, ölmemiş olan adama bakıyordu.</p>

  <p class="p6">“İyi,” dedi. “Ağzından bir söz kaçırma, kurtuluruz.”</p>

  <p class="p6">Köylünün içine su serpildi. Bayağı kirli, budala bir görünüşü vardı, bacağından bağladığı genç horozdaki ateş kadar olsun bir ateş, hiç parıldamayacaktı içinde. İçinde bir ateş yanmıyordu. Ama ölmüş olan adam kendi kendine düşündü:</p>

  <p class="p6">“Neden o halde bu adam elinden tutulup kaldırılsın? Toprak, toprakça kalsın, göklere karşı kendi yerini savunsun. Onu yükseltmeğe uğraşırken yanılmışım. Araya girmeğe, karışmağa çalışırken yanılmışım. Yahudiye’nin toprağına yıkkınlığın sapan kulağı sokulacak, bu köylünün yaşayışı da, tarlanın otları gibi, altüst olacak. Hiç kimse toprağı çift sürümünden kurtaramaz. Çift sürümü bu, kurtuluş değil...”</p>

  <p class="p6">Bu yüzden adama, köylüye, sevgi dolu bir acımayla bakıyordu; ama ölmüş olan adam, ölmemiş olan adamın, yeniden toprak olmak üzere ölmedikçe hiçbir zaman ölemeyecek olan adamın, ruhuna karışmağı istemiyordu artık, o, saati çalınca toprağa dönsün, toprak da, kendi malını istediği zaman, araya girmeğe kimse çalışmasın.</p>

  <p class="p6">Böylece, yara izleri taşıyan adam, köylünün kendisinden uzaklaşmasına ses çıkarmadı; çünkü yeniden doğuş yoktu köylünün içinde. Ama ölmüş olan adam gene de kendi kendine, “Beni evine konuk eden adam bu,” dedi.</p>

  <p class="p6">Gün ağardığında, biraz iyileştiği için, ölmüş olan adam doğruldu, ağır, bereli ayaklarıyla bahçeye giden yoldan yürüdü yeniden. Çünkü, bir bahçede ele verilmiş, bir bahçeye gömülmüştü. Kaya parçasının yanındaki defne çitini dolandığı zaman da, mezarın yanında dönenen bir kadın, mavilerle sarılar giyinmiş bir kadın gördü. Kadın, derin bir dolap gibi duran deliğin ağzından bir daha içerisini gözetledi. Ama içerisi hâlâ boştu. Elleri çaresizlikten buruldu kadının, ağladı. Dönüp mezardan uzaklaşınca da defnelerin yanı başında duran aklar giymiş adamı gördü, bir casus olabileceğini düşünerek haykırdı:</p>

  <p class="p6">“Onu buradan almışlar!” dedi.</p>

  <p class="p6">O da o zaman kadına:</p>

  <p class="p6">“Magdalene!” dedi.</p>

  <p class="p6">O zaman kadın, düşecekmişçesine sendeledi; onu bilmiş, tanımıştı çünkü. O da kadına:</p>

  <p class="p6">“Magdalene!” dedi, “Korkma sakın. Ben sağım. Beni pek tez gömdüler, onun için yeniden hayata döndüm. Sonra bir eve sığındım.”</p>

  <p class="p6">Kadın ne söyleyeceğini bilemedi ama, öpmek üzere, adamın ayaklarına kapandı.</p>

  <p class="p6">“Dokunma bana Magdalene,” dedi, “dokunma daha! Daha unmadım, insanlarla değinecek durumda değilim daha,” dedi adam.</p>

  <p class="p6">Ne yapacağım bilemediği için kadın ağlamağa başladı. Adam:</p>

  <p class="p6">“Şu yana gidelim,* dedi, “çalılığın içine; bizi kimseler görmeden konuşabileceğimiz bir yere.*</p>

  <p class="p6">Kadın, mavi harmanisi, san entarisinin içinde ağaçların arasından adamın ardınca gitti, adam bir mersin ağacının altında yere oturdu.</p>

  <p class="p6">“Kendime bütün bütün gelemedim daha,” dedi. “Magdalene, bundan sonra ne yapmak gerekir?”</p>

  <p class="p6">“Efendim!” dedi kadın, “sana nasıl, nasıl ağladık! Bize gelecek misin gene?”</p>

  <p class="p6">“Olan oldu, biten bitti; benim için, son da geçti bitti,” dedi adam. “Dere, onu dolduracak yağmurlar durana değin akacak, sonra kuruyacaktır. Benim için o hayat artık sona erdi.”</p>

  <p class="p6">“Ya zaferin, vazgeçecek misin ondan?” dedi kadın üzüntüyle.</p>

  <p class="p6">“Benim zaferim,” dedi adam, “ölmemiş olmamdır. Benim ömrüm, görevimin ömründen daha uzun oldu, Artık bilmiyorum o görevi. Zaferim bu işte. Araya giriş, karışma çağlarını da, bunun ölümünü de atlattım, geride bıraktım, sağım, bir erkeğim hâlâ. Gencim daha, Magdalene, orta yaşa bile gelmedim. Bütün bunların olup bitmiş olduğuna seviniyorum. Bitmeliydi zaten. Ama şimdi, bittiğine seviniyorum; karışma, araya girme günlerim de sona erdi. İçimdeki öğretmen de öldü, kurtarıcı da; şimdi kendi işime bakabilir, kendi tek yaşamımı yaşayabilirim.”</p>

  <p class="p6">Kadın, onun dediklerini işitiyordu ama hakkıyla anlamıyordu onu. Ancak, adamın söyledikleri, içine bir düş kırıklığı salıyordu.</p>

  <p class="p6">“Ama bizlere döneceksin, değil mi?” dedi üsteleyerek.</p>

  <p class="p6">“Ne yapacağımı bilmiyorum,” dedi adam. “Unduğum zaman daha iyi bilebileceğim. Ancak görevim sona erdi, öğretmenliğim bitti, ölüm de beni kendi kurtuluşumdan kurtardı. Ah Magdalene, hayatta kendi payım olan kendi yolcağızımı tutturmak istiyorum. Kamu yaşayışım, kendini beğenmişlik hayatım sona erdi. Şimdi dirime kulluk edebilir, bir şeycikler söylemez, Kimsenin beni ele vermesine yol açmayabilirim. Ellerimin, ayaklarımın sınırlarından taşmak istedim, böylece ele verilmeği de başıma getirdim. Yehuda’ya haksızlık ettiğimi biliyorum, zavallı Yehuda’ma. Öldüm çünkü, şimdi de kendi sınırlarımı biliyorum artık. Şimdi artık başkalarını da etkileyip yönetmeğe çalışmadan yaşayabilirim. Çünkü ancak parmak uçlarımın değdiği yere uzanabilirim, adımım ayak uçlarımdan öteye geçemez. Bununla birlikte kalabalıkları kucaklayabilirim, ben ki bir tek insanı bile hiçbir zaman gereği gibi kucaklamadım. Ama Yehuda ile Büyük Rahipler beni kendi kurtuluşumdan kurtardılar, yakında da kendi alınyazıma dönebilirim, kıyıya yeni inmiş yalnız başına bir yüzücünün gün ağarırken denize dalışı gibi…”</p>

  <p class="p6">“Bundan böyle yalnız mı kalmak istiyorsun?” diye sordu kadın. “Ya görevin, o, hiç miydi? Hepsi yalan mıydı onun?”</p>

  <p class="p6">“Hayır,” dedi adam. “Geçmişteki âşıkların da bir hiç değildi. Onları seviyordun ama, sen, verdiğinden fazlasını alıyordun. O zaman kendi aşırılığından kurtulmak için bana geldin. Ben de ama, görevimde ben de aşırılığa kaçtım. Ben aldığımdan favasını verdim, ama bu da acılık, bu da kendini beğenmişliktir. Bu yüzdendir ki Pilatus'la Büyük Rahipler kendi aşırı kurtuluşumdan kurtardılar beni. Şimdi yaşamda aşırılığa kaçma Magdalene. Bu ancak bir yeni ölüm demek olur.”</p>

  <p class="p6">Kadın acı acı düşünüyordu, içinde aşırı bir verme gereksinişi vardı çünkü; bunun yadsınmasına dayanamıyordu.</p>

  <p class="p6">“Peki, bize dönmeyecek misin?” dedi. “Yalnız kendin için mi kalktın ölüler arasından?”</p>

  <p class="p6">Adam, kadının sesindeki acı alayı duyuyor; eski halinden, erkekleri gönlünün işleğince yakalamış olan dişiden kurtulmak için duyduğu aşırı gereksinimin hâlâ yoğunlaştırdığı güzel yüzüne bakıyordu. Birçok erkeği koynuna almış, verdiğinden fazlasını ele geçirmiş, yaptığını bilerek yapmış o kaç yılın Havva'sından kurtulma gereksiniminin bulutu vardı üzerinde. Şimdi, üzerinde öteki yazgı vardı. Almadan vermek istiyordu. Ama bu da, sıcak bedene güç gelir; bu da bir yavuzluktur sıcak bedene.</p>

  <p class="p6">Adam: “ölüler arasından, gene ölümü aramak için kalkmadım,” dedi.</p>

  <p class="p6">Kadın gözlerini kaldırıp ona baktı, mumsu yüzüne bezginliğin, kara gözlerine engin bir umut kırıklığının yeniden yerleştiğini gördü, bunların temelindeki umursamazlığı gördü.</p>

  <p class="p6">Kadının, kendisine baktığını duyan adam kendi kendine:</p>

  <p class="p6">“Şimdi benim öz yoldaşlarım, gönüldeşlerim, umduklarından başka bir adam olarak ölüler arasından kalkışım yüzünden, beni yeniden ölüme götürmek isteyecekler,” dedi.</p>

  <p class="p6">“Ama bize, bizi görmeğe, seni seven bizleri görmeğe, geleceksin, değil mi?” dedi kadın.</p>

  <p class="p6">Adam güldü biraz, “Ha, evet,” dedi. Sonra, “Biraz paran var mı?” diye uladı. “Bana biraz para verir misin? Borcum var da...*</p>

  <p class="p6">Parası çok değildi ama bu parayı adama vermek kadını sevindirdi.</p>

  <p class="p6">Adam, “Gelip evinde seninle birlikte kalabilir miyim dersin?” dedi kadına.</p>

  <p class="p6">Kadın, başını kaldırdı, adama, garip garip parıldayan iri, gök gözlerle baktı.</p>

  <p class="p6">“Şimdi mi?” dedi, garip bir övünçle...</p>

  <p class="p6">Simdi artık her türlü övünçten — kendi övüncü olsun başkasınınki olsun her türlü övünçten — korkan adam,</p>

  <p class="p6">“Şimdi değil,” dedi. “Daha sonra, unduğum, tenle... tenle yeniden değindiğim zaman...”</p>

  <p class="p6">Dili dolaşıyor, sözleri takılıyordu. İçinden, hiçbir zaman kadının evinde kalmağa gitmeyeceğini bildi. Kadının gözlerinde övüncün yalımı parıldamıştı çünkü; vermenin hırsı... Ama kadın mırıltılı bir esrime içinde fısıldadı:</p>

  <p class="p6">“Ah, sana her şeyimi vereceğimi biliyorsun.”</p>

  <p class="p6">“Hayır!” dedi adam. “Bunu istemedim.”</p>

  <p class="p6">Bilmiş olduğu hayatın tümünden dönme duygusu, umut kırıklığının büyük tiksintisi gene gelip içine yerleşti; mızrağın böğrüne saplanışını yeniden duydu. Gücü yitmiş bir halde, mersin ağaççıklarının altına çömeldi. Gözleri açıktı gene de. Kadın bir daha adama baktı, onun Mesih olmadığım gördü. Mesih dirilmemişti. İsteklilik, yalım yalım yanan anlık, esrik gençlik, yitip gitmişlerdi hep. Adamın gençliği ölmüştü. Bu adam orta yaşlıydı, umutları kırılmıştı, bir çeşit korkunç umursamazlığa vardı, aşkın hiçbir zaman hakkından gelmeyeceği, kesin bir kararlılığı vardı. Kendini adamış olduğu Usta değildi bu adam; bu adam, ruhunun, genç, ateşli, beden ötesinde kalan yücelticisi değildi. Eski zamanlarda tanımış olduğu âşıklara daha yakın düşüyordu bu adam, ancak, kişisel çıkarını daha az umursar, daha az alıngan bir hali vardı.</p>

  <p class="p6">Esrik, acı veren tapınmasının dengesini yitirmişti kadın; ölümden kalkmış olan bu adam, düşünü öldürmüştü.</p>

  <p class="p6">Adam kadına, “Gitmelisin artık,” dedi. “Dokunma bana, ölüm içindeyim ben. Üçüncü gün buraya gene geleceğim. Tan yeri ağarırken gel istersen. Gene konuşuruz o zaman.”</p>

  <p class="p6">Kadın, tedirgin, kırgın, uzaklaştı. Ama giderken aklı gene de gerçekliğin acılığını kovuyordu; Usta’nın dirilişi, ölü olmayışı karşısında bir esrime, bir şaşkınlık uyanıyordu kadının içinde. Kurtarıcı, dirilmişti; yüceltici adam, mucize yaratıcısı adam dirilmişti ama bir kişioğlu olarak değil; tenin dokunmaması gereken, göklere kaçırılması gereken som Tanrı olarak dirilmişti. Mucizelerin en görkemlisi, en tinseliydi bu.</p>

  <p class="p6">Ölmüş olan adam, neden sonra kendini toparladı, ağır ağır, köylünün evine giden yola düzüldü. Onlara dönmekten, Magdaiene ile kendi arkadaşlarından uzaklaşmaktan kıvanç duyuyordu. Köylülerde toprağın kıpırtısızlığı vardı çünkü; onlar, dinlenmesine engel olmayacak, onu bir yüküm altında bırakmayacaklardı daha.</p>

  <p class="p6">Kadın dama çıkmış, onu gözlüyordu. Gitmesinden korkmuştu. Evdeki varlığı ona tatlı şarap gibi gelir olmuştu. Kapıya doğru, ona doğru seğirtti</p>

  <p class="p6">“Nerelerdeydin?” dedi. “Neden çıktın gittin?”</p>

  <p class="p6">“Bir bahçeye gittim gezmeğe, bir arkadaşımı gördüm, bana biraz para verdi. Al, senin için bu para.”</p>

  <p class="p6">Adam, o birkaç kuruşu, Magdalene'nin bütün verebildiğini tutan ince elini uzattı. Köylünün karısının gözleri pırıldadı; para kıttı çünkü.</p>

  <p class="p6">“Ah, Efendim!* dedi. “Gerçekten de benim mi bu para?”</p>

  <p class="p6">“Al!” dedi adam. “Bununla ekmek alınır, ekmek de can verir.”</p>

  <p class="p6">Böyle söyleyerek avluda bir daha uzandı; yeniden yalnız kalmış olmanın gönül açıklığı başını döndürüyordu. Köylülerin yanında bir başına kalabilirdi çünkü; ama gönüldeşleri onu hiçbir zaman yalnız bırakmayacaklardı. Avlunun güvenliği içinde de, dirimin çaresiz tadında haykıran, haykırışını, bacağından bağlı olmanın onulmaz utancını duyarak bitiren genç horozun, büyük bir değeri vardı gözlerinde. Bugün eşek, sundurmanın altında kuyruğunu kamçı gibi savurup duruyordu. Ölmüş olan adam, dirim içinde ölümün iç bulandırıcılığında, dirimden bütün bütün uzaklaşarak, uzandı.</p>

  <p class="p6">Ama kadın ona şarapla su getirdi, tatlı çörekler getirdi, onu uyandırdı, öyle ki adam da kadını sevindirmek için biraz bir şeyler yedi. Hava çok sıcaktı o gün; adam, kendisine hizmet etmek için eğilen kadının göğüslerini görüyordu, gömleğinin altında, gösterişsiz vücudundan sarkıp sallanan göğüslerini... Kadının, ondan, istek duymasını dilediğini biliyordu, genççeydi de kadın, hoşa gitmeyecek gibi değildi. Hiçbir zaman kadını bilmemiş olan adam da, elinden gelseydi, kadına istek duyacaktı. Ama kadının yumuşak, eğilip bükülen, gösterişsiz bedeni onda tatlı duygular uyandırdığı halde adam o kadını isteyemezdi. Kadının düşünceleri, kadının anlayışı ile uyuşamayacaktı. Paraya sevinmişti, şimdi de ondan, daha çoğunu koparmağa bakıyordu. Vücudunun sarınışını istiyordu. Ama kadının küçük ruhu katıydı, kısa görüşlüydü, açgözlüydü, bedeninin bir küçük hırsı vardı; karşılık olarak verilen armağanın tatlı saygınlığı yoktu onda. Bu yüzden adam kadına, dingin, hoş bir şey söyledi, uzaklaştı ondan. Bu kadında olsun, başka herhangi bir kadında olsun o küçük, kişisel bedene, o küçük, kişisel yaşama dokunamazdı. Hiç duraksamadan ondan uzaklaştı.</p>

  <p class="p6">Ölüler arasından kalkmış, sonunda, bedenin de bir küçük yasamı, onun ardında da daha büyük bir yaşam olduğunu anlamıştı. Bâkirdi; bedenin küçük hırslı yaşamından irkilme içinde... Ama şimdi bâkirliğin, hırsın bir çeşidi olduğunu anlıyordu; bedenin, hırs duymaksızın yerip almak, alıp vermek için dirildiğini biliyordu. Şimdi, bedenin daha büyük yaşamını bilen, vermeğe hırs duymayan, almağa hırs duymayan, bedenini bedenine karıştırabileceği bir kadın yahut kadınlar için, ölüler arasından kalkmış olduğunu biliyordu. Ama bir defa öldüğü için sabırlıydı; daha çok vakti olduğunu sonsuz bir vakti olduğunu bilerek... Onu güden, kendini başkalarına vermeğe olsun, kendi için bir şeyler koparmağa olsun, duymakta olduğu hırslı bir istek değildi, ölmüştü bir kez çünkü.</p>

  <p class="p6">Köylü işten döndü. “Efendi,” dedi, “verdiğin paraya teşekkür ederim. Ama o parayı istemiyorduk biz. Neyim var neyim yoksa senindir...”</p>

  <p class="p6">Ama ölmüş olan adam üzgündü, çünkü köylü oracıkta küçük, kişisel bedeniyle duruyor; gözleri kurnaz kurnaz, sonraları paraca daha büyük ödüller koparmak umuduyla parlıyordu. Evet köylü ondan hiç para istemeden onu evine konuk etmiş, herhangi bir ödül elde etmeme tehlikesini de göze almıştı. Ama içindeki umut kurnazca bir umuttu. Ama bu da, nasıl olsa, insanoğlunun yoğurulduğu toprakta vardı. Bundan ötürü, karanlık bastığı için yanına gelip doğrulmasına yardım eden köylüye: “Dokunma bana kardeş,” dedi, “Tanrıya ağmadım daha.”</p>

  <p class="p6">Güneş daha görkemli yanıyor, genç horozu daha da büyük bir parlaklıkla ışıldatıyordu. Ama köylü ipi yeniliyor kuş tutsak kalıyordu. Ama gene de dirimin yalımı horozda sivri sivri yanıyordu; öyle ki ölmüş olan adama yan yan, gururlu gururlu bakıyordu. Adam da gülümsüyor, onu seviyor, ona:</p>

  <p class="p6">“Sen gerçekten, kuşlar katında. Tanrıya ağmışsındır,” diyordu.</p>

  <p class="p6">Genç horoz karşılık olarak ötüyordu.</p>

  <p class="p6">Üçüncü sabah tan yeri ağarırken adam bahçeye giden yolu tutturmuş, küçük, dar, kişisel yaşamın ötesinde, bedenin daha büyük dirimini düşünüyor, dalgın dalgın yürüyordu. Gide gide, kayanın yakınındaki sık defneler ile mersin ağaçlıkları içinden geçti, mezarın yanında duran üç kadın gördü. Biri Magdalene’ydi, biri de bir zamanlar anası olan kadındı, üçüncüsü, Yoanna adlı, bildiği bir kadındı. Başını kaldırıp baktı, hepsini gördü, onlar da onu gördüler, hepsi de ondan korktu.</p>

  <p class="p6">Kadınların, oraya, bir bedeni geri almağa geldiklerini bilerek, uzakta, duraduruyordu. Ama hiçbir şekilde dönmeyecekti onlara. Yeli yağmur getirecek boz bir sabahın gölgesinde, solgun, onları gördü, dönüp uzaklaştı. Ama Magdalene ona doğru seğirtti.</p>

  <p class="p6">“Onları ben getirmedim,” dedi. “Kendiliklerinden geldiler. Bak, sana para getirdim!... Onlarla konuşmayacak mısın?”</p>

  <p class="p6">Ona birkaç altın uzattı. Adam parayı alırken “Bu parayı alabilir miyim?” dedi. “Onu gerekseyeceğim. Onlarla konuşamayacağım, çünkü Tanrıya ağmış değilim daha. Şimdi de sizden ayrılmalıyım.”</p>

  <p class="p6">“Ah! Nereye gideceksin?” diye haykırdı kadın.</p>

  <p class="p6">Adam kadına baktı; onun için artık ölmüş olan, ölü olan adama, gençliğinin, görevinin adamına, anlığın, korkusunun, küçük yaşamının, almadan verişinin adamına tutunmak, sarılmak istediğini gördü.</p>

  <p class="p6">“Ben Babama, Tanrıya gitmeliyim” dedi.</p>

  <p class="p6">“Demek bizleri bırakacaksın? Anan orada!” diye bağırdı Magdalene, arkasına dönerek; içi, kendisine hâlâ tatlı gelen o eski acıyla dolu</p>

  <p class="p6">“Ama şimdi Babama ağmalıyım ben” dedi adam; ağaçlıkların arasına çekildi, çabucak arkasına döndü, uzaklaştı; kendi kendisine:</p>

  <p class="p6">“Artık şimdi hiç kimsenin değilim; kimseyle bir bağ yok aramda; görev de, İncil de benden uzakta kaldı, işte! Kendi yaşamımı bile kurtaramıyorum, kurtaracak neyim kaldı? Yalnız kalmağı öğrenebilirim!”</p>

  <p class="p6">Böylece, köylünün evine, genç horozun bir iple bacağından bağlı durduğu avluya döndü. Kimseyi de istemiyordu yanında, yalnız kalmak en iyisiydi; çünkü yanında insanların bulunuşu ona yalnızlık duyuruyordu. Güneş ile ilkyazın ince melhemi, yaralarını unduruyordu; bağırsaklarını delip geçen umut kırıklığının dudakları açık yarası bile, kapanmağa yüz tutmuştu. Erkekleri, kadınları gereksemesi; onları elinde tutma, onlarca kurtarılma tutkunluğu... Bunlar da unuyordu içinde.</p>

  <p class="p6">Bundan böyle kendisiyle insanoğulları arasında nasıl bir değinme olursa olsundu, kimsenin sınırını çiğnemeden, bir zorlama olmadan olmalıydı. Kendi kendine: “Onları yaşamağa zorlamağa çalıştım,” diyordu çünkü; “onlar da beni ölüme zorladılar. İşe zor karışınca böyle olur her zaman. Geri çekiliş, ilerlemeği öldürür, Şimdi benim de yalnız kalma sıram geldi.”</p>

  <p class="p6">Bu yüzden bir daha bahçeye gitmedi; kıpırtısız yatıyor, güneşe doyuyor yahut, gün batarken, zeytinlik yamaçlarda, güneş gördüğü her gün bir karış daha yükselen yeşil ekinlerin içinde yürüyordu. Her zaman da kendi kendine:</p>

  <p class="p6">“Görevimi yapmış, onun ötesine geçmiş olmam ne iyi,” diyordu. “Şimdi yalnız kalabilir, her şeyi kendi haline bırakabilirim artık, incir ağacı isterse kısır olsun, zenginler zengin olsun. Benim yolum yalnız kendi yolumdur.”</p>

  <p class="p6">Ağacın yarı saydam, yeşil kanı ile birlikte, yaprakların yeşil fışkırışları, incir ağacının üzerinde gitgide yayılıyordu, Genç horoz gitgide daha ışıltılı, güneşin vurduğu cila ile gitgide daha parıltılı oldu; ama bir iple bacağından hep bağlı duruyordu. Güneş altınlaşmış, kızarmış günün içinde süzülerek gitgide daha görkemli batıyordu, ölmüş olan adam bütün bunları görüyor, düşünüyordu.</p>

  <p class="p6">“Söz, akşamüstleri insanı ısıran tatarcıktan başka bir şey değildir. Sözler insana, tatarcıklar gibi eziyet eder, mezarına değin kovalarlar onu. Ama mezardan öteye de gidemezler... Şimdi, sözlerin insanı artık ısıramayacağı yeri geçtim, hava duru, söylenecek bir söz yok, kendi derimin içinde yapayalnızım; kendi derimin içinde, yani olanca mülkümün sınırları arasında...”</p>

  <p class="p6">Böylece yaralan unuyor, kaygısız, yaşamanın ölümsüzlüğünü tadıyordu; mezardayken, kaygı, umursama, dediğimiz o ilmeğin içinden sıyrılmıştı. Çünkü, kaygılanan, kendini berkitmek isteyen, didinip duran benliğini mezardayken, bırakmıştı. Şimdi bu kaygısı benliği unuyor, derisinin içinde bir bütün haline geliyor, an bir yalnızlık — ölümsüzlüğün bir çeşidi olan arı bir yalnızlık — içinde kendi kendine gülümsüyordu.</p>

  <p class="p6">Sonra kendi kendine: “Dünyayı gezeceğim.” dedi, “bir şeycikler söylemeden... Çünkü hiçbir şey bu kuduran garip dünyada yalnız kalmak, bu kudurmuşluk karşısında ayrı durmak kadar güzel değildir. Ben bu dünyayı görmedim üstelik; içindeyken, duyduğum karışıklık gözlerimi kör etmişti. Şimdi bu garip dünyanın kıvıl kıvıllığı içinde dolaşacağım; beni salt tek başıma bırakan, yalnız bırakan, bütün nesnelerin kendi aralarındaki bu kaynaşmasıdır çünkü.”</p>

  <p class="p6">Böylece kendi kendiyle söyleşti, hekim olmağa karar verdi. Çünkü sevecenlik, merhamet duyduğu herhangi bir adam yahut çocuğu undurmak gücü hâlâ vardı kendisinde. Bu yüzden, saçıyla sakalını gereken biçimde kesti, kendi kendine gülümsedi. Kendine pabuç aldı, uygun düşecek cüppeyi sarındı, başına bütün küçük yara izlerini gizleyen uygun örtüyü örttü. Köylü,</p>

  <p class="p6">“Efendi,” dedi. “Bizlerden ayrılacak mısın?”</p>

  <p class="p6">“Evet, insanoğullarına dönmenin vakti geldi çünkü.”</p>

  <p class="p6">Bunun üzerine köylüye bir akça verdi, ona,</p>

  <p class="p6">“Kaçan, şimdi de ayağından bağlı duran horozu ver bana.” dedi. “O da çünkü, benimle yola çıkacak.”</p>

  <p class="p6">Böylelikle köylü, horozunu, ölmüş olan adama bir akçaya verdi; gün ağarınca, ölmüş olan adam, tansık dünyaya doğru yola çıktı. Bu dünyanın orta yerinde, kendi yalnızlığı içinde bütünlenmek üzere... Daha önceleri, o dünyaya çok fazla sokulmuş, karışmıştı. Sonra da ölmüştü. Şimdi orta yerde yalnız kalmak üzere geri gelmeliydi. Ama şimdi bile hepten yalnız gitmiyordu yoluna, çünkü yürürken, koltuğunun altında horozu götürüyordu. Horozun kuyruğu, arkada sevinçli sevinçli sallanıyor, başı coşkuyla uzanıyordu; çünkü o da horozların da vücudunu coşturan o geniş, o garip dünyaya ilk olarak atılıyordu. Köylü kadın da bir iki gözyaşı döktü ama sonra, köylü olduğundan, akçalara bir daha bakmak için eve girdi. Akçalardan şaşırtıcı bir pırıltı yükseliyor gibi geliyordu ona.</p>

  <p class="p6">Ölmüş olan adam yolunda yürüyordu, güneşli bir gündü bu. Yürürken yanına yöresine bakıyordu, yanından şehre doğru giden bir kervan geçince çekilip yol verdi. Kendi kendine;</p>

  <p class="p6">“Garip dünya, garip doğrusu; hem kirli hem de temiz. Ben de öyleyim. Ama ben ayrı da duruyorum! Dirim başka başka biçimlerde kaynayıp fokurduyor. Neden sanki hep bir çeşit kaynamasını istedim? Onlara öğüt vermeğe kalkışmakla yazık etmişim! Bir vaaz, bir mezmur yahut ilahiden çok daha fazla, çamur olup kalıplaşmağa, çeşmeleri kurutmağa yatkındır. Yanıldım ben. Onlara öğüt verdiğim için beni öldürmelerini anlıyorum. Ama eninde sonunda, beni gene de öldürmediler, Çünkü şimdi kendi yalnızlığım içinde dirildim, herhangi bir savım olmadığı için de dünya bana miras kaldı. Her şeyin kaynaşması içinde de yalnız kalacağım. Hep yalnız, her şeyden çok, yalnız... Ama bu kuşu olayların kaynaşımı içine salmalıyım, çünkü o da kendi dalgasını aşmalı. Dirimle, dirim içinde, nasıl dayanıyor! Çok geçmeden onu bir yere, tavukların arasına, bırakacağım. Belki de bir akşamüzeri, dirilmiş bedenimi çekebilecek, kandıracak, ama gene de yalnızlığımı bana bırakacak bir kadına rastlarım, Çünkü isteğimin bedeni öldü, hiçbir yanım değinme içinde değil. Ama gene de nasıl biliyorum! En azından her şey, dirimdir. Bu horoz da tavukların çekimine cevap verdiği halde parlak bir yalnızlıkla ışıldıyor. İlerideki tepenin üzerinde duran köye doğru adımımı sıklaştırarak gideceğim; şimdiden yoruldum, bir enezlik duymağa başladım; her şeye göz yummak istiyorum.”</p>

  <p class="p6">Yürüyüşü sona erdirmek isteğiyle biraz çabuk davranarak, ağır ağır yürüyüp konuşmakta olan iki adama yetişti. Ayakları ses çıkarmadığı için adamların kendisinden söz ettiklerini işitti. Onları hatırladı da; sağlığında, görevinin yaşattığı ömür içinde tanımıştı onları. Onun için onları selamladı ama alacakaranlıkta kendini açığa vurmadı, onlar da onu bilemediler. Onlara:</p>

  <p class="p6">“Kral olmak isteyip bu yüzden ölüm hükmü giyen adam ne oldu?” diye sordu.</p>

  <p class="p6">Kuşkulanarak cevap verdiler: “Niçin soruyorsun onu?”</p>

  <p class="p6">“Onu tanırdım; onu çok düşündüm de...” dedi.</p>

  <p class="p6">Cevap verdiler: “Dirildi o.”</p>

  <p class="p6">“Öyle ha? Nerede peki, nasıl yaşıyor?”</p>

  <p class="p6">“Bilmiyoruz, açıklanmadı çünkü. Ama dirildiğini biliyoruz, çok geçmeden de Tanrıya ağacaktır.”</p>

  <p class="p6">“Ya! Tanrısı nerede peki?”</p>

  <p class="p6">“Bilmiyor musun? Puta tapanlardansın o halde! Tanrı, Uçmak’tadır, bulutların, gök kubbenin üstünde...”</p>

  <p class="p6">“Öyle mi? Peki nasıl ağacak o halde?”</p>

  <p class="p6">“İlyas Yalvaç gibi, bir ışıma içinde ağacak.”</p>

  <p class="p6">“Göklere değin mi?”</p>

  <p class="p6">“Göklere değin.”</p>

  <p class="p6">“Eti kemiğiyle dirilmedi mi yoksa?”</p>

  <p class="p6">“Eti kemiğiyle dirildi.”</p>

  <p class="p6">“Eti kemiği de göklere götürecek mi ki?”</p>

  <p class="p6">“Uçmak’taki Tanrı onu yukarıya alacaktır.”</p>

  <p class="p6">Ölmüş olan adam artık bir şey söylemedi, çünkü söyleyeceği sözler sona ermişti, sözse sözü doğuruyordu sivrisinekler gibi. Ama adam ona sordu: “Niye bir horoz gezdiriyorsun yanında?”</p>

  <p class="p6">“Hekimim ben,” dedi, “bu kuşun da gücü var.”</p>

  <p class="p6">“İnananlardan değil mitin yoksa sen?”</p>

  <p class="p6">“Öyleyimdir! Kuşun dirimle, güçle dolu olduğuna inanıyorum.”</p>

  <p class="p6">Bu sözlerden sonra ağızlarını bir kere daha açmadan yollarına koyuldular; adam verdiği cevabı beğenmediklerini sezdi. Güldü içinden, çünkü komşusunun yalnız kalma hakkım yadsıyan dar inançlı adam, tehlikeli bir olaydır bu dünyada. Köyün yöresine geldiklerinde de ölmüş olan adam alacakaranlık içinde duradurup eski sesiyle:</p>

  <p class="p6">“Beni tanımadınız mı?” dedi.</p>

  <p class="p6">Korku içinde bağırdılar: “Usta!”</p>

  <p class="p6">“Öyle!” dedi, ince ince gülerek. Birden döndü, bir yan patikadan indi, onlar daha neye uğradıklarım bilemeden duvarın dibinde yitti.</p>

  <p class="p6">Gide gide, avlusunda eşeklerin durduğu bir hana geldi. Gözleme istedi, ona gözleme yapıldı. Ondan sonra bir sundurmanın altına yatıp uyudu. Ama sabahleyin, tiz bir horoz ötüşüyle, horozunun sesi kulaklarında çınlayarak uyandı. Arkasında bir sürü tavuğuyla, savaşmak üzere ortaya doğru ilerleyen han horozunu gördü. O zaman, ölmüş olan adamın horozu ileriye atıldı, kuşlar arasında bir çarpışma başladı. Han sahibi horozunu kurtarmak için koştu ama ölmüş olan adam:</p>

  <p class="p6">“Benim kuşum yenerse,* dedi, “onu sana vereceğim. Yok, yenilirse, sen onu yiyeceksin.”</p>

  <p class="p6">Böylelikle kuşlar azgınlıkla dövüştüler, ölmüş olan adamın kuşu avlunun sıradan horozunu öldürdü, O zaman, ölmüş olan adam, genç horozuna;</p>

  <p class="p6">“Hiç değilse sen,” dedi, “kendi ülkeni, bedenine uygun tavukları buldun. Yalnızlığın görkemlenebilir, tavuklarının çekim gücüyle parlayabilir.”</p>

  <p class="p6">Kuşunu orada bıraktı, tansık dünyanın — karışmaların, çekimlere kanmaların engin bir karmaşası olan dünyanın — daha da içine sokuldu. Kendi kendine de son bir soru sordu:</p>

  <p class="p6">“Bu sonsuz burgaç hangi tehlikeden kurtarılabilir, ne için esirgenebilir?”</p>

  <p class="p6">Böylece yoluna düzüldü; yalnızdı. Ama dünyanın gidişi inanılır gibi değildi; tutkuların, özel durumların, zorun garip girişmişliği, ama ille de zorun korkulur uyuyanı azlığı her yerde göründükçe... Korkuydu, ötesiz ölüm korkusuydu insanları çıldırtan. Bunun için durmadan, konmadan gitmeliydi; çünkü durduğu anda, insanoğulları korkularıyla zorbalıklarının boğuntusunu onun çevresinde örüyorlardı. Dokunabileceği bir şey yoktu. çünkü hepsi, çılgın bir benliğini-berkitme tutkusu içinde, onu bir yüküm altında bırakarak, onun temel yalnızlığını bozmak istiyordu. Bir insanı, bütün insanları, bir yüküm altında bırakmak, şehirlerin, toplumların, ev sahiplerinin huyuydu. Çünkü erkekler olsun, kadınlar olsun kendi hiçliklerinin bencil korkusu ile çılgındılar. Kendi görevini düşündü; bütün insanları aşk yükümü altında bırakmağa nasıl çalışmış olduğunu... Eski gönül bulantısına tutuldu gene. İnceden inceden bir yüküm yüklemeğe kalkışmaksızın, değinme olamıyordu çünkü. Önceki yaşayışında, ölüme bile zorlanmıştı. Eski yarasının gönül bulantısı yeniden başladı; adam dünyaya yeniden tiksintiyle, aşağılık değinişlerinden korkarak baktı.</p>

  <p class="p6"> </p>
</body>
</html>
