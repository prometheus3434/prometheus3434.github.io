<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="tr">
<head>
  <meta content="Atlantis Word Processor 1.6.6.1" name="Generator" />
  <link href="../Styles/style.css" rel="stylesheet" type="text/css" />

  <title>II. BÖLÜM</title>
</head>

<body>
  <h1 class="h11"><a id="a17"></a>II. BÖLÜM</h1>

  <p class="p6">Karanın içlerinden. Lübnan'ın görünmeyen karlarından kopup gelen rüzgâr soğuktu, kuvvetle esiyordu. Ama güneyle batıya, Mısır’a doğru bakan tapınak, denize doğru çizdiği yay üzerinde alçalan görkemli kış güneşini görüyordu; sıcaklıkla ışınım, boyalı tahta sütunların arasına doluyordu. Ama ağaçlar yüzünden deniz görünmüyorsa da çamların mırıltısı içinden suyun atılışları işitiliyordu. Gün, altınlaşarak ikindiye dönüyordu. İsis’e kulluk eden kadın sarı harmanisiyle ortada duruyordu. Zeytin ağaçlarının, yel estikçe yöreye sıçrayan bir su görünüşündeki gümüşü ile kaplı sarp yamaçlara, denize doğru inen sarp yamaçlara başını kaldırmış, bakıyordu. Yanında kimse yoktu, Tanrıçadan başka… Bu kış ikindisinde ışık, görünmeyen denizden, dimdik, görkemli, yükseliyor, kıyının tepelerine doluyordu. Akdeniz çamlarından yaprağını dökmeyen meşelerden meydana gelmiş koruluğun içinde, güneşe doğru yürüdü kadın. Tapınak bu koruluğun ortasında, iki koy arasında kalan, ağaçlarla kaplı bir dilin üzerinde duruyordu.</p>

  <p class="p6">Yol kısacıktı; kadın az sonra, en dışta kalan çamların kuru gövdeleri arasında, denizin çarpıp emdiği kayalığın üzerinde, kış ortasında parlak güneyin ışıldattığı engine karşı duruyordu. Deniz koyuydu, nerdeyse çivit renginde denecek kadar; karadan kaçıp uzaklaşıyor, aklarla doruklanıyordu. Yelin eli, yamaçların zeytinliklerine gümüş sürdüğü gibi, denize de garip garip gölgeler sürüyordu. Bir tek sandal bile denize açılmamıştı.</p>

  <p class="p6">Sandalların üçü de, küçük koyun, çakıllı, dik kıyısına, küçük boz kulenin yanına, epey yukarıya çekilmişti. Çakıllı kıyının kenarı boyunca yüksek bir duvar uzanıyordu. Bu duvarın iç yanında, koyun dar düzlüğünü kaplayan, bu düzlüğün arkasında da kıyının sarp yamacı üzerinde kat kat yükselen bir bahçe vardı. Orada da, biraz daha yukarıda, bir başka duvarın içinde denizi yüksekten gören, kıyı gibi ak, kıyı gibi yalnız, alçacık duran ak köşk vardı. Ama yukarıdan, çok daha yukarıdan, zeytinlerin yerlerini gene çamlara bıraktıkları yerden kıyı yolu geçiyordu; koylara inen derin hendeklerin üst yanında kalması için yüksekten geçirilen kıyı yolu…</p>

  <p class="p6">Bütün bunların üzerine, ocak ikindisinin sultani gün aydınlığı dökülüyordu. Daha doğrusu, her şey, ulu güneşin birer parçasıydı: denizin ışıltısı, tözü, lekesiz yalnızlığı, an parıltı, her şey, her şey…</p>

  <p class="p6">Dalgalanmadan kabarıp inen koyu renkli suyun yüzündeki kayalara sinmiş yarı çıplak iki köle akşam yemeğine güvercin hazırlıyorlardı. Dipdiri bir mavi kuşun boğazını deldiler, bütün dikkatlerini toplayarak, kanını kabarıp alçalan denize akıttılar. Bir çeşit kurban, bir çeşit sunu sunuyorlar, yahut bir çeşit büyü yapıyorlardı. Bir kış nergisi gibi sarı, ak, yalnız olan tapınaktaki kadın, tapınağın gizlendiği, dar, tümsek yarımadanın çamları arasında duruyor, onlara bakıyordu.</p>

  <p class="p6">Aktı karalı bir güvercin, alçalmış, koyu renkli denizin üstünde masaldan kaçmış bir görüntü gibi duran, yeğinlikle ak bir güvercin, atıldı, yele uydu, yan yattı, yükselerek çamların üstüne süzüldü, bir benek gibi yuvarlana yuvarlana, karanın içlerine doğru uzaklaştı. Kaçmıştı. Rahibe, erkek kölenin, — bahçede çalıştırılan on yedi yaşlarındaki kölenin — haykırdığını duydu. Güvercin uzaklaşırken oğlan öfke içinde kollarını göklere kaldırmıştı, çıplak, öfkeli, gencecik, kollarını uzatıyordu. Sonra dönüp bir öfke nöbeti içinde kızı yakaladı, güvercin kanına bulanmış yumruğuyla dövmeğe başladı. Kız yüzünü saklamış, edilgin, ürpertiler içinde yatıyordu. Efendileri olan kadın, bakıyordu. Bakarken de başka bir seyirci ilişti gözüne; bir yabancıydı bu; başına basık, yayvan bir şapka giymiş, arkasına ev dokuması kurşuni bir cüppe geçirmişti; tapınak yarımadasının boynunu meydana getiren kayanın dar patikası üzerinde duran kara sakallı bir adamdı bu. Kadın, adamı, koyu kurşuni cüppesi esen yelle kabardığında gördü. Adam da aklı sarılı bir nergis gibi kayaların orada duran kadını, sarı, yünlü harmanisinin altında ak ketenden gömleğinin esintiye uyarak savrulmasından ötürü gördü. İkisi de, o iki köleye bakıyordu.</p>

  <p class="p6">Oğlan ansızın kızı dövmekten vazgeçti, üzerine eğildi ona dokundu, onu konuşturmağa çalıştı. Ama kız cilalı gibi duran kayanın üzerinde kıpırtısız, yüzükoyun yatıyordu. Oğlan kızı kollarına alıp kaldırdı ama kız bir ölü gibi yere kaydı, ancak ölü biri için pek çevik bir kaymaydı bu. Oğlan umutsuzlanarak kızı kalçalarından yakaladı, çevirerek kendine doğru çekti. Kızın bütün karşı koyuşu omuzlarındaydı, başka hiçbir yanı kıpırdamıyordu. Oğlan dikkatle, ama kendinden geçmiş bir halde kızı sırt üstü çevirdi; ellerini butlarını ayırmak üzere dizlerinin arasına soktu. Bir an sonra, bir erkeğin ilk tutkusunun kör, ürkmüş çılgınlığıyla kızı gözden saklıyordu. Genç bedeni, kızın üzerinde, çıplak, tez, çılgın, kör, ürperdi durdu bir dakika. Sonra ölmüşçesine, kıpırtısız kaldı.</p>

  <p class="p6">Daha sonra oğlan yılgı içinde başını kaldırıp bakındı. Çepeçevre bakınıp ağır ağır ayağa kalktı, peştamalını düzeltti. Yabancıyı, sonra da ötedeki kayaların üzerinde duran hanımını, İsis rahibesini gördü. Onu görünce bütün vücudu titredi, irkildi; oğlan garip bir pısma hareketiyle, tökezlene tökezlene duvarın içindeki kapıya doğru seğirtti.</p>

  <p class="p6">Kız oturup oğlanın ardından baktı. O gözden yitince kız da çevresine bir göz attı. Yabancı ile rahibeyi gördü. Sonra bir şeycikler görmemişçesine, surat asarak, kayanın üzerinde duran dört ölü güvercinle bıçağa doğru döndü. Ufacık tüyleri yolmağa başladı; tüyler rüzgârda toz gibi dağılıyordu.</p>

  <p class="p6">Rahibe arkasını döndü. Köleler! Ne olacak! Kölelerden sorumlu adam görsündü bunları. Kendi bununla ilgilenmezdi. Kara parçasının ortasında, küçük bir açıklık yerde güneş altında duran tapınağa doğru çamlığın içinden ağır ağır yürüdü. Küçük bir ahşap tapınaktı bu, pembe, ak. mavi renklere boyanmıştı; önünde dört ahşap sütun vardı; bunlar, tepede durup çatıyı tutan şişkin Mısır lotusu tomurcuğuna doğru, birer sap gibi yükseliyordu; saçakların altında tapınağı dolanan dış kenar süsünün açılmış, sivri sivri lotus çiçeklerini taşıyordu bu sütunlar... Sütunların önündeki düzlüğe alçak iki taş basamakla çıkıyordu, sütunların ardındaki oda açıktı. İçinde taştan, alçak bir sunu kürsüsü duruyordu; kürsünün oyuğunda bir iki köz vardı, ucundaki olukta da sunu kanlarının koyu lekesi görülüyordu.</p>

  <p class="p6">Tapınağını öylesine iyi bilirdi kadın; çünkü onu kendi parasıyla yaptırmış, yedi yıl bu tapınağın her şeyine bakmıştı. Oracıkta duruyordu tapınak, küçük kayranda bir çiçek gibi pembeli aklı; arkasında, yaprağını dökmeyen meşelerin karartısı vardı; ikindinin gölgesi şimdiden sütun diplerini boğuyordu.</p>

  <p class="p6">Ağır ağır içeri girdi, güzel kokulu bir yağın yandığı kandilin aydınlattığı loş iç odaya geçti. Kapıyı bir kere daha örttü, tanrıçanın önünde yanan buhurluğa bir kere daha bir parça günlük attı, bir kere daha, alacakaranlığın içinde düşünceye, tanrıçanın düşlerine dalmak üzere, tanrıçasının önüne oturdu.</p>

  <p class="p6">İsis’ti bu; ama Horus’un anası İsis değil. Yoksun kalmış İsis’ti bu, Arayış içindeki İsis… Boyalı mermerden yontuk tanrıça, yoksunluğun, arayışın yeğin acısında yüzünü kaldırmış, eteklerinin incecik yivli süsünün içinden bir bacağını ileriye atıyordu, ölü Osiris’in, ölüp parçalanmış, parçaları dağılmış, ölmüş, parça parça koparılmış, uçsuz bucaksız dünyaya parça parça atılıp dağıtılmış Osiris'in, parçalarını aramaktaydı. Elleriyle ayaklarını bulmalıydı onun, yüreğini, butlarını, başını, karnını bulmalı, parçalarını bir araya getirip, derlenmiş bedenine, o beden bir daha ısınıncaya değin, yeniden dirime uyanana, İsis’e sarılabilene, onun karnını bereketlendirebilene değin, sarılmalıydı. Bu arayışın garip esrimesi, yeğin acısı, yıllar yılıdır süregeliyordu; Tanrıça, arayışın acılı esrimesi içinde, boğazını ileri çıkarıp çukura kaçan gözlerini içine çevirdikçe, bu acı, yıllar boyunca sürüp geliyordu; tomurcuksu karnının ince göbeği de, incecik, kuşakla bağlı eteğinin altından, arayışının bitmez tükenmez soruşu, soruşu içinde görünüyordu. Yıllar geçtikçe onu parça parça, bir yürek, bir baş, bir çift bacak, bir beden olarak buluyordu. Ama onun kesin, son gerçekliğini, kesinimini, onu gerçekten kendisine getirebilecek tek parçayı bulmamıştı daha. İnce lotusun İsis’iydi çünkü; ışınlarını erkek Osiris’in erkekliğinden akıtacak o öteki iç-güneşin dokunuşunu, suların içinde, tomurcuklanmış olarak bekleyeni dölyatağıydı</p>

  <p class="p6">Kadının, yirmi yaşından, yirmi yedi yaşına geldiği bugüne değin yedi yıl tek başına kulluk ettiği gizem buydu. Önceleri, — gençliğinde — insanlar arasında yaşamıştı, Roma’da, Efes’te, Mısır’da kalmıştı. Babası bir zamanlar Antonius’un yüzbaşılarından, gönüldeşlerinden biriydi çünkü; Antonius’la birlikte dövüşmüş, Caesar öldürüldüğünde Antonius’un yanında durmuş, utanç günlerine değin yanıbaşında kalmıştı. Sonraları, Roma’nın gözünden düşerek gene Asya’ya gelmişti; Lübnan’ın ötesindeki dağlarda öldürülmüştü. Octavius'tan bir iyilik ummayan dul karısı, Lübnan’ın altındaki kıyı üzerinde küçük toprağına çekilmiş, on dokuz yaşındaki güzel — ama evlendirilmemiş — kızına da dünyadan el etek çektirmişti.</p>

  <p class="p6">Gençliğinde kız, Caesar’ı tanımış, onun kartalsı açgözlülüğünden pısmıştı. İri kollarının, bacaklarının, balkıyan erkekliğinin görkemi içinde, altın Antonius, yanına çok gelip oturmuş, onunla felsefelerden, tanrılardan, uzun uzun konuşmuştu. Çünkü tanrılarla alay ettiği, kendi gururu içinde onları unuttuğu halde, Antonius’u, bu tanrılar, çocukluğunda büyülemişti. Kıza,</p>

  <p class="p6">“Senin için Venus’a iki kumru kurban ettim” derdi, “çünkü korkarım, o tatlı tanrıçaya sen hiçbir şey sunmuyorsun. Onu kızdırmaktan sakın. Gel söyle bana, neden senin gibi bir çiçeğin içi öylesine serin? Bir ışın, bir bakış, içine süzülebileceği yolu bir türlü bulamıyor mu? Haydi, haydi, güneş onu okşamak için üzerine doğru eğildiği zaman bir kız güneşe açılmalıdır...”</p>

  <p class="p6">Antonius’un iri, parlak gözleri ona gülmüş, onu, balkımasının içinde yüzdürmüştü. Antonius’un erkek güzelliğindeki görklü balkımanın, Antonius’un sevgililiğinin, kollarını bacaklarını, bedenini kuşattığını duymuştu. Ama içendi, Antonius’un dediği gibiydi: Dölyatağının çiçeği, Antonius güneşinin bütün ışık seline sırt çevirmiş, don gölgesinde kalmış bir tomurcuk gibi serindi, soğuk denecek kadar serindi... Kızını çok sevmiş olan babasına saygı duyan Antonius, bu yüzden, kızı bırakıp gitmişti.</p>

  <p class="p6">Hep böyle olmuştu, hep böyle oluyordu. Genç, yaşlı, birçok erkek görüyordu kız. Genel olarak yaşlılarını daha bir yeğliyordu, çünkü onunla konuşurken, dinginlikle, özdenlikle konuşuyor, erkekliklerinin güneşine bir çiçek gibi açılmasını beklemiyorlardı ondan. Bir defasında, kız bir bilgeye sormuştu: “Bütün kadınlar, erkeklere verilmek için mi doğarlar?” Yaşlı adam bu soruya ağır ağır cevap vermişti:</p>

  <p class="p6">“Azdır yeniden doğan erkeği bekleyen kadınlar. Çünkü, bildiğin gibi, lotus, güneşin bütün parlak sıcaklığına gene de cevap vermez. Koyu, gizlenmiş başını karanlığın içine doğru kıvırır yalnız, kıpırdamaz. Ta ki gecenin içinde, öldürülmüş, artık parlamaz olmuş o görünmez azrak güneşlerden biri, görünmez erguvanlar içinde yıldızlar arasından kalka, menekşe gibi, azrak erguvan ışınlarını gecenin içine sala… Bunların etkisinde lotus, bir okşayışa cevap verir gibi kımıldar, suların içinden yükselir, eğik başını kaldırır, başka hiçbir çiçeğin bilmediği bir bolartı ile açılır, keskin mutluluk ışınlarını yayar, başka hiçbir çiçekte olmayan yumuşak, altın derinliklerini, ölüp dirilmiş, gösterişsiz mor-kara güneşin sellerinin işlemesine sunar. Ama Antonius gibi, gösterişin kısa, altın, gündüz güneşleri, Caesar gibi, gücün sert kış güneşleri karşısında, lotus canlanmaz, hiç canlanmayacaktır da. Böyle güneşler, tomurcuğu yırtar açar ancak. Ah, sen sözüme kulak ver, yeniden doğanı bekle, tomurcuğun canlanmasını bekle.”</p>

  <p class="p6">Beklemişti böylece. Çünkü Boma’nın büyüsüne kapılan bütün erkekler ya askerdi ya da siyaset adamıydı; savlı, erkek, görünüşte görkemli, ama içlerinde bir küçüklük, bir yetersizlik… Roma da, Mısır da onu heyecanlandırmamış, öylece bırakmışlardı. Kadınlığını biliyordu kadın, kendini bir yüzey parıltısına kaptıracak kişi de değildi, usuna uyup evlenecek kişi de değildi. Lotus’un canlanmasını bekleyecekti.</p>

  <p class="p6">Sonra, Mısır’da, İsis’i bulmuştu. Gizemini, onun yardımı ile anlamıştı. İsis’i Sidon kıyılarına getirmiş, arayış gizeminin içinde, onunla birlikte yaşamıştı; bu arada, iş hayatını seven annesi, bir yardımcı ile birlikte, küçük özelgesiyle kölelerini yönetiyordu.</p>

  <p class="p6">Kadın daldığı düşünceden sıyrılıp İsis'e tapınışının kısa, son bir gereğini yerine getirmek üzere ayağa kalkınca kandili yeniden doldurdu; sonra tapınaktan çıkarak kapıyı kilitledi. Dış dünyada güneş batmıştı bile, rüzgâr diner gibi olduğu halde hâlâ mırıldanan ağaçların arasında, alacakaranlık serindi.</p>

  <p class="p6">Tapınak basamaklarının köşesinden, başına koyu renkli, geniş kenarlı bir şapka giymiş bir yabancı doğruldu; rüzgâr uçurmasın diye şapkasını tutuyordu. Esmer yüzlü, sivri, kara sakallı bir adamdı bu. Kendinden bir basamak yukarıda, pembeli aklı bir sütunun yanında sarı harmanisine sarınmış duran kadına sordu: “Ey Kadınefendim, kime sığınabilirim burada?” Kadının yüzü oldukça uzun, solgundu; koyu kumral saçı ince bir altın ağa sokulmuştu. Serseriye umursamazlıkla baktı. Kölelere bakarken gördüğü adamdı bu.</p>

  <p class="p6">“Yoldan niçin indin geldin?” diye sordu.</p>

  <p class="p6">“Kıyının üzerinde tapınağı solgun bir çiçek gibi gördüm; tanrıçanın hanımı izin verirse tapınak koruluğunda dinlenmek isterdim.”</p>

  <p class="p6">Kadın ilk soruya cevap vererek, “Arayış içindeki İsis’e,” dedi.</p>

  <p class="p6">Adam, “Tanrıca uludur,” diye cevap verdi.</p>

  <p class="p6">Kadın, hâlâ, güven duymadan bakıyordu ona. Kadının yüzüne doğru kaldırdığı koyu gözlerinde belli belirsiz, ırak bir gülümseyiş vardı erkeğin; bununla birlikte, yüzü acıdan çökmüştü. Serseri, kadının ikircimini, kararsızlığını sezdi, onunla alay etti içinden.</p>

  <p class="p6">“Burada, basamakta dur,” dedi kadın. “Bir köle sana yatacağın yeri gösterir.”</p>

  <p class="p6">“Mısırlı hanım merhametlidir.”</p>

  <p class="p6">Ayaklarında yaldızlı sandalları, kadın, ortası tümsek yarımadanın taşlık patikasından aşağı indi. Ak eteklerinin altından çıkan fildişi ayakları, safran rengi harmanisinin üstünde sonsuz düşüncelere dalarak eğilmiş gibi duran başı, güzeldiler. Kendi öz düşüne dolaşmış bir kadındı bu... Adam yarı-acılı gülümsedi hafiften, soğuk loşlukta örtüsüne sarınarak beklemek üzere basamağa bir daha oturdu.</p>

  <p class="p6">Neden sonra, gene bozlar giyinmiş bir köle çıkageldi.</p>

  <p class="p6">Arsız arsız, “Hanımımıza mı sığınmak istersin?” dedi.</p>

  <p class="p6">“Beli, öyledir.”</p>

  <p class="p6">“Gel öyleyse...”</p>

  <p class="p6">Bir serseriye hizmet eden bir kölenin ters arsızlığı ile, delikanlı, ağaçların arasından yol göstererek kayaların içinde dar bir yarığa indi. Orada, hemen hemen karanlığa boğulmuş küçük bir mağara vardı. Bir köşesine, kıyının ıssız yerlerinde, ak fıstık çamlarının altında yetişen uzun fundalar serpilmişti. Burası karanlıktı ama rüzgârdan yana tam bir sessizlik içerisindeydi. Hâlâ belli belirsiz bir keçi kokusu vardı ortalıkta.</p>

  <p class="p6">“Burada uyursun!” dedi köle. “Çünkü artık keçiler bu yarımadaya gelmiyor. Suyun da orada işte!” Kayanın içinde küçük bir havuz gösterdi ona, kenarını baldırıkaraların sınırladığı bir içimlik, sızınan bir su...</p>

  <p class="p6">Köle, adamı hor gördüğünü belirte belirte kayırıcılığım gösterdikten sonra gitti. Ölmüş olan adam, yarımadanın, dalgaların dövdüğü ucuna tırmandı. Karanlık hızla iniyordu, yıldızlar parlamağa başlıyordu. Gece ile birlikte rüzgâr da diniyordu. Kararan içlerine doğru, belli belirsiz bir aydınlık içindeki göğe karşı seçilen uzun, titrek doruk çizgisine dek, yiv yiv sarp yamaç, karanlığa boğulmuştu. Ancak arada bir, köşkün oralarda bir fener titrek titrek parlıyordu.</p>

  <p class="p6">Ölmüş olan adam, barınağına döndü. Dağarcığından ekmek alıp ufacık kaynağın suyuna bandı, ağır ağır yedi ekmeğini, yemeğini bitirip ağzını yıkadıktan sonra arı, rüzgârlı göğün parlak yıldızlarına bir daha baktı, sonra da yatmak üzere, fundaları düzeltti. Şapkasıyla sandallarını bir kenara bıraktıktan, dağarcığını yastık yapıp yanağının altına koyduktan sonra uyudu; çok yorgundu çünkü. Ama geceleyin, yorgunluğu içinde, onu, bezgin bezgin ısıran soğuk uyandırdı. Dışarısı yıldızlarla donanmıştı, rüzgâr hâlâ esiyordu. Oturup dizlerini göğsüne çekti, sabaha doğru gene uykuya vardı.</p>

  <p class="p6">Sabahleyin, kadın, köşkten çıkıp Tanrıçaya doğru gittiğinde kıyının gölgeliği hâlâ ayazdı ama tepelerin ardında güneş yükselmişti. Deniz tertemiz, soluk mavi renkteydi, yeniliğinin içinde güzeldi, rüzgâr dinmişti artık. Ama dalgalar gene de, sayısız kayalara çarpıp ak ak kırılıyor, küçük koyun çakıllı kıyısında paralanıyordu. Kadın, ağır adımlarla, düşüne doğru ilerledi. Ama bir kesintinin de farkındaydı.</p>

  <p class="p6">Yarımadaya götüren dar, kayalık boyundan geçip ağaçların içinden tapınağa doğru yükselen yamaca tırmanırken, bir köle gelip durdu, saygıyla eğildi. Kölenin alçakgönüllülüğünde belli belirsiz bir arsızlık vardı. “Konuş!” dedi kadın.</p>

  <p class="p6">“Hanımım, adam orada, hâlâ uyuyor. Hanımım, bir şey söyleyebilir miyim?”</p>

  <p class="p6">“Konuş!” dedi kadın, heriften tiksinerek.</p>

  <p class="p6">“Hanımım, bu adam, kaçmış bir suçlu...”</p>

  <p class="p6">Bu hoş olmayan haberi verirken köle kıvanç duyuyordu sanki.</p>

  <p class="p6">“Neresinden bildin?”</p>

  <p class="p6">“Ellerine, ayaklarına bir bakın! Hanımım ona bakmak ister mi?”</p>

  <p class="p6">“Yol göster!”</p>

  <p class="p6">Köle çevik adımlarla tepenin tümseğinden daracık kaya yarığına indi. Orada yana çekildi, kadın yarığa inip mağaraya doğru yürüdü. Yüreği çarpıyordu hafiften. Her şeyden önce tapınağını tertemiz, dokunulmamış bir halde tutmalıydı,</p>

  <p class="p6">Uyuyordu yabancı. Yanağı torbasına dayalı, örtüsüne sarınmış. Yalın, kirlenmiş ayakları, biribirlerini ısıtmak üzere yan yana, bükük, duruyordu; eli hafifçe kasılıydı uykusunda... Ayaklarının, her zaman sandalların sayası ile örtülen solgun derisinde, gevşek duran elinin ayasında, yara izlerini gördü kadın...</p>

  <p class="p6">Kadın erkeklere ilgi duymazdı, hele köle takımına. Ama, uyuyan yüze bakmaktan da kendini alamadı. Yorgun bir yüzdü bu, çökmüş, çirkin denebilecek bir yüz. Ama gerçek bir rahibe olarak, o yüzdeki öbür türlü güzelliği, daha derin bir dirimin arı durgunluğunu gördü. Durgun, çökmüş yanakların üstündeki esmer kaşlarda bir çeşit heybet bile vardı. Roma modasının tersine, uzatılmış kara saçlarının, şakaklarda hafifçe ağardığım, sivri kara sakalın içinde ak teller olduğunu gördü. Ama bu teller, çekilen acılardan, talihsizlikten geliyor olmalıydı, adam gençti çünkü. Esmer derisinde hâlâ gençliğin gümüşi ışıltısı vardı.</p>

  <p class="p6">Yüzün bütün ince çirkinliğinde çok çekmiş olmanın güzelliği, daha iyi bir yaşayışın garip, dingin özdenliği vardı. İlk olarak, bir erkeğe bakarken içine bir şeyler işliyordu, ince bir dirim yalımının ucu dokunmuş gibi kendisine... İlk kezdi bu. Erkekler onda her türlü duyguyu uyandırmışlardı ama ona dirimin yalım ucu ile dokunmamışlardı hiç.</p>

  <p class="p6">Kayanın altında kölenin beklediği yere döndü.</p>

  <p class="p6">“Bilesin!” dedi. “Bu adam suçlu değil, doğunun özgür bir yurttaşı. Onu tedirgin etme Ama uyandığı zaman bana getirirsin; onunla konuşmak istediğimi söyle.”</p>

  <p class="p6">Köleleri her zaman uzak tutulacak, biraz da iğrenilecek yaratıklar olarak gördüğü için, konuşurken soğuk davranıyordu. Köleler küçük yaşayışın içine öylesine gömülmüşlerdi ki... İstekleri, küçük bilinçlilikleri, biraz tiksindiriciydi. Bu yüzden düşüne sarındı, bir cariyenin sunak için kış gülleriyle yaseminler getirdiği tapınağa gitti. Ama bugün, tapınışın gereklerini yerine getirirken bile tedirgindi.</p>

  <p class="p6">Güneş tepenin üzerinden yükseldi, ışıl ışıl yanarak; ışık, kıyının küçük, çamlarla kaplı yarımadasına, pembe tapınağa, bayrı yeniliğiyle, zafer içinde dökülüyordu. Ölmüş olan adam uyandı, ayağına sandallarını giydi. Şapkasını da başına geçirdi, dağarcığını örtüsünün altında omuzuna astı, bütün mavisi, bütün yeni altın rengiyle sabahı görmeğe çıktı. Kayaların arasında sevinçle ışıldayan ufak, sarılı aklı nergislere bir göz attı. Bir umacı gibi kendisini bekleyen köleyi gördü sonra.</p>

  <p class="p6">“Efendi!” dedi köle, “Hanımımız. İsis’in evinde, seninle konuşmak ister.”</p>

  <p class="p6">“Peki,” dedi gezgin.</p>

  <p class="p6">Dingin bir açılış içindeki çiçek gibi duran soluk mavi denize, ak kaya çiçekleri gibi duran kaya aralarındaki ak saçaklara, kıyıdan yukarıya doğru zeytin ağaçlarıyla boz, parıltılı körpe ekinlerle yeşil, küçük, ak köşkle bezenmiş yükselen, oyuk, dimdik bayıra bakmak için duraklaya duraklaya, ağır ağır gitti adam. Bu ocak sabahında her şey güzel, her şey arıydı.</p>

  <p class="p6">Güneş tapınağın köşesini aydınlatıyordu; bekleyişin sonsuz sabrıyla, güneş içindeki basamağa oturdu. Dirime dönmüştü ama bıraktığı dirimin aynına, küçük insanların, kısa günün yaşayışına değil. Yeniden doğmuş olduğu için, öbür dirimdeydi, insan bilincinin daha büyük gününde... Kısa günden uzaktı, yalnızdı, günlük insanlarla değinimi kesilmişti. Yeniden doğmuşu, sıradan adamdan ayıran o dönülmez “Dokunma bana”yı daha kabul etmemişti, Ayrılık saltıktı; şimdiye değin burada, tapınakta, erinç duymuştu; puta tapanların, temelinde kölelere karşı bir düşmanlığın yattığı sert, ışıldayan erincini duymuştu.</p>

  <p class="p6">Kadın tapınağın kutsal odasından çıkarak, karanlıkta kalan iç kapıya geldi durdu, ikircim içinde, kararsız... Kendisine uğursuz görünen o korkunç dinginlik içinde oturan, sabrında handiyse korkutucu bir şey olan adamın koyu biçimini görebiliyordu.</p>

  <p class="p6">Tapınağın dışarıya açılan odasını boydan boya geçti; kadının geldiğinin farkına varan adam ayağa kalktı. Kadın adama Yunanca bir şey söyledi ama adam:</p>

  <p class="p6">“Efendim,” dedi, “Yunancam kıttır. Adi Suriye diliyle konuşmama izin verin.”</p>

  <p class="p6">Kadın bir rahibenin tezcanlı ilgisiyle sordu: “Nereden gelirsin? Nereye gidersin?”</p>

  <p class="p6">Adam, “Doğudan, Şam ötelerinden... Yolun gittiğince batıya giderim,” diye cevap verdi ağır ağır.</p>

  <p class="p6">Kadın apansız bir kuruntu, bir sıkılganlıkla baktı adama.</p>

  <p class="p6">Birden sordu: “Neden bir suçlunun izlerini taşırsın bedeninde?”</p>

  <p class="p6">Boz bir bezginlikle sordu adam: “Yoksa İsis’in Hanımı, beni uykumda, mı gözetledi?”</p>

  <p class="p6">“Kölem uyardı beni; ellerin, ayakların...” dedi kadın.</p>

  <p class="p6">Adam kadına baktı. Sonra;</p>

  <p class="p6">“İsis’in Hanımı, kendisini Tanrı'ya ısmarlayıp yola çıkmama izin verecek mi?” dedi.</p>

  <p class="p6">Yel, apansız bir üfürme ile adamın örtüsünü açta, şapkasını uçuracak gibi oldu. Adam şapkasının kenarından tutmak için elini kaldırdı; kadın, üzerinde yara izi olan ince, esmer eli gene gördü.</p>

  <p class="p6">“Bak!” dedi göstererek, “yara izine!”</p>

  <p class="p6">“Öyle olsun!” dedi adam. “Ama Tanrıya emanet olun, İsis’e saygımı sunarım; size de, uyuttuğunuz uyku için teşekkür ederim.”</p>

  <p class="p6">Gidiyordu. Ama kadın şaşkın gök gözlerini ona dikti.</p>

  <p class="p6">“İsis’e bakmayacak mısın?” dedi, apansız bir içtepiyle. Adamın içinde, acı bir şeyler kımıldadı.</p>

  <p class="p6">“Nerede peki?” dedi.</p>

  <p class="p6">“Gel!”</p>

  <p class="p6">Kadının arkasından gitti, iç odaya, hemen hemen tam bir karanlığın içine doğru. Gözleri kandilin titrek pırıltısına alışınca, eteklerinin burgacı içinde istekle dolu, adımım bir gemi gibi atan tanrıçayı gördü, saygı ile durdu.</p>

  <p class="p6">“Uludur İsis!” dedi. “Arayışı içinde, ölümden de uludur. Böylesine yürüme şaşılacak bir şeydir bir kadında; böylesi bir erek, şaşılacak bir şey... Sen ki kişioğlunun anasından da büyüksün, ey İsis, bütün Ademoğulları seni övsün.”</p>

  <p class="p6">İsis’in rahibesi duydu bunları; buhurluğa günlük attı. Sonra, adama baktı.</p>

  <p class="p6">“Burada iyi misin?” diye sordu. “İsis, seni kendine çekti getirdi mi?”</p>

  <p class="p6">Rahibeye şaşkınlık, sıkıntı içinde baktı adam.</p>

  <p class="p6">“Bilmem,” dedi.</p>

  <p class="p6">Ama kadın, bu adamın, yitik Osiris olduğunu düşünüyordu. Bunu canevinde duyuyordu. Heyecanı büyüktü.</p>

  <p class="p6">Kapalı, karanlık, güzel kokular serpilmiş kutsal odada adam durmadı. Gene sabahı, soğuk havayı bulmağa çıktı dışarı. Bir şeylerin, kendisine, dokunacakmışçasına yaklaştığını duyuyordu ama eti hâlâ acıyla, çılgın bir “Noli me Tangere! Dokunma bana! Ne olur, bana dokunma!” buyruğuyla dokunmuş haldeydi.</p>

  <p class="p6">Kadın, çekingen bir isteklilikle adamın ardından dışarı çıktı. Adam uzaklaşıyordu.</p>

  <p class="p6">“Ne olur gitme, yabancı! Ne olur İsis’in yanında kal biraz!”</p>

  <p class="p6">Adam kadına baktı, içinde bir güneş doğmuşçasına çiçek gibi açılmış duran yüzüne baktı... Karnının içinde gene bir kımıltı oldu.</p>

  <p class="p6">“Alıkor musun beni, İsis kızı?” dedi.</p>

  <p class="p6">“Kal!” dedi kadın. “Eminim, Osiris’sin sen!”</p>

  <p class="p6">Adam güldü birden. “Daha olmadım!” dedi. Sonra kadının istekli yüzüne baktı. “Ama keçiler mağarasında bir gece daha kalırım,” diye uladı, “İsis bunu istiyorsa.”</p>

  <p class="p6">Kadın bir rahibenin çocukça mutluluğu ile ellerini kavuşturdu.</p>

  <p class="p6">“Ah!” dedi, “İsis sevinir buna!”</p>

  <p class="p6">Böylece adam, kıyıya indi; içinde büyük bir sıkıntı vardı; kendi kendine; “Kendimi bu değinmeye koyverecek miyim? İnsanoğulları, değinmeleriyle, işkenceler ede ede öldürdüler beni. Ama bu İsis kızı, sevecen bir undurucu yalım... Bir hekimim ben, ama bu sevecen kızın yalımı gibi undurucu bir gücüm yok. Bu sevecen kızın yalımı! İlkyazın soluk renkli ilk çiğdemi gibi. Sevecen bir kadının çiğdem gibi bedenindeki unduruculuğa, mutluluğa nasıl da kör, sağır kalabildim! Ah sevecenlik! Öldüğüm ötemden daha korkunç, daha güzel...”</p>

  <p class="p6">Kayalar arasında küçük, kavkılı hayvanlar aradı, denizin yalın tadına vara vara, şaşa şaşa yedi onları, içinde bir titreklik, bir ürkeklik, düşünüyordu: “Değinmeyi göze alabiliyor muyum? Çünkü bu, ölümden de ötede. Onların bana el uzatmalarını, beni öldürmelerini göze aldımdı Ama dirimin bu sevecen değinişini göze alabiliyor muyum? Ah, bu daha da güç,..”</p>

  <p class="p6">Ama kadın gene kutsal odaya girdi, an bir düşünceye dalış içinde, esrik, oturdu uzun saatler boyunca; özlemle kıvranan tanrıçanın burgaçlı adımına, tomurcuklu karnının, arayışın el değmemiş dürtüsü üzerinde bir mühür gibi duran göbeğine bakıp durdu. Arayış içindeki İsis’in kadınlık akımına, dürtüsüne bıraktı kendini.</p>

  <p class="p6">Günbatısına yakın, adamı bulmak üzere yarımadaya gitti. Kendinin bir gün önce yaptığı gibi, adamı da güneşe doğru gitmiş, kendinin onu ilk gördüğü zaman durmuş olduğu yerde, ağacın dibindeki çara iğnelerinin üzerine oturmuş buldu. Şimdi, adamın onu istemeyeceği korkusu içinde, ürkek, ağır ağır yaklaşıyordu. Adamın gözüne görünmeden yakınında duruyordu; adam, birdenbire başını kaldırıp geniş kenarlı şapkasının altından, kendisine bakan kadını, kadının ağa sokulmuş saçlarının üzerinde batıya kayan güneşi, görene değin... İrkilmişti adam, ama kadım gene de bekliyordu...</p>

  <p class="p6">Zeytinlik yamacının üzerinde duran ak, alçacık köşkü göstererek, “Eviniz mi orası?” dedi</p>

  <p class="p6">^Annemin evi o. Duldur; ben de onun biricik çocuğuyum.”</p>

  <p class="p6">“Ya bütün bu köleler onun köleleri mi?”</p>

  <p class="p6">“Benim kölelerimden başka hepsi onun.”</p>

  <p class="p6">Bir an bakıştılar.</p>

  <p class="p6">“Siz de oturup güneşin batışını seyreder misiniz?” dedi adam.</p>

  <p class="p6">Kadınla konuşmak için ayağa kalkmamıştı. Çok büyük acılar duymuştu şimdiye değin. Kadın, safran rengi harmanisini dizlerinin çevresinde toplayarak kuru, kahverengi çam iğnelerinin örttüğü yere oturdu, Açık denizin ışıltısından çıkıp koyun gölgesine giren bir sandal karaya yaklaşıyordu; köleler küçük ağlar çekiyorlardı, suyun yüzünden gevezelikleri yükseliyordu.</p>

  <p class="p6">“Burası demek size yurt oluyor,” dedi adam.</p>

  <p class="p6">Kadın, “Ama ben, Arayış içindeki İsis’e kulluk ederim,” diye cevap verdi.</p>

  <p class="p6">Adam kadına baktı, Yumuşak, düşünceler içinde, bir bakıma ırak bir bulut gibiydi, Adam, tutkuyla, acımayla sarsıldı.</p>

  <p class="p6">Apansız, ağırbaşlılıkla, “Dilerim isteğine eresin ey kız,” dedi.</p>

  <p class="p6">“Ya sen, Osiris değil misin?” diye sordu kadın,</p>

  <p class="p6">Adam kızardı birden.</p>

  <p class="p6">“Evet,” dedi, “beni undurursan! Çünkü ölümün uzak-tutuşu hâlâ üzerimde, ondan kaçamıyorum.”</p>

  <p class="p6">Kadın korku içinde ona baktı bir an, gözlerinin yumuşak mavi güneşinin içinden. Sonra başını eğdi; batı güneşinin sıcaklığı, ışıltısı içinde sessizce oturdular; ölmüş olan adamla arı arayışın içindeki kadın…</p>

  <p class="p6">Güneş ulu bir kış görkemi içinde denize doğru iniyordu. Kıyının çakılları üzerinde ağları koşa koşa yayan, diri, geniş kabaetli, ufak kara başlı kölelerin pırıltılı, çıplak bedenlerini aydınlatıyordu. Her-şeyi-hoş-gören Pan onları koruyordu. Her-şeyi-hoş-gören Pan, dünyalar yerinde durdukça tanrısı olmalıydı bunların.</p>

  <p class="p6">Güneşin kenarı suya girerken kadın ayağa kalkıp: “Kalacaksan,” dedi, “sana azıkla örtü göndereyim.”</p>

  <p class="p6">“Annen hanımefendi ne der buna?”</p>

  <p class="p6">İsis kadını garip garip, ama bir kuşku kırıntısıyla baktı adama.</p>

  <p class="p6">Kendi malımdır onlar,” dedi.</p>

  <p class="p6">“İyidir,” dedi adam, hafifçe gülümseyerek, birtakım güçlükler çıkacağını sezinleyerek…</p>

  <p class="p6">Kadının, kendini bir şeye adamışların dalgın, garip hareketiyle gidişine baktı. Esmer başı azıcık eğik duruyordu: ak ketenler, fildişi ayak bileklerinin çevresinde salınıyordu. Çıplak kölelerin durup kadına bir çeşit şaşkınlık, hatta, bir çeşit arsızlıkla baktıklarım gördü. Ama o, dikkatini yolundan ayırmadan koydaki duvarın kapısından geçti.</p>

  <p class="p6">Ölmüş olan adam, kıyıyı tepeden gören ağacın dibinde oturdu daha; çünkü bu küçük kıyının üzerinde her türlü şey oluyordu. Özelgenin duvarının köşesini dolanarak akan derecikte kadın köleler hâlâ çamaşır yıkıyorlardı, ara ara da, suyun durgunlaşıp biriktiği küçük, karanlık oyukta, düz, pürüzsüz taşlara çamaşırın çarpılmasından çıkan kof bir çak! çak! çak! sesi geliyordu. Havada bir zeytin posası kokusu vardı; ara sıra da, bahçenin içinde zeytinleri öğütmekte olan taşın uzak, silik gümbürtüsü, değirmendeki eşeğe haykıran kölenin sesi, işitiliyordu. Az sonra kapıdan bir kadın, yünlü, akça bir örtüye sarınmış, kır saçlı bir kadın çıktı; arkasından togalı, başı açık bir erkek, bir Romalı geliyordu: Kadının vekilharcı yahut kâhyasıydı herhalde. Denizin üstünde kalan yüksek çakıllıkta durdular, çevreye bir göz attılar hızla. Kabaetleri geniş, bedenleri diri köleler, ağların üzerine dalgın, miskin, eğiliyor, çerini, çöpünü ayıklıyorlardı; çamaşırı yıkayan kadınlar bütün güçleriyle avuçlarını çamaşıra indiriyorlardı; yaşlı köle suyun kıyısına eğilmiş, çevresini unutmuş bir halde tutulan balıklarla ahtapotları yıkıyor, temizliyordu. Kadınla kâhya bütün bunları, bir bakışta gördüler. Yarımadanın kayaları üzerinde ağacın dibine oturmuş, sessiz, yalnız, elgin adamı da gördüler, ölmüş olan adam da onların kendisinden söz açtıklarını anladı. Yarımadanın küçük, kutsal dünyası içinden bayağı dünyaya baktı, onun hâlâ düşman olduğunu gördü.</p>

  <p class="p6">Güneş denize değiyordu artık; küçük koyun üzerinde, karşı taraftaki ortası tümsek burnun gölgesi uzuyordu. Şimdi gölgeler içinde kalmış mavi, soğuk çakıllıkta, yaşlıca kadın ağır adımlarla, o da gölgeler içinde yürüyerek, su kıyısına çömelmiş yaşlı adamın selesine dizilmiş balıklara bakmağa gitti. Kalçaları, omuzları yağ bağlamış, yumuşak sarı–turuncu gövdesi üzerinde son güneş ışınlarının parıldadıktan sonra ölüp yittiği, çıplak, yaşlı bir köleydi bu. Yaşlı köle, dalgın, balıkları temizlemeğe devam etti, başını kaldırmadan: Hanımı, üzerine dökülen alacakaranlığın bir gölgesiymişçesine...</p>

  <p class="p6">Sonra, kapıdan, başlarında yayvan sepetler, iki cariye çıktı. Sepetlerin birinden şarap testisiyle yağ testisi, hafifçe eğik, sivriliyorlardı. Kızlar duvarın altındaki koca koca çakılların üzerinden yürüyerek geçiyordu; arkalarından da, safran rengi harmanisine sarınmış İsis kadını alacakaranlığa girdi. Enginde, denizde, güneş hâlâ ışıldıyordu. Buraya gölgeler inmişti. Kır saçlı ana, denizin kıyısında duruyor, sarılar aklar içinde koyu kumral başlı kızın, cariyelerin ardından, kimseleri görmeden, kimseciklere aldırış etmeden, yarımadanın kayalık boynuna doğru salınarak gidişine bakıyordu; öte dünyası içinde, dalgın yürüyen kıza bakıyordu. Yaşlıca ana, yerinden kıpırdamadan, üç kişilik sıranın burun yokuşunun ağaçları arasından süzülerek çıkışına, ağaçların arkasında gözden yitişine baktı. Bir tek köle bile başını kaldırıp bakmamıştı. Kır saçlı kadın hâlâ, ardında kızının gözden yittiği ağaçlara bakıyordu. Sonra bir daha, üzerinden güneş çekildiği için artık belirsizleşmiş olan ölmüş adamın hâlâ oturduğu ağaç dibine bir göz attı; denizin ancak açıklarında bir dilim su parlıyordu daha. Akşam olmuştu. Sabırlı olmalıydı! Yazgı, bildiği gibi yürüsündü!</p>

  <p class="p6">Çakıllığın üzerinden ayaklarını kuvvetle basarak ağır ağır yürüdü ana: Adımları kızının kiler gibi geniş, sallantılı, dalgın değildi; kısaydı, kararlıydı. Sınıra, karşıki kayalardan, omuzlarında iri nefti bohçalar, tez adımlı iki çıplak köle indi; kalın, çıplak bacakları, altlarında, böcek ayakları gibi, görünüp görünüp yitiyordu, başlan görünmüyordu. Çakıllıktan tez adımlarla, kendi yollarından gerisini umursamaz bir halle geçtiler; o adam, o Romalı kılıklı kâhya onlara birdenbire bir şey söyleyene değin... O zaman put gibi durdular yerlerinde. Durdurulmuş oldukları bu anda, yüklerinin altında, — bütün bütün gözden yitebilecekmişçesine — görünmüyorlardı. Sonra bir el kalktı, yarımadayı gösterdi O zaman yeşil yüklü iki köle gene tez adımlarla yollarına, tapınak kesimine doğru düzüldüler... Kır saçlı kadın adamın yanına gitti, ikisi, ağır ağır, denizin çakıllığından köşkün özelgesine geçtiler, O zaman yaşlı, omuzları yağ bağlamış köle, elinde balık tablası, gölgenin içinde solgun, deniz kıyısından kalktı; kadın da, yayvan sepetlere ıslak çamaşırları yığarak, karanlık, dirim dolu, suyun başından kalktı... Ağı temizlemiş olan köleler de ağın akça katlarını topladılar. Omuzunda balık sepetiyle yaşlı köle, başlarının üzerinde ıslak çamaşırların yığılmış olduğu sepetleriyle kadın köleler, katlanmış ağı taşıyan iki köle, omuzlarında kürekleri taşıyan köle, katlı yelkeni koluna almış çocuk, hepsi, kapının yanında çıplak bir öbek oldular; ölmüş olan adam da gevezeliklerinin pes vızıltısını duydu. Sonra yelin esintisi soğumağa başlarken, onlar da kapıdan içeri geçmeğe başladılar...</p>

  <p class="p6">Kısa günün yaşayışıydı bu, küçük adamların yaşayışı. Ölmüş olan adam da kendi kendine: “Bizler kısa günü daha büyük günün içine alıp küçük yaşamayı daha büyük yaşamanın döngüsü içine yerleştirmedikçe her şey, her şey, bir yıkımdır.”</p>

  <p class="p6">Tepelerin doruğu bile gölgeler içindeydi. Yalnız gök, yükseklere doğru ışıyordu hâlâ. Deniz engin, cansız bir gölgeydi, ölmüş olan adam biraz güçlükle doğruldu, korunun içine döndü.</p>

  <p class="p6">Tapınakta kimsecikler yoktu. Kayanın içindeki inine gitti. Köleler eski funda yatağı dışarı çıkarmışlardı, yerleri süpürmüşlerdi, yatak hazırlıyorlardı ona; titiz bir ustalıkla önce mersini yayıyor, mersinin üzerine kaba fundayı seriyor, onun da üzerine yumuşak, gür funda uçlarını örtüyorlardı. Hepsinin üzerine de iyi tabaklanmış ak bir sığır derisi yaydılar. Kızlar mağaranın başına, katlı yün örtüler bırakmışlardı; şarap testisi, yağ testisi, bir çömlek fincan, içinde ekmek, tuz, peynir, kuru incirle yumurtanın bulunduğu bir sepet, yan yana, düzen içinde bir kenarda duruyordu. Bir de küçük mangal vardı ortada, kömürle dolu. Mağara doluvermişti, bir konut oluvermişti.</p>

  <p class="p6">İsis kadını küçücük kaynağın yanındaki oyukta duruyordu.</p>

  <p class="p6">Köleler ancak teker teker geçebiliyordu oradan. Cariyeler daracık yerin giriş yerinde bekliyorlardı, ölmüş olan adam görününce kadın, kızları savdı. Erkek köleler, işi ellerinden geldiğince uzata uzata, hâlâ yatağı düzüyorlardı. Ama İsis kadını onları da savdı, ölmüş olan adam, yeni evine bakmağa geldi.</p>

  <p class="p6">Kadın, “iyi mi?” diye sordu ona.</p>

  <p class="p6">“Çok iyi,” diye cevap verdi adam. “Ama anan hanımefendiyle, herhalde vekilharç olan o adam, köleler azıkla örtüleri getirirken baktılar, gördüler. Sana karşı koymazlar mı?”</p>

  <p class="p6">“Maldan kendi payım vardır benim: Ben kendi malımdan veremez miyim sanki? Bana, tanrılara, kim karşı koyabilir?” dedi kadın, sabır taşmasının da karıştığı bir çeşit yumuşak öfkeyle... Öylelikle adam anasının kızına karşı koyacağını, küçük dirimin ruhunun daha büyük dirimin ruhuyla çarpışacağını bildi Düşündü: “İsis kadını günlük dünyadaki payından neden vazgeçti? Mallarını azgın bir kıskançlıkla saklaması gerekirdi!”</p>

  <p class="p6">“Yeyip içecek inisin?” dedi kadın. “Külün içinde sıcak yumurta var. Ben de köşke yemeğe gideceğim. Ama gecenin ikinci saatinde tapınağa ineceğim, O zaman... O zaman, sen de İsis’e gelir misin?” Ona bakıyordu kadın; garip bir parıltı gözbebeklerini irileştiriyordu. Düşüydü bu; kendisinden büyüktü bu düş. Şimdi de adam, kadına artık en küçük bir şeyle olsun karsı koymağa, onu kırmağa, dayanamazdı. Kadın, kadın gizeminin gür balkımasındaydı şimdi.</p>

  <p class="p6">“Tapınakta mı bekleyeyim?” dedi adam.</p>

  <p class="p6">“İkinci saatte bekle beni, geleceğim.” Adam kadının sesindeki mırıltılı yakarışı işitti, bütün lifleri ürperdi.</p>

  <p class="p6">Yumuşak bir sesle. “Ama anan.” dedi, “hanımefendi?”</p>

  <p class="p6">Kadın şaşarak baktı adama.</p>

  <p class="p6">“Bana engel olmayacaktır!” dedi.</p>

  <p class="p6">Böylelikle adam, ananın kızına engel olacağını bildi; çünkü kız bütün malını anasının eline bırakmıştı, anası da bu güce sımsıkı sarılacak, onu kaptırmayacaktı.</p>

  <p class="p6">Kadın gitti; ölmüş olan adam da yatağına uzandı boylu boyunca, külün içinden yumurtaları alıp yedi; ekmeğini de yağa bandı yedi, eti kurumuştu çünkü; şarapla suyu da karıştırdı içti, öylece, kıpırtısız yattı. Kandili ufak bir ışık tomurcuğu meydana getiriyordu.</p>

  <p class="p6">Yeni duyumlara dalmış, yeni duyumlar içine kapanmıştı. İsis kadını ona sevilecek bir kadın olarak görünüyordu; biçiminden çok, şaşırtıcı kadınsal balkımasından ötürü... Güneşlerin ötesinde başka güneşler onu gizemli bir ateşe daldırmıştı, güçlü bir kadının gizemli ateşine; ona dokunmak da güneşe dokunmak gibi bir şey olacaktı. Hepsinden iyisi, kadının ona duyduğu sevecen istekti, gün ışığı gibi, öyle yumuşak, öyle dingin...</p>

  <p class="p6">“Gün ışığı gibi dökülüyor üzerime,” dedi kendi kendine, kollarını bacaklarını gererek, “Bana duyduğu isteğe benzer bir gün ışığında gerinmedim bugüne değin. Bunu bana, bütün tanrıların en büyüğü bağışladı.”</p>

  <p class="p6">Ama aynı anda dış dünyanın korkusu bürüyordu içini. “Ellerinden gelirse, bizi öldürürler,” dedi kendi kendine. “Ama güneşin bir yasası vardır, bizi koruyan bir yasası...”</p>

  <p class="p6">Gene kendi kendine, “ölüler arasından çıplak, damgalanmış olarak kalktım,” dedi. “Ama bu değinmeye yetecek kadar çıplaksam, boşuna ölmemişim demektir, önceleri bana bir köstek vuruluydu.”</p>

  <p class="p6">Kalkıp dışarı çıktı. Gece, büyük bir kış görkemi içinde ayazdı, yıldızlıydı. Geceye karşı, “Görkemden yuğrulu yazgılar vardır,” dedi, “bütün küçüklük, bayağılık, acı çekme kargışlılığımızın üstünde...”</p>

  <p class="p6">Sonra sessizce, tapınağa gitti, iç duvara dayandı, dışardaki boz karanlığa, yıldızlara, ağaç tepelerine bakarak karanlık içinde bekledi. Kendi kendine, “Görkemden yuğrulu yazgılar vardır,” dedi gene, “ama daha büyük bir güç de vardır.”</p>

  <p class="p6">Neden sonra ağaçların arasından, kadının ipek fenerinin kesintili kesintili, sallantı içinde ama gene de tez gelen, ışığını gördü. Yalnızdı kadın, yakındaydı; ışık, harmanisinin etekleri üzerinde yumuşak yumuşak hışıldıyordu. Korkuyla, sevinçle titredi, kendi kendine: “Bu değinmeden, ölümden korktuğumdan da çok korkacağım neredeyse. Çünkü bu değinmeye daha da açılmış bir durumdayım, daha çıplağım karşısında...”</p>

  <p class="p6">Karanlığın içinden yumuşak bir sesle, “Buradayım İsis Hanımı,” diye seslendi.</p>

  <p class="p6">Kadın da korku içinde ama aynı zamanda esriklik içinde, “Ah!” diye bağırdı. Düşüne koyvermişti çünkü kendini.</p>

  <p class="p6">Kutsal odanın kapı kilidini açtı, adam ardından girdi içeri. Sonra kadın kapıyı gene sürgüledi. İçerideki hava sıcaktı, kapalı kalmış yerlerin havasıydı, güzel kokuluydu. Ölmüş olan adam kapalı kapının yanında duruyor, kadına bakıyordu. Önce tanrıçaya doğru gitmişti. Az aydınlanan tanrıça heykeli, zorlayıcı, büyük bir kadın varlığı gibi ürkütücüydü, ileriye atılacakmışçasına duruyordu.</p>

  <p class="p6">Rahibe adama bakmadı. Safran rengi harmanisini çıkarıp alçak bir sedire yaydı. Zayıf, titrek ışıkta duruyordu; kuşaklı, ak entarisinin içinde... Kolları çıplaktı. Ama hâlâ kendini adamdan sakınıyordu. Adam geride, gölgenin içinde duruyor, kadının hafif hafif mangalı yellemesine, ateşe günlük atmasına bakıyordu. Tatlı kokulu bulutçuklar ağdı havaya. Kadın, yaklaşmanın ayindeki hareketiyle heykele doğru döndü, palamarı bağlı bir sandal gibi, hafif bir silkinti içinde yumuşak yumuşak salınarak ileriye, tanrıçaya doğru, ayak uçlarına basa basa yürüdü.</p>

  <p class="p6">Adam garip, esrik kadına bakıyordu; kendi kendine: “Onu esrikliği içinde, dişi gizemleri içinde yalnız bırakmalıyım,” dedi. Kadın öylece, garip, ileriye doğru sallantısı içinde ayaklarının ucuna basa basa tanrıçanın önüne gitti. Sonra adamın anlayamadığı. Yunanca bir şeyler mırıldanmağa başladı. Mırıldandıkça, sallantısı ağır ağır dindi; dinen bir denizin üzerindeki bir sandal gibi... Adam ona baktıkça, kadının ruhunu yalnızlığı içinde, dişi ayrımı, başkalığı içinde gördü. İçinden, “Benden, benim erkek ayrımımdan, erkek başkalığımdan korkuyor. Kendini korkusundan soyuyor şimdi, arındırıyor. Nasıl da içli, benimkinden öylesine başka bir dirimle nasıl da yumuşacık bir diriliği var! Benim ölümden yana yürekliliğimden öylesine başka bir dirimden yana yüreklilik, yumuşak, garip bir gözüpeklik içinde, ne de güzel! Ne güzel bir şey bu, bir gülün göbeği, bir yalımın çekirdeği gibi! Kendini sonuna değin etkilenebilir bir hale koyuyor, Ah! Umudunu boşa çıkarmak yahut ona karşı günah işlemek ne korkunç olur!”</p>

  <p class="p6">Kadın adama döndü, yüzü tanrıçadan aldığı güçle balkıyarak...</p>

  <p class="p6">Toylukla, “Osiris’sin sen, değil mi?” dedi.</p>

  <p class="p6">“Öyle istersen, öyle olsun,” dedi adam.</p>

  <p class="p6">“İsis’in, seni açmasına, örtülerini kaldırmasına izin verecek misin? Giysilerini çıkarmayacak mısın?”</p>

  <p class="p6">Adam kadına baktı, soluğu kesildi. Yaraları, özellikle böğrünü kesen ölüm yarası, yeniden haykırmağa başladılar.</p>

  <p class="p6">“Canım öyle yandı ki!” dedi, “Halâ bir tutukluk varsa üzerimde bağışlamalısın beni”</p>

  <p class="p6">Ama cüppesini, entarisini çıkardı, çırılçıplak, puta doğru gitti; göğsü karşı konulmaz acının apansız yılgısı ile, karşı konulmaz acının anısı ile, çok acı bir üzüntü ile, soluk soluğa inip kalkıyordu.</p>

  <p class="p6">Yüzünü bir an kadından yana çevirerek, kendini bağışlatırcasına, “Beni öldürdüler!” dedi.</p>

  <p class="p6">Adam oracıkta, önünde, incecik, kaskatı dururken, kadın onda ölümün görüntüsünü gördü, birden yılgıya kapıldı, kendisinden bir şeyler çalındığını duydu. Zafer kazanan ölümün, boz renkte, kurşun renginden kanadının gölgesini duydu üzerinde.</p>

  <p class="p6">Adam, anadilinde, “Ah, Tanrıça,” dedi puta, “o imi bana gene verirsen, yaşamak beni öyle sevindirecek ki!”</p>

  <p class="p6">Burada çünkü gene umutsuzluk duyuyordu, karşısına dirimin istekleri çıkmıştı ama o hâlâ ölümün yükü altındaydı.</p>

  <p class="p6">Kadın, “Melhemler süreyim sana!” diye fısıldadı, “Yara yerlerine melhemler süreyim! Göster de bana onları, bırak melhemler süreyim!”</p>

  <p class="p6">Yeniden anılan bu eski acı içinde çıplaklığını unuttu. Sedirin kıyısına ilişti, kadın, onun avucunun içine bir parça melhem döktü... Kadın elini ovarken, her şey, çiviler, delikler, yavuzluk, (sevecenlikten başka bir şey sunmamış olan ona) yapılan haksızca yavuzluk, her şey, yeniden aklına geldi, ölüm saatindeki gibi, içine yeniden haksızlığın, yavuzluğun can acısı doldu. Ama kadın mırıldanarak onun avucunu ovuyordu; “Yırtılan, yeni bir et oluyor, bir zamanlar yara olan şey şimdi taze dirimle dolu; bu yara izi menekşenin göbeğidir.”</p>

  <p class="p6">Çocukça bir rahibe dalıncı içindeki bu kadına gülümsemeden alamıyordu kendini. Kadının düşüydü bu, kendi de kadının gözünde ancak bir düş nesnesiydi. Adamın ne idiğini hiçbir zaman bilemeyecek, hiçbir zaman anlamayacaktı kadın. Hele adamın içine bir zamanlar girmiş olan ölümü hiçbir zaman bilemeyecekti. Ama ne çıkardı bundan? Bu kadın bambaşkaydı. Bir kadındı: dirimi de ölümü de kendi dirimiyle ölümünden başkaydı. Ancak, kadın ona iyi davranıyordu.</p>

  <p class="p6">Kadın, ayaklarını yağla, sevecen, sevecen bir unduruculukla ovunca, ona:</p>

  <p class="p6">“Bir zamanlar,” demekten kendini alamadı, “bir zamanlar bir kadın ayaklarımı gözyaşlarıyla yıkadı, saçlarıyla kuruladı, pahalı melhemler sürdüydü üzerlerine,</p>

  <p class="p6">İsis kadını, o koyulmuş olduğu — ama bir daha kesilen — işten başını kaldırıp baktı.</p>

  <p class="p6">“O zaman yaralı mıydı?” dedi. “Ayakların?”</p>

  <p class="p6">“Hayır, hayır! O zamanlar ayaklarım bütündü daha.”</p>

  <p class="p6">“Sevdin miydi kadını?”</p>

  <p class="p6">“Sevgi ölmüştü onun içinde. Artık yalnız kulluk etmek istiyordu,” diye cevap verdi. “Orospuluk etmişti o zamana değin.”</p>

  <p class="p6">“Ya sana kulluk etmesine izin verdin mi?” diye sordu kadın.</p>

  <p class="p6">“Beli.”</p>

  <p class="p6">“Aşkının cesediyle sana kulluk etmesine izin verdin mi?”</p>

  <p class="p6">“Beli.”</p>

  <p class="p6">Ansızın içine doğdu, bir güneş gibi: Hepsinden, bana, aşklarının cesedi ile kulluk etmelerini istemiştim. Sonunda da onlara, ancak kendi aşkımın cesedini verebildim. Bu bedenimdir dedim — alın, yeyin — cesedim —</p>

  <p class="p6">İçinden yeğin bir utanç geçti. “Ne de olsa,” diye düşündü, “onların ölü bedenlerle sevmelerini istedim. Yehuda’yı diri bir aşkla öpmüş olsaydım, o belki de hiçbir zaman beni ölümle öpmezdi. Belki de beni tenimle sevdi, tenimin içinde sevdi, bense beni bedensiz olarak sevmesini, aşkımın cesediyle sevmesini istiyordum...”</p>

  <p class="p6">Değinimin içindeki yumuşak, sıcak aşkın, sevinçle dolu olan aşkın gerçekliği doğuyordu içine. “Bense,” diye düşündü, “onlara, yas tutanların kutsanmış olduğunu söyledim. Yazık! Ölüm içinde olduğum şu anda, burada duran bu kadının bile yasını tutmağa kalksam, ölü bulmak zorunda olurdum, oysa yaşamağı öylesine istiyorum ki? Dirim, bu sıcak elli kadına getirdi beni. Şimdi de onun değinişi, bana, bütün sözlerimden daha değerli görünüyor. Yaşamak istiyorum çünkü!”</p>

  <p class="p6">“Git o halde tanrıçaya!” dedi kadın, onu İsis’e doğru yavaşça, tatlılıkla iterek… Adam oracıkta, daha doğmamış bir yaratık gibi kamaşmış, çıplak dururken, kadının tanrıçaya bir şeyler mırıldandığını duydu; bir şeyler mırıldanıyordu kadın, acılı, üzgün bir yakarışla mırıldanıyordu. Şimdi de eğiliyor, böğür boşluğunun yumuşak etindeki yara izine bakıyordu, tam kalçanın üstünde kalan yumuşak boşlukta, sonsuz bir ağlayışla kızarıp şişmiş bir göz gibi duran derin bir yara iziydi bu. İşte kanı, can tohumu, buradan akıp yitmişlerdi. Kadın hafif hafif titriyor, Yunanca bir şeyler mırıldanıyordu. Adam da, ölmüş olmanın gidip gidip dönen umutsuzluğu içinde, dirimi zorlamağa çalışmış olmanın üzüntülü şaşkınlığı içinde, yaralarının haykıra haykıra ağladıklarını, bedeninin derin yerlerinin yeniden uluduğunu duydu: “Öldürüldüm ben, kendimi öldürülmeye teslim ettim de. Beni öldürdüler, ama ben kendi kendimi teslim ettim öldürülmeye...”</p>

  <p class="p6">Kadın, şimdi sessiz, ama ürpertiler içinde, eline yağ döktü, avucunu adamın sağ yanındaki yaranın üzerine dayadı. Acısından adam irkildi; yara, daha önce binlerce kez yaptığı gibi, yeniden dirimini emdi onun. Bilinçliliğinin karanlık, yaban acısıyla ürküşü içinde tek bir çığlık çınlıyordu: “Ah, bu ölümü içimden nasıl sökebilir? Bu ölümü benden nasıl alabilir? Bilemez ki hiç! Anlayamaz ki hiç! Uyamaz ki hiç ona?..,”</p>

  <p class="p6">Kadın susku içinde, yavaşça, uyumla, yara yerini yağla ovuyordu. Adamın ciğerleri ürkü içinde ulurken o, rahibe görevine dalmıştı şimdi; hafif hafif, ağır ağır güç deriyordu. Ama kadın, azar azar güç derip bir kuşak gibi onu sararak karşı böğründeki yaraya geçince, adamın içinde soğuk yılgının yerini azar azar bir sıcaklık almağa başladı: “Birazdan yeniden ısınacağım,” diye duydu içinden, “birazdan bütünleşeceğim gene! Sabah gibi sıcak olacağım. Erkek olacağım. Anlayış gerekmez buna. Yenilik gerekir. Bu kadın bana yenilik getiriyor...”</p>

  <p class="p6">Yaralarının, çağların sonuna değin bilinçliliğinin çevrenleri altında kalacakmış gibi gelen donuk, duraksız, üzgün haykırışını dinliyordu. Ama haykırış gitgide sönüyor, sönüyordu.</p>

  <p class="p6">Başında uğraşıp duran kadını düşündü; “Bilmiyor! İçimdeki ölümü görmüyor. Ama onun başka bir bilinçliliği var. Gecenin öbür ucundan geliyor bana.”</p>

  <p class="p6">Kadın, bir rahibenin ağır yeğinliğiyle çalışıp bedeninin bütün alt yanını yaralarının sesi sönüp sönüp yitesiye, yağla ovunca, göğsünü adamın sol yanındaki yaraya dayadı, kollarını bedenine dolayarak sağ böğründeki yaranın üzerinde kavuşturdu, bir ırmağın kıvrımları gibi, diri bir sıcaklığın gücü içinde onu göğsüne bastırdı. Haykırış bütün bütün ölüp yitti, bir susku, bir karanlık kapladı adamın ruhunu; bölüntüsüz, karanlık bir susku, bir bütünlük.</p>

  <p class="p6">Sonra, ağır ağır, azar azar, içinin en derin karanlığında, gelmekte olan bir şeylerin kımıltısını duydu adam. Bir tan ağarışı, bir yeni güneş... İçinde, benliğinin en derin iç karanlığında yeni bir güneş doğuyordu. Soluğu kesilmiş, korkulu bir umutla ürpererek bekliyordu o güneşi... “Şimdi ben, ben değilim. Yeni bir şeyim...”</p>

  <p class="p6">Bu güneş yükseldikçe de, — soğuk bir umut kırıklığı soluğu içinde duydu bunu, — diri kadının meydana getirdiği kuşağın, ayaklarına doğru kaydığını duydu; sıcaklıkla balkımanın, üzerinden sıyrılarak kendisini kaskatı bıraktıklarını duydu. Kadın, yüzünü saklayarak bitkin, tanrıçanın ayaklarına kapandı...</p>

  <p class="p6">Adam eğilerek elini kadının sıcak, ışıltılı omuzuna tatlılıkla koydu, içinden isteğin sarsıntısı geçti; sarsıntı arkasına sarsıntı; öyle ki, acaba bu da başka türlü bir ölüm mü diye düşündü: Ama görkemle doluydu böyle bir ölüm…</p>

  <p class="p6">Şimdi bütün bilinçliliği orada, kapanmış, saklanmış kadındaydı. Yanına çömeldi, onu tatlılıkla, körmüşçesine okşadı, anlaşılmaz bir şeyler mırıldanarak… Ölümü de, kendini esirgemezlik tutkusu da, hepsi, ona değersiz görünüyordu şimdi; oracıkta duran kadının yere kapanmış olgunluğunu, o ak, yumuşak dirim kayasını biliyordu ancak... “Ömrümü bu kayanın üzerine kurdum.” Diri kadının, derin katlı, içine girilebilir kayası! Yüzünü saklayan kadın. Tan gibi güçlü, yenilenmiş bir halde, bu kadının üzerine eğilen kendi…</p>

  <p class="p6">Kadının yanıbaşına çömeldi; kamının içinde erkekliğinin yangınının, görkemle kabardığım duydu.</p>

  <p class="p6">“Dirildim!”</p>

  <p class="p6">Karnının derinliklerinde görkemli, yılmazcasına, boyun eğmezcesine yanarak, kendi güneşi doğuyor; bu güneş, ateşini, kollarına bacaklarına akıtıyordu; öyle ki yüzü, bilinci dışında, parlıyordu.</p>

  <p class="p6">Keten entariyi tutan ipi çözdü, giysiyi kaldırdı, kadının ak–altın göğüslerinin ak pırıldayışını görünceye değin. Dokundu sonra o göğüslere, diriminin eriyiverdiğini duydu. “Baba! Tanrım!” dedi, “bunu niye sakladın benden?” Kadına, şaşkınlığın tatlı acılığıyla, isteğin olağanüstü delici aşkınlığıyla dokundu. “Bak!” dedi, “bu yakanın da ötesindedir.” Derin, katmerli sıcaklıktı bu. Diri, içine girilebilir sıcaklık; kadındı bu, gülün göbeği! Konağım, karmaşık, sıcak güldür; bu çiçektir sevincim!</p>

  <p class="p6">Birden kadın başını kaldırıp ona baktı, yüzü yükselmiş bir ışık gibi istekli, sevecen; gözleri, bir yığın nemli çiçek gibi… Adam da kadını bir sevecenlik tutkusu ile yakıp bitirici bir istekle göğsüne doğru çekti, son olarak düşündü: “Saatim gelip buldu beni, baskına uğruyorum.”</p>

  <p class="p6">Böylece, kadını bildi, onunla bir oldu.</p>

  <p class="p6">Daha sonra kadın, sönük bir şaşkınlık içinde parmak uçlarıyla adamın böğürlerindeki koca yara izlerine dokundu, “Ama canını yakmıyor artık bunlar, değil mi?” dedi.</p>

  <p class="p6">“Birer güneş oldu bunlar!” dedi adam. “Dokunman onları ışıldatıyor. Sana ödentimdir bunlar.”</p>

  <p class="p6">Tapınaktan çıktıkları zaman tan öncesinin ayazı vardı havada. Kapıyı örterken adam tanrıçaya bir daha baktı: “Bak,” dedi. “İsis sevecen bir tanrıçadır: sevecenlikle dolu. Ulu tanrılar iyi yüreklidir, sevecen tanrıçaları olur.”</p>

  <p class="p6">Kadın harmanisine sarınıp sessiz, suskun, evine döndü: gözleri görmüyordu: altın göbeği taze dirimle dolu, ağır ağır yeniden kapanan lotus gibi dalınç içindeydi. Hiçbir şey görmüyordu: çünkü kendi taçyaprakları bir kılıf oluyordu ona. “Osiris’le dolu içim. Dirilmiş Osirıs’le doluyum!” diye düşündü yalnız.</p>

  <p class="p6">Ama adam, denize yağmur gibi dökülüşleri içinde, tan öncesinin duru, parlak yıldızlarına, denizin ayrıtına doğru yeşil yeşil parlayan Sirius yıldızına baktı. Düşündü: “Nasıl da her biçime girip çıkabilecek gibi; nasıl da, çiğjn, karanlığının neresine dokunduğunu gösteren karanlık taçyapraklı bir açıklığın görünmez gülü gibi, katmerlerle, eğrilerle dolu! Nasıl da dolu, nasıl da bütün tanrıların ötesinde ulu! Nasıl da kuşatıyor beni: ben onun bir parçasıyım, büyük Uzay gülünün... Ben, kokusunun bir kırıntısıyım: kadın da güzelliğinin bir parçacığı... Şimdi dünya, çok taçyapraklı karanlıklardan bir tek çiçek: bense, bir değinme içindeymişçesine, kokusunun içindeyim.”</p>

  <p class="p6">Böylece, değinişin saltık dinginliği, dolgunluğu içinde, tan ağarıncaya değin mağarasında uyudu. Tanyeri ağardıktan sonra da rüzgâr çıktı, soğuk yağmurlu bir fırtına getirdi. Böylelikle, değiniş içinde olmanın erincinde, sevincinde mağarasında kaldı; denizi, toprağa düşen yağmuru dinlemenin, ıslak, hâlâ ısak bir aklı altınlı nergisin eğilip bükülüşünü görmenin sevinci içinde... “Büyük kefarettir bu, bu değiniş içinde olma…” dedi, “kurşun rengi deniz ile yağmur, ıslak nergis ile beklediğim kadın, görünmeyen İsis'le görülmeyen güneş, hepsi biribiriyle değiniyor, hepsi bir arada.”</p>

  <p class="p6">Tapınağa gidip kadını bekledi; yağmurun altında geldi kadın. Ama ona. “Bırak bir parça İsis’in yanında kalayım.” dedi, “gecenin ikinci saatinde de gel bana… Gelir misin bana?”</p>

  <p class="p6">Bunun üzerine mağaraya döndü, dinginliğin, değiniş içinde olmanın sevincinde, gece ile birlikte gelip değinmeyi yeniden bütünleyecek olan kadını bekleyerek yattı… Sonra gece gelince kadın da geldi, sevinçliydi geldiğine, çünkü onun da içinde, değinmek, adamla değinmek, ona daha da yakınlaşmak için duyduğu büyük bir özlem vardı.</p>

  <p class="p6">Böylece gündüzler geldi, geceler geldi, yeniden gündüzler geldi, değinme de yetkinleştirildi, bütünleştirildi. Adam. “Ona hiçbir şey sormayacağım.” diyordu, “adını bile... Çünkü bir ad, onu ayrı bir varlık haline getirecektir.”</p>

  <p class="p6">Kadın da kendi kendine, *O. Osiris'tir.” diyordu, daha ötesini bilmek istemem.”</p>

  <p class="p6">Ağaçlardan erik çiçekleri serpeleniyordu, nergisin çağı geçmişti, gelincikler toprağı tutuşturmuş, yitmişlerdi sonra da: havada fasulye tarlalarının kokusu vardı. Her şey değişiyordu, evrenin çiçeği taçyapraklarını değiştiriyor, başka bir yanı görmek için döneniyordu. İlkyaz bütünlenmişti, aralarında, bir değinme kurulup yerleşmişti, erkekle kadın biribirlerine doymuşlardı; ayrılık, gidiş vardı havada.</p>

  <p class="p6">Bir gün, sabah güneşi sıcak, çamlar tatlımsı tatlımsı kokar, tepeler üzerinde son armut çiçekleri dağılırken, ağaçların altında, adam kadınla buluştu. Kadın ona doğru ağır ağır geliyordu; adımlarındaki yumuşak oyalanmadan, gösterdiği sevecen çekingenlikten, onda bir değişiklik olduğunu bildi adam.</p>

  <p class="p6">“İki canlı mısın?” diye sordu,</p>

  <p class="p6">“Neden?” dedi kadın.</p>

  <p class="p6">“Yeşil yaprakları çiçeğini izleyen, özsu dolu bir ağaç gibisin. Bir de sakınganlık var üzerinde, bir çekingenlik.”</p>

  <p class="p6">“Öyledir,” dedi kadın, “Senden gelen bir can var içimde. İyi ml?”</p>

  <p class="p6">“Beli,” dedi adam, “İyi olmaz da ne olur? Demek bülbül artık dere yatağından çağırmıyor... Ama, çocuğu nerede doğuracaksın? Çünkü dirimimden başka verecek bir şeyim yok benim...”</p>

  <p class="p6">“Burada kalacağız,” dedi kadın.</p>

  <p class="p6">“Ama anan, hanımefendi?”</p>

  <p class="p6">Kadının alnını bir gölge kararttı. Cevap vermedi.</p>

  <p class="p6">“Öğrenince ne olacak?” dedi adam.</p>

  <p class="p6">“Öğrenmeğe başlıyor zaten.”</p>

  <p class="p6">“Canını yakar mı ki?”</p>

  <p class="p6">“Hayır, benim canımı yakmaz! Nem varsa, kendimindir. Osiris’e gebe olacağım... Ama sen, anamın kölelerine dikkat et, tetik dur.”</p>

  <p class="p6">Adama baktı, analığının erinci kaygıyla bulandı.</p>

  <p class="p6">“Yüreğin tasa çekmesin!” dedi adam, “Ölümle öldüm bir kere.”</p>

  <p class="p6">Böylelikle adam, kendi için gitme, ayrılma çağının yeniden gelip çattığını bildi. Yalniz başına gidecekti; yazgısıyla birlikte. Gene de ama yalnız olmayacaktı, çünkü kadınla değinişini ardında bırakırken bile, bu değiniş içinde kalacaktı. Görünmez güneşler de onunla birlikte gidecekti.</p>

  <p class="p6">Ama gitmeliydi gene de. Çünkü burada, bu koyda, coşkun dol artağanlığı güneşlerinin hareketlerini gevşettikleri bu anda, kıskançlığın, iyeliğin küçük yaşamı eski durumuna dönüyordu gene. Dul kadınla köleleri, yemiş olduğu ekmeğin, kurduğu diri değinişin, kucağında sevindiği kadının, iyelik adına öcünü almağa kalkacaklardı kendisinden. Ama, “İki kere olmaz bu iş!* dedi adam. “İçimdeki değinişi kirletmeyecekler bu kere. Onların hinliğine karşı hinliğimi kullanacağım.”</p>

  <p class="p6">Tetik durdu böylece. Bir dolap çevirdiklerini bildi. Bu yüzden küçük mağaradan çıkıp kendine deniz kıyısında başka bir barınak, kayaların altında kuru, gizli duran ufacık, kumluk bir oyuk buldu.</p>

  <p class="p6">Kadına, “Tez elden gitmeliyim şimdi,” dedi. “Kölelerden başıma bir sıkıntı gelecek. Ama bir erkeğim ben, dünya da apaçık duruyor. Ama aramızda olan şey iyi bir şey, yerleşmiş bir şey. Erinç içinde kal. Dere yatağından bülbül yeniden çağırmağa başladığı zaman da, ilkyaz gibi, şaşmadan geleceğim gene.”</p>

  <p class="p6">Kadın, “Gitme! Ne olur!” dedi, “benimle kal yarımadada; tapınağın yöresindeki çamların altında, içinde ötekilerden ayrı yaşayabileceğimiz bir ev yaptırırım, seninle benim için...”</p>

  <p class="p6">Ama kadın, gene de, adamın gideceğini biliyordu içinden. Çevresinde, kendi havasının serinliğini arıyor, kaygıdan kurtuluşu özlüyordu bile...</p>

  <p class="p6">“Kalırsam.” dedi adam, “beni Romalıların, onların adaletinin eline verecekler. Ama bir daha ele verilmeyeceğim ben. Bunun için, ben gidince, büyüyen çocukla erinç içinde yaşa. Geleceğim de bir daha: Yakın olalım, uzak olalım, aramızdaki her şey iyidir. Güneşler, mevsimleri erişince, geri dönerler. Ben de, bir daha, geleceğim.”</p>

  <p class="p6">“Gitme daha,” dedi kadın, “yarımadanın boynuna nöbet beklemesi için bir köle diktim. Kötülük kendini açığa vuruncaya değin, gitme daha.”</p>

  <p class="p6">Ama dingin, sessiz bir gece, adam küçük oyuğunda yatarken, küreklerin suya çarparken çıkardığı yumuşak sesi, bir sandalın kayaya kütleyişini işitti. Sürüne sürüne dışarı çıkıp seslere kulak verdi. Romalı kâhyanın sesini duydu:</p>

  <p class="p6">“Sessizce gidin keçi inine. Serseri uykudayken, Lysippus üzerine ağı atacak; herifi adaletin eline vereceğiz, İsis hanımının ruhu bile bir şeycikler duymayacak. .”</p>

  <p class="p6">Ölmüş olan adamın burnuna, yukarıya doğru sürüne sürüne tırmanan kölelerin yağlanmış çıplak bedenlerinden gelen bir et kokusu, sonra da Romalının süründüğü hafif koku esti. Denize doğru süründü. Sandalda oturan köle, kürekleri tutuyor, kıpırdamıyordu; deniz kıpırtısızdı çünkü... Ölmüş olan adam, köleyi tanıdı.</p>

  <p class="p6">Bunun üzerine bir kayanın derin yarığı içinden, duru, açık bir sesle,</p>

  <p class="p6">“İsis'in gözleri önünde kızla sevişen köle sen değil misin? Sen değil misin o delikanlı? Söyle!* dedi.</p>

  <p class="p6">Delikanlı yılgı içinde ayağa fırladı. Bu fırlayış sandalı kayaya çarptırdı. Köle, korkusundan aklı başından giderek karaya atladı, kayalığa tırmandı, kaçtı, ölmüş olan adam, çabucak sandalı yakaladı, bindi, açıldı. Kürekler sıcaktı daha, köle ellerinin hoş olmayan sıcaklığıyla sıcak... Ama adam, kıyı boyunca akıp duran, kendisini sessizlik içinde götürecek olan akıntıya sandalını kaptırmak için ağır ağır kürek çekti. Yıldızlı geceye karşı sarp kıyı kapkaranlıktı. Yarımadada bir parıltı bile görünmüyordu; rahibe gelmiyordu artık geceleri, ölmüş olan adam akıntıya kapılmış, ağır ağır kürek çekiyordu; kendi kendine güldü: “Dirimimle dirilişimin tohumunu ektim; bugünün seçilmiş kadını üzerine, dünyalar durdukça duracak değinişimi yerleştirdim; onun kokusunu, gülün yağı gibi, etimde taşıyorum. Varlığımın can alacak noktasında değer taşıyor bu kadın benim için. Ama akıcı, altın yılan, ağacımın dibinde uyumak için yeniden çörekleniyor.”</p>

  <p class="p6">“Alsın sandal, götürsün beni... Yarınla birlikte, başka bir gün, yeni bir gün gelecektir.”</p>

  <p class="p6"> </p>
</body>
</html>
