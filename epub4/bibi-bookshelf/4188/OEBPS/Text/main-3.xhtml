<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<!--?xml version="1.0" encoding="UTF-8"?--><html xmlns="http://www.w3.org/1999/xhtml">
<head><meta name="charset" content="UTF-8"/>
<title></title>
<link rel="stylesheet" href="../Styles/main.css" type="text/css"/>
</head>
<body>
<h2 title="bölüm 2 Para Denilince İlk Akla Gelenler" style="text-align: center;">bölüm 2</h2>
<h2 class="sigil_not_in_toc" style="text-align: center;">Para Denilince İlk Akla Gelenler</h2>
<p style="text-align: justify;">Bizim evin salonunda kahvaltı yapıyorduk. Annelerimiz de balkona çıkmış kahvelerini içiyorlardı. Aslında bizimki onların kahvaltılarından artan “yazııık atılmasın, bari çocuklar yesin, onlar yemezse köpeklere vericez” denilenler gibiydi, ama takılmıyorduk detaylara. Balkona dikkatlice baktım; annem, Nurten Teyze’nin kahve fincanını açmıştı. Gözü fincandaydı, en az on beş dakika fal bakacaktı. Koştum odama, ilk prototipimi gösterdim Serkan ve Mete’ye. İlk niyet kutumuzdu bu. Niyet, İstanbul’da o yıllarda oldukça popüler olan bir piyango sistemiydi aslında. Lunaparklardaki oyunlardan devşirmeydi. Bir kutu dolusu eşya, oyuncak, ıvır zıvır numaralandırılır, cüzi bir fiyata numara çektirilirdi. Niyet çeken, numarasıyla eşleşen eşyayı alır giderdi. Aslında akranlarımıza niyet ile kısmet arasındaki farkı öğretiyorduk. Herkesin niyeti atariydi, tetristi, ama kısmeti sırt kaşıngacı, bilemedin kalem pil oluyordu. Fazla derin olmayan, üst tarafı açılmış tepsi şeklindeki kutuya bakıyordu Mete ve Serkan. İçerisinde tetrisim, el atarim, fırıldaklarım, babamın el feneri, anneannemin sırt kaşıngacı, kullanılmamış kürdanlar, tavla zarları, uzaktan kumandalı arabam, LTT Schaub Lorenz televizyonumuzdan kopmuş kanal tuşları ve bunlar gibi dünya kadar ıvır zıvır vardı. Uzun uzun baktı Mete, kutuya elini sokup bir dişli çark çıkarttı.</p>
<p style="text-align: justify;">“Bu ne?”</p>
<p style="text-align: justify;">“Bizim eski süpürgeyi sökmüştüm, ondan çıktı.”</p>
<p style="text-align: justify;">“Kim ne yapacak ki bunu?”</p>
<p style="text-align: justify;">Serkan suskunluğunu bozdu. “Bize ne? Ne yaparlarsa yapsınlar, biz paramıza bakalım.”</p>
<p style="text-align: justify;">“İyi de almazlar ki bunu,” dedi Mete.</p>
<p style="text-align: justify;">“Mete,” dedim. “Onun ne olduğunu üçümüz biliyoruz, bir de Beko yetkili bayisi. Kimse ne olduğunu bilmiyor. Her şey diyebiliriz onun için.”</p>
<p style="text-align: justify;">“Kandıracak mıyız insanları?” diye ağlar tonda, duyarlı çizgi film karakteri gibi alt dudağını titreterek atıldı Mete.</p>
<p style="text-align: justify;">“Mete, sakız alınacak paraya niyet çekiyorlar, uzaktan kumandalı uçak maketi mi verelim o paraya? Çeteyiz oğlum biz, döve döve de almasını biliriz ellerindeki parayı, ama isteyerek vermeliler, anlıyor musun beni?” diye atıldım. Anlıyor muydu beni?</p>
<p style="text-align: justify;">“Peki, niye gelip bizden niyet çeksinler ki?” dedi Mete.</p>
<p style="text-align: justify;">“Bak kutuda tetris var, araba var, Serkanlara gideriz Serkan’ın oyuncak trenini alırız. Senin legolarını alırız. Düşünsene bir sakız parasına bunları alabilecekler, hepsi gelecek.”</p>
<p style="text-align: justify;">“Ben vermem treni,” dedi Serkan. “Vereceksin,” dedim. Dan dun gidiyordum, burada oyun oynamıyorduk!</p>
<p style="text-align: justify;">“Çıkıyorum çeteden," dedi Serkan. Sandalyeye ters oturdu arkasını döndü bize. Yüz yıllık ev tesisatı gibi çete kurmuştum. Bir yeri onarıyordum, diğer yerden patlak veriyordu.</p>
<p style="text-align: justify;">“Ulan öyle değil, hiçbir zaman yazmayacağız onları kuraya. Kura çekildiğinde, içinden hep fırıldak çıkacak, dört tane fındık çıkacak, evdeki bozuk eşyalar çıkacak göt! Diğerleri hep görüntü sadece.”</p>
<p style="text-align: justify;">“O zaman trenin sadece kutusunu getiririm.”</p>
<p style="text-align: justify;">“Tamam anlaştık, içine ağırlık yapacak bir şeyler koy da getir,” dedim. Ne olur ne olmaz. O trenin başına bir iş gelse sadece Serkan değil, Serkan’ın yapımında emeği geçen annesi dahil bayağı bir insanın canı yanardı.</p>
<p style="text-align: justify;">“Şimdi eve gidin çer çöp ne varsa toplayın. Biraz para kazanalım, akşam atari salonuna gider Kaptan Komando’da oyun bitiririz."</p>
<p style="text-align: justify;">Serkan ve Mete’yi anneleri bizim evdeyken yolcu ettim. Hazır evlerinde kimse yokken toplayabildikleri kadar eşya toplarlardı. Hemen uygun bir mekân düşünmeye başladım; tren istasyonu çıkışı, cuma pazarı, yazlık sinema önü, sahil, otobüs durakları, bakkalın önü... Çok fazla yer vardı, ama bizim için en önemlisi güvenli bir yer olmasıydı. Ana babaları olmadan nereye gidiyordu ki bu piçler?</p>
<p style="text-align: justify;">Akranlarımın tek başlarına gittikleri yerler... Okul olmazdı, okullar kapalı. Açık olsa da bunlarla giremezdik zaten okula, film başlarken biterdi. Belki çocuk parkı... Ama o da bize yakışmazdı. Parka gitmiyoruz biz, çetemiz var çocuk gibi kaydıraktan kayamayız. Böyle böyle düşünürken artık ne kadar safiyane bir hisse kapıldıysam fazla sürmeden bulmuştum mekânı! Kuran Kursu’na götürecektik niyet kutusunu! İstediğim şartları bir arada sağlayabilen daha uygun tek bir yer yoktu mahallede. O yaşta din üzerinden para kazanacak olmak günah bile olmayabilirdi hem, daha buluğ çağına girmemiştim neticede. Kursta imam hariç hiç yetişkin yoktu; dahası önceden bolca gitmişliğim, tüm cüzü bitirip Kuran’a geçmişliğim vardı; hâkimdim yani mekâna, deplasmanda hissetmeyecektim kendimi. Aksi bir durumda kaçış yolları hazırdı, dayak yeme ihtimalinin de nezaketen daha düşük olduğu bir mekândı üstelik. Hazır imam değişmişken ben cüzümü alırım en baştan başlarım, hem konsantrasyonum da bozulmaz, kendimi işime veririm diyerek bağladım olayı. Seri ve mantıklı düşünmüştüm. Bir çete liderinin ihtiyaç duyacağı en değerli şeyi, yani özgüvenimi geri almıştım, emanet olarak bıraktığım kendi ellerimden.</p>
<p style="text-align: justify;">Şimdi olayı şova dönüştürüp ailelerin de takdirini kazanma vaktiydi. Kutuyu zulalayıp koştum balkona. Balkona çıkar çıkmaz hipnotize olmuştum adeta. Masanın üstünde bir tepsi içi boş, kızarmış hamur bana bakıyordu. Ne de güzel kokuyordu be nimet! Ulan evlatlarınız içeride kahvaltı yaparken bayat ekmekleri dayayın, kendiniz kuşluk esintisine karşı mis gibi kızarmış <i>bişi</i>lere konun. Bu kızarmış hamura neden “bişi” denir onu da bilmezdim. Adını koymaya üşendikleri “bir şey” olduğu için mi? “Pişiyor”un kısalarak geldiği son nokta olması mı, artık her neyse bilmiyorum. Zaten adı bişi mi, pişi mi onu da bilmiyorum. En afili yiyecekti benim gözümde, onu biliyordum.</p>
<p style="text-align: justify;">“Annecim, benim cüzümü gördün mü?” diyebildim gözümü hamurlardan kaldırmadan.</p>
<p style="text-align: justify;">“Ne cüzü? Sen Kuran’a geçmedin mi?” diye konuya ve geçmişe hâkimiyetini tek cümleyle sergiledi annem. Topu çıkarmam lazımdı, öyle bir şey demeliydim ki hem gol, hem penaltı olmalı, komşu teyzeleri de aynı anda aradan çıkarmalıydım.</p>
<p style="text-align: justify;">“Geçtim, ama unuttum ben anne. Baştan bir bakayım, güzel güzel çalışayım, hatta böyle evde olmaz ben en iyisi kursa gideyim,” diyerek kamu spotu gibi konuştum. Fazla iyimserlik dikkat çekiyordu, ne var ki ben o yaşa bu detayı bilmiyordum...</p>
<p style="text-align: justify;">Mete’nin annesi girdi hemen araya, söze başlamadan az önce yediği bişi sebebiyle parmaklarını bir emdi. İçim çekildi, artık ne kadar güzelse nimet, parmak yalatıyordu. Sonra, “Ne güzel valla, ben daha bizim oğlanı bakkala gönderemiyorum. Komşunun çocuğunu bakkala yollayıp para üstünü veriyorum. Seninki kursa bile kendi isteğiyle gidiyor,” diyerek topu istediğim yere yollamıştı. Sonra ne olduysa, basiretim bağlandı ve dayanamayıp girdim araya:</p>
<p style="text-align: justify;">“Her zaman da para üstü kalmıyor ama!” diyerek en söylenmeyecek şeyi yine en başta söyledim, takım atılan ara pasla depara kalkmışken topa basıp etrafına bakan Rıza gibiydim. Annem hemen topu çalıp kontratağa kalktı:</p>
<p style="text-align: justify;">“Ha sen bizimkini mi gönderiyorsun? Ben de bunu bakkala gönderemiyorum, Mete’yi gönderiyorum. Mete yoksa Serkan’ı.”</p>
<p style="text-align: justify;">Bastılar kahkahayı. Bire birde yakalanmıştım, yiyecektim golü çaresiz.</p>
<p style="text-align: justify;">“Serkan da hiç gitmez bakkala. Kendi eviniz için gitmeyin, böyle şeytanlık yapıp birbirinizin ailesinden para söğüşleyin. Çete misiniz lan siz?” dedi gülerek Serkan’ın annesi. Golü atmak ona nasip oldu, ben ise Avrupa maçında kırk yılda bir organize atağa kalkan, yediği ilk kontrada da topu ağlarında görerek yıkılan Türk takımı gibiyim; durduk yerde, oracıkta kabız oluyordum. Bağırsaklarım düğümleniyordu. Ağladım ağlayacaktım. Kadın çete olduğumuzu çözdü.</p>
<p style="text-align: justify;">“Siz de kendi evlatlarınıza para üstünü çok görmeyin o vakit!” diye isyanımı basıp, masadan bir bişi kapıp, koştum odama doğru. Arkamdan seslendi Mete’nin annesi, gol olan topa bir daha vuruyordu:</p>
<p style="text-align: justify;">“Mete’yi de al kursa giderken. Belki hoca ikna eder sizi sünnet olmaya,” demesiyle bastılar kahkahayı ardımdan...</p>
<p style="text-align: justify;">Ardıma bile bakmadan odama koşup kapıyı kapattım. Arkasına sandalye dayadım, attım kendimi yatağa. Neden “sizi ikna eder” dedi? Demek ki benim mahremimden haberi vardı. Sünnet olmadığımı, sünnetten korktuğumu biliyordu. Annem neden benim özelimi arkadaşlarına anlatıyordu? İsmet sünnetsiz olsa kim takardı ki İsmet’i? İsmet güçlü, çünkü adam o, sünnet bile olmuş. Ne olması lan, sünnetli doğmuş! Peygamber sünneti vardı herifte! Düştüğüm duruma bak! Kahvaltılarda mevzusu edilecek şeyler miydi bunlar? Ben sünnet için en doğru zamanı bekliyordum, hazır hissetmiyordum belki.</p>
<p style="text-align: justify;">Elimdeki kocaman kızarmış hamuru iki lokmada yiyerek hırsımı hamurdan çıkarttım. İçimde fırtınalar kopuyordu.</p>
<p style="text-align: justify;">“Fırından hamur alıp kızartan bir annenin oğluyum ben! Bu toprağın sesiyim, arka bahçenizde tek başına top sektirmeye çalışan, ama üçten fazla sektiremeyen eşofmanlı çocuğum, çekinmeden bakkala gönderip artan bir lirayı gözü kapalı vereceğiniz mahallenizin ferdiyim, samimiyim, içtenim ama sünnetsizim lan! Ne yapayım? Beni böyle kabullenin. Olmaz mı?” diye ağladım.</p>
<p style="text-align: justify;">Sinirden hıçkırarak ağlamak sinirimi daha da bozuyordu, ama kendime hâkim olamıyordum. Ağlamak bir kısırdöngü olmuştu, üzüntüden değil, sinirden stresten ağlıyordum. Serkan’ın annesini dövemeyecek olmamdan, Mete’nin annesinin arsızlığından, kendi annemin ispiyonculuğundan dingildeyen sinirler, hıçkırıklarla ağlama şekline dönüşüyordu. Derken bir gayretle niyet kutusunu buldum, cüzü buldum. Ağlamam kesildi kesilecek, ama hıçkırık hiç azalmıyordu, konuşamazdım bu şekilde, biliyordum. Odamda hıçkırığın geçmesini bekliyordum, ama geçmiyordu. Galiba hıçkırık ile ağlama birbirinden bağımsız başlayan, iki ayrı vücut coğrafyası olayıydı. Bendeki hıçkırıklı ağlama değil, ağlarken tutan hıçkırıktı demek ki. Çaresiz hıçkıra hıçkıra, elimde kutu çıkıverdim evden.</p>
<p style="text-align: justify;">“Oğlum tamam, ağlama yeter,” diyen annemin sesi ardımdan geldi.</p>
<p style="text-align: justify;">“Ağlamıyorum be! Niye ağlayayım hıçkırık tuttu! İki ısırıkta yuttum bişiyi. Su ver!” diye ünledim ve bir müddet hıçkıra hıçkıra bekledim kapıda. Gelen giden yok. Ayakkabılarla mutfağa girip sürahiyi diktim kafama. Geçmiyor hıçkırık. Mutfakta ayrı bir tabakta beş altı tane daha bişi var, attım onları da kutuya. Mete ve Serkan’ı da alıp, çeteyi tamamlayıp kutudaki bişileri yiye yiye yolunu tuttuk kursun. Mete elindeki bişiyi hızlıca ısırıp, kutudaki son bişiye göz koydu o sırada. “Geç kalıyoruz lan koşun!” diyerek koşmaya başladım. Son bişiyi kurtardım Mete’den. Adamdan yemek kurtarmak, soyguncudan rehine kurtarmak gibi bir şeydi. Koşarken fark ettim; Mete’nin kucağında bir paspas vardı. Evlerinin sokak kapısının önünde duran çiçek desenli paspası niyete katmak için kapmıştı Mete. Koşarken paspas Mete’nin sağına soluna çarpıp toz çıkartıyordu, mahallede sinek ilacı sıkan arabalar gibi arkamızda toz bulutu oluşturarak koşmuştuk camiye.</p>
<p style="text-align: justify;">Ellerimiz ağzımız yağlı yağlı girdik kursun kapısından. Aziz Hoca yoktu, yerine oğlu Remzi okutuyordu. Remzi bir gün babasından rızkın ticarette olduğunu duymuş (sanırım vaazda), olanca gücüyle ticarete atılmıştı. Araba pazarlarına gidiyor, ikinci el araba alıp satıyor; cami derneğinin camlarına kiralık ve satılık evlerin ilanlarını asıyor; dernekte dini kitaplar satıyordu. Bildiğin kendi ayakları üzerinde durmaya başlamıştı. Biz içeri geçince bizle göz teması dahi kurmayıp boş sıraları işaret etti. Herkesin gözü elimizdeki kocaman kutudaydı. Boş bir çizgili defter sayfasına “NİYET KUTUSU” yazıp sayfayı yara bandı ile kutuya tutturmuştuk. Baktı ki biz içeri geçmiyoruz, Remzi kaldırdı kafasını, göz göze geldik.</p>
<p style="text-align: justify;">“Geçin oturun, ne bekliyorsunuz?”</p>
<p style="text-align: justify;">“Aziz Hoca yok mu?”</p>
<p style="text-align: justify;">“Nikâh mı, cenaze mi?”</p>
<p style="text-align: justify;">“Allah ikisini de geçinden versin.”</p>
<p style="text-align: justify;">“Ne yapacaksınız oğlum hocayı?”</p>
<p style="text-align: justify;">“Bakmaya gelmiştik,” dedi Mete. Ah be Mete! Sen konuşmadan önce zaten yan yatmıştık, ama henüz batmamıştık.</p>
<p style="text-align: justify;">“Ben sizin ananıza babanıza bakmaya geliyor muyum lan?” “Yok yani, ihtiyar ya adam.” Ya Mete bir sus Allah’ını seviyorsan. Girdim hemen topa:</p>
<p style="text-align: justify;">“Bir ihtiyacı var mı diye, ara sıra bize camiyi temizletir de.” Bir yönüyle kıvırmıştım.</p>
<p style="text-align: justify;">“Babam rahatsız, sağ olun.”</p>
<p style="text-align: justify;">“Geçmiş olsun,” dedik üçümüz de sırayla.</p>
<p style="text-align: justify;">Hâlâ dikiliyorduk. Mete omzunu duvara vermiş, Serkan da girişteki masaya kıçını dayamıştı. Bense elimdeki kutuyla öylece bakıyordum Remzi’ye. Galiba bakıyorum diye o da bana bakıyordu. Gözümü kaçırdım. Mete ile göz göze geldik. Niyeyse o da benden gözünü kaçırdı. Durakta otobüs bekleyen, birbirini tanımayan insanlar gibiydik; birbirimizi kesiyorduk, ama göz göze geldik mi bakış kaçırıyorduk.</p>
<p style="text-align: justify;">“Oğlum ya girin, ya çıkın! Ne duruyorsunuz orda?”</p>
<p style="text-align: justify;">“Aziz Hoca bu saatlerde ara verirdi, teneffüs gibi. Onu bekliyoruz biz.”</p>
<p style="text-align: justify;">“Derse girmediniz ki teneffüsü bekleyesiniz! Yok teneffüs falan, bitince çıkacak herkes, geçin oturun.”</p>
<p style="text-align: justify;">“Kaçta biter?” diye omurgası yardımıyla bir soru daha yöneltti Mete.</p>
<p style="text-align: justify;">“Bir saat sürmez.”</p>
<p style="text-align: justify;">“Tamam o zaman. Allah zihin açıklığı versin,” deyip çıktım dışarı. Peşimden de Serkan ve Mete geldi. Dışarıdaki küçük duvarın üstüne kurduk niyet kutusunu. İçinde rakamlar olan kavanozu tekrar kontrol ettik. Tren, lego seti, tetris gibi değerli eşyaların içinde olmadığından emin olduk. Paspasın orada olduğundan kesin emin oldum. Remzi çıktı dışarı. Göz temasından kaçındım. Mahallenin tüm çocukları doluştu niyet kutusunun başına. Niyet kutusunun mucidi ve işletmecisi olarak selamladım herkesi.</p>
<p style="text-align: justify;">“Satılık mı bunnar?” diye ilk potansiyel müşterim girdi konuya.</p>
<p style="text-align: justify;">“Yok, kura ile,” dedim.</p>
<p style="text-align: justify;">“Kura ne kadar?”</p>
<p style="text-align: justify;">“50 kuruş, sakız parasına.”</p>
<p style="text-align: justify;">“Bu bişi de kurada mı?”</p>
<p style="text-align: justify;">Son bişi öylece duruyordu kutuda. Unutmuştuk onu.</p>
<p style="text-align: justify;">“Bişi satılık, 1 lira.”</p>
<p style="text-align: justify;">“Niye bir tek bişi satılık?”</p>
<p style="text-align: justify;">“Soğumasın, bayatlamasın diye.”</p>
<p style="text-align: justify;">“Ben bişiyi alıyorum, içecek var mı?”</p>
<p style="text-align: justify;">“Büfe mi lan bura? Al bişiyi siktir git.”</p>
<p style="text-align: justify;">15 dakika! 15 dakikada niyet kutusundaki tüm ıvır zıvır boşalmıştı. Hatta hileyi anlamasınlar diye kuradaki kâğıt sayısı azalınca, başka mahallelere de gidecez diyerek kaçtık mekândan.</p>
<p style="text-align: justify;">Mete heyecanlanmıştı. “Oğlum çok para kazandık lan!”</p>
<p style="text-align: justify;">“Sayalım mı?” dedi Serkan ellerini ovuşturarak. Mete de, Serkan da etkilenmişlerdi. Hayatlarında ilk defa para kazanıyorlardı tabii veletler.</p>
<p style="text-align: justify;">“Eve gidince sayarız, bu daha ne ki?”</p>
<p style="text-align: justify;">“O değil de bişi iyi gitti ha. Bişi mi satsak?” dedi Mete. Varlığının çete için bir yük, aleni bir tehdit olduğunu vurguluyordu aslında. Ondan zor bela kurtardığım bişiyi övüyordu.</p>
<p style="text-align: justify;">“Bişi çok yer kaplıyor. Sigara böreği yaptırayım yarın, onu da niyete koyarız,” diyerek konuyu bağladım.</p>
<p style="text-align: justify;">Liderlik apayrı bir konu, 40 lira paramız var. Bayağı bayağı para yani. Hem de bir günde kazanıldı. Bir çete lideri olarak eşit dağıtsam olmaz, kendime çok alsam haksızlık etmiş olurum. O nedenle masraflar adı altında, tamamen kendi uydurmam olan bir ayrı kalemimiz var. îşte kutudur, bişi için hamurdur, kırtasiye masraflarıdır, kutudaki bazı ıvır zıvırların satın alınmasıdır diye uzun uzadıya anlattım bizimkilere. Pek bir kafalarına yattı. Yatacak tabii; beyin gücü bende, icraat bende, risk bende, biraz fazla almışsam ne olmuş?</p>
<p style="text-align: justify;">Haftada iki gün niyete çıkar olduk. Pazartesi ve perşembe. Aradaki günlerde de bir sonraki niyetin malzemelerini tedarik ediyorduk. Her şeyi paraya çevirebiliyordum; bitmiş çakmaklar, bozuk ya da atılacak saatler, eski gazeteler, bozulan ev eşyalarının motorları, pişik pudrası, annemin kuşlara vermek için ayırdığı bayat ekmekler... Hatta babamın eskiyen pantolonunu bile niyete katmıştım. Tek sorun Mete’ydi. Kafası bir türlü almıyordu niyete konulabilecek malzemeleri. Evlerinin camı mı kırıldı? Bir parça kırık camı alıp eline geliyordu, bunu da niyete koyalım diye. Kestiği tırnaklarını peçeteye sarıp getirmişliği vardı. Günü geçmiş gazeteleri bile balya yapıp niyete koyalım diye tutturuyordu. Evdeki depozitosuz şişeleri poşetleyip kapıma dayanıyordu. Adam niyet kutusu ile geri dönüşüm kutusu arasındaki farkı bir türlü anlamıyordu.</p>
<p style="text-align: justify;">Mete’ye rağmen, niyet işi rutine girmişti. Birkaç hafta sonra artık paramız vardı ve çetemiz güçleniyordu. Evdekilere bu paranın nereden geldiğini çaktırmamak için hiç göz önünde harcama yapmıyordum. Herkesi de sıkı sıkı tembihlemiştim, “Bu parayla sadece yiyecek alın. Onu da Kadir Bakkal’dan alın, Tahsin’e evdekilerin veresiye borcu var, kıllanmasın adam.” Sanki ben bunu dememişim gibi, biri pazardan forma alıyordu, diğeri ihaleyi arttırıp çivili krampon ve kaykay alıyordu... Hayır, anne babaları hiç mi sorgulamıyordu arkadaş! Onlardan daha çok düşünüyordum evlatlarını! Orta sınıf aile çocuklarıydık hepimiz ve ailemizin bize doğum günlerimizde bile almaya gücü yetmeyecek ne varsa alıyordu çete elemanlarım.</p>
<p style="text-align: justify;">Para kazandıktan sonra alınan şeyler arasında en gıcık olduğum ise civcivlerdi. Serkan’ın dört, Mete’nin altı tane civcivi vardı. Biz dişimizden tırnağımızdan arttırarak para kazanalım, gidip civciv alsınlar. Bir civciv furyasıdır gidiyordu renk renk. Civciv satanlarda da bizim yolu bellemiş, cuma çıkışında açıyorlardı dükkânı. Belirlediğim doğru strateji, ticaret hayatında uygulanmaya başlanmış, beni de salakça bir gurur kaplamıştı bir yandan.</p>
<p style="text-align: justify;">Diğer taraftan bakınca ise, ulan İsmet’in üç tane kurt köpeği vardı, biri ölmüştü dişini taşıyordu boynundaki kolyede. Ölü hayvanın dişini çekip kopartıyordu herif. Çetesindeki kıdemli üç üyede de o kolyeden vardı. O kolye İsmet’in çetesinde rütbeli olmanın nişanıydı. Kendi hiyerarşik sisteminde apolet uydurmuştu herif. Biz ise civciv besliyorduk. Hayır, o kadar da güzeldi ki bu küçük yaratıklar... Niyet için kutu aradığımız yetmiyor, bir de bunlar için kutu arar olmuştuk. Mete’nin babası da anlamsızca gaza gelip, kutuya ampul takarak hayvanların büyümesini hızlandırmıştı. Civciv sebebiyle yeraltı organizasyonundan, besiciliğe geçmek üzereydik. Üstelik civcivler herkesin yumuşak karnıydı, sevimli gösteriyordu bizi. Sevimli falan değildim ben! Tehlikeli ve tekinsiz biri olmam lazımdı benim. Ama olamıyordum işte!</p>
<p style="text-align: justify;">Niyet kutusu bayağı mesleğimiz olmuştu. Pazartesi ve perşembeleri, aramızda sözleşmeden sıkı bir kahvaltı yapıp, cami bahçesine gideceğimiz için özenli giyinip (şort atlet giymeyip), işe gider gibi çıkıyorduk evden. Tezgâhımız işliyordu, Merkez Camisi yerine bizim camiye kursa gelen çocuklar vardı sırf niyet çekmek için. Belki çok büyük hayra vesile oluyordum. Bilmeden acayip sevap kazanıyor olabilirdim, belki o çocukların arasından hafız çıkan bile olmuştur. Çeşme yaptırsam bu kadar sevap kazanamazdım belki.</p>
<p style="text-align: justify;">Her şey de güllük gülistanlık değildi elbet. Sağda solda söylentiler yükselmeye başlamıştı. Niye kimseye legolar, tetrisler, takla atan arabalar çıkmıyor diyordu meraklılar. Söylentileri durdurmamız lazımdı. İlk niyet gününde buna bir el atmalıydım. Ufak bir hile ile birisi yoldan niyet çekenlerin arasına karışsa ve kuradan küt diye oyuncak treni çekse tüm şüpheler bitecekti, ama nasıl? Nasıl denk gelecekti o kişiye o kura? Kenarını kıvırsak? Ya bizim elemandan önce birisi çekerse o kurayı, tren de ona çıkarsa, zaten sadece kutusu vardı. Rezillik üstüne rezillik. Ben borsaya bildirilecek işlem hacmine sahiptim o zamanlar, ama tek hatada tüm ticari hayatım biterdi. Hemen MacGyver olmalı, acilen don lastiği kıvamında bir aparattan çözüme ulaşmalıydım. Fikirler hızla gidip geliyordu. Kavanozun en dibine ufak bir yapıştırıcı yardımıyla sabitlesem olur muydu? Kavanozu karıştırınca dağılmazdı hem, ama o da tehlikeliydi, birisi illa ki en diptekini çekeyim diyecekti. Peki ya o kişinin eline kendi niyet kâğıdı varsa? Elini niyet kavanozuna sokup kâğıt seçmeden avucundakini çıkartsa? Evet, buydu olay!</p>
<p style="text-align: justify;">Evin salonunda anne ve babam Parliament Sinema Kulübü nün sunduğu filmi izlerken, ben planımı kuruyordum.</p>
<p style="text-align: justify;">Öncelikle bu işte suç ortağımız olarak rol yapacak kişiyi iyi seçmeliydik. Bir kere bu mahallede oturmamalı, yani kimse onu tanımamalıydı, yarın öbür gün küsersek yumurtlayabilirdi. Bizden küçük olmalıydı, yoksa hemen evdekilere ispiyonlardı. Hem başını ezebilmeliydim hem de uzakta oturuyor olmalıydı. En küçük dayımın oğlu Yunus, aklıma gelen en kusursuz isimdi. Kuzendi en nihayetinde, ben de onun bir sürü pisliğini biliyordum, ispiyonculuk da yapamazdı.</p>
<p style="text-align: justify;">Fakat bir sorunumuz vardı, Yunus Avcılar’da oturuyordu. Henüz 7,6 yasındaydı, o kadar mesafeyi tek başına gelme olanağı yoktu. Ağzımda emmek suretiyle işkence ettiğim portakalla doğruldum yattığım yerden. Babam büyük bir merakla televizyona kilitlenmişti, annem meyve tabağındakileri üleştiriyordu. Balkonda yediğim kontratak golünün etkisi geçmişti tabii, yeni bir atağa kalktım; bu sefer Barcelona gibi ufak ufak pas yaparak ama...</p>
<p style="text-align: justify;">“Anne Ramazan Dayımlara gitsek ya? Hiç gitmiyoruz,” diye akraba sömürüsüyle girdim konuya. Nereye varacağını tahmin etmeleri mümkün olmadığından rahattım.</p>
<p style="text-align: justify;">“Ailenin en küçüğü o, biz her bayram her bayram ayağına gidiyoruz! Çok görmek istiyorsa kardeşini, o gelsin,” diyerek annem topu taca attı.</p>
<p style="text-align: justify;">“Yunus’la oynardım ya!” dedim, acındırma yoluna sapmıştım hemen.</p>
<p style="text-align: justify;">“Oynama onunla. Neslihan söyledi, hâlâ o siliyormuş Yunus’un götünü. Daha götünü yıkayamıyor, hastalık bulaşır. Elinden bir şey yeme onun. Oyun oynama onla,” diyerek annem mevzuyu çok farklı bir yere çekmişti.</p>
<p style="text-align: justify;">“Ben kimsenin elinden bir şey yemiyorum ki,” dediğim sırada annem ağzıma bir dilim daha portakal koydu. Bilerek yapıyordu, yemin edebilirdim. Mecaz kullanmadan, doğrudan lafımı yediriyordu bana. Ben annemin ağzıma soktuğu portakalı dişlerken o bıyık altından gülüyordu. Annem hükümdarlığı altındaki insanları oturduğu yerden, sadece ellerini oynatarak Pazar Konseri’ndeki şef gibi idare ediyordu. Ne isterse onu çalıyorduk bir şekilde. Asıl çeteyi annem kurardı istese.</p>
<p style="text-align: justify;">Peki, nasıl yapacaktık bu Yunus işini? Çete iyice ayağa düşmüştü. Götü boklulardan medet umar olmuştuk.</p>
<p style="text-align: justify;">“Yine de abla yüreği işte, dur bir arayayım şunları, ne yapıyorlar, yeni bebekleri oldu hem, iyidir inşallah çocuk,” diyerek telefona koştu annem.</p>
<p style="text-align: justify;">Babam az ve öz konuştu:</p>
<p style="text-align: justify;">“Söyle Neslihanlara, çocuğu Yunus’un kucağına falan vermesinler. Sevdirmesinler hatta. Küçücük çocuk hastalık kapar,” dedi ve kıs kıs gülmeye başladı.</p>
<p style="text-align: justify;">Annem aradı dayımı. Kinayeli, bol iğneli, laf sokmalı başlayan telefon konuşması yerini kahkahalara bıraktı. Ertesi akşam dayımlar bize geliyordu. Ulan akşam gelecekler de ne olacak? Bana sabah lazımdı Yunus.</p>
<p style="text-align: justify;">“Yunus bizde kalsın anne, kursa gideriz sabah hem,” diyerek şansımı zorladım.</p>
<p style="text-align: justify;">“Salonda yatmasın ama, Selçuk’un odasında yatsın,” dedi babam. Ne dediği önemli olmasa da konuyu bağlamıştı babam. Bu detayı da çözmüştüm.</p>
<p style="text-align: justify;">Ertesi akşam dayımlar geldiğinde yemeğin ardından Yunus’u alıp Mete ve Serkan ile tanıştıracaktım. Umduğum gibi olmadı. Dayım yemekten sonra Yunus’la Selçuk güreşsin diye tutturdu. “Yeni yemek yedik, elini yıkasın. Bol bol da sabunlasın,” dedim. Kısa bir sessizlik oldu, anlamışlardı galiba. Yunus elini yıkayıp geldi. Güreştik Yunus’la, güreştik diye <i>simple past tense</i> kullanıyorum, çünkü dakikası dolmadan almıştım aşağıya Yunus’u. Zaten yarı kilomdaydı. Dayım hırs yaptı, bir daha diye tutturdu. Yunusun eli kaymış meğer. İyi dedik, bir daha tutuştuk, yine devirdim. Üçüncü seferinde baktım olmayacak biraz oyalandım. Filmlerdeki gibi ilk önce yeniliyormuş gibi yaptım, dayım iyice gaza gelince devirdim tekrar Yunus’u. Ulan resmen Tosun Paşa’daki güreş sahnesini yaşıyorduk. Dayanamayıp iki tane de yumruk çaktım, tribünlere koşup annemlere doğru dizüstü kaydım bir de, “Nasıl koydum, ama nasıl koydum,” diye de bağırdım. Babam hemen gaza geldi çak yaptı, çaktım bir tane. Baba oğul şer odağı gibi seviniyorduk. Babam daha da çirkinleşti, omzuna aldı beni evde koşmaya başladık. İşin rengi değişiyordu.</p>
<p style="text-align: justify;">İçimden, “Bu çocuğu da yerden yere çalıyorum, ama inşallah gücenmez. İşim var çocukla benim. Yenilse miydim ya?” diye geçirdim. Ben bunları düşünürken dayım iyice gaza geldi, benimle güreşmek istedi. Allah’tan sorumluluk sahibi bir ailem vardı, gülüp geçtiler bu duruma, ama niyeti ciddiydi dayımın, gözlerinden okuyordum. “Yunus senden iki yaş küçük, erkeksen gel benle güreş,” diyordu. Benden yirmi beş yaş büyük adam Yunus’la aramdaki yaş farkına takılmış, bana meydan okuyordu. Yalan yok, tırsmıştım biraz. Baktı ki benden hayır yok, babamı kaldırdı ayağa, “Hadi güreşek Eko,” diye yeni bir perde açtı geceye dayım.</p>
<p style="text-align: justify;">“Yenilen pehlivan güreşe doymazmış Ramo. Az önce tavlada çift mars aldım oyunu, şimdi de güreşte mi yenilecen,” diye verdi gazı babam, verdi gazı. Ah be baba... Dayım soyunmuş, kumaş pantolon, üstünde beyaz atlet ısınmaya başlamıştı evin salonunda. Halıda şınav, mekik çekiyordu. Babam da dayanamadı soyundu.</p>
<p style="text-align: justify;">Annem, babama kaş göz işareti yapıyordu. Bizim evdeki tek aklı başında insan annemdi galiba. Babama çektiysem işim vardı benim.</p>
<p style="text-align: justify;">"Ya hanım, Ramo Selçuk’a niyetlendi araya girdin anladık, benle güreşmek istedi, yine araya giriyorsun. Adam yanıyor, biriyle güreşmeden durmaz. Benle güreşmezse Neslihan’la güreşecek akşam. Kadın lohusa yahu, caiz değil. Bırak çalayım şunu yere!” diye daldı olaya...</p>
<p style="text-align: justify;">Çaldı da. Ama öyle böyle değil. Deve bağlama diye bir hareketle, başlar başlamaz sırtına aldı, başladı döndürmeye adamı havada. O kadar çok döndüler ki, takip ederken benim de başım döndü. Yunus başladı ağlamaya. Çocuğu güreşte üç kere devirip iki yumruk çaktığım yetmemiş gibi, babam da babasını evirip çeviriyordu. Mevzu nerelere gelmişti Allah’ım, ben nasıl işbirliği yapacaktım artık bu çocukla? Üstelik bir de üçkâğıtçılığa ortak edip sır verecektim...</p>
<p style="text-align: justify;">Babam bir anda sırtındaki dayımı fırlattı üçlü koltuğa. Dayım hemen ayağa kalktı, babama doğru hamle yapmaya yeltendi, ama ancak üç adım atabildi, üçü de çarpık çurpuk. Başı döndüğü için üçüncü adımda kapaklandı yere. Yunus öyle bir ağlıyordu ki, akla zarar ziyan. Yunus ağlayınca bebek de ağlıyordu. Neslihan Yengem de, “Sütten kesilicem, sütten kesilicem,” diye ağlamaya başlamış, ev bir anda cehenneme dönmüştü. Babamsa işi iyice eğlenceye vurmuş, yerde yatan dayımın başına dikilip ona kadar sayıyordu “Bir, iki, üç... Annem hemen kolonya getirdi. Dayımın bileklerini ovuşturup, kolonya koklattılar. Dayım, Bu sayılmaz tam ısınamadım ondan oldu. Biraz daha şınav, mekik çekeyim bir daha güreşeceğiz,” dedi. Annem gecenin ilk emrini bana verdi, işler karışıyordu:</p>
<p style="text-align: justify;">“Al Yunus’u, çıkın dışarı oynayın. Bebek var evde, ağlayıp duruyor bu.”</p>
<p style="text-align: justify;">Ben, “Tamam, anne,” deyip Yunus’u dışarı çıkartırken dayım şınav çekmeye başlamıştı bile. Babam hâlâ dayımı dolduruyordu:</p>
<p style="text-align: justify;">“Kız şınavı çekme, göğüs yere değmeyecek sayılmaz bunlar. Askerlik yapmadın mı oğlum? Çürük müydün sen?</p>
<p style="text-align: justify;">Yengem yalvarmaya başladı dayıma: “Ramazan, Allah ın adını verdim tamam, yeter.”</p>
<p style="text-align: justify;">“Bırak Neslihan, iyice yorsun kendini de duvardan duvara çalayım şunu,” deyip eğlencesine eğlence kattı babam. Babamı hayatımda ilk kez o kadar mutlu görmüştüm, keyiften dört köşeydi.</p>
<p style="text-align: justify;">Yunus’u çıkarttım bahçeye.</p>
<p style="text-align: justify;">“Babamı dövdüler,” diye diye ağlıyordu çocuk.</p>
<p style="text-align: justify;">“Babanı dövmedik oğlum. Babamla baban güreştiler sadece.”</p>
<p style="text-align: justify;">“Koltuğa fırlattı, güreşte var mı öyle şeyler? Çevirdi çevirdi sonra fırlattı herif.”</p>
<p style="text-align: justify;">“Var oğlum, rahat ol. Herif merif diye de konuşma babam lan o benim. Ağzını burnunu kıracam o olacak! Gel Serkanlara gidelim, atari oynayalım,” diyerek hızla konuya girdim.</p>
<p style="text-align: justify;">“Vallaha mı? Uçaklı oyun var mı?” diye sorunca anladım, tavlamıştım Yunus’u.</p>
<p style="text-align: justify;">“Var var,” dememle timsah gözyaşlarını sildi Yunus, atariyi duyunca babasını unuttu gitti. Bu atari güzel bir şeydi galiba. Çete işleri için kullanılabilirdi. Adama babasını bile unutturuyordu.</p>
<p style="text-align: justify;">Serkanların kapıyı çaldım. Yine ablası açtı.</p>
<p style="text-align: justify;">“İyi akşamlar çocuklar, hayırdır?”</p>
<p style="text-align: justify;">“Serkan’ın haberi var, atari oynayacağız biz.”</p>
<p style="text-align: justify;">Atari salonuna döndü ev, geçin içeri. Karnınız aç mı?”</p>
<p style="text-align: justify;">“Çok aç değil.”</p>
<p style="text-align: justify;">“Getiriyorum bir şeyler, geçin siz.”</p>
<p style="text-align: justify;">“Madem yaptın bir hayır, tut bacağından ayır; çay da demle içeriz, dedim. Yüzsüzlük bende baba mesleği, ne yapaydım?</p>
<p style="text-align: justify;">Serkan ve Mete yine oyun oynuyorlardı. Biz de gelince dörtlemiştik odayı. Ablası da haklı, bayağı bayağı atari salonuna dönmüştü ev. Yunus’u tanıttım, olayı anlattım. Yunus başlarda ürkse de iki el uçaklı oyun oynamak koşuluyla teklifi kabul etti. Ertesi sabah dediğimiz saatte gelecek, avucunda sakladığı “Tetris” yazan kura kâğıdını çaktırmadan kavanozdan çekmiş gibi yapacaktı. Eve gelince de alacaktım tetrisi. Bitti gitti. Serkan ve Mete olayı büyüttüğümü düşünüyordu. Kimse parasını geri istememişti, kimse bir daha kura çekmemezlik etmemişti sonuçta. Ufak bir söylentiydi. Ama Aziz Hoca’nın geçen yaz kursta dediği gibi, “Bir bardak sütün içine bir damla sidik damlatsalar içer misiniz? İçmezsiniz. Ama bakın koskoca bardak süt var, içinde de sadece bir damla sidik var. Yine de mideniz bulanır. Çünkü süt saflığını kaybeder. Aynen aktardım çete üyelerime. Kusursuz olmamız lazım dedim. Tabii Aziz Hoca bunu o kadar başka yerlere bağlamıştı ki kursta, ben işime gelen kısmı aktardım. “Biz sütüz,” dedim, “bir damla bile sidik olmamalı içimizde.”</p>
<p style="text-align: justify;">“Ne olacak lan bir damla sidikten, ben içerim,” dedi Mete. Süt içmiyorum ben normalde, süt değil de atıyorum kola olsa, ben de içerim,” dedi Serkan.</p>
<p style="text-align: justify;">Yunusa sormuyordum bile. Taharet bilinci sıfıra yakındı.</p>
<p style="text-align: justify;">Oğlum olayın özüne odaklanın. Kimse kıllanmasın. Emin olun, önemli,” dedim. Ama benim de kafam gitti, galiba ben de içerdim ne olacaktı ki? Bir damla? Hele hele süt değil de kola olursa asitli asitli fark etmem ki diye düşünürken yakaladım kendimi. Toparlandım, eve götürdüm Yunus’u. Ertesi gün işe gidecekti, dinlenmesi lazımdı.</p>
<p style="text-align: justify;">Eve gittiğimizde babamla dayım bu sefer bilek güreşi yapıyordu. Dayım her spor dalında şansını deniyordu anladığım. Babam yine yendi dayımı.</p>
<p style="text-align: justify;">“Benim sağ kol güçsüz, solağım ben, gel sol elle yapalım,” dedi dayım.</p>
<p style="text-align: justify;">“Sol elle yapacaksak sen iki elini kullan Ramo. Ben de solağım,” dedi babam. Gerçekten de solaktı. Dayım kendi kalesine çekmişti şutu. Babam şova kalkacaktı belliydi. Olacakları görmesin diye hemen odama götürdüm Yunus’u.</p>
<p style="text-align: justify;">Kendime yer yatağını açtım hemen, Yunus’a da kendi yatağımı verdim. Çete üyem değildi sonuçta, benden yüksekte yatabilirdi. Dayımla babam evin koridorunda koşup koşup kim daha uzağa atlar yarışmasına geçtiklerinde uyumuştu Yunus. Babam uzun atlamada da çekirge gibi zıplamış, bitirmişti dayımı o gece. Dayımın anırma sesleri benim odama kadar geliyordu; demek ki babam eşek gibi anırmacasına iddiaya girmişti dayımla. Dayım uzunca bir süre bizim eve gelmezdi artık. Bu işi yarın bitirmeliydim, son şansımdı.</p>
<p style="text-align: justify;">Ertesi gün tezgâhı kurmaya giderken Yunus’u da götürdük. Yolu öğrensin de kaybolmasın diye yavaş yavaş, uzun ama dümdüz olan yoldan gittik. Avluyu gösterdik, yolu belleyince geri döndü Yunus. Tezgâhı kurduk, kurs teneffüs verdi. Film başlıyordu...</p>
<p style="text-align: justify;">Dışarı çıkanlar hemen toplandılar tezgâhın başına. Benim gözüm ise yoldaydı. Hoca kurstakileri biraz erken bırakmıştı, Yunus un geç kalmasından korkuyordum. Derken Yunus belirdi yolda. Islık çala çala yürüyordu. Bizle ilgilenmiyor gibi yapacak ya, büyütüyordu rolünü iyice. Bir an avluya baktı ve Yunus’un sesini duyduk:</p>
<p style="text-align: justify;">“Aaa, orada ne oluyor acaba?” diye kendi kendine konuşuyordu salak. Televizyon dizisi karakterleri gibiydi. Yaklaştı niyet kutusuna doğru. Boncuk boncuk ter döküyordum. Yanımıza kadar geldi. Bir müddet oyunu izledi. Avucunda sıkı sıkı kura kâğıdını tutuyordu.</p>
<p style="text-align: justify;">“Merhaba sıkı Müslümanlar, ben de niyet çekebilir miyim?” diye girdi olaya.</p>
<p style="text-align: justify;">“Tabii, 50 kuruş alayım,” cevabıyla pası attım. “Yok ki,” demesiyle de golü yedim.</p>
<p style="text-align: justify;">“Ama parası yoksa nasıl olacak,” dedi Mete, şaşkın şaşkın suratıma bakarak. Doğru söylüyordu, kimseye kıyak geçmemiştik bugüne dek. Ticari hayatımız biterdi Yunus’a kıyak geçersek. Veresiye keyif olmazdı.</p>
<p style="text-align: justify;">“Bana para ile çekiliyor demediniz ki!” diye rolü ciddiye bağladı Yunus.</p>
<p style="text-align: justify;">“Dedik ya oğlum işte, az önce ne dedim ben? Ha ne dedim? 50 kuruş dedim. Paran yoksa yürü git. Diyanetin niyet kutusu mu lan bu, hayvan?” deyip bastım tokatı. İki yumruk, bir tokat artı üç nakavt! Ben bu çocuğun üzerine çok gidiyordum, ama babası ayrı bu ayrı hak ediyordu. Bir anda içimden, “Güreşicem lan bunun babasıyla. Gözünün önünde yere sericem babasını it herif!” dedim. Kontrolü kaybediyordum.</p>
<p style="text-align: justify;">“Gideyim ben o zaman. Yengemlerin eve mi gideyim, bizim eve mi?”</p>
<p style="text-align: justify;">“Serkan al götür şunu, elimden bir kaza çıkacak. Gitsin evden alsın parasını öyle gelsin,” diye savdım.</p>
<p style="text-align: justify;">Serkan aldı Yunus’u çıkardı avludan. Ulan insan kuzeninden kura parası alır mı? Ramazan Dayımın sinema büfesi var, oradan bir şey içsem benden para alır mı? Nasıl hesap edebilirdim ki para mevzusunu?</p>
<p style="text-align: justify;">Serkan ile Yunus hemen geri geldiler avluya.</p>
<p style="text-align: justify;">“Para varmış yanında ya, bozuk yokmuş, bozdurdu bakkalda,” deyip göz kırptı bana Serkan. Aslanım benim. Onlarca çocuğun, yani müşterinin önünde göz kırptı bana. Ah be Serkan, ne diye göz kırpıyorsun, anlamadım mı ben? Bunlar beni kendileri gibi zannediyordu yeminle. Geldi Yunus parayı uzattı. Allah’tan diğer eliyle uzatmayı akıl edebildi. Elini yumruk şeklinde soktu kavanozdan içeri döndürmeye başladı, döndürdü döndürdü ve çekti. Açtı kâğıdı.</p>
<p style="text-align: justify;">“Tren! Oyuncak tren çıktı bana!”</p>
<p style="text-align: justify;">“Vallaha mı lan? İyi bak tetris falan olmasın,” diye kükredi Serkan. En çok şaşıran Mete’ydi.</p>
<p style="text-align: justify;">“Nasıl olur ya? Arkasına bak belki tetristir,”</p>
<p style="text-align: justify;">Kurayı izleyenlerden birisi atladı:</p>
<p style="text-align: justify;">“Tren çıktıysa çıktı, verin işte. Kazandı, mızıkçılık yapmayın!” diye sesler yükselmeye başlamıştı kalabalıktan. Haklılardı, zaten tezgâhımız da bunun üzerine kuruluydu, ama elimizde patlamıştı.</p>
<p style="text-align: justify;">“Vericez tabii, buyur senin olsun,” dedim. Çıkarttım oyuncak treni niyet kutusundan. Herkesin güvenini kazandığım andı o. Bu niyet kutusundan büyük oyuncaklar da çıkabiliyordu. Herkes şahit oluyordu o ana. İçimde buruk bir rahatlık hissi vardı. Niye buruk olduğunu ise o an anlayamıyordum. Uçak düşmüştü, ama karakutuyu açmamıştık henüz...</p>
<p style="text-align: justify;">Serkan’ın oyuncak treninin kutusunu Yunus’un kucağına koydum, bayağı da ağırdı, artık içine ne koymuşa? Yunus cebinden bir poşet çıkarttı, poşetin içine koydu kutuyu. Hiçbir şey demeden arkasını döndü gitti Yunus. Serkan kendi cebinden 50 kuruş verip, kendi tren setinin kutusunu vermişti Yunus’a. O değil de, nasıl oldu bu? Tetris yazıştım ben. Kazara kavanoza tren yazan niyeti de mi koyduk? O zaman kavanozdaki treni çektiyse, tetrisi de kavanoza düşürdü. Niye poşet taşıyordu bu çocuk? Nasıl olduysa oldu, ne fark eder? Sonuçta insanlar kocaman oyuncak</p>
<p style="text-align: justify;">İrenin verilebildiğini gördü. Zaten kutu boştu, içinde ağırlık yapsın diye ıvır zıvır vardı. Tetris gitmesin diye erken kapattık niyeti. Son on niyeti çektirdik ve mahalleye döndük.</p>
<p style="text-align: justify;">“Siz geçin Serkanlara, ben Yunus’u alıp geleyim. İki el Kabal oynasın. Annesi gelip alacak az sonra.”</p>
<p style="text-align: justify;">“Selçuk bu çocuk düşürmez, değil mi treni? Kırılmasın.” “Düşürse ne olacak zaten, kutusu var sadece, ne koydun ki içine? Ne var kırılacak?”</p>
<p style="text-align: justify;">"Tren."</p>
<p style="text-align: justify;">“Ne treni lan, hani sadece kutuyu getiriyordun?”</p>
<p style="text-align: justify;">“Başlarda öyleydi, baktım trenin çekilme ihtimali yok; üşendim içini doldurmaya. Treni koyup getiriyorum kaç seferdir.” “Neyse canım, düşürmemiştir herhalde. Adam poşet bile getirmiş. Siz gidin geliyorum ben.”</p>
<p style="text-align: justify;">Eve geçtim. Niyet kutusunu odama bıraktım. Annem mutfaktaydı. “Aç mısın?” diye sordu.</p>
<p style="text-align: justify;">“Yok anne, Serkanlara gidicez. Yunus nerde?”</p>
<p style="text-align: justify;">“Neslihan Yengen götürdü Yunus’u.”</p>
<p style="text-align: justify;">“Ya, oyun oynardık ne güzel. Treni odama mı bıraktı?”</p>
<p style="text-align: justify;">“Niye bıraksın trenini, aldı gitti. Dedenin de alacağı olsun. Sen de onun torunusun, sana ne zaman aldı o kadar pahalı bir hediye. Ayda yılda bir geliyorlar, bir de madalya takar gibi pahalı hediye alıp ödüllendiriyor çocuğu. Benim evladımın neyi eksik?” “Dedem mi almış treni Yunus’a? Dedem ne bilsin oyuncak tren nedir, nerde satılır? Adama sorsan ne olduğunu bilmez. İsmini söyleyemez ya! Düren der trene. Dedem almadı ona!”</p>
<p style="text-align: justify;">Hıçkırıklar başlamıştı yine. Annem yanıma gelip sarıldı bana: “Üzülme oğlum, üzülme. Deden almadı ona. Babası aldı. Senin baban da sana alacak. Dedene düşman olma.”</p>
<p style="text-align: justify;">“Anne yapma ya! Bırak beni.”</p>
<p style="text-align: justify;">Koştum odama. Nasıl açıklayacaktım ben bunu Serkan’a. Kim bilir kaç paraydı o oyuncak. Babası Serkan’a 7. yaş gününde hediye etmiş, ama 10 yaşına kadar oynamasını yasaklamıştı. Yani Serkan bir senedir kutusunu bile açmamıştı trenin aslında. Artık ne kadar pahalıysa. Yunus aldı gitti diyemezdim ki. Attım kendimi yatağa. Hıçkırık gözyaşını tetikledi. Gözüm yerdeki kâğıda ilişti. Ufak beyaz bir kâğıt, üzerinde tetris yazıyor. Götünün bokuyla kandırdı bizi, ayakta uyuttu. Demek eve gelip niyet kâğıdını attı, yenisini yazdı. Sonrada anneme, dedemin elini öpmeye gidiyorum deyip kekledi bizi. Bu adam büyüyünce memleketin başını çok ağrıtır. Kafası nasıl çalışıyormuş Yunus’un. Çeteye mi alsak? Yok yok, soyar soğana çevirir bu bizi. Zaten evi de uzakta, yol masrafları da yük olur bize. Ağzını burnunu kırdığım göt! Koşmaya başladım Serkanların eve. Bir yandan da gözyaşlarımı siliyordum. Bu sefer Serkan açtı kapıyı:</p>
<p style="text-align: justify;">“Yunus yok. Gitti. Kapmış götürmüş treni.”</p>
<p style="text-align: justify;">Dondu kaldı çocukcağız. Tek kelime edemedi. Sustu sadece. Tek bir şey çıkabildi ağzından:</p>
<p style="text-align: justify;">“Babam beni evden atar.”</p>
<p style="text-align: justify;">“Ben dedim sana oğlum, kutusunu verecektin sadece,” diye atladı Mete.</p>
<p style="text-align: justify;">“Sus lan Mete! Sen de saçmalama Serkan. Benim yüzümden oldu. Neyse parası gel gidip alalım. Bende para var.”</p>
<p style="text-align: justify;">“Çok paradır Selçuk. Bütün paran gider.”</p>
<p style="text-align: justify;">“Yapma ya! Dur o zaman ben şunu bir arayayım, iki tatlı sözle alırım gönlünü.”</p>
<p style="text-align: justify;">Eve koşuyordum; sanki arkamdan köpek kovalıyor, sanki saatli bombanın geri sayım ekranını görmüşüm ondan geri sayıyor da bombadan kaçıyormuş gibi. Aslında hayatımda ilk defa bir hedefe doğru koşuyordum, ama bunu anlayacak yaşta değilim. Sarıldım telefon rehberine. R harflerine baktım Ramazan Dayımı aradım bulamadım. “Abim” diye yazmıştır diye A harflerine bakındım bulamadım. Tüm rehberi okumaya koyuldum. Doğru abisi değil kardeşiydi K harfine baktım. Kardeşim diye bir şey yok. Az ilerledim. Küçük Abim diye yazmış annem. Kardeş diye bir kavram yok, o bile küçük abi diye yazılıyor. K harfinde çıktı Ramazan Dayım. Çevirdim numarayı, Neslihan Yengem açtı telefonu:</p>
<p style="text-align: justify;">“Yenge, Yunus evde mi?” diye doğrudan daldım konuya. “Odasında, oyuncağı ile oynuyor,” dedi. İyelik eklerinden anlaşılacağı üzere tren çoktan sahiplenilmişti.</p>
<p style="text-align: justify;">“Açmış mı hemen kutuyu? Hangi ara ya? Bi verir misin, yenge Yunus’u?” diyerek çağırdım Yunus’u ayağıma...</p>
<p style="text-align: justify;">“Yunuuus! Bırak oğlum oyuncağını yeter, İlknur’un oğlu arıyor seni, telefona gel!” İlknur’un oğlu mu? Selçuk yerine daha uzun olan İlknur’un oğlunu mu tercih ediyor? Ailecek dengesizdi bunlar. Yunus geldi telefona, intikam soğuk yenen bir yemekti hakikaten, kısa konuştu:</p>
<p style="text-align: justify;">“Ne var?”</p>
<p style="text-align: justify;">“Ne olsun be. Bak ne diyecem kuzenim. Senin ağzını yüzünü kırarım hayvan oğlu hayvan ver o treni geri. Öldürürüm lan seni köpek! Leşine çomak sokarım, deşerim. Kediye köpeğe yediririm. Babanı bile döverim, sen kimsin lan it!”</p>
<p style="text-align: justify;">Yunus telefonu suratıma kapattı. Yine hıçkırık başlamıştı. Topladım kendimi, geri aradım. Neslihan Yengem çıktı gene.</p>
<p style="text-align: justify;">“Yenge hat kesildi bir daha versene Yunus’u.” Yunus telefona geldi ve az önceki telefon konuşmasını hiç yapmamış gibi tekrar aynı cümleyle selamladı beni:</p>
<p style="text-align: justify;">“Ne var?”</p>
<p style="text-align: justify;">Ben de bana uzatılan zeytin dalını kavradım iki elimle. Madem öyle, büyüklük bende kalsın, yeni bir başlangıç yapayım ve sakin sakin isteyeyim şu treni diyerek baştan aldım konuşmayı:</p>
<p style="text-align: justify;">“Ne olsun be. Bak ne diyecem kuzenim. Az önce sinirlenip biraz ayıp etmiş olabilirim. Sen benim kuzenimsin, akrabamsın oğlum. Akraba akrabaya böyle şey yapar mı? Bayramda seyranda birbirimizin evine girip çıkıyoruz. Önümüz Kurban Bayramı, ben bayram sabahı seni yatırıp kıtır kıtır kesmez miyim göt! Kimin malını çalıyorsun lan sen, gelmişini geçmi...” Yine kapattı. Adamla iki dakika sinirlenmeden, küfretmeden konuşamıyorum ki. Hiç politik olamıyormuşum o yaşlarda. İki düz cümle kursam, üçüncüsü küfre bağlanıyordu. Annemi gördüm koridorda. Elini yumruk yapmış ağzına dayamıştı. Bir damla yaş süzüldü gözünden. Ağlıyordu dirayet abidesi:</p>
<p style="text-align: justify;">“O senin oyuncağın değil, aslan oğlum. Deden aldı ona. Yunusa kızma onun suçu yok. Tamam, babanla konuşurum bu akşam, gerekirse senet imzalar alırız sana da. Üzülme canım benim, diyerek bitirdi beni annem. Ah be anacım, konu nerelerden nerelere gelmişti.</p>
<p style="text-align: justify;">"Anne niye ağlıyorsun? Ne alakası var ya?” diyerek fırladım sokağa, annem bağırıyordu arkamdan:</p>
<p style="text-align: justify;">“Dedene de düşman olma oğlum. Yaptığı çok ayıp, ama deden o senin. ”</p>
<p style="text-align: justify;">Geldiğim hızla koştum yan binaya. Hıçkırık iyice artmış gözyaşları bir bir bırakıyordu kendini.</p>
<p style="text-align: justify;">Kapıyı Serkan açtı, gözleri şişmiş ağlamaktan. Gözleriyle soruyordu resmen: “Ne oldu ikna edebildin mi Yunusu,” diyordu iki damla gözyaşı akıtarak.</p>
<p style="text-align: justify;">Gözlerimle cevap verdim, biraz da hıçkırık katarak: “Yunus sütü bozuk çıktı takma kafana," dedim. Sonra işi ehline bıraktım, dilimden dökülüyordu kelimeler, ağlamamı engelleyemeyerek sordum:</p>
<p style="text-align: justify;">O kadar pahalı mıdır hakket? Değildir belki. Gel gidip soralım. ”</p>
<p style="text-align: justify;">Sorduk. İlk sorduğumuz oyuncakçıya inanamadım. Yere yatıp dövüne dövüne, yerleri yumruklaya yumruklaya ağladım. Adam, "Ağlama, baban gelsin senet yaparız,” dedi, aklıma annem geldi, o zaman daha çok ağladım. Beni o halde gören Serkan da ağlamaya başladı. Koskoca Küçükçekmece alternatif çetesi oyuncakçıda ağlayan çocuklara dönmüştü. Biz ağlarken Mete dükkân sahibine gözüne kestirdiği oyuncakların parasını soruyordu. Alıcıydı galiba, bir iki oyuncak için pazarlık bile yaptı. Mete’ye kızamıyordum bile, kafam tamamen trenin parasındaydı, o kadar pahalı olamazdı bir oyuncak tren, olmamalıydı.</p>
<p style="text-align: justify;">Kendimizi topladık, çıktık dükkândan Serkan’la. Kendine Ninja Kaplumbağalardan alan Mete’yle Sefaköy’e kadar yürüdük. Bir de Donatello’yu almıştı herif! Ulan Donatello kim, sen kim hırt! O takımın beyniydi, bilirkişisiydi, ihtiyar heyetiydi; millet kılıçla düşmana dalarken o sopayla dalıyordu. Kas gücünü değil, beyin gücünü kullanıyordu. Bendim lan Donatello, it herif! Bilerek mi yapıyordu? Diğer dükkânları gezdik. Tren her yerde aynı fiyattı, yani kaç haftalık niyet param, dişimden tırnağımdan arttırdığım paranın yansından fazlasıydı. Civciv bile almamıştım ben o parayla be!</p>
<p style="text-align: justify;">Aldık treni, parayı öderken niye ağladığımı anlayamamıştı oyuncakçı, ama ben akraba ile iş yapılmayacağını anlamıştım arkadaş. Erken yaşta öğrenmiştim bunu...</p>
<p style="text-align: justify;">Kendimi teselli etmeye başladım, zaten harcamayacağım kadar çok param vardı. Evdekiler bulacak diye korkuyordum. Gidip istediğim bir şey alsam evdekilere parasını nasıl ödediğimi anlatamayacaktım. En iyisi bu oldu, diye avuttum kendimi. Sonra sabaha kadar yine ağladım. Bu kadar pahalı oyuncak mı üretilir lan! Alan vardı, alamayan vardı.</p>
<p style="text-align: justify;">İki hafta boyunca, yüzümden düşen bin parça takıldım. Niyet kutusuna bile eskisi kadar özenemiyordum. Bişi bile yiyemiyordum, yani yemeden içmeden kesilmek üzereydim. Annem bu halimi gördükçe daha da üzülüyor, babamı oyuncak tren alması için sıkıştırıp duruyordu. Bunu görünce daha çok üzülüyordum.</p>
<p style="text-align: justify;">Çalışıp çalışıp başladığım noktaya geri gelmiş gibi hissediyordum. Onca emek heba olmuştu. Ne güzel de avutmuştum başlarda kendimi. Çetecilik diye başlayan macera, yaz aylarını değerlendirdiğimiz bir işe dönüşmüştü. Ta ki Yunus belasını başımıza sarana kadar. Adamın ismi bile heyheylerimi tepeme getirmeye yetiyordu. Yunus balıkları ile köpekbalıkları aynı kefedeydi artık gözümde. Galiba Yunus daha yırtıcıydı. 7,5 yaşında bir velet, dünyamı başıma yıkmıştı. Anamı ağlatmıştı herif. Her iki anlamda da...</p>
<p style="text-align: justify;">Yine bir pazartesi çıktık niyete. Kutuyu bile ben taşıyordum. Hatta Mete ve Serkan benden beş altı adım önde şakalaşarak yürüyorlar, ben de onları arkadan takip ediyordum. Takılmıyordum pek eskisi gibi çete reisi olaylarına. Galiba beceremeyecektim...</p>
<p style="text-align: justify;">Cami avlusuna girerken Remzi’nin dernek odasının önünden geçip köşeyi dönmemiz gerekiyordu. Mete ve Serkan gülüşe gülüşe dönüyorlardı ki köşeyi, bir anda sesleri kesildi. Örümcek hislerim uyarmaya başlıyordu beni. Bu adamlar bir anda gülüşmelerini kestiklerine göre o köşeyi dönmek pek de mantıklı olmamalıydı. Geri geri adım atmaya başlamıştım, suratım köşeye doğru dönüktü... Bir süre geri viteste gittikten sonra caminin kurs girişinden değil de cemaat girişinden girip, şadırvana bağlanan kısımdan kursun olduğu avluya ulaşmıştım. Avluda İsmet, Kör Cemal ve iki adamı daha, bir de onlara boş boş bakmakta olan Mete ile Serkan vardı... Hepsi aslında dönmem gereken köşeye doğru dönmüşler, benim avluya girmemi bekliyorlardı, ama bir tanesi de oraya yürüyüp nerde kaldı lan bu diye bakmıyordu. Kafama bir şey düşse mesela, ölsem kalsam orada kokana kadar kımıldamayacaklardı demek ki. Hadi benimkiler neyse de İsmet ve adamlarından umutluydum. Beni yanıltmayan can düşmanım, Batman’in Jokeri gibi hayata tutunma sebebim İsmet, köşeden dönmem gereken süre uzayınca etraftakilere sus işareti yaparak köşeye doğru yürüdü. Çakaldı İsmet, sürüyü çobansız yakalamış, elde var iki deyip hemen çobanın izini sürmeye durmuştu. İsmet’in yolumu gözlediği yetmezmiş gibi bir de ayağıma yürüyordu ve uzunca zamandır hiç olmayan bir şey oluyordu o an; bacaklarım titriyordu, bir heyecan kaplamıştı her yanımı. Bir de sebepsizce yüzüm gülüyordu, en son aklımda kalan da bu olmuştu. İsmet köşeden geri giriyordu avluya...</p>
<p style="text-align: justify;">“Yok, gitmiş Selçuk. O, bunlar kadar salak mı? Önden yürütmüş bunları, bir şey olursa kaçarım diye planlamış...” diye Avrupa maçında attığımız golü anlatan <i>Le Gazetta Della Sport</i> gibi manşeti de atmıştı, göğsüm kabarıyordu duvarın öte dibinde. Gol karambolden gelmişti, ama netice itibariyle bir sıfırdan büyüktü.</p>
<p style="text-align: justify;">Yok be İsmet, o senin teveccühündü. Bakma sen, onlar kadar olmasam da yeter miktarda salaklık bende de vardı. Onların önden yürümesi tamamen plan dışıydı, yani günü kurtarmıştım aslanlar gibi, üstüne bir de nam yapmıştım.</p>
<p style="text-align: justify;">“Koşup yakalayayım mı İsmet?” diye atladı hemen Kör Cemal. Gözüne girmeye çalışıyordu aklı sıra.</p>
<p style="text-align: justify;">“Gerek yok. Geri gelir. Bunları burada bırakmaz,” diye ihaleyi kucağıma bıraktı İsmet.</p>
<p style="text-align: justify;">“Ben olsam gelmezdim İsmet. Gelmez belki...” diye fiştekledi Kör Cemal İsmet’i.</p>
<p style="text-align: justify;">“O sen mi lan? Bunları burada bırakmaz, Öyle biri değil o. diye de efsaneye tüy dikti.</p>
<p style="text-align: justify;">Ulan Allah seni inandırsın aklımın ucunda yoktu geri dönmek be İsmet. İş çıkarttın başıma. Eve gidip kutuyu saklayıp yatıp uyuyacaktım ben. İsmet beni Kör Cemal'den daha üstün mü görüyordu acaba? Onla beni ayırmıştı. Yoksa o senin gibi biri değil derken, senin kadar kalifiye bir çete elemanı değil, safın teki o gelir manasında mı demişti? Olsun İsmet beni ayrı bir yere koyuyordu. Bir de çetesine alıverseydi...</p>
<p style="text-align: justify;">Olay mahallinden koşarak uzaklaştım. Etik sahibi bir çete lideri olarak ilk önce kutuyu eve sakladım, ekmek paramızdı o bizim. Belki İsmet vazgeçer de salar bizimkileri diye umarak, önce evde kahvaltı ettim. Bahçeye çıkıp biraz oynadım. Kendi kendime tek kale maç yaptım. Kendimle berabere kaldım. Nasıl bir egom varsa artık o yaşlarda kendimi yenmeme bile tahammülüm yoktu. Baktım gelmiyorlar, eve gidip uçaklı oyun oynayayım diye düşünürken İsmet’in lafları geliverdi aklıma; ben Kör Cemal gibi değildim. Ah be İsmet, ah. Sıkı sıkı giyinip caminin yolunu tuttum. Avluya geldiğimde anladığım kadarıyla, Mete ve Serkan eser miktarda tokat yemişti sadece. Yara bere yoktu, ufak tefek yanak kızarıklıkları vardı o kadar. Mete ve Serkan beni görür görmez sevinç nidaları atacaklar diye beklerken, avluya girdiğimi görmeyen, arkası dönük vaziyette dikilen İsmete doğru koşarak sattılar beni.</p>
<p style="text-align: justify;">“Selçuk geldi abi, bak orda. Onu bekliyordun sen, gidelim mi biz?” dedi Mete. İsmet, Serkan ve Mete’yi yararak aralarından geçti ve göz göze geldik. Ben günün fazlaca etkisinde kalmış olacağım ki, “Ne demiştim ben size, Selçuk asla ekibini yarı yolda bırakmaz. Örnek bir lider o. Beni yine yanıltmadı, aslanım benim. Sizin gibi dostum olacağına Selçuk gibi düşmanım olsun,” temalı bir karşılama beklerken İsmet kükredi:</p>
<p style="text-align: justify;">“Nerde lan kutu?”</p>
<p style="text-align: justify;">“Benim değildi arkadaşındı, geri verdim.”</p>
<p style="text-align: justify;">“Ben nasılsa alırım onu sizden. Nasıl lan çok para kazandırıyor mu?” dedi İsmet gözlerini kısarak. Derbi maç sırasında trafikteymiş de iner inmez iddia bastığı maçın sonucunu ilk gördüğüne soruyormuş gibi heyecanlıydı.</p>
<p style="text-align: justify;">“Yok be, harçlığımız çıkıyor işte.”</p>
<p style="text-align: justify;">İsmet inanmayan gözlerle baktı. Sonra torpilin fitilini ateşledi. "Mete bisiklet almış oğlum o parayla. Nasıl harçlık lan o?”</p>
<p style="text-align: justify;">Avluda ki tüm gözler aynı anda Mete’ye yöneldi. Mete gevrek gevrek cevapladı.</p>
<p style="text-align: justify;">“Nerden gördünüz ya? Kömürlükte saklıyordum ben onu!” salakça sırıtıyordu.</p>
<p style="text-align: justify;">Gözlerim yuvalarından çıktı çıkacaktı:</p>
<p style="text-align: justify;">“Ne bisikleti oğlum?”</p>
<p style="text-align: justify;">“Dağ bisikleti.”</p>
<p style="text-align: justify;">Serkan girdi araya:</p>
<p style="text-align: justify;">“Kaç vitesli aldın?”</p>
<p style="text-align: justify;">“18.”</p>
<p style="text-align: justify;">“Süper be!” dedi Serkan. Süper mi? Ulan ben ilk bisikletimi <i>Türkiye Gazetesi</i>’nin verdiği kuponları biriktirerek alacaktım, heriflere bak!</p>
<p style="text-align: justify;">İsmet’in adamlarından Kör Cemal girdi araya, konudan sapıyorduk, ama iyi miydi, kötü müydü bu, bilemiyordum.</p>
<p style="text-align: justify;">“Kontrası var mı lan?”</p>
<p style="text-align: justify;">“18 viteslerde kontra yok ki,” dedi Mete.</p>
<p style="text-align: justify;">“Sen öyle san,” diye alayla kıkırdadı Kör Cemal.</p>
<p style="text-align: justify;">“Bi dakika ya! Mete, ciddi ciddi bisiklet mi aldın?” Sonra döndüm Kör Cemal’e, “Kontra yok oğlum 18 viteslerde, saçmalamayın,” diye rotayı biraz daha saptırdım. Baktım yanlış yere ateş ediyorum tekrar döndüm Mete’ye: “Lan Mete, evdekiler görse ne der, hayvan herif?”</p>
<p style="text-align: justify;">“Görmesinler diye kömürlükte sakladım işte. Geçen babam görmüş, sordu kimin bu diye zaten. Bilmiyorum mahalleden birinindir dedim.”</p>
<p style="text-align: justify;">“Ne zaman biniyorsun lan?” dedi Serkan. O yıllarda Twitter olsa <i>trending topic</i> olacaktı bisiklet. Dönemiyorduk mevzuya. Bu galiba iyiydi.</p>
<p style="text-align: justify;">“Binmiyorum. Nasıl bineyim ya annem görür, babam görür, Serkan sen görürsün, İsmet görür.”</p>
<p style="text-align: justify;">Selçuk da görür demedi. Satranç tahtasındaki silik piyon, şahı adam yerine koymuyordu.</p>
<p style="text-align: justify;">"Ben de görürüm lan! Hiçbir zaman süremeyeceğin bisikleti niye aldın mal!”</p>
<p style="text-align: justify;">Yalın ve net bir yanıt geldi Mete’den. “Bisikletim yoktu.” Mete yine kendinden beklenmeyen bir netlikle noktayı koymuştu.</p>
<p style="text-align: justify;">Gittikçe dağılmakta olan konuyu İsmet toparladı, parende atarak atladı aşağıya duvardan. Duvar bile şaşırdı harekete. İstemsizce bir “Uuuuvvvvv” nidası çıktı benden. Hayran hayran yaptıklarını izliyordum adamın. Bu adam Küçükçekmece’de harcanıyordu. <i>Evde Tek Başına</i> filmindeki çocuk yerine İsmet’i koysalar yürür giderdi İsmet. Dublör de kullanmazdı hem, atla de atlasın, zıpla de zıplasın. Döv şunu desen, hırsızları gerçekten döverdi.</p>
<p style="text-align: justify;">“Kavga etmeyin lan! Sonra konuşursunuz meselenizi,” diye hırladı İsmet. Böylece sessizlik sağlanmış oldu. İsmet yanıma kadar geldi, ki hiç gerek yoktu. Bana gel deseydi, giderdim yanına.</p>
<p style="text-align: justify;">“Ne kazanıyorsan yarısını alırım,” şeklinde reddedemeyeceğim teklifini yaptı.</p>
<p style="text-align: justify;">“Benim payıma düşenin mi?” dedim. Bir nevi pazarlıktı bu aslında.</p>
<p style="text-align: justify;">"Toplam ne kazanıyorsanız yarısını alırım,” diye anlaşılmayan noktaları ortadan kaldırdı.</p>
<p style="text-align: justify;">“Ama masraflar kalemimiz var bizim,” dedim, ciddi bir görüşmeydi bu. En azından benim için.</p>
<p style="text-align: justify;">“Sus lan! Hangi gün geliyorsunuz buraya?”</p>
<p style="text-align: justify;">“Pazartesi,” dedim.</p>
<p style="text-align: justify;">"Perşembe,” diye ekledi Mete.</p>
<p style="text-align: justify;">"Kömürlükte çürüyecek gül gibi bisiklet,” dedi Serkan. Ortamdaki herkes Serkan’a döndü. Avludaki cemaat bile yadırgadı Serkan’ın dediğini.</p>
<p style="text-align: justify;">İsmet soruyu şıklardan giderek, yani hızla çözmeye kararlıydı: “Pazartesi mi, perşembe mi lan?” diye yürüdü.</p>
<p style="text-align: justify;">Devam ya da tamam anıydı bu. Bu andan itibaren İsmet’in çetesinin birer elemanı gibi çalışabilirdik, sağda solda biz de o çetedeniz diye hava atabilirdik. İsmet’e para kazandıracaktık, İsmet de bizi sevecek, koruyup kollayacaktı. Belki de bize kurt köpeği dişli kolyelerden verecekti. Bu hayvanın dört tane dişi yoktu ya, bir sürü dişi vardı. Sonra trene İsmet’le birlikte kaçak binebilirdik mesela, mahalle maçlarında defanstan forvete geçebilirdim... Hayatımız çok daha güzel ve kolay olabilirdi, ama bir o kadar da manasız ve heyecansız.</p>
<p style="text-align: justify;">Ya da... Bir ihtimal daha vardı.</p>
<p style="text-align: justify;">İsmet kimdi ulan? Eğer buraya bizimle konuşmaya gelmişse, kaç saattir beni burada beklediyse, bizden haraç istiyorsa, bizi ciddiye alıyor demekti. İşte o gün sen beni çetene alacaktın İsmet. Bakış açını değiştirecektin, bir aralık bulup olaya farklı bir açıdan da bakacaktın, ama güç sarhoşluğu bitirmişti seni. Bu, daha başlangıçtı.</p>
<p style="text-align: justify;">“Sadece pazartesi,” diyerek hayatımın kumarını oynadım.</p>
<p style="text-align: justify;">“Pazartesi Kör Cemal’e parayı ver. O da sizinle gelecek buraya,” dedi ve yine bin bir akrobasi hareketleriyle çıktı gitti camiden. İsmet’in camiden çıktığını gördüğüm an arkamı nasıl döndüm, Mete’yi ne ara buldum, buldum da nasıl tokada boğdum bilmiyorum. Serkan girdi araya, aldı elimden Mete’yi, ama ben yine sinirimden ağlıyordum, hem de yine hıçkıra hıçkıra. Bu seferki hıçkırıklı ağlamaydı kesin. Serkan bizi ayırdığında ağlayan ben olduğum için, dayak yiyen de benmişim gibi görünüyordu. Daha çok sinirlendim, daha da hızlandı ağlamam. Mete de sümüğünü çeke çeke, köşede sessiz sessiz ağlıyordu... Nasıl özeniyordum bu tip insanlara. Sessiz sakin, kendilerini bozmadan ağlayabiliyorlardı.</p>
<p style="text-align: justify;">Biraz sakinleşir gibi oldum. O sıra Aziz Hoca çıktı dışarı:</p>
<p style="text-align: justify;">“Evladım yeter artık. Çok gürültü yaptınız. Ya içeri geçin ya da başka yerde dövüşün,” diyerek, güzelce uyardı hepimizi.</p>
<p style="text-align: justify;">Mete’ye olan sinirimi bir kenara koydum. Aziz Hoca, dolaylı yoldan da olsa, işyeri sahibimizdi. Adamın kiracısı gibi bir şeydik. Gürültü yaptık diye uyarıyordu, hizaya gelmek lazımdı. Hızla görüntüyü toparladım, yeni bir başlangıç yaptım Aziz Hocayla: “Aziz Hocam selamünaleyküm. Nasılsınız?”</p>
<p style="text-align: justify;">“Aleykümselam, hamdolsun.”</p>
<p style="text-align: justify;">“Hocam ben cüzü bitirdim de, ondan gelmiyorum kursa, geçen sene tam devamlılık yaptıydım.”</p>
<p style="text-align: justify;">“Madem girmeyeceksiniz, niye buraya geldiniz evladım?” “Remzi Abi’ye bakmıştık. Kitap alacaktık da biz.” “Dernektedir o.”</p>
<p style="text-align: justify;">“Kolay gelsin hocam, Allahü ekber!” Konuyu kazasız belasız kurtarmanın şokuyla tekbir getirmiştim. Biraz dinlenmem gerekti, belliydi. Yine de Aziz Hoca’nın gözüne girmiştim büyük ihtimalle, hissediyordum, gözü üstümdeydi. Götün götün caminin arka kapısından sıvışmaya yeltenmişken yolu gösterdi yine Aziz Hoca: “Evladım, derneğe buradan geçsenize dolanmayın boşuna.”</p>
<p style="text-align: justify;">O derneğe gidilecek, uzatmanın manası yoktu. Tıpış tıpış derneğin yolunu tuttuk, çaresiz... Dengesiz Mete, ifadesiz Serkan ve ayakta çevirdiği üçkâğıtla İsmet’i karşısına alan, sözüm ona çete lideri Selçuk.</p>
<p style="text-align: justify;">“Hakket kitap mı alacaz, Selçuk?” dedi Serkan. Gözümü Mete’nin gözüne diktim:</p>
<p style="text-align: justify;">“Bisiklet alıp kömürlüğe bağlayacağıma, iki tane dini kitap alır eve koyarım, annem babam okur da belki sevap kazanırım,” diye sapladım iğneyi Mete’ye.</p>
<p style="text-align: justify;">Daldık derneğe. Bizi buraya getiren benim yalanım olduğu için söz sahibi de bendim:</p>
<p style="text-align: justify;">“Selamünaleyküm, Aziz Hocanın oğlu Remzi Abi, nassın?” diyerek aslında Remzi’yi tanımadığımı, Aziz Hocanın yüzü, suyu hürmetine kendisini adam yerine koyduğumu belirtmeye çalışmıştım.</p>
<p style="text-align: justify;">“İyiyim, ne oldu?”</p>
<p style="text-align: justify;">“Kitap alacaz biz!”</p>
<p style="text-align: justify;">“Özellikle aradığınız bir şey var mı?”</p>
<p style="text-align: justify;">“Yoo... Allah ne verdiyse artık.”</p>
<p style="text-align: justify;">“Tevrat, Zebur, İncil, Kuran. Hepsini Allah verdi. Hangisini vereyim? Kuran diğerlerine nazaran oldukça yeni.”</p>
<p style="text-align: justify;">“Öyle değil Remzi Abi, dini kitap, içinde dualar falan olan,” dedim.</p>
<p style="text-align: justify;">“Dalga mı geçiyorsunuz lan benle? Bunlar ne?” dedi. Haklıydı. Mal gelmiştik, mal gidecektik. Tek güvencemiz henüz buluğ çağına ermemiş olmamızdı galiba.</p>
<p style="text-align: justify;">Derken hiç beklemediğim bir şey oldu. Öyle ki o anda zaman durdu, “Kısa sureler olsun içinde diyor Remzi Abi. Türkçe yazılı olanlardan,” dedi Mete. Mete, benim batırdığımı temizliyordu. Beni mal durumuna düşmekten kurtarıyordu, çok acayip şeyler oluyor, kendime güvenim aynı gün içinde, dengesiz dolar kuru gibi bi iniyor bi çıkıyordu. Mete kamusal alanda aklı sıra bana laf sokuyordu.</p>
<p style="text-align: justify;">Bunun üzerinde Remzi yurt çapında <i>bestseller</i> olan bir ürünü önerdi: “Güllü Yasin vereyim size.” Esnaflığı kaptığını ispat etmişti. Ulan herkesin işi tıkırındaydı, bir tek biz ölü yatırım gibi dolanıyorduk piyasada!</p>
<p style="text-align: justify;">“Var ondan evde,” dedim. O kadar da değildi.</p>
<p style="text-align: justify;">“Kapağında rahle resmi olan Yasin kitaplarından var mı?” diyerek alternatifleri sunmaya başladı hızla. Ondan yoktu bak.</p>
<p style="text-align: justify;">“Tamam, ondan vereyim,” dedi.</p>
<p style="text-align: justify;">“Üç tane ver. Arkadaşlarıma da hediye edicem,” dedim gözüm Mete’nin gözünde.</p>
<p style="text-align: justify;">“İki tane ver abi, ondan bizim evde var. Bana Zebur ver sen,” dedi Mete.</p>
<p style="text-align: justify;">“Ne yapacan lan Zebur’u? Bunu da mı kömürlüğe koyacan?</p>
<p style="text-align: justify;">Verme Remzi, bizimkileri ver yeter,” diye konuyu kapattım. Çok yanlış yerlere gidiyordu.</p>
<p style="text-align: justify;">Kan beynime sıçramıştı yine, deveye bak Zebur istiyor. Hangi dinin kitabı desem bilmez. Hangi peygambere indi diye sorsam, “Peygamber nedir?” der. İsmini ilk defa duydu ya, merak etti deve. Nasılsa ben ödüyorum ya! Ben bunu iyice bir döveyim! Hatta niye ben dövüyorum ki amcasına dövdüreyim.</p>
<p style="text-align: justify;">Elimizde iki tane dua kitabı, birbirimizin yüzüne dahi bakmadan eve doğru yürüyorduk. Serkan aramızı yumuşatmaya yeltendi:</p>
<p style="text-align: justify;">“Bugün de baya heyecanlı oldu ha...” diye kız istemeye giden aile büyüğü gibi ortaya karışık saçmaladı.</p>
<p style="text-align: justify;">Ne Mete ne de ben oralı değildik.</p>
<p style="text-align: justify;">“Niyet çektiremedik, kârsız oldu gerçi,” diye de ekledi. Kızı vermeyecekleri belliydi.</p>
<p style="text-align: justify;">Önden yürümeye başladım, grubumu arkada bıraktım. Yüz çevirdim onlara kendi çapımda. Tavır koydum. Kendimi ifade ettim. Sessiz çığlıklarımla boğdum onları. Derken Mete deldi ambargoyu: “Kurs bitmedi ki daha! Bir koşu gidip kutuyu getirsin Selçuk, paramızdan olmayalım,” dedi. Tekrar hıçkırıklara boğulmamak için ağır ağır döndüm arkamı, en azından Mete konuşmamalıydı. Sakin olmaya çalıştım.</p>
<p style="text-align: justify;">“Mete, çırağın mı var oğlum? Paramızdan olmayalım ne demek? Ben sizi bu niyet işine ikna edene kadar göbeğim çatladı. Bu nasıl sahiplenme?” dedim ve göz temasımı kesmeden cevap bekledim. Tam Mete cevap verecekken Serkan girdi söze, günün gündemini değiştiren, ortama bomba gibi düşen bir itiraftı ağzından dökülen:</p>
<p style="text-align: justify;">“Ben Amiga aldım,” deyiverdi, “ohh be söyledim,” diye de ekledi namussuz.</p>
<p style="text-align: justify;">"Ne, ne yaptın ne?' diyebildim sadece. Bisiklet bir yana, adam</p>
<p style="text-align: justify;">Amiga diyordu. Gazetede çıkan reklamlarını kesip sakladığımız Amiga’yı kupon biriktirir gibi niyet parası biriktirerek almıştı herif!</p>
<p style="text-align: justify;">“Bildiğimiz Amiga mı lan? Süper be!” diye sevinç narası attı Mete. Çok farklı dünyalardaydık.</p>
<p style="text-align: justify;">“Hee, ama kolsuz. Kol almaya param yetmedi, bugün kazandığımızdan ekleyip kol alıcaktım,” deyince kan beynime sıçradı.</p>
<p style="text-align: justify;">“Lan siz beni öldürecek misiniz? Felç etmeye mi çalışıyorsunuz beni? Amiga ne lan! Ben bu çetenin reyisiyim, benim bile ikinci el Komodor 64’üm var. Disketli bile değil, sarmalı kasetli lan! Babam İbrahim Tatlıses kasedi çekmeye kalktı teybiyle daha geçen eşekoğlueşekler!.. Ben kalemle haldır haldır kaset saran adamım, sen kalkıp Amiga mı aldın? Ne dedin lan evdekilere göt?” diye yüklendim, sinirlerim boşalmıştı. Ayarsızdım. Titriyordum.</p>
<p style="text-align: justify;">“Benim kuzen var, Ambarlı’da oturuyor, Erdinç. O yenisini almış, bana bunu verdi dedim. İkinci el zaten. Hakikaten de Erdinç’ten aldım. Bizimkiler para verdiğimi bilmiyor ki,” diye sakince cevapladı Serkan. Adam tezgâhını kurmuş, disketini takmış <i>Sensible Soccer</i> atıyordu akşamları. Gerçi kol alamamış daha, en azından o hevesi şimdilik kursağındaydı.</p>
<p style="text-align: justify;">“Ulan sizin ana babanız da bi antika! Bu kadar sorumsuz olunmaz ki! Ailede az kafası çalışan biri olsa hemen çözecekler çeteyi. Bu kadar mı açık verilir ya? Onu geç de, öz kuzenin paran çıkışmadı diye beleşe vermedi mi kolları?”</p>
<p style="text-align: justify;">Mete gözlerini kısmış cümlemin bitmesini bekliyordu, durduğum an bir şey yumurtlayacaktı. Durdum:</p>
<p style="text-align: justify;">“Sen ne yaptın paranı? Harcamadın mı hiç?” diye sordu. Sinirlerimin kontrolü kalmamıştı, iyice yürüdüm:</p>
<p style="text-align: justify;">“Harcadım köpek! Yunus’un çaldığı oyuncak trene harcadım yarısından fazlasını! Üç tane çokoprens, bir kutu da yumiyum aldım kalanıyla da; bakkalın önünde yedim. Mert diye bir göt para çalmış annesinin cüzdanından, anlamış annesi. Ona para verdim geri koysun diye! Kızılay gibi oldum. Hayır işlerine harcıyorum parayı. Zenginden alıp fakire veriyorum, fakir zengin oluyor, daha yok mu diyor, lan bu nasıl iş?”</p>
<p style="text-align: justify;">Yine başlamıştı hıçkırık ve ağlama, sarıldım Mete’nin yakasına, “Yolda para buldum deyip anneme verdim pazar parası yapsın diye, kadın almadı lan parayı! Kim bilir kimin hakkı, bulduğun yere götür bırak dedi. Benimkiler niye bu kadar sorumlu lan! Niye sizinkiler gibi vurdumduymaz değiller! Benim günahım ne?” dedim ve çöktüm kaldırıma.</p>
<p style="text-align: justify;">Ağlamam hızlanmıştı. Yanıma oturdu Mete ve Serkan. Çete liderleri sokak ortasında ağlıyordu. Sarıldı ikisi de. Başlarını dayadılar omzuma...</p>
<p style="text-align: justify;">Hemen sıyrıldım o pis duygudan. Sildim gözyaşlarımı. Doğruldum.</p>
<p style="text-align: justify;">“Tamam Amiga yine kolay da, bu dağ bisikleti olayını ne yapcaz?”</p>
<p style="text-align: justify;">“Ben bir süre sonra bunun sahibi yok galiba deyip sahiplenicem. Başkasının bisikletine biniyorum zannedecekler."</p>
<p style="text-align: justify;">“Ulan ne sahtekâr adammışsınız siz! Siktirin gidin yanımdan, istemiyorum sizi be!” dedim. Âlemin enayisi olmuştum göz göre göre. Yanlış adamlarla yola çıktığımı zannederken, böyle bir yanlışlık değildi kastettiğim. Adamlar Yunus’tan yediğim kazığı unutturacak kadar içten pazarlıklı çıkmışlardı, üçkâğıtçılık denemeleri yapmışlardı üstümde. Sindirmeye çalışmakla basıp gitmek arasında bir yerdeydim.</p>
<p style="text-align: justify;">Serkan gündemi değiştirdi, soruyla geldi: “Çete’ye girmek isteyenler var Selçuk, onları ne yapalım?”</p>
<p style="text-align: justify;">Bir de bu çıkmıştı. İsmet’in bizi ciddiye alıp dükkânımızı basması da bu yüzdendi aslında, neden sonra anlamıştım. Aslında bizi ilk değil, son kabullenen İsmet’ti. Mete ve Serkan her tarafta biz çeteyiz diye bas bas bağırdıkları ve keko düğününde havaya saçar gibi para harcadıkları için mahallenin çocukları özenmeye başlamıştı bize. Para, olayın anahtardıydı. İsmet’in karizması vardı, bizim çete ise alenen üyelerinin refah seviyesini artırıyordu. Öyle ki annesini babasını bize zorla misafirliğe getirtip, arada beni de çetene al diye yalvaranlar türemişti. Tümüne, “Ne çetesi ya? Bütün gün ders çalışıyorum ben, seneye tüm derslerimi pekiyi getiricem,” gibi hedef şaşırtan cümleler kurup topu ısrarla taca atıyordum. Mete ve Serkan ise, her çeteye girmek istiyoruz diyene, “Bakarız,” diyorlardı, haliyle İsmet’in çetesine girmeyi beceremeyenler kapımızı çalmaya devam ediyordu. Serbest piyasa rekabeti oluşturmuştuk.</p>
<p style="text-align: justify;">“İlk önce bir sessiz olun. Şu an çeteye alım yapmıyoruz. İleride yaparız. İsmet olayına ne diyorsunuz?” diye kontrolü elime aldım. Soru sormak buna yarardı, soruyu soran kontrolü eline alırdı. En azından bir süreliğine, en kötü ihtimalle zaman kazandırırdı soru sormak.</p>
<p style="text-align: justify;">“Pazartesileri yarısını verelim işte,” dedi Serkan. Her zamanki gibi orta yolu bulmaya çalışıyordu. Dost ya da düşman fark etmez, orta yolu bulsun yeter, Serkan’dan iyi diplomat olurmuş diyorum şimdi.</p>
<p style="text-align: justify;">“Pazartesi bi şey değil de, perşembeleri asla öğrenmemesi lazım. Ben hayatımın kumarını oynadım perşembe için. Bundan sonra perşembeleri çok dikkatli olacağız. Gerekirse hakikaten kursa girelim, niyeti içerde çektirelim,” dedim ve Mete ile Serkan’a göz kırparak evin yolun tuttum.</p>
<p style="text-align: justify;">Bu aslında bir savaş ilanıydı. Ancak yine de bunu açıkça ilan etme niyetinde değildim. Kısık sesle, yalnız kendi duyacağımız tonda fısıldaşıyorduk. İsmet’e savaş açmıştık, ama henüz onun bundan haberi yoktu. Çok güzel bir çözümdü aslında. O yaşlarda bir ülkenin bir başka ülkeye savaş ilan etmesi ve savaş açılan ülkenin savaşı kabul etmesi, “hani buraya kadar gelmişler geri çevirmek olmaz tadında bir şey” gibi geliyordu. Bana göre kendine savaş açılan ülke istese “yok yok, ben şenle savaşmak istemiyorum, git başka ülkeyle savaş, bende petrol yok, o ülkede daha çok” diyebilirdi.</p>
<p style="text-align: justify;">Öyle değilmiş.</p>
<p style="text-align: justify;">Belki de efendi efendi evimde otursam, gaza gelmesem, ortada kaybedeceğim bir savaş olmayacaktı. Bu ilk sorunumdu elbet, asıl sorunum ise bu durumdan inanılmaz keyif alıyor olmamdı. Ya rekabetten besleniyordum, ya da sırtım feci kaşınıyordu...</p>
</body>
</html>