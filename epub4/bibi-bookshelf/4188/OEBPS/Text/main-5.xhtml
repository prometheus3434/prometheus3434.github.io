<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<!--?xml version="1.0" encoding="UTF-8"?--><html xmlns="http://www.w3.org/1999/xhtml">
<head><meta name="charset" content="UTF-8"/>
<title></title>
<link rel="stylesheet" href="../Styles/main.css" type="text/css"/>
</head>
<body>
<div><h2 title="Bölüm 4 Saflar Belli Oluyor" style="text-align: center;">Bölüm 4</h2>
</div>
<h2 class="sigil_not_in_toc" style="text-align: center;">Saflar Belli Oluyor</h2>
<p style="text-align: justify;">Perşembe sabahı, niyet kutusunu iki kişi dönüşümlü taşıyarak ancak getirebildik camiye. Abartmıştım biraz. İşin püf noktası, camiye girişte kutuyu kimin taşıyor olacağıydı. Gece boyu yaptığım hesaplamalar sonucunda camiye girişte kutu Serkan ve Mete’nin elindeydi. 20 adımda bir eş değişerek gidersek ihale Serkan ve Mete’ye kalıyordu girişte. Ben de komut veriyordum. Çünkü liderlik bunu gerektiriyordu:</p>
<p style="text-align: justify;">“Yavaş, sarsmadan, yavaş. Şu duvarın üstüne koyun gençler.” Kutuyu yerleştirdik, tek tük çıkmaya başlamıştı kurstakiler. Kutuyu gören geliyordu. Beklenti de büyümüştü. Legoları, trenleri, tetrisleri hep üste koymuştum. Evdeki VHS video oynatıcıyı bile söküp getirmiştim, taşımaya gücüm yetse televizyonu bile koyacaktım niyete. Her onuncu kişiye bir tane de bişi müessesemizin ikramıydı. Bir tabak bişi vardı, yani rahat 15-20 tane ediyordu. 200 niyet, en düşük hedefimdi. Sırf onlu rakamları yakalayıp bişi almak için üçer beşer çeken oluyordu, milletimiz aç gelmiş, aç gidecekti; bunu çocuk yaşta öğrenmiştim.</p>
<p style="text-align: justify;">Çok iyi gidiyordu satış, çocuklar birbirini eziyordu. Yarım gofreti çeken çocuk ilk önce arıza çıkartacak oldu da, “Okuman yazman yok mu oğlum,” deyip yazıyı gösterince, rahatladı. Tam finale yaklaşmıştık ki cami avlusunun kapısından bir ses geldi: İsmet kapıya tutunup, ayaklarını hayava kaldırmak suretiyle kendini kapının diğer tarafına atarak on numara bir giriş yapmıştı yine sahneye. Kör Cemal ve diğerleri kapıyı açıp ardından sıradan insanlar gibi girdiler avluya. Adamımsın İsmet. Millet Mersin’e, sen tersine. Kapıyı açıp girmek nedir insan gibi? Yakışmazdı tabii çete reisine.</p>
<p style="text-align: justify;">Yaklaştılar öylece yanımıza. İsmet cebinden iki tane erik çıkarttı. Eriği ısırıp suyunu gözüme fışkırtmayı başardı. Ağzında erikle konuşmaya başladı:</p>
<p style="text-align: justify;">“Bugün günlerden ne?”</p>
<p style="text-align: justify;">“Pazartesi,” diye atladım hemen. Belki yerdi, ne bileyim. Günleri şaşırmış olamaz mıydık?</p>
<p style="text-align: justify;">“Di mi? Sizin niyet gününüz pazartesi çünkü. O zaman ben biraz niyet çekeyim.”</p>
<p style="text-align: justify;">“Yok öyle! Paralı bu, 50 kuruş.” Sanki parayla korkutacaktım adamı. Aaa 50 kuruş mu, çokmuş bende o kadar nakit yok deyip yüzünü yere eğip gidecekti sanki herif.</p>
<p style="text-align: justify;">“Al şu 2 buçuk lirayı. 5 tane çekeyim. Ya da dur eli uğurlu bir arkadaş var o çeksin.”</p>
<p style="text-align: justify;">Islık çala çala kapıdan girdi Yunus. Vay arkadaş kumpasa bak! Adamımsın İsmet. “Sen bizi burada diri diri kesersin,” deyip olacaklara kendimi teslim etmiştim artık...</p>
<p style="text-align: justify;">Bir anda avluda bir ses yükseldi: “Ooooo treni çeken çocuk geliyor oooo!” Herif bizim tezgâh üstünden meşhur olmuş da haberim yok. Yunus’un avluda attığı her adımda Mete ve Serkan şuuraltında kurbanlık koyun gibi, “Allahü ekber Allahü ekber la ilahe illallah!” seslerini duyuyordu. Az sonra gidecekti kelleleri gariplerin. Ben durumu kabullenmiştim, sadece izliyordum artık. Yükte hafif, parada ağır ne kadar mal varsa niyette, ayıklayacaktı</p>
<p style="text-align: justify;">Yunus. Güzel Allah’ım, henüz buluğ çağına bile gelmeden böyleysem zaten büyüyünce iyice zıvanadan çıkarım belli, ciğeri beş para etmez veledin tekiyim, ama annem babam düzgün insanlar, onlara bağışla beni, diye dua etmeye başladım cami avlusunda.</p>
<p style="text-align: justify;">Yunus dibime kadar gelmişti, gözünü gözümden ayırmıyordu.</p>
<p style="text-align: justify;">“Oğlum babanla babam güreştiler lan, dövme falan yok. Ona mı sinirlendin sen,” diye fısıldadım. Gözündeki morluğu gösterdi. O son yumruğu atmayacaktım ben. Ar yapmış herif. Bitmişti film, sermayemiz eriyecekti birazdan gözlerimizin önünde. Elini kavanoza daldırdı, tuttum bileklerinden. Halep oradaysa arşın buradaydı:</p>
<p style="text-align: justify;">“Aç lan avucunu,” dedim. Avuncundaki niyet kağıdını gösterecektim herkese. Sonra İsmet’e baktım, ne de olsa müşterisiydi avludakiler, oyunun hilesini görürlerse bir daha niyet çekmeyeceklerini biliyordu. Dik dik bakıyordu gözüme İsmet.</p>
<p style="text-align: justify;">“Peki,” dedi sakince.</p>
<p style="text-align: justify;">“Ne demek peki? Açmasın ya bence vazgeçsin, çekmesin niyet falan.”</p>
<p style="text-align: justify;">“Aç avucunu,” dedi İsmet. Açtı avucunu kumbara beyinli Yunus, boştu. Bu sefer bıyık altından gülerek diğer avucunu soktu kavanoza, yumruk şeklindeki tuttuğu diğer elini. Bu İsmet süper adamdı hakikaten, çakal herif bunu bile düşünmüş, önce boş eli göstermiş, sağ gösterip sol gömmüştü bize.</p>
<p style="text-align: justify;">Yunus’un bu hamlesi, sağ gösterip sol vurmak deyiminin beynimdeki resimli karşılığıydı. 2014’e kadar da değişmedi. 2014 yerel seçimlerinde CHP’nin Eski Müftü İhsan Özkes’i Üsküdar için aday göstermesi, sağ gösterip sol vurmak deyiminin tacını Yunus’tan alacaktı.</p>
<p style="text-align: justify;">“Benim de küçük bir yeğenim oldu İsmet Abisi, al al yanakları böyle, öyle güzel ki aynı Neslihan Yengem,” dedim. Aramızdaki kan bağını vurgulayarak vicdan yaptırtacaktım pezevenk Yunus’a.</p>
<p style="text-align: justify;">“Kimdenmiş lan çocuk, Neslihan Yengen sizin aileden güzel bir bebek nasıl yapsın?” dedi. Kör Cemal nefesi kesilene kadar güldü. Tüm kurstan çıkanlar da. Bir alkışlamadıkları kaldı.</p>
<p style="text-align: justify;">“Gördün mü adamını Yunus. Anan hakkında ne diyorlar? O yumruğa karşılık çaldığın tren sende kalsın, unutalım her şeyi, bırak elindekini aslanım,” dedim. Gözümü de gözüne kenetledim. Hafifçe dudak büzdüm, şefkatle gülümsedim. Yunus’un anasının babasının öldüğünü düşünüp ağlamaya çalıştım beceremedim. O kadar da sevmiyormuşum dayımla yengemi demek. Kendi anne babamın öldüğünü düşünüp ağlayacak kadar da Yunus’u önemli görmüyordum. Ağlama işi yalan oldu, uzunca süre gözlerimi kırpmayıp az biraz sulandırdım sadece. Elimden gelen her duygu sömürüsünü yaptım.</p>
<p style="text-align: justify;">Bırakmadı Yunus.</p>
<p style="text-align: justify;">Ne kindar herifmiş. “İsmet’e dersini sonra verecem. Şu an senin sıran,” dedi ve çektiği niyet kâğıdını yüzümüze doğru açtı. Kocaman “TETRİS, YANINDA DA İKİ TANE PİL VAR” yazıyordu. Trendeki işportacılar gibi paket halinde eşantiyonlu kampanya yazmıştı, onu çekti herif. Eli nerdeyse burnumdaydı, öyle bir kokuyordu ki, Yunus’un eline en yakın çocuk yazıyı bile görmeden, “Aha sıçtılar,” dedi.</p>
<p style="text-align: justify;">“Neyse Selçuk’un tetrisi gitti,” dedi Mete. Ağır çekim döndüm arkaya, mal kavgası can kavgasıydi:</p>
<p style="text-align: justify;">“Dört tane daha çekecek, bu daha bir,” dedim.</p>
<p style="text-align: justify;">“Valla benimkinin içi boş sadece kutusunu getirdim,” dedi Mete, gevrek gevrek gülerken Serkan’la göz göze gelmişti:</p>
<p style="text-align: justify;">“Gerekirse kömürlükteki bisikletini satarım, ama o treni geri alırım Mete.” Salak Serkan yine üşenmiş boşaltmamış kutuyu, dolu getirmişti. “Bu sefer benim günahım yok, almam tren mren,” dedim. Allah hayrını kabul etsin.</p>
<p style="text-align: justify;">Tam o sırada, gergin anlar yaşanırken Remzi girdi avluya. Avludaki öğrenciler toparlanmaya başladı. Ayrıldılar niyet tezgâhının önünden, biz kalakaldık ortada.</p>
<p style="text-align: justify;">“Ne yapıyorsunuz lan burada? Bu gürültü ne?”</p>
<p style="text-align: justify;">“Guslün farzlarını konuşuyorduk Remzi,” diye atladı İsmet. “Siz zammı surelere falan çalışın. Sizin ne işinize yaracak gusül? Yaşınız kaç, başınız kaç?”</p>
<p style="text-align: justify;">“Kabul ediyorum inceydi. Anlamaman normal Remzi. Halbuki</p>
<p style="text-align: justify;">0    azarlayıp itip kaktığın dünkü çocuklar değiliz, eşek kadar adam olduk mesajı vardı o cümlede,” dedi İsmet bıyık altından gülerek.</p>
<p style="text-align: justify;">Remzi kinaye bilmezdi, düz adamdı. Haliyle anladığı kadarıyla dümdüz yorumladı: “Sikerim mi diyorsun?”</p>
<p style="text-align: justify;">“Niye öyle diyeyim, manyak mısın? Yürü git işine, bulaşma bize diyorum."</p>
<p style="text-align: justify;">“Bulaşırsam ne olur?”</p>
<p style="text-align: justify;">“Haaaa cevap ver adama! Bulaşırsa ne olur?” diye kükredim. Remzi ile aynı saftaydım, hayat nelere kadirdi.</p>
<p style="text-align: justify;">“Remzi oğlum, bak bu iş iyi bir yere gitmiyor,” diye sertlendi İsmet. Remzi kendi evindeydi, deplasman takımına pabuç bırakmayacaktı tabii.</p>
<p style="text-align: justify; ">“O zaman yürü git lan!” diye kargoya verdi İsmet’i Remzi. İsmet olduğu yerde dururken avluda geri vitese geçişin sesi duyuldu. Pek kullanmadığı için R’yi, zor geçti vites, ama geri yapmıştı İsmet:</p>
<p style="text-align: justify;">“Tamam kutumu alayım gidiyorum,” diyerek iki akrobatik hareketle geldi önüme, aldı kutuyu. Elinden zar zor kurtardım VHS video oynatıcıyı.</p>
<p style="text-align: justify;">“Lan o benim kutum! Bir dakka hoop! Remzi Abi! Allah aşkına bir şey de! Bak Allah’ın adını verdim sana, daha ne yapayım?” “Ya bırak alsın götürsün çöpleri, bir hayra yarasın.”</p>
<p style="text-align: justify;">“Ne çöpü lan Remzi Abi, tüm mal varlığım o benim! Yatırımım.</p>
<p style="text-align: justify;">"Ekmek teknem. Remzi, oğlum, bak bu iş iyi bir yere gitmiyor!” diye debelendim, ama Remzi ayaklarımızı yere bastıran cümleyi söyledi:</p>
<p style="text-align: justify;">“Geçin içeri! ikinci ders başladı. Babam sizi çağırıyor.”</p>
<p style="text-align: justify;">İsmet kutuyu komple alıp giderken ben otoriteye saygılı olduğum için ikinci derse girdim. İslamın ve imanın farzlarını yüksek sesle okuduk. Tövbekar kumarbazlara dönmüştüm! Ulan İsmet!</p>
<p style="text-align: justify;">Ders bitimi dağıldık. Mete’nin de, Serkan’m da ağzını bıçak açmıyordu. Yunus kim bilir neredeydi? Bu sefer de tefrişime el koymuştu. 9 yaşındaydım, en büyük kazığı akrabamdan yiyordum. Hayat hızlı öğretiyordu, her şeyin bir bedeli vardı.</p>
<p style="text-align: justify;">Yola çıktığımızda herkes olan biteni konuşuyordu, biz ise duymazlıktan geliyorduk. Galiba bütün yaz bahçeden dışarı çıkamayacaktık, rezil olmuştuk ki adamım seslendi:</p>
<p style="text-align: justify;">“Selçuuuuk!” Tüm sokaktakiler sanki adları Selçuk’muş gibi döndüler sese. İsmet koltuk altında bizim iki kişi zor taşıdığımız kutuyla bana el ediyordu. Öyle bir koştum ki yanına, İsmet bile şaşırdı. Başımı okşadı. Köpeği gibi sevdi beni.</p>
<p style="text-align: justify;">“Şenle biraz konuşalım,” dedi. Tırstım, yalan yoktu.</p>
<p style="text-align: justify;">“Olur,” dedim oturdum kaldırıma. İsmet anlamsızca baktı suratıma: “Kaldırıma niye oturdun lan? Gel benimle bizim gizli mekâna gidiyoruz,” diye ayarı verdi. Halbuki bende alışkanlıktı bu, bir şey konuşucaz dendi mi çöküyordum kaldırıma. Koskoca çete reisi İsmet kaldırımda oturup konuşmayacaktı tabii bizim gibi. Hayırlısı, deyip takıldım peşine İsmet’in. Yolda biraz yavaşladı, kolunu omzuma attı. İngiltere Kraliçesi şövalye ilan etti o an sanki beni. Naim Süleymanoğlu gibi olimpiyatlarda altın madalya alıp bayrağımızı göndere çektirdim sanki, o nasıl bir duyguydu! Mete ile Serkan’ın suratını görmem lazımdı, ama artık dönüp geriye bakamazdım; gün, ileriye bakma günüydü!</p>
<p style="text-align: justify;">İsmet in Soğuksu Tren İstasyonu arkasında, artık kullanılmayan eski istasyondan kalma demir yığınlarının ve bir tane paslanmış vagonun olduğu gizli mekânına geldik. Şaka maka adamın ofisi vardı, devlet farkında olmadan bir çete reisine yataklık ediyordu. TCDD’nin imkânlarını hoyratça kullanıyordu İsmet.</p>
<p style="text-align: justify;">Etrafta irili ufaklı bir sürü köpek vardı, tabii bir de köpek mezarı. Tahtadan mezar taşı yapmış, üstüne de “Cesur” yazmıştı İsmet. Ben mekâna geldiğimde orada olan elemanlar da birer birer geldiler yanıma, tokalaştık. Hatta bir iki tanesi sırtıma vurdu. Aslanım falan diyen vardı, öyle bir atmosfer ki havaalanında karşılanan yabancı futbolcular gibiydim. Derken oturduk vagondaki masaya benzer şeyin etrafına. İsmet bir sigara yaktı, ilk dumanı aldı girdi lafa: “Senin çetemde olmanı hiç istemedim. Kafası çalışan adamsın, okuyacak bu çocuk dedim.”</p>
<p style="text-align: justify;">Çıkışa bak. Anam mısın, babam mısın lan? Sana ne okurum okumam. İki senedir aynı bahane. Milli Eğitim Bakanlığı benden bu kadar ümitli değil, sana ne oluyor, diyordum. Ama içimden tabii...</p>
<p style="text-align: justify;">“Ama eğer okumakta gözüm yok, ben sokak adamıyım diyorsan, bu işlerde sen bize lazım olursun Selçuk,” diye tak diye koydu ortaya teklifini İsmet. Teklif teklif değil, fırından yeni çıkmış bir buçuk etli ekmekti sanki. Karşı koyması çok zordu...</p>
<p style="text-align: justify;">Elim ayağım titredi o an. Sıcak bastı ter döktüm, konuşmamaya çalıştım, çünkü dilim dolanacaktı, rezil olacaktım biliyorum. Aynı hissi bir kere de 4 sene sonra uykumdan uyanıp sebebini anlayamadan yaşayacaktım.</p>
<p style="text-align: justify;">“Çetene mi davet ediyorsun beni İsmet?”</p>
<p style="text-align: justify;">“Okumanı istiyorum Selçuk.”</p>
<p style="text-align: justify;">“Lan bırak, okumayı yazmayı sökeli bir iki sene anca oldu, ne okuyoz ki? Okuruz o dert değil,” diyemiyorum tabii ki, karşımda İsmet var.</p>
<p style="text-align: justify;">“Eğer okumam diyorsan, güçlerimizi birleştirirsek Bakırköy’deki çeteyi bile bitiririz. Sen şaka maka para kazandırıyorsun çetene. Biz evdekilerden çalıyoruz, bir yerden sonra zorlanıyoruz. İşe girdim sırf bunlara para yetiştiricem diye. Niyetin benimle devam etmekse el sıkışalım,” diyerek elini uzattı İsmet, eline de Cesur’un dişi olan kolyeyi asmıştı, hani çetedeki kıdemlilerde olan kolyeden.</p>
<p style="text-align: justify;">Uzatıyordu uzatmasına da, benim için o an hayatımın teklifi olan cümlede fark etmeden “çetene” diyordu İsmet. Yani çetemin varlığını tanıyordu, kabulleniyordu. Beni bir tehdit olarak görüyordu. İsmet adamımsın ama...</p>
<p style="text-align: justify;">“Bak İsmet, sen beni çetene iki yıldır al diye neler yaptım neler. Eşimi dostumu mu satmadım, akrabalarımı mı dövmedim, anama babama papuç gibi dil mi uzatmadım. Senin için cürüm değil belki, ama annem çok pis dövdü İsmet. Evde bir tane kıştan kalma odun var; babamın adını yazdı o odunun üstüne, üzerinde Ekrem yazan odunla dövüyor, sonra baban vurdu diyor kadın, yani acayip önemsiyor aile içi saygıyı. Neyse konu neydi, hah... Beni o zaman alacaktın be İsmet, takacaktın boynuma köpek dişli kolyeyi, adamımsın diyecektin! Artık çok geç. Artık karşında farklı bir Selçuk ve onun çetesi' var. Bundan sonra sana sade bir çift lafım var. Bir, karşıma çıkma, ayrı ayrı takılalım; Küçükçekmece ikimize de yeter. İki, okuyacam lan, doktor olucam ben! Günün birinde de karşına geçip diyecem ki, İsmet çok sigara içiyorsun, bak daha 11 yaşındaydın sigaraya başladığında yazık lan ciğer kalmamış sende, böbreklerin kendini ciğer zannediyor, solunum yapmaya çalışıyor garibanlar. Ölecen kalacan lan, bırak şu zıkkımı yoksa babana söylerim.’” Bende bu nutuk atma olayı alışkanlığa bağlamıştı, başkasını bilmem de yakışıyordu bana.</p>
<p style="text-align: justify;">İsmet elindeki sigarayı bastı kül tablasına. Belli ki konuşacaktı. Konuşmadı.</p>
<p style="text-align: justify;">“Şimdi gidiyorum, senin mekânındayım delikanlıysan dokunmazsın, yakışmaz sana arkadan vurmak,” dedim ve VHS oynatıcıyı kucaklayıp hemen arkamı döndüm. Kimseyle yüz yüze gelmeden, kimi görsem sırtımı dönerek çıktım oradan. Peşimden gelirler korkusuyla da köşeyi döner dönmez başladım koşmaya!</p>
<p style="text-align: justify;">İsmet’e posta koydum lan, İsmet’e posta koydum. Hem de mekânında!</p>
<p style="text-align: justify;">Mete ile Serkan’a anlatsam inanmazlardı. Anneme anlatsam döverdi. Yani hiçbir işe yaramayan bir tatmin yaşadım az önce! Liderdim ulan ben! Artık resmi olarak çetem vardı, İsmet bile kabullenmişti. “Koş Selçuk koş, bir ses geldi, galiba geliyorlar koş!” diye diye vardım mahalleye soluk soluğa. Mahalleye daldığımda Güney Abi kaykay öğretiyordu bir iki arkadaşa. Ulan burası emekli beyaz yakalı semti mi, bu ne keyif, ne yaşıyorsunuz arkadaş? Peki, ama Güney Abi kimdi?</p>
<p style="text-align: justify;">Güney Abi, göçmen ailesinin tüm avantajlarını kullanarak vücuda gelmiş, Rönesans tablosu gibi duruyor karşımda. Boy, pos, endam ve en önemlisi de insanlık had safhada. Benim deyimimle mahalle çıkıntısı, mahallenin deyimiyle rol modeli bir delikanlı Güney Abi. Aslında mahalleli haklı, tam örnek alınacak adam, ama işte benim kafa başka yerde o zamanlar, benim gözümde bir İsmet değil Güney Abi.</p>
<p style="text-align: justify;">Güney Abi sinirlenmez, Güney Abi mahallenin en afili kızıyla çocukluktan beri çıkar, geçenlerde sözlendiler, seneye evlenecekler. Güney Abi breakdans bilir, Güney Abi’nin sesi güzeldir, Güney Abi mahallenin çocuklarına yüzme öğretir, saz çalar, her şeyidir mahallenin. Doğum günü olduğunu duydum sonra, bugün çardakta kutlanacaktı mahallenin abisinin doğum günü.</p>
<p style="text-align: justify;">Evet, mahallenin alt, üst ve en üst neslinin bir araya geldiği iki olay vardır bizde; biri önemli birinin doğum günü, İkincisi mahallenin topluca aldığı kömürlerin kömürlüklere taşınma anı. O günlerde herkes dolanır ortalıkta. Biz o günlerde görürüz ahilerimizi. Demek bu gece o gecelerden biri olacaktı. Koca mahalle bilmiyor, ama ben Güney’i donumda sallarım be, çetem var benim ulan, diye geçirdim içimden. Nasıl bir havaya girdiysem artık, çetemin bile bundan haberi olmayabilir. Önce onlara da durumu anlatmam lazımdı.</p>
<p style="text-align: justify;">Serkanların eve koştum. Her zamanki gibi ablası açtı kapıyı:</p>
<p style="text-align: justify;">“Nendesin lan sen? Gelmedin kahvaltıya. Sen kahvaltılara musallat oldun diye bir tepsi fazla bişi yapmıştık. Kaldı onlar hep,” dedi.</p>
<p style="text-align: justify;">“Duruyor mu?” diye cevap verdim. Ulan ne niyetle gelmiştim, buraya karşılaştığım ilk soruda özüme dönmüştüm. Öğrendiğim bir gerçek benim için de geçerliydi; aç gelmiş, aç gidecektik.</p>
<p style="text-align: justify;">“Soğudular.”</p>
<p style="text-align: justify;">“Bu onların problemi, benim değil. Her türlü yerim, ver sen,” diye aldım tepsiyi. “Bir de çay koyuver sana zahmet. Annemle hesaplaşırsınız, o ödeyecek,” diye konuyu delege ettim.</p>
<p style="text-align: justify;">“O elindeki ne?” diyerek kucağımdaki yangından mal kaçırır gibi İsmet’ten kurtardığım VHS video oynatıcıyı işaret etti.</p>
<p style="text-align: justify;">“He bu mu? Serkan’la film izleriz diye getirdim.”</p>
<p style="text-align: justify;">Geçtim odaya. Serkan ve Mete deli gibi oyun oynuyorlardı. Ben içeri girince gevşediler hemen, ama suratlar bir karış.</p>
<p style="text-align: justify;">“Vay vay vay kimler gelmiş! İsmet’in yeni sağ kolu,” diye tavır yaptılar akıllarınca.</p>
<p style="text-align: justify;">“Gençler oyunu bırakın, size neler anlatıcam neler,” dedim, çaylar geldi.</p>
<p style="text-align: justify;">“Senden çay isteyen mi oldu kadın! Tamam, hadi bırak çık git,” diye posta koymaya kalkarken cümleye daha noktayı koymadan kafama tokatı yapıştırmıştı Serkan’ın ablası. Tokat atması ve çıkması bir olmuştu. Kapı kapanır kapanmaz, “Ablana koyduğum postadan da anlayacağınız gibi ben başka biriyim artık gençler," diye konuya girdim.</p>
<p style="text-align: justify;">“Kolye nerde? Sonra mı verecek?” dedi Mete. Aklı fikri şekildeydi herifin.</p>
<p style="text-align: justify;">“Yok, verdi kolyeyi elini uzattığında elindeydi kolye,” dedim. Kolye ne değerliymiş arkadaş konuya giremiyoruz.</p>
<p style="text-align: justify;">“Eve mi sakladın lan?” dedi üzülerek Serkan.</p>
<p style="text-align: justify;">“Yok be oğlum, onlarda kolye varsa biz de saat takarız, bileklik takarız, handana takarız, sakızlardan çıkan geçici dövmelerden yaparız, ne bileyim orası teferruat,” dedim, ama boş boş bakıyorlardı suratıma. “İsmet dedi ki, gel seni çetenin reisi yapayım. Yaşlandım artık, işe güce vakit bulamıyorum. Bir iki sene takıl yanımda, sonra sana devredeyim her şeyi.”</p>
<p style="text-align: justify;">“Oha sen ne dedin lan? Elini ayağını öptün, di mi?” dedi Mete. O olsa onu yapardı çünkü.</p>
<p style="text-align: justify;">“Yürü git lan dedim! Senin Kör Cemal’ine, sağır Esen’ine, pisboğaz Hüseyin’ine mi kaldım?" Gerçi şimdi dönüp bakınca çete çete değil KBB (Kulak Burun Boğaz) koridoruymuş resmen. “Benim kendi çetem var İsmet. Mete gibi, Serkan gibi delikanlı çete elemanlarım var. Ayağınızı denk alın Küçükçekmece Gölüne döktürtmeyin kendinizi. Yapamayız sanma bunu yapabilecek kudret damarlarımızdaki asil kanda mevcut,” dedim. Biraz gaza geldim, evet.</p>
<p style="text-align: justify;">“Bittik lan biz! İsmet bizi öldürür. İsmimizi niye verdin,” diye panikledi Serkan.</p>
<p style="text-align: justify;">“Ulan adama tarihi postayı koymuşum dediğin lafa bak."</p>
<p style="text-align: justify;">“Sen koy, sen öl oğlum, bizi niye karıştırdın? Bittik biz,” diye İsmet’ten ne kadar korktuğunu ve benim de aslında ne kadar korkmam gerektiğimi özetledi Serkan.</p>
<p style="text-align: justify;">“Ben iniyorum kömürlüğe şu bisiklete dünya gözüyle bir iki tur bineyim bari. İsmet beni dövmez bile, elini bulaştırmaz. Köpeklerine yem eder. Ne yaptın oğlum sen?” Mete her zamanki gibi sadece kendini düşünüyordu. Çok değil, bir kez bu adama ben yerine biz dedirtsem kendi dişimi kırıp kolye yapıp takacaktım boynuna.</p>
<p style="text-align: justify;">“Bana bakın ulan! Bu çeteyi ciddiye aldıysa İsmet, biz çetecilik oynamıyoruz. Olduk demek ki, ama farkında değiliz. Daha da güçlü olucaz, el ele, birlikte! Tek tek bölerse bizi yok eder, ama birlikte olursak... Bir saniye geliyorum,” diye kendim bile anlamadan mutfağa koşup Serkan’ın ablasına seslendim:</p>
<p style="text-align: justify;">“Makarna var mı?”</p>
<p style="text-align: justify;">“Doymadın mı lan?”</p>
<p style="text-align: justify;">“Yok ya, pişmemiş olandan lazım, çubuk olsun.”</p>
<p style="text-align: justify;">“Oğlum sen iyice Bakkal Tahsin sanmaya başladın bizim evi. Dur bakayım. Var.”</p>
<p style="text-align: justify;">“Aldım, bunu da yaz hesaba.”</p>
<p style="text-align: justify;">“Lan geri getir onu işin bitince, yeme bak çiğ çiğ. Sonra kurt çıkıyor bokunuzdan,” diye ekledi. Çete reisi adama çocuk gibi akıl veriyordu bu kız.</p>
<p style="text-align: justify;">Koştum odaya tekrar. Açtım çubuk makarna poşetini. Göstererek anlatacaktım, etkili olmasını umuyordum:</p>
<p style="text-align: justify;">“Tek tek olursak, aha bak tek tek kırabiliyorum bunları, ama eğer birlik olursak...” deyip kalan tüm makarnayı kırmaya çalıştım, ama kırılmıyordu. “Bak işte böyle kenetlenirsek kıramaz bizi,” diye derdimi anlatmaya çalıştım.</p>
<p style="text-align: justify;">“Jackie Chan filmi lan bu! İzledim ben onu,” dedi Serkan. Gözleri makarnada hâlâ tir tir titriyordu.</p>
<p style="text-align: justify;">“Ne fark eder ulan. Önemli olan mesaj. Ha Aziz Hoca’nın vaazı ha bu. Önemli olan mesajı alıp alamadığın. Birlik olmamız lazım.”</p>
<p style="text-align: justify;">“Ver bakayım onu, kırarım ki ben onları,” deyip elimdeki makarnaya uzanmaya çalıştı Mete. Vurdum eline bir tane. Adamlar ne desem düz anlıyordu.</p>
<p style="text-align: justify;">“Lan manyak mısınız? Kırsan ne olacak önemli olan mesaj lan mesaj! Birlik olucaz gençler, bizi çetesine almadığına bin pişman olacak İsmet,” dedim.</p>
<p style="text-align: justify;">“Kutuyu kurtardın mı? Niyet kutusunu?” diye sordu Mete. Durdum o an. Ulan!</p>
<p style="text-align: justify;">“Anaaa onu komple unuttum lan ben Mete. O vardı, di mi? Neyse tek para kazanma yöntemi o değil. Zaten onu keşfettiler yedirmezler bize onu. Biz başka iş kolları kovalıcaz, o benim işim. Çeteme para kazandırırım, dert etmeyin,” diyerek o anki gazla toparlamaya çalıştım.</p>
<p style="text-align: justify;">“Ulan gitti güzelim legonun kutusu,” dedi Mete. Geçtim oyuncağı, kutusunun bile gitmesine üzülüyordu. Serkan elinin tersiyle vurmaya yeltendi Mete’ye. Mete atik davranıp kaçtı.</p>
<p style="text-align: justify;">“Bıçakla kesilir mi o makarnalar?” dedi Serkan. Galiba korkuyu atlatmıştı, o da oyuna vuruyordu olayı.</p>
<p style="text-align: justify;">“Kesilir tabii lan!” dedim.</p>
<p style="text-align: justify;">“Ya bıçaklarsa İsmet bizi. Toplu halde tak tak tak diye?” Demek ki Serkan atlatamamıştı, fanteziye taşımıştı korkuyu.</p>
<p style="text-align: justify;">“11 yaşında lan adam. Manyak mısınız, ne bıçağı? Düşünmeyin öyle şeyler,” dedim.</p>
<p style="text-align: justify;">Dedim de, bir ses yankılandı birden mahallede. Aman Allah’ım bu ses, o sesti:</p>
<p style="text-align: justify;">“Selçuuuuuuk! Selçuuuuuuk! ”</p>
<p style="text-align: justify;">Kahramanımın sesi. İsmet lan bu. Koşuyorum pencereye kalbim pırpır. Postayı koymuşum, peşimden gelmiş İsmet. Açıyorum pencereyi:</p>
<p style="text-align: justify;">“İsmeeeeet! Naber?”</p>
<p style="text-align: justify;">“Sana ne lan?! Bittin oğlum sen. İn aşağıya. Bıçaklıcam lan üçünüzü de!”</p>
<p style="text-align: justify;">Serkan başladı ağlamaya, sanki adama akıl vermiş gibi: “Ne dedim lan ben? Ne dedim, bittik biz!” Kendini tokatlıyordu Serkan. Kendine her tokat atışında Mete sağa sola kaçışıyordu. Saniyeler içinde panik hâkim olmuştu odada.</p>
<p style="text-align: justify;">“İsmet 11 yaşındasın kendini düşünmüyorsan ananı babanı düşün, manyak mısın, ne bıçağı? Yakışmaz sana,” diyerek anayı babayı karıştırdım.</p>
<p style="text-align: justify;">“Lan ben seni nasıl dövücem? Ne desek sana yakışmaz diyon. Üçünüzü de döve döv...” Cümlesi bitmeden suyu boca etti Serkan’ın ablası camdan.</p>
<p style="text-align: justify;">“Kimi bıçaklıyon lan sen? Bekle geliyorum itin dölü! Anana da anlatıcam hepsini.”</p>
<p style="text-align: justify;">“Abla bulaşık suyu mu döktün sen? Çok pis kokuyo bu be. Yağ var omzumda.”</p>
<p style="text-align: justify;">“Geliyorum bekle!” dedi. Hakikaten dövmeye iniyor kız. Ben dövemem, ama bu kız döver İsmet’i. Kimse de gıkını çıkaramaz. Kızdan dayak yiyen adama kim ne desin...</p>
<p style="text-align: justify;">“Geliyorum”un ciddiyetini anlayan İsmet bir koştu ki... Atletikti adam, bizim gibi değildi, tam çete reisi namussuz.</p>
<p style="text-align: justify;">“Kim kimi bıçaklıyor lan? Nerde yaşıyoruz oğlum?”</p>
<p style="text-align: justify;">“Çekmece’de yaşıyoruz Selçuk. Bıçaklanarak ölmenin doğal ölüm sayıldığı, bıçağın ecel sanıldığı bir yerde yaşıyoruz. Ecel diye bıçak markası var lan! Bittik biz!” Serkan bayağı korkmuştu, ağlamaya felsefe de eklemişti herif.</p>
<p style="text-align: justify;">“Ulan ablan kadar olamadın göt!” dedim. Hiçbirimiz olamamıştık, ama bunu ilk diyen ben olmazsam Mete derdi kesin.</p>
<p style="text-align: justify;">“Bulaşık suyu mu dökeyim herifin üstüne?” diye ezdi Serkan kendini.</p>
<p style="text-align: justify;">“Oğlum gözünüzde büyütmeyin bu kadar adamı. Tamam, adam psikopat, tekinsiz, çok iyi dövüşüyor, kocaman çetesi ve köpekleri var, trenden atlıyor falan ama...”</p>
<p style="text-align: justify;">“Yemin ediyorum, o ‘ama’dan sonrasını çok merak ettim Selçuk,” deyip ve meraklı gözlerle baktı Serkan.</p>
<p style="text-align: justify;">“Ama bizden tırsıyor. Bizimle uğraşıyor,” diye tek kozumu oynadım yine.</p>
<p style="text-align: justify;">“Ulan adam gece yarısı sokaktan geçen bozacıyla da uğraşıyor, dönen tekerlere küfrediyor, arabaları kovalayıp bağırıyor, köpek lan adam, bildiğin köpek!”</p>
<p style="text-align: justify;">“Biz de tasması oluruz koçum, korkmayın adamdan bu kadar.”</p>
<p style="text-align: justify;">“Sen İsmet in dayağını hiç yemedin, di mi? Beni bir dövdü kişiliğim oturdu Selçuk. Mete’nin göz rengi sürekli değişiyordu</p>
<p style="text-align: justify;">İsmet’ten yediği dayaktan sonra yeşilde kaldı, değişmiyor. Bozuk trafik lambası gibi oldu, gelene geç diyor.”</p>
<p style="text-align: justify;">Hasretle o günü bekliyordum. Bir dövseydi beni. Dayağını da yerdim İsmet’in afiyetle, o derece.</p>
<p style="text-align: justify;">“İşte o büllük ister aslanım! Kim kimi dövüyor lan! Hayatının hatasını yapar.“</p>
<p style="text-align: justify;">“Ne hatası lan? Karakola mı gidersin? En fazla efendi gibi hıçkıra hıçkıra ağlarsın oğlum. ”</p>
<p style="text-align: justify;">“O sinirden oluyor, sadece adam olun ulan! Liderinizim ben sizin yeter! Ben ne dersem o artık. Az kullanılmış beyinlerinizi kenara koyun. Bundan sonra ben ne dersem o! Sabah erkenden bizde olun! Ben de şu İsmet’i bulayım, bundan sonra kapılara dayanmak yok! O ite haddini bildirmeye gidiyorum!” dedim ve Mete ile Serkan’a göz kırparak çıktım evden. Galiba bu göz kırpma durumunun havalı gözüktüğünü düşünüyordum.</p>
<p style="text-align: justify;">Mete’yle Serkan’ın camdan baktıklarına yemin ederek ellerim ceplerimde çıktım apartmandan.</p>
<p style="text-align: justify;">“İsmet, İsmet nerdesin?” diye kısık kısık, yalandan bağırıyordum. Köşeyi döner dönmez artık göremeyecekleri için depara kalktım. Artık risk büyüktü, sigortacılar bile hayat sigortası yapmazdı bana. Lan şaka maka bir dayağını yiyecektim galiba bu İsmet in. Ben koşmaya başlayınca Güney Abi de koşmaya başlamıştı yolun karşısından. Yolun bir tarafında ben, karşı kaldırımında Güney Abi aynı hızda koşuyorduk, benim koşmam normal de, niye koşuyordu lan bu? Derken seslendi bana:</p>
<p style="text-align: justify;">“Selçuk! Selçuk!”</p>
<p style="text-align: justify;">Bağarma lan bağarma. “Ne oldu abi? Doğum günün kutlu olsun, hadi görüşürüz. Bana da pasta getirin.”</p>
<p style="text-align: justify;">“İsmet’i gördüm ilerde, ona sesleniyordun. Dur bi. İsmet! İsmeeet! Selçuk seni çağırıyor! ”</p>
<p style="text-align: justify;">Olay bambaşka bir noktaya gelmişti, şu an İsmet’i ayağıma çağırıyordum. Üç harfli çağırsam bu kadar tırsar mıydım bilmem; İsmet çağırılır mıydı lan? Komşunun kangalını sevmek gibi bir şeydi o. İsmet koşa koşa geliyordu. Kan kokusu almıştı tabii. Tombul pembe yanaklı çocuk kanı yayıyordum etrafa çünkü.</p>
<p style="text-align: justify;">“Beni mi çağırdın lan? Ne oldu oğlum sana başına güneş mi geçti?” diye haklı olarak sordu İsmet.</p>
<p style="text-align: justify;">Güney Abi eve doğru gidiyordu ki, durdurdum hemen.</p>
<p style="text-align: justify;">“Hooop! Güney Abi nereye ya? Az dur birlikte gideriz. Ben de size gelecektim.”</p>
<p style="text-align: justify;">“Ben bize gitmiyorum ki, size gidiyorum. Duvar mı ne boyanacakmış.”</p>
<p style="text-align: justify;">“Tamam ya birlikte gideriz işte az dur konuşayım İsmet’le. Doğum gününde de kalkıp bizim duvarı mı boyayacan, yok artık?” diye bağlama çekiyorum, ama sallamıyor Güney Abi. Sorumluluk bilinci had safhada çünkü adamın.</p>
<p style="text-align: justify;">“Annen kızar ben gideyim,” dedi giderken üstelik. Öyle ki, günümüzün Dolby Stereo sisteminde duymuştum sesi. Ses adamla birlikte gittikçe uzaklaşmış ve sonra kaybolmuştu. “Gideyim” kelimesine geldiğinde Güney Abi apartman kapısından içeri giriyordu.</p>
<p style="text-align: justify;">Ulan mahallenin iyilik meleği bilmeden bana zebani olmuştu. Bu herifi sevmememin bir nedeni varmış işte deyip, İsmet’e döndüm mecburen:</p>
<p style="text-align: justify;">“Ee İsmet napıyon?”</p>
<p style="text-align: justify;">“Plan.” İsmet her zaman hazır, yalın ve netti. Özü sözü birdi İsmet’in.</p>
<p style="text-align: justify;">“Yardımcı olayım, fena değilimdir o konuda, bilirsin.”</p>
<p style="text-align: justify;">“Oğlum senin derdin ne? Bunca zamandır çete reyisiyim, bu kadar beni döv diye bağıran birini görmedim daha. Aklında bir şey mi var? Neye güveniyon oğlum, baban mı izliyor bi yerden? Kıllandırdın lan beni.”</p>
<p style="text-align: justify;">“İsmet senin bilmediğin, benim bildiğim o kadar çok şey var ki. Bana el kaldırdığında hayatının hatasını yaparsın.”</p>
<p style="text-align: justify;">“Niye lan, niye? Ne var? Babamın sokaktan geçeceği saati mi hesapladın? Patronum akraban falan mı çıktı, bana mı söylemiyon? Delirtme beni.”</p>
<p style="text-align: justify;">“Çok daha büyük bir şey İsmet, çok daha büyük. Küçük düşünüyorsun, kendini de küçük düşürüyorsun, yakışmıyor sana.” “Ulan yeter! Sana ne bana yakışandan yakışmayandan!”</p>
<p style="text-align: justify;">“Bak İsmet, senin yolun ayrı, benim yolum ayrı. Bana ve çeteme dokunma ki ben de senin çetene dokunmayayım.”</p>
<p style="text-align: justify;">Kör Cemal atladı, “Dokunsun ya! Dokun oğlum benim için sorun yok. O başlattı der, sıkarım ümüğünü.”</p>
<p style="text-align: justify;">“‘Yavaş sık Cemal’ sıfatının hakkını verip başka yerimi avuçlama da! Ellerimle büyüttüğüm diye şarkıya girme sonra.”</p>
<p style="text-align: justify;">Derken üzerime yürüdü Kör Cemal. İsmet Cemal’i tuttu.</p>
<p style="text-align: justify;">“Lan bir durun. Eninde sonunda çözücem seni. Sonra çok pis dövücem. İbretlik dövücem. Zeytinburnu’nda bile anlatacaklar İsmet, Selçuk’u nasıl da dövdü diye.”</p>
<p style="text-align: justify;">“Vallaha mı?”</p>
<p style="text-align: justify;">İsmet dalga geçiyorum sanmıştı, ama bunu gayriihtiyarı söylemiştim. Düşüncesi bile heyecanlıydı. Millet benden bahsedecek, İsmet’in acayip dövdüğü adam diyecekler bana, öyle mi? Oha nasıl mutlu olmuştum lan!</p>
<p style="text-align: justify;">“Zevk duyarım. Dünya yuvarlak be İsmet. Bak, nerelere geldi olay,” dedim.</p>
<p style="text-align: justify;">Gevrek gevrek güldü İsmet. Beni küçümseyerek, “Ben bunu akıllı sanıyordum, aptalmış lan bu. Dünya yuvarlak dedi. İnanıyor musun oğlum sen öyle hurafelere? Yok dünya yuvarlakmış, yok dönüyormuş bilmem ne,” dedi ve etrafındakilerinde eşliğinde gülmeye devam etti.</p>
<p style="text-align: justify;">“Oğlum öyle öğrettiler bize. Kutbettin Hoca’dan iyi mi bileceksin?”</p>
<p style="text-align: justify;">“Salak bu ya. Bak izle,” dedi. Olanca gücüyle havaya zıpladı. Ayakkabı numarasını bile gördüm herifin öyle yükseğe zıpladı. Sonra kondu yere.</p>
<p style="text-align: justify;">“Bak aynı yere düştüm. Dünya dönüyor olsaydı ben en az on adım geriye düşerdim. İnanma öyle şeylere dünya düz oğlum. Olduğu yerde de duruyor,” dedi.</p>
<p style="text-align: justify;">Yaş henüz 9 olduğu için bayağı mantıklı geldi bana. Henüz yerçekimi, Galileo, Kepler falan tanımlı değil zihnimde. Baktım İsmet haklı, aynı noktaya düştü, dünya yuvarlak değil ve dönmüyor. Hızlıca uzaklaştım konudan.</p>
<p style="text-align: justify;">“Şimdi müsaadenle Güney Abimle duvar boyucam. Cilala parlat yapıcaz beraber. ”</p>
<p style="text-align: justify;">Kim bilir kaç şaşkın göz üzerimdeyken döndüm arkamı. Ellerimi cebime soktum, <i>Dağlar Dağları</i> söyleyerek, yani yangına körükle giderek, eve doğru yürümeye başladım.</p>
<div>
<p style="text-align: justify;">“Ellerimle büyüttüüüğüm, solar iken dirilttiğimmm...”<br/></p>
</div>
<p style="text-align: justify;">İsmet gelmiyordu arkamdan. Apartmana girdiğimde hâlâ yoktu. O rahatlamaya eve girdim, evdeki tüm odalara baktım, eve benden önce girmiş ve sotelenmiş olabilirdi İsmet. Şükür ki evde de yoktu. Hiçbir planım olmadan sadece özgüvenle İsmet’ten kurtulmuştum. Hem de İsmet’in bana verdiği özgüvenle. Adamımsın lan İsmet. Dövsen de, sevsen de yaramıştı bana.</p>
<p style="text-align: justify;">Şu an tek sorunum vardı; özenle gizli tutmaya çalıştığım savaş ilanımı gözüne gözüne sokmuştum İsmet’in. Hatta olay öyle bir hale gelmişti ki, İsmet beni, savaşı meydanda değil, masada kazanan Batı ülkeleri gibi görmeye başladığı için ona göre bir savaş tasarlıyordu. Öyle de inanmıştı ki buna, ben bile inanır olmuştum. Galiba kaba kuvvet kullanmadan kafasında canlandırdığı Selçuk taktikleri ile savaşacaktı. İşte burada daha önemli bir sorun peyda oluyordu. Benim henüz hiçbir planım yoktu. Erken davranıp plan yapmaya kalksam kesin uyuyakalırdım.</p>
</body>
</html>