<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head><meta name="charset" content="UTF-8"/>
<title></title>
<link rel="stylesheet" href="../Styles/main.css" type="text/css"/>
</head>
<body>
<h2 style="text-align: center; ">Sevgili Okur</h2>
<p>Es kaza eline geçmiş bu kitabı okuduğunda olur da seversen, bilmeni isterim ki bu kitap dahil yaptığım her işin miladı, çocuk yaşta aradığım kitabı kitapçıda bulamayıp aldığım Ferhan Şensoy’un <i>Denememeler</i> isimli kitabıdır. Kitabı aldıktan sonra bindiğim banliyö treninde Bakırköy’den Soğuksu İstasyonu’na gidene kadar okuyabildiğim kadarını okumuş ve evimin olduğu durağa gelince inmeyip trenlerin kalkış durağı olan Halkalı İstasyonu’na kadar okumaya devam etmiştim. Bitmedi kitap, Halkalı’dan tekrar evime doğru giden trene binip kalkmasını bekledim. Yeniden Soğuksuya geldiğimde kitabı bitirmek üzereydim... Yine inmedim trenden ve Bakırköy’e kadar devam edip bitirdim kitabı. Bakırköy’de inip kitabı aldığım kitapçıya gittim. Kitabı satan arkadaş geri getirdiğimi, yanlış aldığımı düşündü. “Hayır,” dedim. “Elinizde Ferhan Şensoy’un ne kadar kitabı varsa istiyorum.” Bir torba kitapla çıktım oradan; <i>Oteller</i> kitabından <i>Şahları da Vururlar'ın</i> tiyatro metnine kadar neler neler vardı o poşetin içinde... Bütün kitapları da varmış orada, hepsini alamadım tabii, param çıkışmadı, en ucuzlarını aldım.</p>
<p>O gece uyumadım, ertesi gün kaçta yattığımı bilmiyorum. Bitirdim tüm kitapları. Öyle hayran olmuştum ki okuduklarıma,</p>
<div>
<p>“Ben büyüyünce bunu yapıcam baba,” dedim. Babam baktı ki çocuğun kafası karışmış, “Hanım okumaz bu, bari kolunda altın bir bileziği olsun,” deyip o yaz amcamın yanına tesisatçı çırağı olarak gönderdi beni. Ortaokul hayatım boyunca her yaz tesisatçıda çalıştım. O kitapları ezberleyinceye kadar okudum. Vecihi Hürkuş, altı yaşında ilk defa uçak gördüğünde, “Ben büyüyünce bundan yapıcam,” demiş; bunu çok sonraları öğrendim. Vecihi Hürkuş’u uçaklar bu kadar etkilemişti, beni de Ferhan Şensoy. Uçak Mühendisliği bitirip hayallerimdeki işlerle uğraşmaya başladığımdan beri hep Vecihi Abi gelir aklıma. Özür dilerim be abi. Kalbim bir başka iş için öyle hızlı atıyordu ki duyamıyordum kimin ne dediğini.</p>
</div>
</body>
</html>