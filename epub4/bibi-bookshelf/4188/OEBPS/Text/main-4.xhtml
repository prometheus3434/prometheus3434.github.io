<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<!--?xml version="1.0" encoding="UTF-8"?--><html xmlns="http://www.w3.org/1999/xhtml">
<head><meta name="charset" content="UTF-8"/>
<title></title>
<link rel="stylesheet" href="../Styles/main.css" type="text/css"/>
</head>
<body>
<h2 title="Bölüm 3 Rekabet ve Çıkar Çatışmaları" style="text-align: center;">Bölüm 3 </h2>
<h2 class="sigil_not_in_toc" style="text-align: center;">Rekabet ve Çıkar Çatışmaları</h2>
<p style="text-align: justify;">İlk pazartesi kahvaltı bile etmeden kutuyu sırtlayıp gittik, Kör Cemal daha sabah ezanında camiye gelmiş, duvarın üstüne tünemişti. Para tatlı gelmişti tabii, ulan kendi kendinize hayatta aklınıza gelmeyecek tezgâha kaba kuvvet yoluyla konmuştunuz. Daha doğrusu bir kısmına.</p>
<p style="text-align: justify;">Akıl güçten üstündü, en azından şimdilik...</p>
<p style="text-align: justify;">Diğer yandan bugün sıradan bir gün değildi, ilk defa haraç verecektik kazancımızdan. Gerçi haraç da denemez, alacağı paraya baktığımızda aslan payıydı İsmet’inki. Taşeron çete gibi bir şeydik.</p>
<p style="text-align: justify;">Özetle ne yaptığımızı anlattım Cemal’e. Tren, tetris, lego takımı gibi eşyaları niyete koymanın riskli olduğundan bahsetti. Küçümseyerek gülümsedim sadece, hilelerimizi anlatıp aslında o oyuncakların vitrin mankeni olduğunu, onları kimsenin kazanamayacağını söyleyince bakarkörün gözleri açıldı.</p>
<p style="text-align: justify;">“Suç oğlum bu, büyük dolandırıcılık!” dedi. Bir an anlamadım, ulan bu Cemal neresinden konuşuyordu? Cami bahçesinde olduğumuz için mi o pozlara girdi falan diye düşünürken çenem kafamdan önce çalışır gibi oldu:</p>
<p style="text-align: justify;">“Ulan Küçükçekmece’nin en büyük çetesine üyesin, bizi mi beğenmiyorsun gebeş?” diyesim geldi, ama sustum. Çetenin başarısız erketesi Kör Cemal bizi yadırgıyordu. Hiçbir erkete görevinden alnının akıyla çıkamamıştı, bakarkördü Cemal. Gözleri sağlıklıydı, yani lakabını çalışarak, emeğiyle hak etmişti. Bir iş başarmış, İsmet’i bir ya da birkaç yerde yakalatmış ve isim almaya hak kazanmıştı antika Cemal. İsmet’i yakalatmak ve İsmet’e dayak yedirtmek o yıllarda kahramanlık sayıldığı için ilk kahramanlığında adını koymuşlardı Cemal’in.</p>
<p style="text-align: justify;">“İstersen bu suça ortak olma Cemil” dedim. İsmini bilerek yanlış söyledim. Onu ciddiye almadığımı, benim için önemsiz biri olduğunu düşünsün istedim. Cemal öyle düşünmemiş olacak ki, elinin tersiyle gelişine bir güzel yapıştırdı suratımın ortasına. Bir ses çıktı, yeminle öyle bir yankılandı ki, ben sesi “hak ettin, ak ettin, ettin, tin, tin, in, nnn..." şeklinde yankılı ve bir o kadar manalı duydum. Benim ne haddime, ne diye psikolojisi ile oynuyordum ki adamın? Körle yatıp şaşı kalkmanın manası yoktu, anlamıştım. Serkan ve Mete de, “Oooooo, nasıl ses çıktı duydun mu?" gibilerinden bir şeyler geveleyince iyice yıkıldım. Çete reisi olmak da zor. Atara girdik bir defa, tebaanın önünde geri vites olmaz, bunlar benim çete üyelerim. Otoritem yerlerdeydi.</p>
<p style="text-align: justify;">“Sen kime vuruyorsun oğlum? İsmete söylerim bak! Adamın parası ile oynama!” dedim.</p>
<p style="text-align: justify;">Tamamı anlaşılamamış olabilir tabii. Bölük pörçük de olsa hıçkıra hıçkıra o sesleri çıkarttığıma emindim. Kör Cemal de bir kısmını, en azından genel manayı anlamış olacak ki suratıma tükürdü. Aramızda bayağı mesafe olmasına, hatta tam karşısında değil de çaprazında olmama rağmen tükürüğüne falso vererek tam da alnıma isabet ettirdi. Bunu o kadar seri yapmıştı ki, tükürüğün sesini ancak ıslaklığı hissettikten sonra duydum. Sesten hızlı tükürüyordu itoğluit.</p>
<p style="text-align: justify;">“Sen bittin oğlum,” diyerek caminin şadırvanında yüzümü ve saçımı yıkamaya gittim. Arkamdan seslendi, benim taklidimi yaparak: “Bittim oğlum ben, şadırvana gitti abdest alıp beddua edecek kesin, bittim ben,” diyerek gülmeye başladı. Laf zoruma gitmedi, ama Serkan ve Mete’nin anıra anıra gülüşü asabımı bozdu. Olduğum yerde ağzımda tükürük biriktirmeye başladım. Hazır olduğumda Mete’yle Serkan’a dönüp, Kör Cemal’e özenerek bastım tetiğe. Cemal nasıl tek parça atmayı beceriyordu acaba tükürüğünü, benimki onlarca parçaya bölünmüş ağzımdan su püskürtür gibi çıkmıştı. Üstüm başım, çenem, saçım batmıştı.</p>
<p style="text-align: justify;">Menzilim sadece 15 santimdi. Mete ve Serkan iyice koy verdiler kendilerini. Karınlarını tutarak gülüyorlardı.</p>
<p style="text-align: justify;">“İşinize bakın lan, ne gülüyorsunuz?” dedim. Yüzümü gözümü temizleyip Kör Cemalde göz göze gelmeden niyet kutusunu boşalttım. İşime verdim kendimi, sağı solu topladım...</p>
<p style="text-align: justify;">On beş dakikaya kalmadan Aziz Hoca teneffüs verdi, kurstakiler fırladı dışarı. Film başlıyordu, Kör Cemal gergindi. Çok kalabalıklardı. Daha önce fark etmemiş olabilirlerdi, ama ya şimdi biri hileleri fark ederse korkusuyla, avluda gözü bizde volta ata ata dolandı başlarda. Hiçbir aksilik yoktu, tıkır tıkır işliyordu tezgâhımız. Kör Cemal’in gerginliği yerini hayranlığa bıraktı, ağzı bir karış açık bizi izliyordu. Teneffüs bitimi “bir sana bir bana” yöntemi ile adil olmayan bir biçimde paylaştık parayı. Kör Cemal gördüklerine inanmayıp dudak bükerek baktı suratıma, paranın ciddi bir kısmını sağ cebine, tırtıkladığı bir miktarı da sol cebine koydu. Fatura mı kesiyorduk herife? İsmet nereden bilebilirdi ki ne kadar kazandığımızı? İsmet kazancımızı ne kadar az bilirse bizim o kadar işimize geleceği için göz kırptım Cemal’e. Bendensin der gibi.</p>
<p style="text-align: justify;">“Paraya bak ya! Aferin lan kafan çalışıyor senin, okursun sen,” dedi. Mete ile Serkan yine kıkırdamaya başladılar, nesi komikti bunun? Bilerek mi yapıyorlardı anlamıyordum ki, durduk yere gaza getiriyorlardı beni. Efendi gibi dövdürteceğim burada kendimi o olacak, ellerine ne geçecekti sonra?</p>
<p style="text-align: justify;">“Ohoo, sen buna para mı diyon Cemo?” dedim. Bilerek Cemo dedim, ne de olsa para çalmıştı İsmet’ten ve ben de ona göz yummuştum, hatta göz kırpmıştım. Onunla akran olduğumuzu, dengim olduğunu düşünsün istedim. Dolaylı yoldan mesaj vermeye çalışmak hoşuma gidiyordu. Şimdiye dek başarılı olduğu vaki değildi, ama ısrar başarı getirir diye bir şey duymuştum. Cemal ise duymamış. Elime bir tekme attı, avucumdaki tüm bozuk paraları saçtı yere.</p>
<p style="text-align: justify;">“Topla şimdi bunları!" dedi ve döndü arkasını yürümeye başladı. Bizim paralar yola saçılmıştı.</p>
<p style="text-align: justify;">“Manyak ya, İsmet öldürecek bunu haberi yok,” dedim. Cahilliğine veriyorum der gibi mimiklerle gizledim utancımı. Mete ve Serkan gülmemek için zor tutuyorlardı kendilerini.</p>
<p style="text-align: justify;">“Ne gülüyorsunuz lan, toplasanıza parayı!” dedim. Cemal gidince dükkân bize kalmıştı.</p>
<p style="text-align: justify;">“Sen düşürdün sen topla!” diye arsız arsız çıkıştılar ikisi de.</p>
<p style="text-align: justify;">“Ben mi düşürdüm? Ulan herif elime tekme attı. Para üçümüzün parası pis herifler!” diye yürüdüm.</p>
<p style="text-align: justify;">“Ben toplamam,” dedi Mete.</p>
<p style="text-align: justify;">“Senin toplaman lazım,” diye destek verdi Serkan.</p>
<p style="text-align: justify;">“Toplamıyorum lan!” diye arttırdım bahsi.</p>
<p style="text-align: justify;">“Sen bilirsin,” dedi Mete. Hâlâ gülüyorlardı.</p>
<p style="text-align: justify;">Pazar sabahları kahvaltı saatinde yayımlanan aile filmleri vardı, orada biri bir hata yapar, düşer ya da rezil olur da herkes umarsızca gülmeye başlar, geniş açı kamera, kırık kadrajla yüzlerine yaklaşırdı gülen herkesin teker teker... 9 yaşımdaydım, Mete ile Serkan’ın gülüşleri oradaki gülüşler gibi geliyordu bana. Az sonra onlara edeceğim lafın tek sebebi o gülüştü. İlk fırsatta beni satmaları, dediğim hiçbir şeyi yapmamaları, beni sürekli zor durum-&lt;la bırakmaları, çeteyi ifşa etmeleri, yevmiyeli çalışması gereken vasıfsız işçiler olmalarına rağmen ortağım gibi para kazanmaları lalan değildi beni delirten. Sadece o filmlerdeki kemik gözlüklü, öğretmen kıyafetli, saçlarını tepesinde toplamış, kucağında süs köpeği olan kadın gibi gülmeleri ağrıma gidiyordu götlerin.</p>
<p style="text-align: justify;">“Bundan sonra tek çalışıyorum oğlum, perşembe günü gelmeyin,” dedim ve yerdeki paraları tekmeleyip iyice dağıttım yola. Ben gittikten sonra toplayamasınlar diye şut çeker gibi vuruyordum paralara. Tren kutusunu ve legoları kaldırıma koydum. Ben paraları tekmelerken hâlâ gülmekte olan Mete ve Serkan, kutudaki oyuncaklarını kaldırıma bıraktıktan sonra somurtmaya başlamışlardı.</p>
<p style="text-align: justify;">Evin yolunu tuttum. İyi kötü bir birikmişim vardı, gül gibi yaşar giderdim. Ne de olsa 9 yaşında insanın ihtiyaçları kısıtlıydı. En olmadı o parayla trendir, legodur ne varsa alıp niyet kutumu büyütebilirdim. Bu hesaplarla apartmana doğru yaklaşırken kızartma kokusunun çekim alanında girmiştim, bahçedeki çardakta apartmanın bütün kadınları toplanmış öğlen kahvaltısı yapıyorlardı.</p>
<p style="text-align: justify;">Kocalarına ve çocuklarına çapaklı gözlerle, yarım ağız hazırladıkları kahvaltıya hiç benzemiyordu kendi kahvaltıları. Herkes hünerini sergiliyordu. Bir nevi yarış havasında geçiyordu bu kahvaltıların hazırlığı. Koştum karnavala, kendimi kaybedene kadar yedim. Yemeğe vurdum kendimi. Yağlı ellerimle altı bardak çay içtim, iyice batırdım bardağı. Türk kahvesi faslına geçilirken, “Yarın yine aynı saatte buradayım kızlar...” deyip evin yolunu tuttum. Bunları mı alsaydım acaba çeteye? Alacağım da ne olacak, daha veletleriyle baş edemiyorum diye hızla geldiğim noktadan geriye döndüm...</p>
<p style="text-align: justify;">Bahçeden çıktığımda apartmanın girişinde Mete ve Serkan duruyordu, yüzlerine bile bakmadım çetemdeki İrlandalıların. Apartmana doğru yürümeye başladım. Mete seslendi, kurban oydu demek ki:</p>
<p style="text-align: justify;">“Serkanlara gidelim mi? Amiga oynarız. ”</p>
<p style="text-align: justify;">“Ben evde tek başıma Komodor 64 oynarım. Tekim artık. Yalnızım.”</p>
<p style="text-align: justify;">“Selçuk topladık parayı, gel işte!” diye üsteledi Serkan. “Özür dileriz oğlum, uzatma gel.”</p>
<p style="text-align: justify;">“Kutuyu bırakayım geliyorum," dedim. Hakikaten de kutuyu eve atıp koştum yanlarına. Sarıldılar omzuma hemen, çocuktuk en nihayetinde. Bazılarımız hızlı büyüyordu sadece, hepsi bu...</p>
<p style="text-align: justify;">“Saydınız mı lan parayı? Ne kadar düştü adam başı, masrafları çıkınca?”</p>
<p style="text-align: justify;">“Selçuk biz o paraya kol aldık. Bölüşmedik parayı,” dedi Serkan.</p>
<p style="text-align: justify;">“Sebep?”</p>
<p style="text-align: justify;">“Sen attın ya yere...” diye destek çıktı Mete Serkan’a. Demek ki ortak plan yapılmış, ağız birliği edilmişti. Bunlar benden önce büyüyordu demek ki.</p>
<p style="text-align: justify;">“Ben atmadım lan, Kör Cemal elime vurdu,” diye pozisyonu tekrar oynattım.</p>
<p style="text-align: justify;">“Sonra tekmeledin ya işte, biz de zaten istemiyor, bari parayı değerlendirelim dedik. ”</p>
<p style="text-align: justify;">Vay arkadaş, kabız oldum sıçamıyorum desem; bunlar boş boş durmasın deyip, götümü de değerlendirmeye kalkacaklardı. Serkan senin yalanını sevsinlerdi. Boyundan büyük çıkaran adamın, boyundan büyük laf etmesi mi koyacaktı artık bana.</p>
<p style="text-align: justify;">“Tekmelediğin parayı mı istiyorsun?” dedi Mete. Adam ölmüştü de garantiye sıkıyorlardı sanki. Rotayı değiştirdim, konuyu hemen adamlık sahasına taşıdım, ben de pis oynamaya başlamıştım:</p>
<p style="text-align: justify;">“Para dert değil de... Siz kimin tarafındasınız? Kör Cemal’in lafına ne gülüyosunuz oğlum?”</p>
<p style="text-align: justify;">“Bak ona kızmış Mete, ben dedim sana!” dedi Serkan. Onu bile konuşmuşlar.</p>
<p style="text-align: justify;">“Yanlış anlamışın sen, biz olay büyümesin diye...”</p>
<p style="text-align: justify;">“Gülmeyin bir daha, siz benim çetemsiniz. Bir daha onlardan yana olursanız ben yokum. Gerekirse tek başıma yürürüm. İlk giden ilk eli oynar,” diye komboyu çekip konudan konuya sıçrayıp alık alık bakışları üzerimde koşmaya başladım. Bunlar ikinci cümleden sonrasını toparlamaya çalışırken koşmaya başladığım için doğal olarak Serkanların eve ilk ben vardım, kapıyı dan dan dan diye çaldım. Ablası açtı.</p>
<p style="text-align: justify;">“Ne oldu, doymadın mı?” diye lafı cepheden soktu Serkan’ın ablası.</p>
<p style="text-align: justify;">“Doydum, elinize sağlık, Amiga oynucam ben,” diye daldım içeri. Çocuk da olsak el âlemin evine serbest dolaşım hakkı almış Doğu Avrupa vatandaşı gibi girip çıkmak göze batıyordu. Gümrükten mal kaçıran adam gibiydim, soruları arkamda bırakarak koşar vaziyette cevapladım.</p>
<p style="text-align: justify;">“Serkan nerde?”</p>
<p style="text-align: justify;">“Geliyor, ilk ben geldim.”</p>
<p style="text-align: justify;">“İyi geç, ben de senin içtiğin çayın bardağını yıkıyorum, tek başıma beceremeyebilirim galiba, yardım gerek. Elinden mi alacaktık oğlum bardağı, niye bu kadar sıkı tuttun?”</p>
<p style="text-align: justify;">“Yağlı yağlı yemekler yapıyorlar, masada bir ıslak bez bile yok. Bunu da ben mi söyleyeyim? Benim yaşımda oğlunuz, kardeşiniz var. Az çekidüzen verin kendinize,” diye söylene söylene geçtim Serkan’ın odasına. Ablası asabiydi, ama kendini ilgilendiren olaylar haricinde dünya yıkılsa kıpırdamazdı. Yeterli açıklamayı yapmıştım.</p>
<p style="text-align: justify;">Serkan ve Mete anca gelebildiler. Serkan hafifçe odayı toplamaya yeltendi.</p>
<p style="text-align: justify;">“Bırak bırak, gizlimiz saklımız yok, benimki daha dağınık,” diye araya girdi Mete. Genlerimizde vardı galiba, ha dokuz ha otuz fark etmiyordu. Erkeği kendi haline bırakırsan karşılaşacağı ilk tehlike kendi bokunda boğulmak olurdu sanırım. İnsan dağınıklığıyla övünür mü arkadaş? Kimin odası daha rezil, onu yarıştıracaktık neredeyse. Her şey benimkine benziyordu, ama bir farkla, yığınla disket vardı Serkan’ın odasında.</p>
<p style="text-align: justify;">“Serkan bunların hepsini oynadın mı lan? dedim. Acım büyüktü, onunla yaşamaya alışacaksam da bunun için zaman gerekliydi.</p>
<p style="text-align: justify;">“Yok bazısı bozuk çıktı, atıcam onları,” dedi.</p>
<p style="text-align: justify;">“Manyak mısın lan ne atması? Niyet kutusuna koyarız. Amigasını getirip deneyecek değiller ya... dedi Mete. Bu sefer de çöp kutusu ile niyet kutusunu karıştırmıştı. Ekibimi aynı ortak hedef etrafında toplayabilmemin verdiği sevinçle gitmedim olayın üstüne.</p>
<p style="text-align: justify;">O gün o kadar çok oyun oynamıştık ki, yatağıma uzanıp gözümü kapattığımda renkli cisimler görüyordum karanlıkta. Arabasından uçağına, Van Basten inden Maradona sına Allah ne verdiyse dönüyordu sahnede... Yalnız bir konu vardı ki, çocuk olsam da farkına varmıştım; insan buna çok kaptırırdı kendini. Mete de bir bahaneyle alsa bir Amiga, ben de girsem turnikeye alternatifsiz kalacaktı güzelim mahalle. Muhalefet yokluğu, adam olmayanları millete adam sandırır; uzun vadede milletin anasını ağlatırdı. İsmet’in önünü açıyordu Amiga. Resmi sponsoru gibi bir şeydi. Bu tehlikeye önlem alamazsam güzelim Küçükçekmece gözlerimin önünde Franco’nun İspanyasına dönecek; Amiga’yla atari arasında yönetilen sahipsiz bir coğrafya haline gelecekti. Önce bunun kendileri için zararlı olacağı mesajını vererek girmeliydim olaya, ama bunu doğrudan yapamazdım, çoluk çocuk anasını babasını dinlemiyor, beni mi dinleyecekti. Daha farklı bir strateji takip etmeliydim, etrafından dolanmalıydım bu zihniyetin. “Ya bu oyunlar iyi güzel de atari salonundakilerin yerini tutmuyor,” diye mi girseydim olaya? Bu sefer de eldeki tüm parayı atari salonuna yatıracaktık... İki ucu pis değneği ortasından tutmuştum ki o an aklıma Yunus geldi. Hemen unutmaya çalıştım. Bana ciddi bir plan lazım diyerek dâhiyane planımı düşünmeye başladım ve yine uykuya daldım. Yapacak bir şey yok, plan yaparken uyuyordum ben hemen. Önemli kararları hızlı almam gerekiyordu, anam babam ben küçükken bana masal yerine benimle ilgili planlarını mı anlatmıştı neydi? Gece rüyamda bozuk disketleri niyete katıyor, çoluğunu çocuğunu namaza alıştırmak için cumaya getiren cami cemaatine okutup topladığımız parayla Amiga ’ya kobra kol alıyorduk... Ter içinde uyandım, ulan daha kendi şuuraltıma geçmiyordu sözüm, kobrası anakondası derken uykuda bitirecekti bizi bu Amiga...</p>
<p style="text-align: justify;">Yatağımda mal gibi tavana baktım bir süre. Pişmanlığın getirdiği vicdan azabı yerini çocukluğun getirdiği boşluğa bıraktı; böylece hiçbir şey olmamış gibi annemin arkadaşlarıyla kahvaltımı yapıp, yine Serkanlara gittim. Bunu çocuk yapınca fiskeyi vurur geçersin, ama kocaman adam olunca da devam edersem halim yamandı.</p>
<p style="text-align: justify;">Mete, Serkanlara gitmiş kahvaltıya. Demek dün benim konudan konuya atlayarak kazandığım kalkış avantajını unutmamış, hırs yapmış önden girmiş potaya. Ablasıyla rutin diyaloğumu gerçekleştirip içeri adım attığımda iki saattir oyun oynuyorlarmış. Yok Blanka ile oyun bitirmişler de, anasıyla kavuşuyormuş Blanka diye finalini anlatıyorlardı. Gün başladığı gibi bitti, yine sardık oyunlara. Prince of Persia, Süper Frog, Space Ace, Haggar vesaire derken yine ettik akşamı. Tüm gün oyun oynar olmuştuk.</p>
<p style="text-align: justify;">İşi gücü boşlamıştık iyice. Ben de sesimi çıkarmadan gidip geliyordum, bizim çete üyeleri de sağ olsunlar hiçbir şey yaşanmamış gibi asılıyorlardı kollara. İsmet’le olan hesabımı, Kör Cemal puştuna vereceğim cevabı, Küçükçekmece’nin geleceğini, yaz günü her sünnet arabası gördüğümde saklanacak yer aramamı, büyüyünce ne olacağımı falan hep unutmuştum. Yenilmiştim, oyuna vermiştim kendimi. Hikâyenin ortasında ortağı vurulup dibi gördükten sonra saçı sakalı koyup ıssıza kapanan eski polis gibi; kan kardeşi denizde kaybolunca kendini şaraba veren, kayıkçı kahvesinde ömür tüketen Cüneyt Arkın gibiydim.</p>
<p style="text-align: justify;">Birinin ya da bir şeyin beni tokatlaması, ağzıma ağzıma vurması, el ense çekmesi, şöyle iyi bir silkelemesi lazımdı... Günler geçiyor, döne döne bitirdiğimiz oyunları tekrar bitiriyor, sonra birbirimize karşı oynuyor, annelerimizin günlerinden kalan mamalarla semiriyorduk. Ulan herkesin keyfi yerindeydi, 9-10 yaşında çocuklardık en nihayetinde. Ne isteyebilirdik hayattan, anamız babamız sağdı, başımızdaydı. Elimiz kolumuz yerindeydi, eşek gibi sapasağlamdık. Benim derdim kendimleydi demek ki, yeniden sahalara dönmem lazımdı...</p>
<p style="text-align: justify;">Cebimizde kalan üç kuruşla, Kuran kursundaki Hakan’dan aldığımız kobra kolu, uçak uçuran Vecihi gibi heyecanla kavramış, ekrana kilitlenmiştim. Bu vaziyette Ryu ile Mr. Bison’a kadar gelmiş “Allah Allah” nidalarıyla saldırıyordum Bison’a. Kıl kadar canım kalmıştı, ölmek üzereydim. Derken beklediğim işaret beklemediğim yerden gelmiş, yumurtaya can veren Allah’ım bu zor günümde Mete’yi dile getirmişti:</p>
<p style="text-align: justify;">“Perşembe günü niyete çıkacak mıyız?” Belki de can sıkıntısından söylemişti bunu, ama bende beklediğim heyecanı uyandıracak, közlenen ateşi tekrar harlayacak şeyi demişti Mete. Kolu elimden attım, oyunu dondurdum. Mete’yi omuzlarından tutup alnının ortasından öptüm, sarstım, sonra da bağıra bağıra başladım, kopmuş geliyordum:</p>
<p style="text-align: justify;">“Çıkıcaz tabii lan! Geri dönecez sokaklara. İnşaatlardan çıkma demir çalacaz olum! Niyeti cami bahçesinden mahalle kahvesine taşıyacaz. Namımız Bakırköy’e kadar yürüyecek, oradan Ataköy’e, muhallebi çocuklarına bişi yedirmeye gidecez hııııaaammınnaaa. Bundan sonra atari yok, sefalet yok, Fame City’de 100’lü jeton alıp top denizinde yüzdürecem lan sizi!” diye ikinci nutkumu salladım. Günlerdir içimdeki sıkıntı patlamalı şekilde Mete’nin masum sorusuyla yok olmuştu. Mal mal bakıyorlardı bana, konuyu dağıtmadan devam ettim. “İsmet’in payını çıkınca ne kalıyor ki geriye? Para kazanmamız lazım. Hayallerimiz var lan bizim,” deyip tekrar yerdeki kobra kolu aldım elime, taktak çektim Bison’a, ağzına ağzına vurdum pelerinli, kalpaklı, acayip çizmeli, ne idüğü belirsiz tren kondüktörü tipli herifin. Can havliyle aduket çekmeye çalışırken şansa bala oryuketi yapıştırdım. Ağır çekime girdi oyun. Mr. Bison, “Abi ne yaptın, ameliyatlı yerime vurdun,” der gibi bakarak düştü yere. “You <i>Win”</i> yazdı ekranda. “Kazandın” diyordu Amiga bana.</p>
<p style="text-align: justify;">“Benim kaderim bu oğlum!” diye bağırdım ağzım kulaklarımda. Ben hep kazanırım! Bildiğim beş on tane İngilizce kelime vardı: “You <i>Win/Game Over/Cancel/Ok/Insert Coin/Select Player/Fatality"</i> Bu kadar. Hal hatır sormayı dahi bilmiyordum. Biri, "Ooğlum senin adın ne?” diye sorsa, adımı söyleyemem İngilizce, o derece “0”. Bildiğimiz İngilizceyi de atari salonunda jeton satan Topal Hayri Abi öğretmişti bize. Bir gün sigortayı indirip tüm makineleri kapatmış, hepimizi sıraya sokup savaş taktiği veren rütbeli subay edasıyla, “Insert Coin demek gidip Hayri Abi den jeton alın demektir çocuklar. Game Över ise oyun bitti, daha dikilme makinenin başında, kapama dükkânın önünü demek. Ezberleyin bunları bak,” diye tembihlemişti. Sonra herkese birer jeton daha dağıtıp açmıştı sigortayı. Oyunu bitirip ardıma bakmadan çıktım odadan. Soru ardımdan geldi:</p>
<p style="text-align: justify;">“Selçuk, nereye?”</p>
<p style="text-align: justify;">“Çalışayım biraz, bu perşembe iki kat daha büyük kutuyla giri-</p>
<p style="text-align: justify;">cez niyete. Zararımızı çıkartalım,” diyerek iyice orta karar esnafa bağlayıp cevap verdim. Para nasıl tatlı gelmişse artık, üç kuruşluk kayıp bile dert olmuştu bana. Bir tek mahallenin çöplerini karıştırmadığım kalmıştı, buzdolabında bulduğum yarım gofreti bile koymuştum kutuya. Üzerine de “ISIRILMADI EL İLE BÖLÜNDÜ” yazdım gofretin. Isırdığım yerinden elimle kopartıp diş izlerini fark edilmez hale getirdim. Evdeki şekilli avizedeki ona yakın ampulden iki tanesini, yokluğunu kimse fark etmez diyerek söktüm aldım. Balkona çıkıp annemin astığı çamaşırları bile topladım, mandallarını ayırdım. Çamaşır makinesi kutusu ebadında bir kutuya koydum her şeyi. Vurgun büyük olacaktı. Perşembeleri büyük satışlar yapıp, pazartesileri de üç kuruşla İsmet’i oyalayacaktım.</p>
</body>
</html>