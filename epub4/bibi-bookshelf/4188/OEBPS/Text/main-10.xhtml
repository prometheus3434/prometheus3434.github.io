<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<!--?xml version="1.0" encoding="UTF-8"?--><html xmlns="http://www.w3.org/1999/xhtml">
<head><meta name="charset" content="UTF-8"/>
<title></title>
<link rel="stylesheet" href="../Styles/main.css" type="text/css"/>
</head>
<body>
<h2 title="bölüm 9 İsmet’in Dönüşü" style="text-align: center;">bölüm 9</h2>
<h2 title="bölüm 9 İsmet’in Dönüşü" class="sigil_not_in_toc" style="text-align: center;">İsmet’in Dönüşü</h2>
<p style="text-align: justify;">İsmet’in gidişi de, dönüşü de muhteşem oldu. İkisini de savsaklamayıp şova dönüştürmüştü. Gittiğinde de, döndüğünde de mahalle sadece onu konuşuyordu.</p>
<p style="text-align: justify;">Bu sefer adam yememiş içmemiş dönüşünü planlamıştı. Güney Abi modeline oynuyordu. Çetesi iyilik meleği gibi çalışıyordu. Pazardan çıkan apartman sakinlerinin torbalarını taşıyor, bakkala gidip insanların alışverişlerini yapıyorlardı, bahşiş bile almıyorlardı. Annem bakkala Kör Cemal’i gönderir oldu. İsmet’in çetesi bizim apartmana ücretsiz kapıcılık yapıyordu. Günde üç defa kapıyı çalıp, “Bir şey lazım mı?” diye soruyorlardı. Babam Cemal’i sahiplendi, göz doktoruna götürüp gözlük almaya kalktı. Kör Cemal bunun eski bir lakap olduğunu, gözünün gördüğünü iddia edince, babam güneş gözlüğü aldı Kör Cemal’e. Biri ev mi taşıyacak, hop bitiyorlardı orada kamyonun dibinde. Nakliyecilere dokundurtmuyorlardı eşyaları, kendileri taşıyorlardı. Buzdolabının bile altına yatıyorlardı, fıtık olacaklardı, hiç düşünmüyorlardı kendilerini. Kışa hazırlık diye kömür aldı mahalleli. Bizim evin kömürlerini bana bile taşıttırmadılar, İsmet’in tüm çetesi birlik olup bizim kömürleri taşıdı. Mahallenin iti, köpeği, işe yaramazı onlar sayesinde biz olmuştuk. Sokak hayvanlan için su koyar oldular mahallenin sağma soluna. Mahalledeki teyzelerle hastaneye gi dip onların yerine sıraya girmeye kadar vardırdılar durumu. Bir kere bunlara özenip otobüste yaşlı, yürümekte zorlanan, otobüs hareket ettikçe düşme tehlikesi yaşayan bir teyzeye yer verdim, ama kimse benden bahsetmedi, herkes varsa yoksa İsmet ve çetesini konuşuyordu. Bilseydim vermezdim o yeri teyzeye. 60 tane adam vardı o otobüste, yer vermesi gereken ben miydim?</p>
<p style="text-align: justify;">Benim çetemin ise kendine bile hayrı yoktu. Onlara bu işleri asla yaptıramazdım. İsmet çok boş yanımdan vurdu. Artık onunla kapışmak mümkün değildi. Özünde iyi çocuklardık onlara nispeten, ama tembeldik ve hâlâ çocuktuk. Mahallenin hayrına koşturmak gibi bir maceraya girmemiz imkânsızdı.</p>
<p style="text-align: justify;">Mete’nin babasının İsmet’i çarşıya götürüp pantolon, ayakkabı falan alması bardağı taşıran son damlaydı. Oğluna slip don almayan adam İsmet’i bağrına basmıştı, hayalindeki evlattı İsmet. Adam bizim çeteyi değil, çetenin bağlı olduğu aileleri ele geçiriyordu. Yeni doğan çocuğuna İsmet adını vermeye yeltenen çıktı. <i>Unisex</i> isimdi sonuçta, kız çocuğuna da veriliyordu ismi. Mete, Serkan, Selçuk öyle mi? Nüfus müdürlüğü bile adamın yanında. Hiç şansımız kalmamıştı. İnsanlar zorla İsmet’le arkadaş ediyorlardı çocuklarını, büyüyordu İsmet’in çetesi. İsmet’i esnaf bile bağrına bastı. Bakkaldan yarım ekmek salam istediğinde, Tahsin “Bu da benden olsun, borcun yok,” diyordu herife. Ulan annem bizim evde salam görse üstüne sinek ilacı sıkardı, böcek falan zannederdi onu. Adam bedavaya yiyordu. Ne yapıp edip becermişti. İsmet’in çetesi yine popülerdi... Yani yine olmamıştı...</p>
<p style="text-align: justify;">Öyle kötü bir durumdu ki bu! İsmet şimdi bir iki tane zil kırsa biz dayaklık olurduk. Birinin çocuğu dayak yese bizden bilirlerdi.</p>
<p style="text-align: justify;">Bu mahalle artık bize yaşanmaz olmuştu. Bu yazı zor çıkartırdık.</p>
<p style="text-align: justify;">“Son bir vurgun dedim. Son bir vurgun yapıp bitirelim bu çetecilik işini.”</p>
<p style="text-align: justify;">“Soygun mu?” dedi Mete</p>
<p style="text-align: justify;">“Gibi,” dedim. “Bir düşünün para edecek neyimiz kaldı?”</p>
<p style="text-align: justify;">Boş boş baktılar. Hiçbir fikirleri yoktu.</p>
<p style="text-align: justify;">“Erkek adamız ulan! Hem de sünnetsiziz. Üçümüz birden bu ay sünnet olalım. Çocuğuz lan! Ben sünnet olucam derim, siz de özenmiş gibi ben de olmak istiyorum dersiniz. Yaparlar. Zaten biraz daha bekletirsek tıp bize çare olamayacak. İmkânları kısıtlı, bir an önce olmamız lazım,” dedim.</p>
<p style="text-align: justify;">“İyi de sünnet olunca nasıl vurgun yapmış olucaz?”</p>
<p style="text-align: justify;">“Çok basit Serkan, bir sürü çeyrek takılacak sünnet sonrası. Üçer tane yürütsek bitti gitti. Toplam dokuz altınımız olur. Dünya kadar para, yazı iki elimiz yağda, balda çıkartırız. Daha ne olsun?” dedim. Parayı bulan ünlüler gibi olduk. Ne kadar para gelirse refah seviyemiz o paraya göre artıyordu. Yaz başı 3 pötibör, bir şişe kolaya kendini zengin zanneden adamlar, şimdi babasının maaşını az bulur olmuştu.</p>
<p style="text-align: justify;">“Benim biraz zamana ihtiyacım var Selçuk. Hazır hissetmiyorum kendimi,” dedi Serkan.</p>
<p style="text-align: justify;">“Oğlum yapmamız lazım. İsmetlerin çetesi gibi emeklilerin maaşlarını mı çekip getirelim? Buralar eskisi gibi bereketli topraklar değil. Bitti işte. Korkunu yen lan!”</p>
<p style="text-align: justify;">“İsmet’in çetesi sünnetli mi?” dedi Mete.</p>
<p style="text-align: justify;">“Hiçbir fikrim yok? Nerden bileyim lan? Bilmek de nasip olmasın, onlar kendileri söylemeden. Biz kendi derdimize odaklanalım. Ne diyorsunuz?”</p>
<p style="text-align: justify;">Bir müddet düşündüler. Mete bıyık altından sırıttı. Gözlerini kıstı. Canlandırıyordu kafasında olayı uzunca, seyrettiği şey hoşuna gidiyordu suratından belliydi.</p>
<p style="text-align: justify;">“Havamız olur ha! Sünnetliyiz hepimiz, kocaman adamlarız deriz. Mahallede gerim gerim dolaşırız,” dedi Mete.</p>
<p style="text-align: justify;">Zaten bu zincirin en zayıf halkası hep Mete’ydi. Zincir bile değildi, plastikten yuvarlak bir halkaydı. Serkan biraz mutsuzdu, canı yanacaktı tabii, ama o da tamam dedi. Bizi getirdiğin duruma bak İsmet.</p>
<p style="text-align: justify;">“Birbirimizin de kirvesi olur muyuz lan?” dedi Mete. Kafasında artık ne canlandırdıysa onun gerçekleşmesi mümkün değildi.</p>
<p style="text-align: justify;">“Korkutmayın oğlum beni. Gideriz Kızılay’a oluruz sünnetimizi geliriz. Kirve mirve yok manyak mısınız?” dedim. Mete hâlâ dalmış sabit bir yere sırıtıp bakarak, kafasında canlandırmaya devam ediyordu. Hızlı adımlarla oradan uzaklaşıp evde babamla yapacağım konuşmayı çalışmaya başladım. Akşam babam gelince açtım konuyu. Cesaretimden dolayı beni kucağına alıp havalara fırlatacağını düşündüğüm babam pek bir isteksiz çıktı.</p>
<p style="text-align: justify;">“Sezonu geçti, seneye yaptırırız,” dedi.</p>
<p style="text-align: justify;">“Ne sezonu baba? Erik mi bu? Mevsimi mi var? Bedenimde karıncayiyen taşıyorum, beni sünnet ettir,” diye ağladım.</p>
<p style="text-align: justify;">“Oğlum durumumuz yok, sünnet bedava mı? Dünya kadar para. Sen şimdi yemekli düğün falan da istersin.”</p>
<p style="text-align: justify;">“Babacım kızını evlendirmiyorsun, oğlunu sünnet ettiricen amma büyüttün. Kızılay’da bedavaya sünnet yapıyorlarmış, al bak broşüre, yapalım gitsin,” deyip Kızılay’dan aldığım broşürü uzattım babama. Babam sigarasının külünü döktü broşürün üzerine.</p>
<p style="text-align: justify;">“O kadar kolay değil. Onun elbisesi var, fotoğrafçısı var, Eyüp Sultana gidip şeker dağıtması var. Var oğlu var. Para onlar hep,” dedi.</p>
<p style="text-align: justify;">Bu yaz başında biri bana sünnet olmak için yırtınacaksın dese inanmazdım. Annem kıyamadı oğluna girdi araya.</p>
<p style="text-align: justify;">“Anlı şanlı sünnet düğünü yaparız, zaten aksi bize yakışmaz,” dedi. E tabi sırf beni düşündüğünden anlı şanlı düğüne gerek duymazdı annem. Bunun hava atma kısmıyla daha ilgiliydi. “Gerekirse bileziklerimi satarım,” dedi annem. Yok mu arttıran diye bağırasım geldi, ama sustum. Annem benim be!</p>
<p style="text-align: justify;">“Yok olmaz, bilezikler böyle bir şey için bozulmaz,” dedi babam. Böyle bir şey mi? Deniz şortu istememiştim ki, sünnet olmak istiyordum. Dilim sürçtü de başka bir şey mi demiştim babama?</p>
<p style="text-align: justify;">“Dur Ekrem, getireyim sat onları, çocuğun sünnetini yap. Sünnettir,” deyip kalktı annem.</p>
<p style="text-align: justify;">“Yok yok, getirme hiç hanım.”</p>
<p style="text-align: justify;">Annem çoktan yatak odasına geçmişti bile, yetiştirememişti cümleyi babam. Cümleyi annem kalktıktan sonra tekrar şişip eski halini alan koltuk minderine söylemiş oldu. Babamın kaşları çatıldı.</p>
<p style="text-align: justify;">“Ulan it, yuvamızı mı yıkacaksın? Nerden çıktı sünnet? Git annene yalvar, vazgeçtim de. Dayın borç istemişti, ananın bileziklerini verdim dayına, hâlâ da geri vermedi. Her gece içiriyor bizi, lafını da açamıyorum borcun. Annen görmesin bileziklerin gittiğini,” dedi.</p>
<p style="text-align: justify;">Vay be öz babam sünnet paramı dayıma borç vermişti, o da meyhanede hesabı ödeyerek fitleşmenin peşindeydi.</p>
<p style="text-align: justify;">Annem içerden gür bir sesle seslendi. “Ekeeeem! Bak bi çabuk!” “Sen nasıl evlatsın lan? Değer miydi ha, söyle değer miydi? Seviyordum ben ananı!” dedi babam, sonra tavşan gibi seke seke, “geldim sultanım,” diyerek koştu yatak odasına. Sonraki konuşmaları duymak için yan odada olmama gerek yoktu, üst kat bile duyuyordu annemin gür sesini.</p>
<p style="text-align: justify;">“Nerde lan bilezikler?”</p>
<p style="text-align: justify;">“Lan mı? O nasıl kelime gülüm?”</p>
<p style="text-align: justify;">“Değiştirme konuyu! Nerde oğlum bilezikler?”</p>
<p style="text-align: justify;">“Hanım bak kızdırma beni, oğlum falan.”</p>
<p style="text-align: justify;">“Ümüğünü sıkarım, yemin ediyorum, nerde?” Galiba burada annem babamın boğazına yapıştı.</p>
<p style="text-align: justify;">“Ramazan borç istedi ona verdim, Sultanım. Senden isteyemedi, utandı.”</p>
<p style="text-align: justify;">“Ramazan mı? Ne için borç istedi?”</p>
<p style="text-align: justify;">“Paraya ihtiyacı varmış.”</p>
<p style="text-align: justify;">“Ekrem paraya kimin ihtiyacı yok ki? Ne yapacakmış?” “Oğlunu sünnet ettirecekmiş, parası çıkışmamış.”</p>
<p style="text-align: justify;">Ellerimi dizlerime vurmaya başladım. Kafamı iki elimin arasına alıp sağa sola sallamaya başladım. Ağıt yakar gibi hareketler yapıyordum evde. Bu Yunus bana safi zarardı. Adamın son bir aylık varlığı, benim mutlu mesut günlerimi gölgelemeye hizmet etti sadece. Annem olayı çözen Sherlock gibi girdi lafa:</p>
<p style="text-align: justify;">“Yunus sünnet olmadı ki."</p>
<p style="text-align: justify;">“Valla abini biliyon, meyhane köşelerinde hiç etmese bari parayı. Ben eniştelik yaptım, bundan sonrasını bilmem.”</p>
<p style="text-align: justify;">Sonrası kontrolden çıktı. Annem babamı hırsızlıkla suçlayıp polisi aramakla tehdit etti. Babam evi terk etmekle galiba kendini tehdit etti. Ben, “Gerekirse kendim keserim, ama sünnetimi olurum,” diyerek yangına körükle gittim. “Oğlan evde olmasa ben sana yapacağımı bilirdim de daha sabi bu çocuk ona dua et,” dedi babam. Annem beni göstererek, “Bu çocuk az daha büyüsün boşucam seni,” dedi. Ben, “Eşşek kadar adam oldum, çocuk değilim artık beni bahane etmeyin,” diyerek mevtayı tuttuğum gibi kazılan çukura tek hamlede fırlattım. Nasıl bir ortamsa kimsenin kimseye eyvallahı yoktu. Karsı kocasını, babası oğlunu, oğlu önüne geleni kesip biçiyordu.</p>
<p style="text-align: justify;">O gece annem, babamdan hıncını aldıktan sonra dayımı aradı. Biz küfür kıyamet bir konuşma beklerken annem oldukça sakin girdi konuya.</p>
<p style="text-align: justify;">“Ramazan, çay yaptım, biraz da dünden kalma börek var. Nurten’i, Yunus’u ve benim altınları alıp bir koşu bize gel. Yanında Nurten ve Yunus olursa kavga çıkartmam. Yoksa başına gelecekleri istersen suç ortağına bir sor anlatsın,” dedi.</p>
<p style="text-align: justify;">Babam ve ben bir köşeden annemin telefon konuşmasını izliyorduk. Karşıdan gelen sesi duyamıyorduk, annemin mimikler de o kadar alakasızdı ki dayımın olası hiçbir cümlesi mimiklerden okunamıyordu. Mesela annem koyveriyordu kahkahayı. Biz kasvet dağıldı, dayım annemin gönlünü aldı zannediyorduk. Annem, “Ah be Ramo dert ettiğin şeye bak. O zaman biz geliriz hemen size. Zaten bizim komşulara yeteri kadar rezil olduk, biraz da siz komşularınıza rezil olun. Ya da dur dur, ortada bir yerde buluşalım, Küçükçekmece Karakolu var ya, oraya gelin. Eninde sonunda oraya gidicez zaten,” diyordu.</p>
<p style="text-align: justify;">Bu sefer dayımla annem güreşecekti kesin ve dayım bizi mumla arayacaktı. 45 dakika sonra dayım bizde aldı soluğu. Babam videoya film koydu. Yunus ve Nurten Yengem kitlenmişlerdi filme, danası ne ki anası ne olsun? İkisine de yüz vermedim. Zaten benim sünnet paramı yemişlerdi. Biz salondayken annem mutfakta dayımın ifadesini alıyordu. Ne konuşuluyordu çok merak ediyordum, ama tek kelime duyamıyordum. Babam sesi köklemişti. <i>Indiana Jones</i> izliyordu tüm ev. Bir süre sonra dayım girdi içeri. Sahte bir gülen suratla babamın yanına oturdu. Babam dayıma tavırlıydı belli, dönüp yüzüne bile bakmıyordu. Gözlerini kısmış filmi izliyordu. Devamlılık hatalarına dikkat ediyordu sanki o kadar dikkatliydi. Dayım babamın kulağına eğildi, gülen suratını hiç bozmayarak, “Oğlum Ekrem, Allah aşkına ne yaptın lan dört tane bileziği? Yalan bulamayıp bana verdiğini söylemişsin. Nerden bulayım lan ben o kadar parayı? Nurten de yeni doğum yaptı.”</p>
<p style="text-align: justify;">“Bana ne oğlum bana mı doğurdu? İki sene önce borç almıştın benden, ben o borca güvenip bozdurdum altınları ihtiyacımız vardı. VHS video aldık, Selçuk’a org falan aldık. Sen verince yerine koyarım dedim, hâlâ vermiyon. ”</p>
<div>
</div>
<p style="text-align: justify;">“Oğlum durumum yok. Allah Allah. Bunu böyle anlatsana karına. Beni niye altın olayına sokuyon?”</p>
<p style="text-align: justify;">“Çok bağırdı Ramo, aklıma ilk bu geldi. Öde oğlum borcunu ağzımızın tadı bozulmasın. Yıkma yuvamızı. Kız kardeşini dul bırakma bu yaşta. Kucağında 9 yaşında sabi ile ne yapsın, gelip size mi yerleşsin? Ha bacın, bakacaksın tabii, ama sizin de özel hayatınız kalmaz Ramo.”</p>
<p style="text-align: justify;">Meğer çarşı pazar karışmış. Kimin eli kimin cebinde belli değildi. Ne olacaktı şimdi? Galiba buradan çıkış yoktu. Babam, “Al şunu,” deyip iki ısırık aldığı elmayı tutuşturdu elime.</p>
<p style="text-align: justify;">“Dışarı çık, çardağa falan geç, orda ye,” dedi.</p>
<p style="text-align: justify;">Balkonun altındaki boşluğa, yani ofisime geçtim. 10-15 dakika sonra tam ofisimin önüne çay dibi döktü dayım ve yengeme tazelesene dedi. Ramazan Dayımla Nurten Yengem bir şeyler konuşmaya başladılar. Benimle aralarında 20 santim falan vardı, ayaklarının altında oturuyorum. Dayım yengemi mutfağa çekmiş durumu anlatıyordu.</p>
<p style="text-align: justify;">“Balım şu bileziklerinden 4 tanesini verebilir misin? Önümüzdeki ay valla alıcam yenisini.”</p>
<p style="text-align: justify;">“Ramazan mümkün değil.”</p>
<p style="text-align: justify;">“Ne demek mümkün değil, kaç senedir evliyiz ilk defa bir şey istiyorum senden.”</p>
<p style="text-align: justify;">“3 tane bileziğim var, 4 tanesini nasıl vereyim Ramazan?”</p>
<p style="text-align: justify;">“Bir tanesi burma onların, o iki tane yerine geçer. Çok acil olmasa istemem. Bana da tam anlatmadılar, ama Ekrem karıda kumarda falan yemiş galiba parayı. Beş kuruşları kalmamış, yiyecek ekmekleri içecek suları yokmuş. Çok yalvardı bacım. Eve girdik ya, mutfağa çekti beni, ağladı yemin ediyorum. Özel günümdeyim ped alamıyom dedi. Kardeş bu, sonuçta etimden et koptu, beni bilirsin yufka yürekliyimdir.”</p>
<p style="text-align: justify;">Benim babam bunların yanında ermiş sayılırdı. Nasıl sıktı yalanları çatır çatır. Olduğum yerden çıkıp balkona doğru seslenip,</p>
<p style="text-align: justify;">“Bir dakika yenge bir dakka! O olay öyle değil bir kere! Ben doğrusunu biliyorum, dayım gereksiz duygu sömürüsüne girdi. Babamı da harcadı ayıp! Anlat doğruyu dayı, karın o senin bilmesi hakkı,” diyesim vardı, ama o altınlar benim sünnetime gidecekti. Sonra ben ondan üç çeyrek altın aşıracaktım. Ticari hayatım, kariyerim ağır bastı yapmadım, oturdum balkonun altında elmayı yedim kemire kemire. Şirketmiş meğer bunlar. Ben bu kadar çile çekiyordum, ama muhtemelen Serkan ve Mete’nin evinde kutlama yapılıyordu. Hele Mete’nin babası kesin pasta kesmiştir, bir daha koç kesmez.</p>
<p style="text-align: justify;">Ertesi gün annemle sünnet alışverişine çıktık. Annem bir şekilde para işini çözmüştü. Sünnet kıyafeti ve dağıtılacak şekerler alındı, takribi 15 dakika falan sürdü bunlar. Ne güzel hemen hallettik derken gerçek alışveriş başladı, asıl paranın harcandığı yere yeni geçtik; eve sünnet sonrası misafir gelir diye değiştirilen ev eşyaları.</p>
<p style="text-align: justify;">Annemin bu çocuğa anlı şanlı bir sünnet düğünü yapalım dediği buymuş. Salon takımı aldı kadın. Küçük odanın perdelerini değiştirdi. Sehpalar aldı, bir tane halı aldı. Yeni çay takımları, çatal bıçak setleri aldı. Parası yetmediği için hepsine senet yaptırdı, sadece ilk taksitlerini ödedi. Lavaboyu bile değiştirtti, misafir gelince banyoya da girermiş. Girer de bu misafir sadece sünnet düğünlerinde gelmiyordu ki. Annem evi son model mobilyalarla kapladı. Sünnet için harcanan para muhtemelen annemin pazar parası kadar bir miktardı. Kalan para hep kulübü iyileştirme masraflarıydı. Siparişini verdiğimiz her şeyi dükkânlardan teslim alıp bizim eve bıraktı İsmet’in adamları. Annemin aldığı perdeleri bile taktılar. İsmet, “Sünnetli olmasam Selçuk’un yerine ben olurdum,” dedi.</p>
<p style="text-align: justify;">Aldığımız sünnet kıyafetlerini kapıp terzi Eyüp Ahi’nin karısı Saniye Ablaya gittik. Kocası terzi diye mahallenin kadınları bu kadına terzilik işlerini yaptırıyorlardı. Tamam, bedavaydı anlıyordum da kadın yirmi yıldır körle yatıyor bir türlü şaşı kalkamıyordu arkadaş! Anlamıyordu kadın terzilikten. Eyüp denen herif terzi ise koynundaki karı da terzilik bilir elbet fikrine nasıl kapılmıştı bunlar? Yine bir paçam diğer paçamdan kısa çıktım terzinin evinden. Bir kere de işyerine gitseydik şu terzinin.</p>
<p style="text-align: justify;">Çıkartmadım sünnet kıyafetlerimi, elimde sünnet asam fotoğraf çekiminden sonra koştum Serkanlara. Mete ile oyun oynuyorlarmış. Kapıyı Serkan’ın ablası açtı. Beni o halde görünce gülmeye başladı.</p>
<p style="text-align: justify;">“Hoş geldin. İyi güzel de, asa nedir?”</p>
<p style="text-align: justify;">“Sünnetçi rica etmiş. Sünnet sonrası dengemi kaybetmeyeyim diye gerekliymiş abla.”</p>
<p style="text-align: justify;">“Terbiyesizlik yapma lan, geç içeri.”</p>
<p style="text-align: justify;">İçeri geçtim, Serkan ve Mete oyun oynamıyorlardı. Ellerine iki tane kitap almışlar onu okuyorlardı. Sur mu üflendi nedir? Ne işleri olurdu bunların kitapla?</p>
<p style="text-align: justify;">“Ne oldu lan? Yine bir bok yediniz di mi?”</p>
<p style="text-align: justify;">“Ya Selçuk biz evdekilerle konuştuk. Seneye sünnet olucaz.”</p>
<p style="text-align: justify;">“Ney? Manyak mısınız lan? Neler neler çektim bu organizasyon için. Bizimkilerin evliliğini yıkıyordum az daha! İkna edemediniz mi evdekileri?”</p>
<p style="text-align: justify;">“Sezonu kaçmış Selçuk. Yaz sonu olmazmış.”</p>
<p style="text-align: justify;">“Lan hakket sezonu mu varmış bunun? Babamım bahanesi değil miymiş o?”</p>
<p style="text-align: justify;">“İkimize de aynısını dediler.”</p>
<p style="text-align: justify;">“Bittim lan ben! Ne yapıcaz şimdi? Haybeye sünnet oluyorum</p>
<p style="text-align: justify;">“Telaş yapma planda bir değişiklik yok, konuştuk biz Serkan’la aynen devam ediyoruz. 3’er 3’er altın çalmak yerine senden 9 tane çalıcaz. Bir değişiklik yok yani, rahat ol.”<br/></p>
<p style="text-align: justify;">“Siktirin götler! Olur mu lan öyle şey? 3 altın arada kaynar, 9 altını fark etmemeleri mümkün değil. Zaten tümünü kendi sünnetimden çalacaksak sizle niye paylaşayım? Çük benim, altın benim, size ne lan?”</p>
<p style="text-align: justify;">“O zaman biz ne yapıcaz?” dedi Mete elindeki kitabı kapatarak. Biz dedi be adam. Sayılmazdı bu, Serkan ile kendisini kastediyordu. Bir dakika, bir dakika Mete’nin kapatıp kenara koyduğu bu kitap? Zebur’u gitmiş almış herif. Ben böyle inatçı adam görmedim.</p>
<p style="text-align: justify;">“Ne yaparsanız yapın bana ne? İki gün sonra sünnetim var. Buyurun gelin pilavımı yiyin. Size hayrım bundan sonra en fazla bu kadar. İnşallah etli pilav size denk gelir de yediririm onu size,” deyip asamı yere üç kere vurdum ve çıktım evden.</p>
<p style="text-align: justify;">Bu nasıl takım oyunuydu arkadaş. Çekmeli futbol oyuncağı gibi ekip kurmuştum. Top kendine gelecek, dibinde duracak o zaman bile kendi bir halt yapamayacak, sen adamı çekip vurucan da top yol alacaktı. Bu adamlarla bu zamana kadar iyi gelmiştim ben. Çok da bir şey istemedim ekibimden, ben Batman’im siz Robin olun demedim, hatta ne Robin’i, Alfred bile olun demedim. Ben örümcek adamım siz de May Hala olun dedim altı üstü. May Hala kadar aktif olsalar yeterdi. Yine ekip olurduk yine kalan bütün işi ben yapardım.</p>
<p style="text-align: justify;">Zaten yaz bitmek üzereydi.</p>
<p style="text-align: justify;">Zaten mahalle eski havasında değildi, İsmet iyilik meleğine bürünmüştü.</p>
<p style="text-align: justify;">Zaten çetecilik diye başlayıp genç girişimcilik faaliyetine dönüşmüştü çabalarımız.</p>
<p style="text-align: justify;">Zaten sünnet olmak üzereydim.</p>
<p style="text-align: justify;">Ben kendimi işime gücüme vereyim, doktor olayım en iyisi ben diyerek evin yolunu tuttum.</p>
<p style="text-align: justify;">Sünneti oldum. Galiba Serkan ve Mete ah etti, dikiş hatası çıktı bir daha oldum. Babam da ah etmiş olabilir, hatta dayım ya da Nurten Yengem de etmiş olabilir. Annem hariç kimseden hayır duası almadığım kesin de artık kimin ahıyla uğraştıysam. Dikiş hatası bitti şişlik çıktı başıma. Okulların açılmasına bir iki gün kala ancak doğru düzgün yürümeye başlamıştım.</p>
<div>
<p style="text-align: justify;">Okullar açılınca çetecilik de, mahalledeki koşuşturma da bitiverdi hemen. Üçümüz de farklı okullarda okuyorduk. Tek başıma gidip geliyordum okula. Zaten sabah 9’da başlayıp akşam 4 gibi biten bir ilkokulda okuyordum. Sabahçı öğlenci muhabbetleri yoktu. Memur gibi gidip geliyordum okula. O saatten sonra eve gelip üstümü değiştirip sokağa çıkmaya kalksam herkes evine dönmüş oluyordu, bir iki saat sonra hava kararıyordu zaten. Hafta sonları babam frigo, mısır falan satayım diye beni sinemaya götürüyordu. Elime tablayı veriyorlardı, film arasında dolanıyordum sinemanın içinde. Kumaş pantolon üstüne beyaz gömlek ve tabii ki parlak yelek kombinasyonum vardı sinemada çalışırken. Bir yandan okul, bir yandan harçlık çıksın diye iş derken, iyice kopmuştum mahalledeki hayattan. İsmet zaten amme hizmetine vurmuştu, ben de yoktum, Serkan ve Mete birer çete kurup kapışıyorlar mıydı acaba?<br/></p>
</div>
</body>
</html>