<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <meta name="charset" content="UTF-8"/>
  <title></title>
  <link href="../Styles/ey1.css" type="text/css" rel="stylesheet"/>
</head>

<body>
  <h1>4</h1>

  <p><i>Sevgili Dost,</i></p>

  <p>Çağırırken yüzünü, kovarken sırtını, iki yana sallandığında ayrıldığını gösteren, <i>"Dur!"</i> derken dik, <i>"Geç bunları!"</i> derken eğik duran, açıldığında isteyen ve veren, yumulduğunda öfkelenen ve vuran, üst üste geldiğinde Allah'ı, iç içe geldiğinde kulları öven, kışın sobaların, yazın denizlerin tercümanlığını yapan, kura çekerken titreyen, bıçak çekerken titreten, makasçılarla trenlerin, terzilerle kadınların yolunu değiştiren, şekillere giren ve şekiller veren, şifreyi kurcalarken rakamları, buket yaparken çiçekleri, cinayet işlerken mermileri okşayan, söndüren ve yakan, çözen ve dolaştıran, çizen ve silen, kazan ve gömen, kuran ve yıkan, gölgesi çocuklara tavşan, büyüklere kurt masalı anlatan, kutsal kitabın üstünde sıcak, taşın altında soğuk ellerimiz var bizim.</p>

  <p>Ellerimiz var, çünkü ellerimiz falcıların elinde okunmak için değil, âmâlar gibi okumak, ahrazlar gibi konuşmak için var. Göz ve dil gelmedi bugün. Onların sıralarında eller oturuyor. Ellerimiz bir yüzü tarif etmek için dokunuyor, ellerimiz bir sözü tarif etmek için oynuyor</p>

  <p><i>Sevgili Dost,</i></p>

  <p>Pul koleksiyonu olur da el koleksiyonu olmaz mı? İşte el defterimde mavi, yeşil, kırmızı ve beyaz eller. Bu siyah el yumrukmuş, ona kadar saydıran; bu sarı el bir Çinli'nin, pirinç tarlasında bulunmuş; bu mavi el Grozni'den, hâlâ nabzı atıyor; bu el bir prensesin, değince kararıyor; Kolomb'un cebinde bulmuşlar bu kızıl eli; bu el bir dağcının, titriyor hâlâ; bir diplomata ait deniliyor bu ele, zamanında çok sıkılmış, şimdi çok sıkılıyor. Bu eller mi? Kilise avlusunda bulunmuş, sahibi bilinmiyor. Çevirmeye devam et sayfalarını defterin. Korkma, ışığı söndür ve yandığını gör; fosforlu bir hırsız elinin.</p>

  <p><i>Sevgili Dost,</i></p>

  <p>El el üstünde kimin eli var? Bu oyunu hatırladın mı? Bir kule, herkes elini bir başka elin üstüne koyuyor. Gözünü açsa görecek; hayır oyunu bozmuyor.</p>

  <p>El el üstünde kimin eli var? Yalnız bu oyun var haritalarda. Etten ve kemikten bu Babil Kulesi'nin, acaba hangi katında ellerin? Ellerin hangi ellere değiyor?</p>

  <p><i>Sevgili Dost,</i></p>

  <p>Şimdi ben bu elleri ne yapayım? Bulunmasalar saklardım tavan aralarında. Atsınlar diye görenler ellerini, ellerimi dilencilere atardım.</p>

  <p><i>Sevgili Dost,</i></p>

  <p>Eğer yeryüzündeki bütün elleri bir masanın üzerine koysalar, elini bulabilirdim onların içinden.</p>
</body>
</html>