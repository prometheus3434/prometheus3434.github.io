<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <meta name="charset" content="UTF-8"/>
  <title></title>
  <link href="../Styles/ey1.css" type="text/css" rel="stylesheet"/>
</head>

<body>
  <h1>28</h1>

  <p><i>Sevgili Dost,</i></p>

  <p>Bugün sana gıyaben tanıdığım birinden söz edeceğim. Hakkında o kadar şey işittim, o kadar şey okudum ki, henüz şahsen tanımamış olmak, ondan bahsetmekten alıkoymuyor beni. Çünkü o, her fırsatta karşıma çıkmaktan, adından söz ettirmekten ve şaşırtmaktan geri durmuyor. öyle şaşırtıyor ki, oyuncakların pili zayıflıyor, oyunların alevi titriyor, oyuncuların rüzgârı diniyor. Öyle şaşırtıyor ki, <i>"Bunca şaşılacak ne var!"</i> dedirtiyor.</p>

  <p>Nasıl biri mi? Şeklin ne önemi var? Üç halinde de su birbirine dönüşebilir.. Önemli olan onun gücüdür. Güç, beraberinde saygıyı da getirdiğinden, ona ne kadar saygı duyulduğunu tahmin edersin. Geçtiği yerlerde bütün düğmelerin iliklendiğinden, geçtiği yerlerde bütün düğmelerin çözüldüğünden, geçtiği yerlerde bütün düğmelerin söküldüğünden söz edersem bana kuşkuyla bakar mısın?</p>

  <p>Hayır, istikrarlıdır. Aynı anda birbirine zıt gibi görünen işleri yapması onun kararlılığına gölge düşürmez. O kadar kararlıdır ki, kendisine yapılan bütün rüşvet tekliflerini reddetmiştir. Ne istikrarlı olması onu büyük bir dalga olmaktan, ne büyük bir dalga olması sakinleştirmekten alıkoymuştur onu. Sigara içmediği bilinse de sigarayla yakın bir bağı olduğu düşünülmüştür hep.</p>

  <p>Çocuksu bir tarafı da yok değil! Sürprizler yapmayı seviyor. Şaşırtıyor ama hiç şaşırmıyor. Saklambaç oynarken genellikle kapı arkalarına saklanıyor. Sobelendiği zaman korkutuyor. Sobelediği zaman ağlatıyor.</p>

  <p>Bütün kapıları maharetle açtığını söylersem onu hırsız sanırsın. Tamam, bütün kapıları da ustaca kapatıyor. Arama emri var elinde, ama polis değil. Sekreteri toplantıda olduğunu söylemiyor. Ama randevu da alınamıyor ondan. Görüşme saatlerini hep o belirliyor.</p>

  <p>İyi bir koşucu olduğundan şüphe yok. Ne zaman depara kalkması gerektiğini biliyor. Hakemlerin kronometreleri onun saatinin yanında oduncu baskülü gibi kalıyor. Misafirperver, ama evlerde yatıya da kalıyor.</p>

  <p>İyi bir yüzücü. En azgın dalgalar bile onu batıramıyor. Ama o, en azgın dalgaları sabah akşam çarşafa çeviriyor. İyi bir yüzücü. Pek çok gemiyi yüzmekten vazgeçiriyor.</p>

  <p><i>Krallarla arasının iyi olmadığı söyleniyor. Uğurlu sayısı yok. Bütün renkleri seviyor.</i></p>

  <p><i>Sevgili Dost,</i></p>

  <p><i>Binlerce kişinin ellerinin üstünde bir kayık gibi yüzüyordu tabut. Sevilen sanatçının üstüne yine çiçekler atılıyordu. Buraya kadar tamam, ama alkışlanıyordu.</i></p>

  <p><i>Sevgili Dost,</i></p>

  <p><i>Tabut mezara indirilirken bile alkışlar kesilmedi. Ölüm ve alkış ...</i></p>

  <p><i>Sevgili Dost,</i></p>

  <p><i>Ölüm alkışlanıyordu.</i></p>
</body>
</html>