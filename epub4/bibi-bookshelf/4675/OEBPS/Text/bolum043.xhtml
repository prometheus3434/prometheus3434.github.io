<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <meta name="charset" content="UTF-8"/>
  <title></title>
  <link href="../Styles/ey1.css" type="text/css" rel="stylesheet"/>
</head>

<body>
  <h1>43</h1>

  <p><i>Sevgili Dost,</i></p>

  <p><i>Her mahkeme, daha büyük bir mahkemenin gölgesidir. Bu gölge uzamaz, celseler uzasa da. Bu gölgede dinlenilmez, dinlenir. Her delil bir kazığı söker topraktan, diliyle mazeret çadırları kursa da. Aslında o hep bir kazazededir; gemisi batmış, evi yıkılmış. Aslında her sandalye sanık sandalyesidir.</i></p>

  <p><i>Sevgili Dost,</i></p>

  <p>Azılı <i>katiller aynamız değil. Ama soruyoruz sorular çalınsa da: "Ayna ayna, güzel ayna, söyle bana, şu dünyada en masum kişi kim? Sensin! Hiç benziyor mu yüzüm yüzüne. Sensin! Hiç kan bulaştı mı eline!"</i></p>

  <p><i>Ah ne kadar azgındır benim şu nefsim! Onun silahları ne kadar korkunç! Ah ne kadar masumdur benim şu nefsim! Ne kadar beyazdır elleri onun! Çatlardı sıcaktan, tuz buz olurdu, cam kafese nefsimi koysaydım dostum.</i></p>

  <p>Heyelan olur, dağa tırmansa. Köprüden geçse düşer nehre. Koşmak istese dizi burkulur. Diz boyu suda boğulur denize girse. Herkes saf tutsa, o safı oynar. Herkes bulurken o hep kaybeder. Her şey buz tutarken kaynar o gövde.</p>

  <p><i>Sevgili Dost,</i></p>

  <p>Beni yargılar kurulan her mahkeme. Bu ucuz avukatlar beni savunur durur. Bütün deliller aleyhimedir. Bütün dosyalara ruhum sokulur. Hâkimler surat asar ama asmazlar. Gereği düşünülür: Nefsim suçsuzdur.</p>

  <p>Nefsim suçsuzdur, susuzdur çünkü.</p>

  <p><i>Sevgili Dost,</i></p>

  <p>İşte yine hakimler yerlerini aldılar. Avukatlar yakalarını düzelttiler. Şahitler dillerini ıslattılar. Gazeteciler, onlarsız olmaz. Onlar kamberidir en kanlı düğünlerin: <i>"Gülümseyin bakıp kameramıza! El sallayın annenize suçlular!"</i></p>

  <p><i>Sevgili Dost,</i></p>

  <p>Yaylandıkça sallanan plastik eller gibi araba camından el sallayan nefsimi nasıl sollayacağım? Nasıl oturtacağım sanık sandalyesine? Hâlâ kendini masum görürken, nasıl razı edeceğim cam kafesine?</p>

  <p><i>Sevgili Dost,</i></p>

  <p>Her mahkeme daha büyük bir mahkemenin gölgesidir. Bütün defterler kapanır, bütün defterler açılır.</p>
</body>
</html>