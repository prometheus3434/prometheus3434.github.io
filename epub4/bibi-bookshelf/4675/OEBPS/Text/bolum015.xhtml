<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <meta name="charset" content="UTF-8"/>
  <title></title>
  <link href="../Styles/ey1.css" type="text/css" rel="stylesheet"/>
</head>

<body>
  <h1>15</h1>

  <p><i>Sevgili Dost,</i></p>

  <p><i>Dün akşam küçük bir gezinti yapmak üzere evden çıkmıştım. Biraz yürümek, yürürken de düşünmek istiyordum. Hareket halindeyken düşünceler de harekete geçiyor. Sana gönderdiğim mektuplar hep yollarda yazılıyor.</i></p>

  <p><i>Yürürken karşıma çıkan insanların yüzlerini inceliyorum. Coşku barındırmayan durgun yüzler bunlar; tebessümün nadiren uğradığı abus çehreler. Bir yere yetişmek ister gibi hızlı hızlı yürüyorlar.</i></p>

  <p><i>Birden caddeyi bir gürültü dolduruyor. Koro halinde korna çalan, çılgın bir araba sürüsü giriyor yola. Tozu dumana kata kata koşan, vahşi atlara benziyorlar. Camlardan insan salkımları sarkıyor. Bir yandan ellerindeki bayrakları sallıyor, bir yandan çığlıklar atıyorlar. Kimi yumruklarını sıkıp havayı dövüyor, kimi şarkılar söylüyor. Galip gelmiş bir takımın taraftarları bun</i>lar. Kafalarında takımlarının rengini taşıyan bereler, boyunlarında aynı renklerin kaşkolları var. Coşku denilen şey bu olsa gerek.</p>

  <p>Aklıma biraz önce gördüğüm mutsuz yüzler geliyor. Merak ediyorum. Hangi ateş tutuşturuyor bu ıslak yüzleri. Coşkuları ne kadar sürüyor? Evlerine döndüklerinde bağırmaktan kısılmış sesleriyle neler anlatıyorlar? Ertesi gün sönmüş bir sobaya mı dönüyor o alevli şömineler, yoksa gürül gürül yanmaya devam mı ediyor?</p>

  <p><i>Sevgili Dost,</i></p>

  <p>Tabii olan her şey etkili ve kalıcıdır. Suni heyecanlar, pastanın üzerine dökülen krema, makarnanın üzerine dökülen sos gibi geçici lezzetler tattırır bize. Aslolan bu sosun altında neyi yediğimizdir.</p>

  <p><i>Sevgili Dost,</i></p>

  <p>Suyun kaynaması, nehrin kendi yatağında gürül gürül akması, rüzgârın yelkenleri şişirmesi, şimşeğin yanıp sönmesi gibi insanın da tabii coşkulara ihtiyacı var; ifrata kaçmayan dengeli coşkulara.</p>

  <p>Belki bu yüzden:</p>

  <p><i>"Duygularımız hiçbir ifratı kabul etmez. Çok fazla gürültü bizi rahatsız eder; çok fazla ışık gözlerimizi kamaştırır; çok fazla yakınlık veya uzaklık görüşe engel olur. Lafı çok uzatmak veya çok kısa kesmek, söylenen sözün değerini azaltır. Çok fazla zevk, ıstırapla neticelenir,"</i> diyor Pascal.</p>

  <p><i>Sevgili Dost,</i></p>

  <p>Solmayan heyecanı nerede aramalıyız? Yalnız bağırarak değil, kısık bir sesle bile duyacağımız heyecanı. Kulağıma öyle bir kelime fısıldamalısın ki, o kelime önce beni, sonra bütün yeryüzünü aydınlatsın. Aydınlatsın ki, havai fişekler yerini güneşe bıraksın.</p>

  <p><i>Sevgili Dost,</i></p>

  <p>İpucu mu istiyorsun? İşte Epictetus'tan bir külçe altın! İstersen o külçeden kolyeler, yüzükler ve bilezikler yapabilirsin. İstersen...</p>

  <p><i>"Olimpia'ya gidip atletizm müsabakalarını görmek için, uzun bir seyahate katlanırsınız. Fidyas'ın güzel bir heykelini görmek için de daha uzun bir yolculuğa katlanır ve onlan görme zevkini tatmadan ölmeyi büyük bir felaket sayarsınız. Fakat Fidyas'ın heykellerinden çok üstün olan ve görmek için de pek uzağa gitmeye gerek olmayan, ne o kadar zahmete ne de o kadar yorgunluğa mal olmayan, her yerde görülen eserleri seyretme arzusunu asla duymayacak mısınız? Acaba asla aklınıza kim olduğunuzu ve niçin doğmuş olduğunuzu düşünme kaygısı gelmeyecek mi? Tanrının, bilmeniz ve tanımanız için gözünüzün önüne serdiği, kainatın o kadar imrenmeye layık manzaralarına hiç dikkat etmeden mi öleceksiniz?"</i></p>

  <p><i>Sevgili Dost,</i></p>

  <p><i>Bana öyle bir kelime söyle ki hiç eksilmesin.</i></p>
</body>
</html>