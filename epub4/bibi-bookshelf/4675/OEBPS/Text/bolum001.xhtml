<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <meta name="charset" content="UTF-8"/>
  <title></title>
  <link href="../Styles/ey1.css" type="text/css" rel="stylesheet"/>
</head>

<body>
  <h1>1</h1>

  <p><i>Sevgili Dost,</i></p>

  <p>Bir zarfı açmak kadar kalbi titreten ne vardır. Zarf mahremiyettir, mahrem olmasa da satırlar. Bir köşeye çekilinir, yalnız okunur mektuplar.</p>

  <p>Francesco Petrarca, <i>"Kulübeye gece geç vakit döndüm. Bir an önce ve aklıma geldiği gibi bu mektubu yazmak için evin kuytu bir köşesine çekildim. Çünkü mektubu başka bir zamana bıraksaydım, yerin değişmesiyle belki duygularım da değişecek ve yazma arzum yok olacaktı,"</i> diye başlar bir mektubuna. Demek başka bir zamana bırakılmamalı mektuplar; yansıtmalı ânı. Demek bir köşede yazılmalı mektuplar.</p>

  <p>XVI. yüzyıla kadar mektup duyguların değil haberlerin yükünü çekmiş. Bir nevi gazeteymiş, bir nevi belge. Güvercin ayaklarında taşınmış doğum müjdeleri, güvercin ayaklarında uçmuş ölüm fermanları. Sonra duyguları ve düşünceleri taşımaya başlamış mektuplar.</p>

  <p><i>Mektuplar ağırlaşmış. Yanlış anlaşılır korkusuyla çekinip cümlelerden buruş buruş zarflar, bir daha, bir daha açılmış. Yaşanılan çağ ve çevre sızmış bütün mektuplara. Zengin kişilikler, derin anlayışlar, zarif titreşimler taşmış mektuplardan.</i></p>

  <p><i>Eflatun'un Demosten'e mektup yazdığı bilinse de mektup türünün iyi örnekleri yokmuş Eski Yunanda. Latinlerde gelişmeye başlamış; Cicero en büyük usta.</i></p>

  <p><i>Mektuplar vazgeçilmez yaşam belgeleri olmuş sanatçıların. Eserlerini hangi duygularla verdikleri çıkmış ortaya ve hangi şartlarda. Mozart'ın 3000'e yakın mektubunda gizliymiş müziğin sırrı. Van Gogh'un tablolarının gerçek öyküsü, kardeşi Theo'ya gönderdiği 650 mektuptaymış. Her ne kadar Goethe, "Eskiden beri mektuplara oldukça seyrek cevap veririm, ihtiyarlığımda da bu değişmedi. İki nedeni var: Boş mektup yazmak istemem. Önemli mektuplar da beni en acil ödevlerimden alıkoyuyor ve çok vaktimi alıyor," dese de ölümünden sonra mektupları ciltlerle yayımlanmış.</i></p>

  <p><i>Schiller, Dostoyevski, Puşkin, Byron, Keats, Abdülhak Hâmit, Ahmed Hâşim, Ahmet Hamdi Tanpınar ve Ziya Osman Saba unutulmaz mektuplar yazmışlar Ya Voltaire, altmış yıl boyunca bütün Avrupa'ya seslenen bu dahi, yayımlanmamış olanlar hariç 18.000 mektubu nasıl yazmış?</i></p>

  <p>Kimi yazarlar mektup türünü bir bildiri olarak kullanmışlar. Özellikle Herder, Sehiller gibi Romantikler; <i>İnsanlığı İlerletmek İçin Mektuplar, İnsanın Sanat Eğitimi Üzerine Mektuplar</i> gibi eserler vermişler bu türde. Doğu'daysa bilgi ve hikmet, tamamı mektuplardan oluştuğu için <i>Mektubat</i> adı verilen eserlerle aktarılmış: Mektubât-ı Şeyh Aziz Hüdaî, Mektubât-ı Sezâî, Mektubât-ı Rabbânî, Mektubât-ı Niyazi-i Mısri ve diğerleri.</p>

  <p>Sonra romana sızmış mektup. Goethe, <i>"Mektup biçiminde roman nefis bir buluştur,"</i> diyerek <i>Genç Werther'in Acıları</i>'nı yazarken; Richardson, <i>Pamela'yı; Rousseau,Julieya da Yeni Heloise'i;</i> Laclos, <i>Tehlikeli İlişkiler'i;</i> Hölderlin, <i>Hyperion'u;</i> Montesquieu, <i>Acem Mektuplarını;</i> Voltaire, <i>İngiltere Mektupları'nı;</i> Balzac, <i>İki Gelinin Hatıraları'nı;</i> Reşat Nuri Güntekin, <i>Bir Kadın Düşmanı'nı;</i> Halide Edip Adıvar, <i>Handan'ı;</i> Hüseyin Rahmi Gürpınar, <i>Mutallakayı</i> yazmış.</p>

  <p>Romancılarımız mektuba sarılır da hikâyecilerimiz durur mu! Halit Ziya, Mehmet Rauf, Ömer Seyfettin, Yakup Kadri ve Sait Faik de hikâyelerine mektubun sihirli ve sıcak iksirini katmışlar.</p>

  <p>Mektup türünün en belirgin özelliğinin içtenlik ve duygusallık oluşu, kadın yazarların bu türü zenginleştirmelerini sağlamış. Madame de Sevigne, Lady Montagu, Katherine Mansfıeld ve George Sand hatırlanırmış mektup denilince.</p>

  <p>Bir de kadınlara yazılan mektuplar var; ne mektuplar! Ama hiçbirisi Erzurumlu İbrahim Hakkı'nın dört hanımına aynı kâğıtta yazdığı mektubun şöhretine ulaşamamış.</p>

  <p>Peygamberler krallara boyun eğdirmişler mektuplarla, vezirler bağışlanmak dilemişler sultanlarından, mahkûmlar mektuplarla tünel kazarken, hakimler zarfların içinde mahpus kalmışlar.</p>

  <p><i>Sevgili Dost,</i></p>

  <p>Mektubun tarihine girip talihini unuttuk. En son ne zaman mektup yazdığımızı, en son ne zaman mektup aldığımızı hatırlayabilirsek, belki mektubun talihini değil ama talihsizliğini hatırlayacağız.</p>

  <p>İnsanlar birbirine mektup yazmalı. Çünkü mektupta sesin tonu belli olmaz. Çünkü mektup düşünülerek yazılır. Birdenbire ağzımızdan kaçan kelimeleri hiçbir şey geri getiremez. Söylediklerimizin üstü çizilemez. Çünkü söylediklerimiz dinlenmeyebilir; sözümüz kesilir, içeriye o anda biri girer, okunan mektupsa mutlaka tamamlanır.</p>

  <p><i>Sevgili Dost,</i></p>

  <p>İlk mektubumda, ne kadar çok söz ettim mektuptan sana. Mektuptan söz ettim çünkü kâğıdın mektuba dönüşmesi, kurşunun altına dönüşmesinden daha az hayret verici değil. Mektuptan söz ettim, çünkü elinde tuttuğun kâğıt artık kâğıt değil.</p>

  <p>Ne Fuzûlî gibi dokuz akçe maaşımı alamadığım için şikâyetnâme yazacağım. Ne Bağdatlı Rûhî gibi kırk bir beyitlik bir manzumeyle anlatacağım. Kânuni'nin "Ben ki Sultân-ı Salâtîn ve Burhan-ı Havâkîn" diye başlayıp "Ve sen ki France Vilâyeti'nin kralı Françeskosun" diye sadede geldiği mektubunun taahhütlü olarak iade edildiği bir zamanda sana ne yazacağım?</p>

  <p><i>Sevgili Dost,</i></p>

  <p>Sana ne yazacağım ki, ellerim titremeye başladı. Tokatlı Kânî'den ödünç aldığım iğneli dilim dolaştı. "Ne güzel!" diyecektim oysa, bir dostla yanında değilken konuşmak. Ne güzel diyecektim, mektup mu; yazarak susmak.</p>
</body>
</html>