<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <meta name="charset" content="UTF-8"/>
  <title></title>
  <link href="../Styles/ey1.css" type="text/css" rel="stylesheet"/>
</head>

<body>
  <h1>6</h1>

  <p><i>Sevgili Dost,</i></p>

  <p>Yaprakların arasında hışırtı, çalıların arasında ıslık, camların arkasında uğultu oluyor. Sazlıkların arasında derviş, diz boyu otların içinde rakkas; nereye değse oraya dair bir ses çıkartıyor. Aramasa kapıları gıcırdatmaz, kiremitleri uçurmaz, balıkları korkutmazdı. Aramasa ne paltoların yakaları kaldırılır ne gemilerin çapaları indirilirdi. Yedi kat gök olduğu gibi, yedi kat ses vardı. Zamana ihtiyacı vardı ve bu yüzden koca bir çölü bir kum saatine girmeye ikna etmesi zor olmadı.</p>

  <p>Bir dağı akort ederken kan ter içinde kalmış, bir ormanı akort ederken hayvanlarını ürkütmüş, bir nehri akort ederken çok susamıştı. Hangi burguyu çevirse can yakıyor, hangi burguyu çevirse canı yanıyordu. ince sesler kopuyor, kalın sesler kopartıyordu. Fısıldadı olmadı, sesini yükseltti olmadı, kırbaçladı olmadı. Sesleri terbiye edemiyordu. Yedi kat gökte aradığı sesler yedi kat yerin altına inmişti. Akordu biten bir deniz aniden yükseliyor; akordu tamamlanan bir kayık aniden batıyordu.</p>

  <p><i>Sevgili Dost,</i></p>

  <p>Rüzgâr tebdil-i kıyafet edip halkın arasına karıştı ve hakkında söylenenleri işitti. Boşuna çaba sarfettiğini, akort edilen her şeyin ayarının bozulacağını söylüyorlardı. Kulaklarına inanamadı, eli ayağı titredi ve tebdil-i kıyafetten vazgeçip yakalarından sarstı. Hemen aralarından bir sözcü seçtiler. Kızdığı zaman neler yapacağını çok iyi biliyorlardı. Ona aramaya devam etmesini söylediler. Akort etmekten vazgeçmesini de. Hadi bir de ipucu versinlerdi: Dudağı olmayan insanların yaşadığı bir kentte yaşıyordu. Bir cebe sığacak kadar küçük, bir orduyu çıldırtacak kadar büyüktü.</p>

  <p><i>Sevgili Dost,</i></p>

  <p>Rüzgâr; peşine karı, yağmuru, doluyu, çiçek tozlarını, yaprakları, kum zerrelerini, ağaç kabuklarını ve müsvedde kâğıtlarını taktı ararken. Çok gezerek ve çok okuyarak bildi. Akort etmekten vazgeçip üfledi sadece. Kış tünelinden karları, yaz tünelinden meyveleri, sonbahar tünelinden yaprakları püskürttü. Aradığını unutup çiçek tozlarıyla oynadı baharda. Aradığını hatırlayıp değneğini vurdu her taşa.</p>

  <p><i>Sevgili Dost,</i></p>

  <p>İşte orada! Yaprakların arasından sızan güneşi zayıf omuzlarına yüklemeye çalışıyor. İşte orada, rüzgâr gözlerini ovuşturuyor: "<i>O mu?"</i> Ağaçları hafifçe sarsıp uyandırıyor: "<i>O mu?"</i> Onlarsa uyanırken kızarak hışırdıyorlar: "<i>O mu?"</i></p>

  <p>İşte oradaydı ve tarif edildiği gibi cebe sığacak kadar küçüktü. Rüzgâr elleriyle yokladı kendini ve cebi olmadığını fark etti. Olsun dudakları vardı.</p>

  <p><i>Sevgili Dost,</i></p>

  <p>Orkestra şefleri ellerini yere indirmiş, yeryüzünün bütün enstrümanları susmuştu. Şimdi sadece onu dinliyorlardı. Yedi kat ses, yedi kat göğe değiyor, yedi tünelden geçip yedi tepeli şehre, oradan da yedi düvele yayılıyordu. Bütün enstrümanlar toplanmış ve sözcü olarak mızıkayı seçmiştiler. Mızıka bütün notaların müsveddelerini temize çekiyordu.</p>

  <p>Gökten mızıka yağıyordu ve insanlar şemsiyelerini açmıyorlardı. Çok geçmeden renk renk mızıka dereleri oluştu. Mızıkanın ciğerlerine rüzgâr doluyor, mızıkanın çıkardığı rüzgârda uçurtmalar uçuruluyor, mızıkalar göllerde nilüferler gibi çoğalıyordu.</p>

  <p><i>Sevgili Dost,</i></p>

  <p>Üzerinde pul ve adres yoktu ama postacı şaşırmamıştı. Ama şaşırtmıştı alıcı, almayınca mızıkayı kutudan. Mızıka dışarıyı seyrediyordu gözleme deliğinden, pencereden rengi gözüküyordu. Rengi beyaz olsaydı açılır mıydı kutu? Ağzını bıçak açmayan beyaz bir zarf olsaydı!</p>

  <p><i>Sevgili Dost,</i></p>

  <p>Posta kutusu açılmadı. Önünden geçenler bir mızıkayı nasıl okuyacaklarını düşünüyor, gayriihtiyari ellerini dudaklarına götürüyor, sonra bir sobaya dokunmuş gibi hemen geri çekiyorlardı.</p>

  <p>Mızıka gözleme deliğinden dışarıyı seyrediyordu. Kar ne güzel yağıyordu, güneş ne güzel açmıştı, yağmur nasıl çiseliyordu. Mızıka üşüyordu, mızıka terliyordu, mızıka yanıyordu.</p>

  <p><i>Sevgili Dost,</i></p>

  <p>Posta kutusundaki mızıkanın tahtası karardı, tenekesi paslandı ama o hâlâ dışarıyı seyrediyor.</p>

  <p><i>Sevgili Dost,</i></p>

  <p>Kar ne güzel yağıyor.</p>
</body>
</html>