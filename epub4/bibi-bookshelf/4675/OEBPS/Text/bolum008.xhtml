<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <meta name="charset" content="UTF-8"/>
  <title></title>
  <link href="../Styles/ey1.css" type="text/css" rel="stylesheet"/>
</head>

<body>
  <h1>8</h1>

  <p><i>Sevgili Dost,</i></p>

  <p><i>Postanedeki kargaşadan, mektubumu aldığını anladım. Mektubu sana ulaştıran postacı, bundan sonra gelecek bütün mektupları kendisinin götüreceğini söyleyince ortalık karışmış. "Tanımadan kıymet vermek de ne oluyor?" dedim kendi kendime. Kuzum sen nasıl davranıyorsun ki insanlara, bir kere tanışan ayrılmak istemiyor. Hâlbuki sevgi, ayrık otları gibi rastgele büyümemeli kalbimizde. İtinayla seçilmeli toprak; ağacı görmek istediğimiz yere ekilmeli tohum. Çünkü toprak tohumun kıymetini bilirse izin verir dışarıya çıkmasına. Demek lunaparkta rastgele attığımız halkaların, isabet etseler de bize kazandıracağı fazla bir şey yok.</i></p>

  <p><i>Bak ne diyor Stefan Zweig:</i></p>

  <p><i>"Hayır, sağlamları, kendine güvenenleri, gururluları, neşelileri, sevinçli olanları sevmenin anlamı yoktu; onların ihtyaa yoktu buna. Bu gibiler sevgiyi sanki kendilerine ödenmesi gereken bir borçmuş gibi, yukarıdan bakarak, umursamaz bir halle kabul ederler. Bir insanın kendisini vermesi, onlar için gelişigüzel bir olay, saçlarına taktıkları bir süs, kollarına geçirdikleri bir bileziktir sanki.</i></p>

  <p><i>Ancak kaderin tokadını yemiş, kendine güvenlerini yitirmiş, hor görülmüş, çirkin yaradılmış olanlara sevgi gerçek bir destek olur. Yalnız böyleleri bilir sevmeyi, sevilmeyi; şükran duygularıyla, alçak gönüllülükle sevmek gerektiğini ancak onlar bilir."</i></p>

  <p><i>Sevgili Dost,</i></p>

  <p>Bana gidişi önleyemediğini söyleme! Akıl freninin patladığını söyleme bana. Ağaçlar hayatın sembolüyken neden sana ölümü hatırlatıyor? <i>"Silmeye uğraştıkça, silgiyi bastırdıkça üzerine, iyice gömülüp sabitleşiyor,"</i> diyorsun. Bu, durmak istediğin zaman aniden frene basmaya benziyor. Çünkü frene basmak, kolay olduğu kadar tehlikelidir de. Asıl mesele sürati ayarlamak, tehlikeyi sezmek ve frenin son direncini kaybedeceği, son ânı hesaba katmaktır. Bu hem ölçü, hem de zaman işidir.</p>

  <p><i>"Aklımızın ardından gidelim. İnsanların takdiri de canı isterse arkamızdan gelsin,"</i> diyor Montaigne. Biliyorum, şimdi içinden, <i>"Duygularının peşinden giden biri mi söylüyor bunları?"</i> diyorsun. Evet, öyle! Sevgili Dost, duygularımızı makinelerin çarklarına vermeyelim elbette. Elbette binlerce metre yüksekten bırakalım kendimizi boşluğa. Ama sırtımızda bir paraşüt olmasının bize ne zararı var? Çinliler, <i>"Akıllı bir adam yalnız kendi tecrübelerinden, daha akıllı bir adam başkalarının da tecrübelerinden yararlanır,"</i> demişler. Sen bu sözün neresindesin?</p>

  <p><i>Sevgili Dost,</i></p>

  <p>John Stuart Mill'in, <i>"Ne zor şeydir sevilen birini katletmek!"</i> sözünü önüme bir kalkan gibi tuttuğunu görüyorum. O kalkanı sana aynı düşünürün bir başka sözüyle indirtmek isterim: <i>"İnsanlar gibi devirler de yanılmaz değildirler; zira her devre hâkim olan birçok düşünceyi sonraki çağlar yanlış bulmakla kalmamış, aynı zamanda saçma saymışlardır."</i></p>

  <p>Evrenin Güneşi, <i>"Sabır, musibetin vurduğu ilk andadır,"</i> sözüyle yakıyor deniz fenerini. Dalgalar susup, durgunluk esir aldıktan sonra geceyi, sabrın ne anlamı var! <i>"Bir insanın erdemi, tehlike saatinde belli olur,"</i> diyen Sebiller de biliyor bu gerçeği. Sen Kadıasker Kınalızâde Ali Çelebi'nin, <i>'Ayrılık gecesinde sağ kalırsak, şaşılmamalıdır; ecel postası karanlıkta evimizi bulamaz da ondan,"</i> dediğine bakma. <i>"Gece ilerledikçe mum küçülür,"</i> diyen Li Tai-pe'yi dinle. Korkma, eriyor üzüntünün mumu.</p>

  <p>Sen, buz dağlarının dokuzda sekizinin su altında olduğunu ve yerkürenin 23 derece eğik olduğunu biliyorsun. Ben de kalbinin hâlâ güneş görmemiş tenler kadar beyaz olduğunu biliyorum. Dante'ye ne anlattın ki, <i>"Kardeş, yapma! Bir gölgeden başka bir şey değilsin, karşında gördüğün kişi de bir gölge ancak,"</i> dedi.</p>

  <p><i>Sevgili Dost,</i></p>

  <p>Sahi Dante'ye ne anlattın?</p>
</body>
</html>