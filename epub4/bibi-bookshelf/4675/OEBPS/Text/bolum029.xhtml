<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <meta name="charset" content="UTF-8"/>
  <title></title>
  <link href="../Styles/ey1.css" type="text/css" rel="stylesheet"/>
</head>

<body>
  <h1>29</h1>

  <p><i>Sevgili Dost,</i></p>

  <p><i>Sana bu satırları gece yarısı şehirlerarası bir otobüste yazıyorum. 03.00'te terminalde olan tek otobüs buydu. Telaşla bindiğim için firmanın ismini dahi bilmiyorum. Bu eski otobüste sadece sekiz kişi var. Yazımın çirkinliğini bağışlattırmak için söylüyorum bunu. Çünkü otobüs sallandıkça kelimeler imzaya dönüşüyor. Yolcuların hepsi uyuyor; sadece benim üzerimdeki küçük lamba yanıyor ve loş ışığını çantamın üzerine gönderiyor.</i></p>

  <p><i>Loş ışığın eli sıcak değildir ve insanı farkında olmadan gitmeyi düşünmediği yerlere götürür Bu kez de beni elimden tutup kadim bir zamana, milattan önce sekizinci yüzyıla götürdü. Bu kadar eski bir otobüsle, böyle bir yolu nasıl katettiğimi sorma. Gittiğime değdiği için şikâyet etmiyorum.</i></p>

  <p><i>Efendim, Hesiodos namlı ihtiyar filozof daha hoş geldin, yorulmuşsundur, buyur otur, demeden başını sallayarak, "Cahiller bilmezler yarımın bütünden çok olduğunu," demez mi! Daha ilk karşılaştığım birinin -filozof dahi olsa- böyle bir gönderme yapmasına içerledim tabii. Ben müsaade alayım, deyip taka otobüsüme zor attım kendimi. "Hani gittiğine değmişti," diyorsun değil mi? Değdi, değdi. Anlatacağım.</i></p>

  <p><i>Yolda, yarımın bütünden neden çok olduğunu düşünmeye başladım. Elbette tedbirli davranıp loş ışığın elimi tutmasına izin vermedim. Acaba ne demek istiyordu aksi ihtiyar. Bir kere fiziki olarak yarımın bütünden çok olması mümkün değildi. Acaba "yarım elma, gönül alma" mı demek istiyordu. Hayır, bu yarımın bütünden çok olduğu anlamına gelmezdi. Bir şeyin tamamına değil, yarısına sahip olmanın nasıl bir üstünlüğü olabilirdi. Adam, yarım bardak suyun bir bardak sudan daha çok olduğunu söylüyordu düpedüz.</i></p>

  <p><i>Acaba bir şeyin tamamına sahip olmak insanı hoyrat ve küstah mı yapıyordu? Vuslattan sonra bunun için mi bitiyordu aşklar? Bunun için mi zarafeti korumak güçleşiyor ve davranışlara sızıyordu isyan?</i></p>

  <p><i>Yoksa Hesiodos paylaşmaktan mı söz ediyordu? Paylaşılan her şeyin, paylaşılmayandan çok daha büyük hazlar vereceğini mi anlatmak istiyordu? Paylaşmayı deneyenler demek ki bölüşülen şeyin çoğaldığını görüyorlardı. Demek ki hayat buluyordu, başka hayatlarla bölüşülen hayatlar.</i></p>

  <p><i>O ne, otobüsün tavanındaki küçük lamba yeniden yanıyor ve loş ışığın altında Albert Schweitzer'in şu sözlerini okuyorum:</i></p>

  <p><i>"Başkalarından üstün neyiniz varsa; sağlık, üstün yetenek, başarı, mutlu çocukluk çağı, düzenli aile hayatı... Hiçbirinden doğal malınızmış gibi yararlanmamanız gerekir. Tümünün karşılığını vermelisiniz. Hayatınızı eşsiz yücelikte bir sunuyla öbür hayatlara adamalısınız"</i></p>

  <p><i>Başkalarının mutluluğundan sevinç duymak, hem güzel hem de herkesin kolayca yapabileceği bir şey olmalı, derken, ihtiyar Hesiodos'un boğuk sesi çağlara çarpa çarpa gelip, binlerce yıl ötede yine buldu beni:</i></p>

  <p><i>"Çanakçı çanakçıya gıpta eder, dülger dülgere, dilenci dilenciyi kıskanır, şair şairi." Yapma be Hesiodos. Oldu mu şimdi! Nasıl yok edeceğiz, bizi yok etmeden hasedi?</i></p>

  <p><i>Sorumun cevabı gelmeden Hesiodos'un yardımına Aristo koştu: "Birbirlerini sevenler, birbirlerine duydukları sevgi nispetinde diğerinin iyiliğini isterler."</i></p>

  <p><i>İyi de sevgili Aristo, insanlar birbirlerini niçin severler?</i></p>

  <p><i>Samuel Johnson, Aristo'nun cevap vermesine fırsat bırakmıyor. Bu uzun bir konu, "insan niçin sever'i isterseniz daha sonra konuşalım. Ben paylaşmayla ilgili bir şeyler söylemek istiyorum, diyor ve anlatıyor:</i></p>

  <p><i>"Kişilerin tek başlarına fazla bir güçleri yoktur; çabalarının sonucu da dünyanın genel tablosu içinde sezilmeyecek kadar azdır. Allah hiç kimseye çok şey yapmak gücünü vermemiştir, herkese yapacak bir şeyler kalsın diye.</i></p>

  <p><i>Her el insanlığın mutluluğuna ya da sefaletine bir şeyler katar."</i></p>

  <p><i>Sevgili Dost,</i></p>

  <p>Elimiz acaba insanlığın mutluluğuna mı, yoksa sefaletine mi katkıda bulunuyor? Eldivenlerimizi çıkarabilirsek, belki parmak izlerimizden anlayabiliriz neler yaptığımızı.</p>

  <p><i>Sevgili Dost,</i></p>

  <p>Belki bir gün, yarımın bütünden ne çok olduğunun farkına varırız.</p>
</body>
</html>