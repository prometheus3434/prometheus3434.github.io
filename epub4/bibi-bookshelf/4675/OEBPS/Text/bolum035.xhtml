<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <meta name="charset" content="UTF-8"/>
  <title></title>
  <link href="../Styles/ey1.css" type="text/css" rel="stylesheet"/>
</head>

<body>
  <h1>35</h1>

  <p><i>Sevgili Dost,</i></p>

  <p><i>Son mektubumda sonbaharın evime yatıya geldiğinden söz etmiştim. Sen misin sonbahardan bahseden; kış da gelip kapıma dayanıverdi. Sonbahara yaptığım gibi, "Kim gelmiş, kim!" diye sevinç gösterileri yapmadım ona. Randevusuz gelen hastalara doktorların davrandığı gibi davrandım. Yüzsüzlük yapıp "Beni özlemedin mi?" demesin mi! Nasıl mı cevapladım onu? Tabii susarak. O susmamı, "Sükut ikrardandır," diyerek özlediğime yordu.</i></p>

  <p><i>Zavallı kış. Zamanında gelseydi özlenecekti. Sırf sonbaharı kıskandığı için apar topar evime gelmiş. "Ona kar gibi çarşaflar sermişsin, öyle mi!" diyerek kendini ele veriyor. "Evet," dedim. "Kar gibi mi?"diye tekrar ederek, karla arasındaki yakınlığı ima etmeye çalıştı bana; "Evet, kar gibi," dedim mahcup bir sesle. Aslında mahcup olması gereken oydu. Kıskançlık ne kötü şey!</i></p>

  <p><i>"Ah kötü kıskançlık! Ruh hastalıklarının en beteri! Sensin insanlara ölümü getiren, hem de hiç durmadan, " diyor Dante. Petrarca, Dante'nin bu çok sevdiği sözünü şu cümlelerle tamamlıyor: "Ne istiyorsun başka? İnsanlığı yok etmen yetmiyor mu? Neyle doyacaksın acaba? Ey bedenlerin, hele ruhların sefil kompleksi! Derler ki aslan sürekli açlıkla kıvranırmış.... "</i></p>

  <p><i>Sevgili Dost,</i></p>

  <p><i>İstersen ben de Petrarca'nın bu çok sevdiğim sözünü tamamlamaya çalışayım: "Sen onun kükrediğine bakma. Onun yiyeceğe değil, bir aslan terbiyecisine ihtiyacı var."</i></p>

  <p><i>Sevgili Dost,</i></p>

  <p><i>Nefsimizi nasıl terbiye edeceğiz? Ateş çemberinin içinden yanmadan geçebilmesi için yere kaç kırbaç vurmamız gerekiyor? Keskin dişlerini köreltmemiz için hangi saatlerde vermeliyiz yemini? Dolunayda değil, asaletimizi kaybettiğimiz zamanlarda köpeğe dönüşen bu aslanla nasıl baş edeceğiz?</i></p>

  <p><i>Ah, okullarda "Beden eğitimi" var da neden "Ruh eğitimi" yok! Sağlam kafa, sağlam vücutta doğru. Sağlam ruh nerede bulunur acaba?</i></p>

  <p><i>Sevgili Dost,</i></p>

  <p><i>"Konuyu yine dağıttın. Sen kıştan söz et bana. Ne oldu sonra?"</i> dediğini duyuyorum. Anlatayım:</p>

  <p>Kışa da kar gibi çarşaflar serdim. O gece ne kadar üşüdüğümü tahmin edemezsin. Yün yorganlar, <i>kış</i>'ın kaldığı odadaydı. Rahatsız etmeyeyim, uykusunu bölmeyeyim, diye girmedim odasına. Battaniyelerin altında titredim sabaha kadar.</p>

  <p>Sabah güneş o kadar parlak doğdu ki, gözlerimi kamaştırdı. Gün ışığıyla uyanmak ne güzel! Üstelik güneş sadece ışığını değil, sıcaklığını da göndermişti odama. Kalkar kalkmaz ilk işim, <i>kış</i>'ın odasına gitmek oldu. O da ne, erkenden çekip gitmiş. Yatağını toplamayı da unutmamış. Bir de not bırakmış: <i>"Yine geleceğim."</i></p>

  <p><i>"Bunu saymayız,"</i> dediğimi duymadı. Evet, saymayız. Vaktinde geldiğinde onu nasıl ağırlayacağımı göreceksin.</p>

  <p>Belki sobanın üstünde kestane bile pişiririm ona. Bu defa iyi bir ev sahibi olamadığımı biliyorum. Kıskançlığına kızdığımdan öyle davrandım.</p>

  <p><i>Sevgili Dost,</i></p>

  <p>Karanlıktan hoşlananların ışığı kıskanmaları, kışın sonbaharı kıskanması kadar masum değil. Böylelerinin sıkıntıları ışık yaklaştıkça daha da artıyor.</p>
</body>
</html>