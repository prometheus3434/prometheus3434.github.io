<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <h1>Önsöz<br />
  LOUISE LAMPHERE</h1>

  <p class="nonindent">Okuduğum ilk antropoloji kitabı olan <em>Kültür Örüntüleri</em>, bana kültür antropoloğu ve üniversitede hoca olma esinini vermişti. Kırk beş yılı aşkın bir süre önce genç bir ikinci sınıf kolej öğrencisiyken Denver’deki evimden pek uzakta olmayan Colorado Rockies’de yazı geçirdiğim sırada, Benedict’in Batılı olmayan kültürlerle ilgili şiirsel çağrışımı; kültürel farklılığa değer veren, insan davranışının geniş bir spektrumunu ve tüm dünyadaki değişik kültürler yelpazesini öven bir disipline beni yöneltti. O günlerde Stanford Üniversitesi’nde Batı uygarlığı üzerine bir dersi yeni almıştım ve bu kitap, bana dünyaya bütünüyle farklı açıdan bakmanın bazı yollarını sunmuştu. Zuniler, New Mexico’da, oturduğum kasabaya yalnızca yaklaşık dört yüz mil uzaklıkta yaşamış olsalar da, o sırada onların karmaşık törensel yaşamı ve felsefeleri hakkında çok az şey biliyordum. Benedict’in kitapta anlattığı diğer iki halkı, Kwakiutllar ve Dobulular’ı ise çok daha az biliyordum. Benedict’in ortaya koyduğu anlatımların edebi niteliği ve şiirsel izlenimler, benim kendi deneyimimden çok farklı olan başka düşünce biçimlerini ortaya koyan her kültüre olumlu bir değer ve karmaşıklık katıyordu.</p>

  <p class="indent">Ruth Benedict, büyükannem ile aynı yaştaydı ancak onun kitabı oğlumun kuşağına ve onun çocuğunun kuşağına da hâlâ bir şeyler anlatıyor. 21. yüzyılın küreselleşmiş dünyasında biz Amerikalılar’ın sokakta, metroda, lokantada, okul sıralarında ya da işyerlerinde farklılıklarla karşılaşmamız bugün çok daha muhtemel. Telefon ve internet, tüm dünyadaki bireyleri, örgütlenmeleri ve kültürleri birbirleriyle iletişime sokuyor. New Mexico Üniversitesi’ndeki sınıflarımda Navajo ve Zunili öğrenciler, Anglo-Amerikanlar ve Hispaniklerle karışmış durumda ancak bu sınıflarda İran, Nepal, Vietnam ya da Kolombiya’dan gelen göçmenlerin çocukları da var. Öğrenciler kendi kişisel durumlarını ortaya koyma konusunda genelde çekingen olsalar da sınıftaki tartışmalar, onların Zuni kültürünün devamlılığını, Nepalli bir genç kadının kendi yaşamındaki düzenlenmiş bir evliliğin rolünü ya da bekar bir Anglo annenin tam zamanlı bir işte çalışmayla çocuk yetiştirmeyi birleştirme stratejilerinden yararlanmasını değerlendirmelerine yardımcı oluyor. Gün geçtikçe daha fazla farklı kültürlerle karşılaşırken onların kavranması için bir temele sahip olmak, her zamankinden daha çok önem taşıyor. <em>Kültür Örüntüleri</em>, işte böylesi bir çerçeve sunuyor.</p>

  <p class="indent"><em>Kültür Örüntüleri’</em>nde Benedict tarafından kullanılan en kalıcı metaforlardan biri çevre, yaş döngüsü ve insan faaliyetleri tarafından sağlanan olası ilgiler yelpazesini kapsayan büyük bir yay metaforudur. Her kültür, olasılıklar yayından seçimini yapıyor, bir ya da birkaçına vurgu yapmayı tercih ediyor ve bu, o kültüre kendi özel örüntüsünü veriyor. Benedict’in söylediği gibi, “Bir kültür olarak kendi kimliği, bu yayın belli parçalarını seçmesine bağlıdır... Her bir kültür, bir başkasının bakış açısının göz ardı ettiği temellerden yola çıkar ve onun ilgilenmediklerinden yararlanır.” Benedict’in katkısı, yalnızca üç kültür –Zuni, Dobu ve Kwakiutl– tarafından bu yaydan seçilenlerin belli bölümlerini bize sunması değil, aynı zamanda bizim, okurlarının, yayın kendisinin bütün parçalarını değerlendirmemize ve her seçimin kendi terimleriyle anlaşılabilmesini görmemize yardımcı olmasıdır. Vurgu değeredir, yargıya değil. Benedict, Batı toplumunun en iyi, en gelişmiş olduğu yönündeki görüşü reddeder ve her kültürün kendisini ele aldığı gibi kavranması gerektiğini öne sürer. Bunlar, göreceli olmayan bir evrensel insan hakları yasasının kabul edildiği ve her yerde kadınlar ile çocukların haklarının korunmasına çalışılan bir dünyada bugün de çok gerekli olan bir kültürel göreceliğin ilkeleridir.</p>

  <p class="indent">Bugün <em>Kültür Örüntüleri</em>’ni ikili bir mercek altında, birincisi İkinci Dünya Savaşı’ndan, atom bombasından, Birleşmiş Milletler’den, hava taşımacılığından ve televizyondan önce, 1930’larda yazılmış tarihsel bir belge olarak okumak büyük önem taşıyor. Aslında bu kitap, antropolojiyi biçimlendiren, “kültür” terimini popülerleştiren ve Batılı okurları başka yaşam tarzlarını takdir etmeye yönelten bir kitaptı. İkincisi, <em>Kültür Örüntüleri</em> çağdaş Amerikan sahnesiyle bugün de ilgili bir metin. Edebi geleneklerden büyük oranda yararlanıp, antropolojide kültürel tasvirle ilgili en son yaklaşımları çok önceden haber veriyor ve kültürel bütünleşme konuları kadar kültürel çeşitliliğe de dikkat çekiyor. Benedict’in başka kültürlerin analizine derinlemesine dalmış olması, aslında Amerikan toplumunun örneğin onun başka kültürleri benzersiz bir bütün olarak görmeyi becerememesi, homoseksüelliği kabul etmekteki isteksizliği, şamanistik uygulamaları ya da trans olaylarını meşru tedavi biçimleri olarak görmeyi reddetmesi veya kendi tarihindeki aşırı davranışlar konusundaki körlüğünün de bir eleştirisidir.</p>

  <p class="indent">Benedict, genelde 1930’lar ve 1940’larda gelişen antropolojideki “Kültür ve Kişilik” yaklaşımının kurucusu olarak görülür. İkinci Dünya Savaşı’ndan sonra bu eğilim aşıldığında, Benedict’in eseri, değişebilirlik, çatışma ve gerilimle ilgili kaynaklara odaklanma yerine kültürel bütünlüklere ve kültürel bütünleşmeye aşırı vurgu yapmakla sıkça eleştirildi. Son yıllarda ise araştırmacılar, Benedict’in eserinde birçoğu kültürel malzemeleri yorumlamayla ilgili mevcut yaklaşımların öncüsü olan başka eğilimler görüyor. Benedict, romanları, oyunları ya da şiirleri analiz eden edebi eleştirmenlerin çoğunda olduğu gibi kültürün sembolik, metaforik ve semiyotik görünümlerine vurgu yapan günümüzdeki bazı antropologlardaki yaklaşımı öngörmüştü. Zuniler ve Kwakiutllar ile ilgili daha küresel tasvirlerde yer alanlar, günlük yaşamın rutinleri ve ayrıntılarına yönelik Benedict’in dikkatli ilgisinin sonuçlarıdır. Dolayısıyla onun eseri, antropologların “pratik” dedikleri ve bireysel fail üzerine vurgu yapan çağdaş yaklaşımda yankılanıyor: Benedict’in her araştırma konusunda ortaya koyduğu, daha büyük kültür örüntülerini üreten ve ifade eden gündelik eylemler ve olağanüstü törensel performanslardır.</p>

  <p class="indent">Benedict kendisini, kendi kültüründe bir dışlanmış olarak hissediyordu. O, özellikle sapkın rolüne alışmış, hâkim kültürel örüntüye uyum göstermeyen birisiydi. Sapkınlığın göreli bir kavram olduğunu öne sürüyordu. Homoseksüellik örneğinden yararlanarak, Batı kültürlerinde homoseksüelliğe bir sapkınlık olarak bakılsa da, başka kültürlerde, –örneğin eski Yunanlılar’da ve Güneybatı Pueblolar’ı arasında– ona belli bir değer verildiğini öne sürüyordu. Yakınlarda yapılan yeniden değerlendirmelerin bir parçası olarak feminist, lezbiyen ve gay antropologlar, Ruth Benedict’in kendi öncülerinden birisi olduğunu öne sürüyorlar.</p>

  <p class="indent">Benedict’in feminizmi, bir meslek edinmek ve ardından bu meslek içinde merkezî bir yer kazanmak için verdiği ilk mücadeleden gelir. Bir kadın olarak konumu, kitaplarının popülaritesine ve teorisyen olarak saygın konumuna rağmen, antropolojideki bazı noktalarda önünü tıkamıştı. Columbia Antropoloji Bölümü’nde başkanlık yapması reddedildi ve yalnızca 1948’deki ölümünden altı ay önce tam yetkili profesörlüğe atandı. Yine de, önemli bir bölümde bordrolu öğretim üyesiydi ve gelecek antropologlar kuşağındaki öğrencilere ders veriyordu ve 1947’de Amerikan Antropoloji Birliği’nin başkanlığına seçildi. Kendi kuşağındaki bütün kadınlar arasında bu disiplinin en merkezî kişisiydi.</p>

  <p class="indent"><em>Kültür Örüntüleri’</em>nin yeni okumaları, Benedict’in derin kavrayışlarını onun dönemindekinden çok farklı bir antropolojiyle bütünleştiriyor. Alan araştırması ve etnografya, 1886’da Boas’ın Vancouver Adası’ndaki Kwakiutllar’ı ziyaretinden ve Ruth Benedict’in 1924 yazını Zuniler’in yanında geçirmesinden bu yana büyük ölçüde değişti. Bugün antropologlar, araştırdıkları topluluklarla işbirliği çabaları içine girmeye çok daha fazla özen gösteriyorlar; toprak hakları, kültürel korunma, sağlık ve çevre konularında yerli halkların karşı karşıya kaldıkları önemli toplumsal sorunlarla ilgili çeşitlilikler konusuna daha fazla ilgi duyuyorlar. Çağdaş yaşamlarla ilgili etnografik anlatımlar, Benedict’in yerlilerin bakış açısını sunmanın bir yolu olarak dinsel ilahileri ve şarkı metinlerini kullanmasının bir adım ötesine geçerek, daha bireysel sesler, kültürel değerlerle ilgili yerli yorumlar ve performanslar ortaya koyuyor. Yerli nüfuslar, kendi kültürlerini dış dünyaya sunmada ve araştırmalar üzerinde daha fazla kontrol olanağına sahipler. Zuniler, bir arkeoloji programı ve bir müzenin yer aldığı kendi Kültürel Kaynaklar Girişimi’ne sahipler ve (yetmiş mil uzaklıktaki) Pueblo Acoma’sında bir müze ve tarih arşiviyle birlikte yeni bir Sky City Ziyaretçi Merkezi açıldı. Kwakiutllar (bugün Kwakwaka’wakwa deniliyor), son yirmi yıldır bir kültürel canlanmadan geçiyorlar. Totem direkleri, mücevherler ve diğer el zanaatlarında geleneksel tasarımları kullanan oymacılar ve sanatçılar destekleniyor. Kendilerine ait Umista Kültür Merkezi’nde kendi zanaat ürünlerinin sergilendiği devamlı bir sergi yer alıyor. Bu merkez, Kwakwaka’wakwa sanatçılarının eserlerini Hollanda ve diğer Avrupa ülkelerine ihraç ediyor. Ayrıca başka yerli gruplarını turizm ve eko-turizm konularında eğitiyorlar. Yerli Amerikalılar tarafından yönetilen ve Yerli Amerikalı küratorların görev yaptığı Amerikan Ulusal Yerli Müzesi, Washington D.C.’deki Mall’da bulunuyor. Bu müze, Yerli Amerikalı insanlara kendi kültürleri ve tarihleriyle ilgili görüşleri sunuyor. Kültürel korunmanın, çevre yönetiminin bu örnekleri ve bunların turizm, müzeler ve kültürel programlamalar yoluyla başka halklara yayılması, küresel bağlamda çeşitliliği artırıyor.</p>

  <p class="indent">Ruth Benedict’in <em>Kültür Örüntüleri</em>, çeşitliliğin değerini bize öğreten temel bir metin. Benedict’in geleceğe yönelik umudu, 21. yüzyılda hâlâ yankılanıyor: Kültürel göreceliğin kabul edilmesi, “mevcut hammaddelerden kendisini yaratmış olan insanlığın birlikte var olan ve eşit biçimde geçerli yaşam örüntüleri”nin kıymetini bilmeyi sağlayacaktır.</p>

  <p class="right"><em>Albuquerque, New Mexico, 2005</em></p>
</body>
</html>
