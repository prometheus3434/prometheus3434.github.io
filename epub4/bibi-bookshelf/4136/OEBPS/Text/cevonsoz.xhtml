<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <h1>Çevirenin Önsözü</h1>

  <p class="nonindent">Yazarla okur arasına girmenin belli bir tepkiye yol açtığını biliyorum. Yine de çevirmekten zevk aldığım elinizdeki kitapla ilgili birkaç noktaya değinmek gerektiğine inanıyorum. Okurun bağışlamasını dileyerek bunları kısaca dile getirmek istiyorum.</p>

  <p class="indent">Kitabın özgün adındaki (<em>Patterns of Culture) pattern</em> sözcüğü Türkçe’ye genelde <em>model</em>, <em>örnekçe</em> ya da <em>örnek</em> diye çevriliyor. Oysa İngilizce’de “<b>model</b>” ile “<b>pattern</b>” arasında bir fark var. Bu fark, <em>pattern</em> da ayrıksı, özgün ve çarpıcı özelliklerin daha net olmasıdır. Ruth Benedict, kitapta, değişik kültür örnekçelerini (<em>models</em>) değil, gerçekten son derece özgün kültür örüntülerini (<em>patterns</em>) ele alıyor. Dolayısıyla ele aldığı kültürlerin sıradışılığını vurgulaması yerinde bir tutum.</p>

  <p class="indent">Yazarın ele aldığı Zuni, Dobu ve Kwakiutl toplumlarının bazı özelliklerinin –ensest, kafa derisi yüzme, yamyamlık, misilleme cinayeti vb.– sıradışı örnekler olduğu düşünülebilir. Ne var ki, bu bir yanılgı olurdu. Çeşitli araştırmalar, bu örneklerin “uygar” dünyanın geçmişinde de sıkça görüldüğünü ortaya koyuyor. Orta Avrupalılar’ın ataları yakın dönemlere dek meziyetleri kendilerine geçsin diye ölen anne ve babalarını yiyorlardı. Massagretler, İskitler, Türkler, Moğollar vb. öldürdükleri düşmanlarının kafa derisini yüzüp, bunları atlarının dizginlerine asarlardı. 16. yüzyılda bile katıksız bir Türk olan Şah İsmail amansız düşmanı Şeybek Han’ın kafatasından kendisine içki kadehi yapmıştı. Lut peygambere dayanan bazı Yahudi mezheplerde birinci dereceden yakınlarla evlenilirdi. Eski Türkler ve Araplar’da üvey anneyle, yeğenlerle vb. evlenme (leviratus) olağandı. Kan davalarının (vendetta, feud) “uygar” dünyadaki tarihçesi ise iyi biliniyor.</p>

  <p class="indent">Eski Türkler ve Moğollar’ın şamancı geleneklerindeki, özellikle cenaze törenlerindeki ayrıntıların Kwakiutl toplumunda aynen görülmesinin anlamı nedir? Bu soruyla birlikte Franz Boas’ın sözünü ettiği “benzer kültürel özelliklerin bağımsız gelişmesi” koyutuna (postulate) geliyoruz. Antropologlar ve etnologlar (budunbilimciler) geçmişte bu koyuta dayanarak insan ruhunun, insan aklının doğaüstü, evrensel özelliklerinden, “yasaları”ndan söz ediyorlardı. Oysa günümüzün araştırmacıları bu türden girişimleri “kurgusal” çabalar olarak kabul ediyorlar. Son yıllardaki çalışmalar insanların 190 bin yıl önce aynı ortak atadan (homo sapiens sapiens) türediklerini, ırk diye bilimsel bir sınıflamanın olmadığını, Amerika’ya yaklaşık 50 bin yıl önce Asya’dan geçildiğini ortaya koydu. Kısacası birbirine en uzak toplumların bile geçmişinde uzunca bir dönemi kapsayan bir birliktelik var.</p>

  <p class="indent">Prof. Heine-Geldern’in söylediği gibi: “Eski uygarlıklar ne kadar özgün ve tek görünürlerse görünsünler, bir teki bile bağımsız olarak gelişmemiştir... büyük bir tarihsel hareketle, daha doğrusu bir dizi hareketle karşı karşıyayız ve son çözümlemede hepsi aynı ortak kökenden yayılmıştır.”</p>

  <p class="indent">Değinmek istediğim bir başka konu, Ruth Benedict’in Zuni, Kwakiutl ve Dobu kültürlerini, sırasıyla, Apolloncu, Dionysosçu ve paranoyak biçimde tanımlaması. Yazdığı önsözde Margaret Mead, yazarın Nietzscheci anlayışı kabul etmediğini, yalnızca bir tipoloji oluşturduğunu söylüyor. Konunun daha iyi anlaşılması için birkaç şey eklemek gerekir.</p>

  <p class="indent">F. Nietzsche, <em>Tragedyanın Doğuşu</em> adlı yapıtında Yunan başarısına ilişkin ilginç bir yorum ortaya koymuştu. Ona göre, İlkçağ’daki Yunan başarısının sırrı, iki Yunan tanrısıyla simgelenen, iki karşıt meziyetin özgün bireşimindeydi. Tanrı Apollon; aydın, durgun, ölçülü gücü simgeleyen, doğayı görmeyi, varlığı akılla kavramayı ve aklı ustaca kullanmayı beceren bir meziyet anlamına geliyordu. Apollon plastik sanattır ama aynı zamanda kahinlik, anlama ve kavramadır. Ne var ki, bu güç, insanı seyircilik ve taklitçilikten kurtaramaz. Yaratıcı bir coşkunluk da zorunludur. Nietzsche, bu yaratıcı coşkunluğun tanrı Dionysos’ta simgelendiğini düşünür. Müzik, eğlence, dans, bereket ve şarap tanrısı Dionysos (Latince adıyla Bacchus) coşkulu-yaratıcı atılımın tipik bir örneği sayılır. İşte Nietzsche’ye göre “Yunan mucizesi”nin sırrı bu iki gücün bireşimindedir.</p>

  <p class="indent">Ruth Benedict, Nietzsche’nin yaptığı bu ayrımdan, dayandığı düşünce ve savları paylaşmasa da, Zuni ve Kwakiutl zıtlığını netleştirmek için yararlanıyor.</p>

  <p class="indent">Son olarak şunu vurgulamak istiyorum. Etnik boğazlaşmalar, ırkçı safsatalar ve akıldışı kör milliyetçi güdülerin ortalığı kasıp kavurduğu bir coğrafyada yaşıyoruz. Farklı kültürleri, değişik insanları anlamadan, onları hoşgörüyle kabullenmeden bu kargaşadan kurtulma olanağı yok. “Başkalarını” anlama ve “başka kültürlerle” barış içinde yaşamayı öğrenmede bu kitabın hepimize yararlı olmasını diliyorum.</p>

  <p class="right"><big>M</big>USTAFA <big>T</big>OPAL<br />
  <em>Ağustos 1997, Gebze</em></p>
</body>
</html>
