<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <h1>Sunuş<br />
  FRANZ BOAS</h1>

  <p class="nonindent">İçinde bulunduğumuz yüzyılda toplumsal antropolojinin sorunlarıyla ilgili birçok yeni yaklaşım geliştirildi. Dünyanın her köşesinden ve bütün dönemlerden toplanan, aralarındaki doğal ilişkiler kopartılmış olayların parçaları üzerinde insan kültürünün tarihini oluşturma biçimindeki eski yöntem bugün gücünü yitirmiş durumda. Eski yöntemi, arkeolojik kanıtlarla tamamlanan ve çarpıcı özelliklerin dağılımıyla ilgili araştırmalar üzerinde yükselen, tarihsel ilişkilerin yeniden oluşturulmasında özenli girişimlerin sergilendiği bir dönem izledi. Gittikçe daha geniş alanlar bu bakış açısıyla gözlemlendi. Çeşitli kültürel özellikler arasında daha sıkı ilişkiler kuran yaklaşımlar ortaya konuldu. Bu yaklaşımlar, daha geniş boyutta tarihsel ilintiler sağlıyordu. Bu arada, benzer kültürel özelliklerin bağımsız gelişmesi olasılığını bildiren genel kültür tarihi varsayımı yadsındı ya da en azından önemsiz bir rolü olduğu kabul edildi. Hem evrimci yöntem hem de yerel kültürlerin bağımsız çözümlenmesi yöntemi kültürel biçimlerin sonuçlarını çözmeye yöneldi. Önceki yöntem aracılığıyla kültür tarihinin ve uygarlığın bütünsel bir tablosunun oluşturulması beklenirken, ikinci yöntemin taraftarları, en azından onun daha tutucu taraftarları, her bir kültürü tek bir birlik ve özgül bir tarihsel sorun olarak görüyorlardı.</p>

  <p class="indent">Kültürel çözümlemelerin yoğun etkisi altında, kültürel biçimlerle ilgili olguların titiz bir biçimde toplanması, güçlü bir destek buldu. Toplumsal yaşam üzerine bize bilgi veren o kadar malzeme toplandı ki, sanki toplumun kendisi ekonomik yaşam, teknoloji, sanat, toplumsal örgütlenme ve din gibi tümüyle birbirinden ayrı kategorilerden oluşuyordu. Bunları birleştiren bir bağı bulmaksa çok zordu. Antropologların durumu Goethe’nin alay ettiği duruma benziyordu:</p>

  <div class="block">
    <p class="bl_nonindent">Wer will was Lebendiges erkennen und beschreiben,<br />
    Sucht erst den Geist heraus zu treiben,<br />
    Dann hat er die Teile in seiner Hand,<br />
    Fehlt leid er nur das geistige Band.<a class="noteref" href="#n1" id="ref1">*</a></p>
  </div>

  <p class="indent">Mevcut kültürlerle uğraşma, her kültürdeki bütünlüğe yönelik güçlü bir ilgiye yol açar. Kültürün herhangi bir özelliğinin kendi genel yapısından çıkarılınca anlaşılabileceği duygusu giderek güçlenir. Bir kültür bütünlüğünün, tek bir koşullar kümesiyle denetlendiğini düşünme yönündeki girişimler sorunu çözmez. Saf insani, coğrafi, ekonomik ya da başka türden biçimsel yaklaşım tarzları çarpıtılmış bir tablo ortaya koyabilir.</p>

  <p class="indent">Bir bütünlük olarak kültürün anlamını kavrama arzusu, bizi, standart davranış tanımlarının yalnızca başka sorunlara yol açan birer atlama taşı olduklarını düşünmeye zorlar. Bireyin kendi kültürü içinde yaşadığını, kültürünse bireylerle yaşadığını anlamalıyız. Bu sosyo-psikolojik sorunlara yönelik ilgi, hiçbir biçimde tarihsel yaklaşımın yadsınması değildir. Tam tersine, bu ilgi kültürel değişimlerde etkin olan devingen süreçleri ortaya koyar; böylelikle de birbirleriyle ilgili kültürlerin ayrıntılı karşılaştırılmasından elde edilen kanıtları değerlendirebilmemizi sağlar.</p>

  <p class="indent">Kültürel yaşamdaki maddi sorunlar, nitelikleri gereği, kendilerini genelde kültürün çeşitli görünümleri arasındaki karşılıklı ilişkilerle ilgili sorunlar olarak ortaya koyarlar. Bazı durumlarda bunların incelenmesi, bir kültürdeki bütünleşme eksikliğinin ya da yoğunluğun daha iyi değerlendirilmesine yol açar. Bu da değişik örüntüleri izleyen kültürlerdeki farklı görünümler arasındaki ilişkilerin kanıtladığı çeşitli tipteki kültürlerde görülen bütünleşme biçimlerini açıkça ortaya koyar. Bunlar, yararlı genelleştirmelere izin vermezler. Yine de nadiren ve yalnızca dolaylı olarak, birey ve kültür arasındaki ilişkiye yönelik belli bir kavrayışa yol açarlar.</p>

  <p class="indent">Bu durum, kültürün ayırt edici özelliğine derinlemesine nüfuz etmeyi, bireysel ve grupsal davranışları kontrol eden tavırlarla ilgili sağlıklı bir bilgiyi gerektirir. Dr. Benedict, kültürün ayırt edici özelliklerini onun biçimlenmeleriyle ortaya koyuyor. Bu kitapta, yazar, sorunu önümüze koyarak, her birine başat bir inancın derinlemesine nüfuz ettiği üç kültür örneğiyle konuyu anlatıyor. Bu yaklaşım, her kültürel olgudaki işlevsel ilişkilerden çok temel tavır alışların keşfiyle daha çok ilgilenen, toplumsal fenomenlere yaklaşımdaki sözde işlevselci yaklaşımdan farklıdır. Kültürdeki bütünlük devam ettiği sürece, genel biçimlenmenin karşı karşıya kalınan değişimin boyutlarını sınırlaması, tarihsel bir istisna değildir. Kültürel biçimlenmenin içeriğiyle ondaki değişmeler karşılaştırıldığında çoğu kez devamlılığın ağır bastığı görülür.</p>

  <p class="indent">Yazarın işaret ettiği gibi, her kültür başat bir nitelikle tanımlanamaz. Ancak bireysel davranışı belirleyen kültürel dürtülere ilişkin bilgimiz arttıkça, kendi uygarlığımızın bakış açısıyla ele alındığında bize olağandışı gözüken durumların devam etme nedenlerini, bazı duyguları kontrol etmenin ve bazı ülküleri gerçekleştirmenin yollarını daha çok bulacağımız olası gözüküyor. Bu durumda, toplumsal ya da toplumsal olmayan, olağan ya da olağandışı sayılana ilişkin görecelik yeni bir ışık altında görülecektir.</p>

  <p class="indent">Yazar tarafından seçilen aykırı örnekler sorunun önemini açıkça ortaya koyuyor.</p>

  <div class="footnotes">
    <p class="footnote" id="n1"><a class="backref" href="#ref1">*</a> “Canlı bir nesneyi bilmek isteyenler, / Önce ondan tini kovar, / O zaman parçaları tutarlar elinde, / Ama ne yazık ki, eksiktir, / Aralarındaki tinsel bağlar.” (Goethe, <em>Faust</em>, çev. Nihat Ünler, Öteki Yayınları, 5. Baskı, s. 78) - ç.n.</p>
  </div>
</body>
</html>
