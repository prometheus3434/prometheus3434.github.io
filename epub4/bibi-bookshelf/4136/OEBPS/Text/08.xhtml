<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <div class="num">
    VIII
  </div>
  <hr />

  <h1 class="chapter">Birey ve Kültür Örüntüsü</h1>

  <p class="nonindent">Büyük ölçekteki toplu davranışları tartıştık ama bireylerin davranışlarını ele almadık. Her insanın birkaç biçimde yer alabileceği dünyadan, kişinin kendi bireysel yaşamını oluşturduğu dünyaya geçmek gerekiyor. Birkaç düzine sayfada yoğunlaşan her uygarlıkla ilgili açıklamalar, zorunlu olarak grup standartlarını kendisine temel alır, bireysel davranış bu kültürdeki güdülenmeleri somutlayan birer örnek olarak tanımlanır. Bu kaçınılmaz durum, eğer bireyi aşırı önemsememe gerekliliği olarak anlaşılırsa yanlış sonuçlara ulaşabilir.</p>

  <p class="indent">Toplumun ve bireyin rolü arasında açık bir uzlaşmazlık yoktur. En yanlış sonuçlara yol açan hatalı kavramlaştırmalardan birisi, 19. yüzyıl düalizmidir. Bu anlayışa göre, toplumdan çıkarılan bireye eklenirken, bireyden çıkarılan topluma eklenir. Özgürlük felsefeleri, “<em>bırakınız yapsınlar</em>” politik amentüsü, hanedanları deviren devrimler ve bunların tümü, bu düalizm üzerinde inşa edildi. Antropolojik kuramda süren, kültürel örüntü mü yoksa birey mi önemli tartışması, toplumun doğasıyla ilgili bu temel kavramlaştırmanın yalnızca küçük bir parçasıdır.</p>

  <p class="indent">Gerçekte toplum ve birey uzlaşmaz karşıtlar değildir. İçinde yer aldığı kültür, bireyin yaşamını oluşturduğu hammaddeyi ona sağlar. Birey, bu malzeme yetersizse sıkıntı çekerken, zenginse olanaklarını arttırma şansını elde eder. Her erkek ve kadının her özel ilgisi, kendi uygarlığındaki göreneksel deposunu zenginleştirmeye hizmet eder. En zengin müzikal duyarlılık, yalnızca müzik göreneğindeki standartlar ve donanım içinde gelişebilir. Birey, belki de önemli bir oranda, bu geleneğe katkıda bulunacaktır ama onun başarısı esasta kültürün sağladığı müzik kuramına ve araçlara bağlı kalacaktır. Aynı düzeyde bir müzik yeteneği, bazı Melanezya kabilelerinde büyüsel-dinsel alanın önemsiz sınırlarında kendisini harcayabilecektir. Onun içindeki potansiyelleri gerçekleştirmesi ancak bilimsel yöntembilimin gelişmesine bağlı olacak, bulunduğu kültür gerekli kavramlar ve araçlara ulaşmadıkça amacına ulaşamayacaktır.</p>

  <p class="indent">Sokaktaki adam hâlâ toplum ve birey arasındaki zorunlu karşıtlıktan hareketle konuya bakabilir. Büyük ölçüde bu yaklaşım uygarlığımızdaki toplumu düzenleyici etkinliklerin biricikliğine inançtan ve yasanın bize dayattığı sınırlamalarla toplumu özdeşleştirme eğilimimizden kaynaklanır. Yasa, saatte kaç kilometre hızla araba süreceğimi bana emreder. Eğer bu sınırlama olmasa, kuşkusuz çok daha özgür olurum. Toplum ve birey arasındaki temel karşıtlıkla ilgili bu zemin, oldukça basit olsa da, gerçekte temel felsefi ve politik bir kavrama dek gider. Toplum, yalnızca bazı durumlarda ve rastlantılarda düzenlidir; yasa, toplumsal düzenin eşdeğeri değildir. Daha basit türdeş kültürlerde ortak alışkanlıklar ve gelenekler, herhangi bir resmî ve yasal otoritenin gelişmesine gerek bırakmayabilir. Amerikan Kızılderilileri bazen şöyle derler: “Eskiden av alanları ya da balık tutma bölgeleriyle ilgili hiçbir dövüş olmuyordu. O zamanlar yasa yoktu, dolayısıyla herkes haklıydı.” Bu ifadeler, eski ya<a id="page_269"></a>şamlarında, kendilerine dayatılan bir toplumsal kontrol düzeneğine bağlı olmadıklarını düşündüklerini ortaya koyuyor. Bizim uygarlığımızda bile, yasa, toplumun kaba bir aracından başka bir şey değildir ve çoğu kez onun kibirli uygulayıcılarının denetlenmeleri gerekir. Dolayısıyla yasaya toplumsal düzenin bir eşdeğeri olarak bakılamaz.</p>

  <p class="indent">Bu kitapta tartıştığımız gibi, sözcüğün tam anlamıyla toplum, onu oluşturan bireylerden ayrı bir bütünlük değildir. Hiçbir birey, katıldığı kültür olmaksızın, kendi gizilgüçlerinin eşiğinden içeri adımını atamaz. Tersine, hiçbir uygarlık, son tahlilde bir bireyin katkısı olmaksızın kendini var edemez. Kadın, erkek ya da çocuğun davranışının dışında herhangi bir özellik başka nereden gelebilir?</p>

  <p class="indent">Toplum ve birey arasındaki çatışmaya ilişkin göreneksel kabul son derece yaygındır. Bu kabul, çoğu kez bireyin özerkliğinin yadsınması olarak yorumlanıyor. Sumner’in <em>Folkways’</em>i okunduğunda, genellikle konuya yaklaşımın bu biçimine ve bireyin inisiyatifinin böylesine sınırlandırılmasına karşı bir protesto dalgası yükseliyor. Çoklukla, antropolojinin insan yanılmalarının savunulamazlığını ortaya koyan umutsuz bir öğüt verme olduğuna inanılır. Oysa diğer kültürlerin deneyimlerinin arka planını kavramış hiçbir antropolog, bireylerin, uygarlıklarının emirlerini mekanik olarak uygulayan birer otomat olduklarına inanmaz. Kendini oluşturan bireylerin kişiliklerindeki farklılıkları kökünden silip süpürebilen bir kültür henüz gözlenmedi. Toplum ve birey arasında bir elbirliği her zaman vardır. Birey sorunu, kültür ve birey arasındaki uzlaşmaz karşıtlığa vurgu yapılarak çözümlenemez. Vurgu, onlar arasındaki karşılıklı birbirini güçlendirmeye yapılmalıdır. Bu uyumlu ilişki özel olarak göz önünde tutulmaksızın kültür örüntülerini tartışmak olanaksızdır.</p>

  <p class="indent">Her toplumun; olası insan davranışları yelpazesinden bazı parçaları seçtiğini, bunları kendi kurumlarıyla bütünleştirdiği ölçüde seçtiği parçaların ifadelerini daha ileriye taşıdığını ve karşıt ifadeleri engellediğini görmüştük. Bu karşıt ifadeler uygun yanıtlar olsalar da, yine de kültürün taşıyıcı parçalarından bir bölümü durumundadırlar. Biraz yukarıda tartıştığımız gibi, bu seçmenin nedenleri, biyolojik değil temelde kültüreldir. Dolayısıyla kuramsal düzlemde bile, bütün insanların kendilerine uygun gelen tüm yanıtlarına herhangi bir kültürün kurumlarının birebir hizmet edeceğini tasarlayamayız. Bireyin davranışının anlaşılması, yalnızca onun kişisel yaşam öyküsüyle, yetenekleriyle ve bunların rastgele seçilmiş olağan olanın karşısındaki nicelikleriyle sağlanamaz. Aynı zamanda, kişinin içinde yer aldığı kültürdeki kurumlardan seçilen davranışlar karşısındaki uygun yanıtlar da göz önünde tutulmalıdır.</p>

  <p class="indent">Bir toplumda doğan bireylerin çok büyük bir bölümü, toplumun kurumlarının özelliği ne olursa olsun, toplumun belirlediği yönde davranışta bulunur. Bu olgu, her zaman, kültür taşıyıcılarınca, kendi özel kurumlarının evrensel aklı en yüksek derecede yansıtan şeyler olduklarının kanıtı olarak yorumlanmıştır. Oysa gerçek durum bir hayli farklıdır. Kökensel yeteneklerindeki büyük esneklik ve uyum eğilimi nedeniyle insanların çoğu kültürlerinin yapısıyla şekillenirler. Onlar, içine doğdukları toplum güçlerince şekillendirilen plastiklerdir. Kişinin kendisine yönelik kuruntularını besleyen Kuzeybatı Sahili ya da şaşırtıcı mülkiyet tutkusuyla kendi uygarlığımızın söz konusu olup olmadığının hiçbir önemi yok. Önemli olan toplumdaki bireylerin büyük bölümünün kararlı bir biçimde onlara sunulan kalıba uymalarıdır.</p>

  <p class="indent">Ne var ki, bu insanlar, durumlarını uygun ve savunulabilir bulmuyorlar. Ne de toplumca kendilerine dayatılan davranış biçimine uygun kendi potansiyellerinden memnunlar.</p>

  <p class="indent">Oldukça karmaşık bir ruh hali içindeki bu insanlar, Pueblo kültüründe son derece başarıyla uygulandığı gibi, bu durumlarını gözden uzak tutmanın yollarını arıyorlar. Gördüğümüz gibi, Güneybatı gelenekleri, ortaya çıkan büyük karışıklıkları en aza indirme yönünde işler. Eğer ölüm olayında olduğu gibi karışıklık önlenemiyorsa, o zaman da var güçleriyle sorunlardan kaçılmaya çalışılır.</p>

  <p class="indent">Öte yandan karışıklığı bir hakaret olarak algılayıp buna tepki gösterenler de vardır. Kuzeybatı Sahili’ndekilerin örneğini sunduğu bu insanların ilk düşüncesi karışıklığa karşı bir şey yapmaktır. Kuzeybatılılar, kürekleri kırıldığında, kanoları devrildiğinde ya da ölüm nedeniyle akrabalarını yitirdiklerinde özgül tepkiler ortaya koyuyorlar. Hakarete karşı ilk tepkileri, mallarla ya da silahlarla savaşarak misillemede bulunmak oluyor. Başkalarını utandırarak mutsuzluklarını gidermeye çalışan bu insanlar, eylemlerini, toplumlarında çatışmaya yol açmadan serbestçe gerçekleştirebiliyorlar, çünkü bu eğilimleri kültürlerince destekleniyor. Karışıklık karşısındaki ilk tepkileri, bir kurban seçerek acıyı onu yükleyen bir cezalandırma yolunu benimseyen Dobulular da aynı biçimde tatmin olurlar.</p>

  <p class="indent">Betimlediğimiz bu üç kültürden hiçbirisi, toplumsal karışıkları sorunun kaynağına inerek ve yaşananları zamana bırakarak gerçekçi bir tarzda ele almıyor. Kuşkusuz ölüm gibi olaylarda bunun olanaksız olacağı söylenebilir. Ancak başka birçok kültürde yine de bazı şeyler yapılır. Bazı zarar ödeme/ödetme biçimleri bize son derece itici gelebilir. Ancak bu durum, söz konusu kültürlerde karışıklığın ele alınması sırasında potansiyel davranışları açıkça ortaya sererek, bu toplumdaki kurumların ne tür davranışlara yol açabileceğini bize açıklar. Eskimolar arasında, bir adam bir başkasını öldürdüğünde, öldürülen adamın ailesi, katili, ölenin kaybını telafi etmek için gruba kabul edebilir. Bu durumda <a id="page_272"></a>katil, eylemiyle dul bıraktığı kadının kocası da olacaktır. Bu yaklaşım, durumun diğer bütün yanlarını göz ardı eden bir ödenti biçimini ortaya koyuyor; oysa göz ardı edilen yanlar bizim için son derece önemlidir. Ne var ki, görenek, kendine belli nitelikte hedefler belirlediğinde, diğer olgular görmezden gelinebilir.</p>

  <p class="indent">Ödentinin yas olaylarındaki uygulanma biçimleri, Batı uygarlığındaki standartlara göre bu kadar uygunsuz olmayabilir. Göller Bölgesi’nin güneyindeki Algonkian Kızılderilileri’nden bazılarında yas tutmayla ilgili bildik süreç evlat edinmedir. Bir çocuk öldüğünde ona benzeyen bir çocuk yerine konulur. Benzerlik her bakımdan sağlanmaya çalışılır. Birçok durumda bir baskınla elde edilen çocuk, ailenin tam bir üyesi yapılır. Ona bütün haklar tanınır, ölen asıl çocuğa yönelik ilgi ve şefkat bu çocuğa da gösterilir. Çoğu durumdaysa ölen çocuğun oyun arkadaşlarından birisi ya da ona çok benzeyen komşu akraba gruplarından bir çocuk evlat edinilir. Bu tür durumlarda çocuğu evlat edinilmek istenen ailenin bundan memnun kalacağı düşünülür. Bu durum, bizim geleneklerimizde büyük bir olay sayılsa da bu kültürde hiç de o anlama gelmez. Çocuk daima birçok “anne” tanır ve rahatlıkla adım atacağı birkaç evi vardır. Yeni bağlılık, onu, tümüyle bir başka eve bağlar. Çocuğu evlat edinen ailenin bakış açısından durum, ölen çocuklarının boşluğunu dolduran, <em>statükoyu</em> sağlayan bir ödenti anlamına gelir.</p>

  <p class="indent">Bu kültürlerde, yitirilen kişiden çok yas tutan kişilerin durumuna, bizim geleneklerimizde görülmedik bir derecede önem verilir. Böylesi bir teselli olasılığını anlayabiliriz ama biz yitirilen kayıpla bağların bu derece azaltılması konusunda dikkatliyizdir. Böylesi bir yas tutma tekniğini benimsemeyiz. Bu tür bir çözümle doyuma ulaşacak bireylerin, zorlu süreç geçene dek desteksiz kalacakları açıktır.</p>

  <p class="indent">Karışıklık karşısında takınılan bir başka olası davranış da<a id="page_273"></a>ha vardır. Bu, Pueblo yaklaşımının tam tersi yaklaşımdır. Bu yaklaşımı, Ova Kızılderilileri’nin Dionysosçu tepkilerini anlatırken betimlemiştik. Olabilecek en düşük bozgunla olumsuzluğu aşma yerine, üzüntünün aşırı dile getirilmesiyle rahatlamaya çalışılır. Ova Kızılderilileri, bu tür durumlarda en aşırı hakaretler ve en aşırı şiddet gösterisiyle durumu lehlerine çevirmeye çalışırlar.</p>

  <p class="indent">Karışıklık karşısında takınılan farklı tavırları ve üzüntüyle baş etme yollarını herhangi bir bireyler topluluğunda tanıyabiliriz: Görmezden gelme, dizginlenmemiş bir tavırla aşağılama, bir kurbanı cezalandırarak sorunu aşma, ilk durumu sağlayacak bir ödenti arama vb. Kendi toplumumuzdaki psikolojik kayıtlardan, bu dürtülerden bazılarının sorunlarla başa çıkmanın kötü bir yolu olduğunu, bazılarınınsa iyi bir yolu olduğunu anlamış durumdayız. Kötü olanların kötü düzenlemelere ve sağlıksız sonuçlara, iyilerinse uygun toplumsal işleyişe yol açtığı söylenir. Ancak herhangi bir “kötü” eğilimle olağandışı arasındaki karşılıklı ilişki mutlak bir anlam taşımaz. Üzüntüden kaçma ve ne pahasına olursa olsun onu geride bırakma arzusu, Pueblolar’da olduğu gibi, toplumun kurumlarınca planlanıp grubun her tavrıyla destekleniyorsa, böyle bir kültürde bu tavır psikozlu davranışlara yol açmaz. Pueblolar nevrotik bir halk değildir. Kültürleri, zihinsel sağlığı besleyen bir izlenim veriyor. Benzer biçimde Kwakiutllar’daki şiddet aracılığıyla ortaya konan paranoyak tavırlar, kendi uygarlığımızdan çıkan psikiyatri kuramına göre tümüyle “kötü” olarak nitelendirilir, bunun çeşitli biçimlerde kişilik bozukluklarına yol açacağı söylenir. Ne var ki, bu tavırları en rahat biçimde ortaya koyan bazı Kwakiutl bireyleri Kwakiutl toplumunun liderleri durumundadırlar ve bu kültürde büyük bir kişisel doyum elde ederler.</p>

  <p class="indent">Açıktır ki, uygun bir kişisel düzenleme, bazı güdülenmeleri izlemekle ve bazılarından kaçınmakla birebir ilgili de<a id="page_274"></a>ğildir. Karşılıklı ilişki daha farklı bir yöndedir. Uygun yanıtları benimseyenler, toplumlarını nitelendiren davranışa yakın olanlardır, uygun yanıtlardan sapanlarsa, kültürlerinin yararlanmadığı davranışlar yelpazesinin izinde olanlardır. İkinciler uygarlıklarının kurumlarınca desteklenmeyen olağandışı kişilerdir. Bunlar, kültürlerinin göreneksel biçimlerinde kolayca şekillenmeyen aykırı tiplerdir.</p>

  <p class="indent">Karşılaştırmalı psikiyatriye göre, bu yanlış yönlendirilmiş bireyler, kendilerini, kültürlerinin önceliklerine uygun bir biçimde uyarlamakta başarısız olmuşlardır. Psikiyatride bu konu, çoğu kez, bu kişilerin toplumlarında geçerli olanı yadsıyan tepkilerinin niteliklerinin incelenmesi yerine, belirtilerin sabit bir listesinden işe başlanması biçiminde bir karışıklığa yol açmıştır.</p>

  <p class="indent">Betimlediğimiz kabilelerin tümünde, onlara uyum göstermeyen “sıradışı” bireyler vardır. Dobulular’daki yanlış yönlenmiş birey, doğallıkla, dostlukla davranan ve eyleminde bunu gözeten kişidir. O, arkadaşlarını yenmeye uğraşmayan, onları cezalandırma peşinde koşmayan iyi bir insandır. Birisi yardım istediğinde yardım eden ve başkalarının buyruklarını usanmadan yerine getirendir. O, arkadaşları gibi koyu bir terör duygusuyla dolu değildir. Başkalarının yaptığı gibi arkadaşça tavırlardan tümüyle kaçınmaz. Yakın akrabalarına, kadınlara, vb. karısı ya da kız kardeşi gibi dostlukla yaklaşır. Sık sık kamu önünde şakayla ona sataşılır, itilir, kakılır. Diğer Dobulular için bu bir skandal sayılır ve bu kişiye bir aptal olarak bakılır. Köyde ona kesinlikle oyunun dışında birisi olarak bakılır.</p>

  <p class="indent">Dobulu aptala karşı takınılan hoşgörülü tavır, bizim uygarlığımızdaki bazı dönemlerde de görülen bir durumdur. Birçok Batı toplumunda tavırlarının anlayışla karşılandığı bazı aykırı bireyler hâlâ vardır. Özellikle söz konusu olan bir kadınsa, törelerimizde bugün bile ona iyi bir yaşam sağlanır, ailesiyle ve toplulukla uygun ilişkiler kurmasına çalışılır. Dobulular’da ise böyle bir kişi kültürünü işlevli kılamaz. Ona karşı alınan özel tavırların sonuçları hoşgörülü olduğu için değil, onun tavırlarıyla kültürel örüntü arasındaki derin ayrılık nedeniyle.</p>

  <p class="indent">Birçok etnograf benzer deneyimleri, toplumun sınırları dışında yer aldığı için aşağılanan ama başka bir kültürce benimsenmeyen kişilerin durumundan yola çıkıp kavramaya çalışmıştır. Lowie, ovalardaki Crow Kızılderilileri içinde, kendi kültürüyle ilgili inanılmaz ölçüde bilgili bir adamla karşılaşmıştı. Adamın kültürleri ve kültürleriyle ilgili başka konulardaki bilgisi çok fazlaydı. Soy kütükleriyle ilgili çok şey biliyor ve tarihleriyle ilgili ölçülemez bilgiler veriyordu. Crow yaşamının ideal bir yorumcusu gibiydi. Ne var ki, sözünü ettiği özellikler Crowlar arasında onur duyulan şeyler değildi. Kabile meziyeti olan aşırı övünme ve fiziksel tehlikeleri göze almaya değer vermiyordu. Konuyu iyice içinden çıkılmaz hale getirecek biçimde, savaş yoluyla şeref elde etmenin bir dolandırıcılık olduğunu öne sürüyordu. “Düşman kampındaki kazığa bağlı bir atı getirmekle şeref kazanılmaz,” diyordu. Savaşçılık şerefinin aşağılanması Crowlar arasında durmadan vurgulanan en büyük günahtı. Dolayısıyla bu adama sorumsuz ve değersiz biri diye bakılıyordu.</p>

  <p class="indent">Bu tür durumlar, kişisel mallara çok önem vermeyen ve bunlara aldırmayan bir insana karşı uygarlığımızda alınan tavra paralel düşüyor. Bizdeki aylak nüfus mal biriktirimini yetersiz güdülerle gerçekleştiren insanlarca sürekli beslenir. Bu kişiler kendilerini aylaklarla birleştirdiklerinde, kamuoyu onlara potansiyel kötülük kaynağı olarak bakar. İçinde bulundukları toplumdışı durum nedeniyle de kolayca aylaklar ordusunu katılırlar. Bununla beraber, bu insanlar, sanatsal özelliklerini öne çıkartarak bu durumu telafi edebilir ve dar sanatçılar grubuna göç eden bireyler haline gelebilirler.</p>

  <p class="indent"><a id="page_276"></a>Bu durumda, kamuoyu, onlara kötücül insanlar olarak değil, budalalar olarak bakar. Her durumda, içinde yer aldıkları toplum biçimlerince desteklenmezler. Kendilerini doyurucu bir biçimde ifade etme çabaları, başarabileceklerinden daha zor bir görevdir onlar için.</p>

  <p class="indent">Bir kişideki bu türden bir ikilem, çoğu kez, en güçlü doğal dürtülerine şiddet uygulayarak ya da ona kültürel değerleri kabul ettirerek başarıyla yok edilebilir. Bu durumda toplumsal onamadan geçmesi gereken birisidir. Bu toplumsal onama izleyeceği tek yoldur. Zuniler’deki en aykırı özelliklerden birisi bu zorunluluğun genelde kabul edilmiş olmasıdır. Bir toplumda her türden otorite sürekli bir huzursuzluk kaynağıdır. O, herhangi bir gruptan seçilmiş, kişisel çekim gücü olan biridir. Ne var ki, ılımlılığı ve ölçülülüğü yücelten bir toplumda, “çok konuşma” –bu konuşma arkadaşça söyleşiler olsa bile– azarlanacak ve dışlanacaktır. Böylesi kişilere karşı Zuniler’in biricik tepkisi, o insanı büyücülükle damgalamaktır. Bu kişinin evinin penceresinden dışarıyı seyretmesi bile, onun büyücülük yaptığını iddia etmeye yol açar. Sarhoş olduğu bir gün böylesi bir kişi alınır ve savaş rahiplerinin önüne götürülür. Rahipler onu itiraf edene kadar başparmaklarından çatı kirişine asarlar. Büyücülük suçlamalarında yapılan genelde budur. Ancak hükümet birlikleri olaydan haberdar olduğunda güvenlik güçleri olay yerine gelir. Suçlanan adam omuzlarından yaşam boyu sakat kalmıştır bile. Yasayı uygulamakla görevli subayın, bu kötülüğü yapan savaş rahiplerini hapse yollamaktan başka yapacağı bir şey yoktur. Bu savaş rahiplerinden birisi, sonradan Zuni tarihindeki en saygıdeğer ve önemli kişilerden biri oldu. Devlet hapishanesinde cezasını tamamladıktan sonra köyüne döndüğünde eski rahiplik görevine dönmedi; çünkü gücünün kırıldığına inanıyordu. Bu durum, Zuni tarihindeki belki de tek intikam olayına yol açtı. Kuşkusuz bu tutum, <a id="page_277"></a>din adamlığı kurumuna bir meydan okumaydı. Bu eylemiyle eski savaş rahibi, kendisini büyücü sınıfına sokmuştu.</p>

  <p class="indent">Tüm yaşamı boyunca bu kusuru ısrarla sürdürdü. Zuniler’de bir büyücü, mahkûm oldu diye kült grubundaki üyeliğinden çıkarılmadığı için eylemleri bir yerde meşru karşılanıyordu. Bu kişinin çok güçlü bir hafızası ve çok tatlı bir sesi vardı. İnanılmaz sayıda efsaneler, ezoterik ritüeller ve kült şarkıları öğrenmişti. Ölmeden önce yüzlerce sayfa ritüel şiirleri ve halk öyküleri dikte ettirmişti. Şarkılarına her şeyden fazla değer veriyordu. Zuniler’in tören yaşamının vazgeçilmez bir parçası olmuştu. Ölmeden önce Zuniler’in yerel hükümet görevlisiydi. Kişiliğindeki eğilimler onu toplumuyla uzlaşmaz bir çatışma içine itmişti. İçinde bulunduğu ikilemi kendi doğal yeteneğine yönelerek çözmüştü. Çok iyi tahmin edebileceğimiz gibi aslında mutlu biri değildi. Zuni yöneticisi ve kendi kült grubunun saygın önderlerindendi. Kendi toplumunda seçkin bir insandı ama ölüm korkusuyla doluydu. Ilımlılıkla mutluluğu yaşamaya çalışan bir toplumda aldatılmış birisiydi.</p>

  <p class="indent">Bu adamın tüm özelliklerini destekleyen kurumların yer aldığı ovalardaki Kızılderililer arasında yaşamının daha kolay olacağı düşünülebilir. Kişisel otorite, inatçılık, başkalarını küçük görme ve tüm bunlar ona ovalarda onur kazandırırdı. Zuniler’in yöneticisi ve başarılı bir rahibi olsa da o, Cheyenneler’in bir savaş şefi olamazdı. Dolayısıyla mutsuzluğu kişiliğinden ayrı ele alınamaz. Ama bu mutsuzluk, ondaki doğal yeteneklerin bir sonucu değil, doğal tepkilerine bir çıkış yolu bulamadığı kültür standartlarının sonucudur.</p>

  <p class="indent">Buraya kadar tartıştığımız kişiler hiçbir biçimde psikopat değillerdir. Onlar, kültürlerindeki kurumların kendilerine uygun dürtüler sunmadığı bireylerin ikilemini ortaya koyuyorlar. Bu ikilem, söz konusu sorunla ilgili davranışa, toplumda olağandışı bir şey olarak bakıldığında, psikiyatriyle il<a id="page_278"></a>gili önemli bir olgu durumuna gelir. Batı uygarlığı, ılımlı homoseksüelliğe bile olağandışı bir şey olarak bakma eğilimindedir. Homoseksüelliğin klinik tablosu, onun yol açtığı nevroz ve psikozları açıkça ortaya seriyor Homoseksüellik, kişinin davranışlarında düzensizliklere ve uygun olmayan tepkilere neden olur. Ne var ki, başka kültürlere dönüp baktığımızda, homoseksüelliğin her zaman toplumsal ortama uygun olmayan bir düzensizlik sayılmadığını anlamamız kolay olacaktır. Homoseksüeller her zaman bizdeki gibi engellenmemişlerdir. Tersine, bazı toplumlarda özellikle desteklenmiştir. Kuşkusuz Platon’un <em>Devlet</em> yapıtı, homoseksüelliği öven en çarpıcı ifadelerin yer aldığı yapıttır.<a class="noteref" href="#n1" id="ref1">*</a> Orada homoseksüellik iyi yaşamın en önemli araçlarından biri olarak sunulur. Platon’un ona bunca yüksek bir değer vermesi Platon’un yaşadığı dönemdeki Yunan geleneğinin konuya yaklaşımını ortaya koyar.</p>

  <p class="indent">Amerika Kızılderilileri’nde, Platon’un homoseksüelliğe verdiği yüksek etik değer paylaşılmaz ancak homoseksüellere genelde özel kişiler olarak bakılır. Kuzey Amerika’nın çoğunda Fransızların <em>berdache</em> adını verdikleri bir kurum vardır. Erginlenme döneminde erkeklerin katılabileceği bu topluluk kadın-adamlardan oluşur. Topluluğa giren erkek, kadın elbiseleri giyer ve kadın işleri yapar. Bazen bunlar olağan erkeklerle evlenir ve onlarla birlikte yaşarlar. Bazen kadınların alaylarından kurtulmak isteyen, cinsel yetenekleri güçsüz erkekler de bu rolü benimseyebilir. Berdachelara, Sibirya’daki kadın-adamlara bakıldığı gibi, birincil önemde doğaüstü gücü olan kişiler olarak bakılmaz. Tersine, onlar, kadınların işleriyle uğraşan, bazı hastalıkları iyileştiren ya da bazı kabilelerde toplumsal işleri düzenleyen neşeli in<a id="page_279"></a>sanlardır. Davranış biçimleri kabul edilse de, genelde onlara belli bir çekingenlikle yaklaşılır. Bir erkek olduğu bilinse de biraz alaycı bir biçimde ona “kız” denir. Zuniler’de olduğu gibi genelde ölünce mezarlıkta erkeklerin yanına gömülür. Ancak toplumsal konumları bellidir, dışlanmazlar. Birçok kabilede, erkeklerin kadınların işlerini üstlenmeleri, onların güçleri ve inisiyatiflerinin artması olarak değerlendirilir. Bu nedenle onlar, kadınlarca sağlanan mal birikiminin ve kadınların tekniklerinin liderleri sayılırlar. Bunun en iyi örneklerinden biri Zuniler’deki kadın-adam We-wha’dır. Arkadaşı olan bayan Stevenson, onun “Zuniler içindeki zihinsel ve bedensel açıdan en güçlü kişi olduğunu” söylüyordu. Güçlü hafızasıyla törenlerde en önemli kişi durumuna gelmişti. Gücü ve zekâsı aynı zamanda onu her türden zanaatta lider konuma getirmişti.</p>

  <p class="indent">Zuniler’deki kadın-adamların çoğu pek de güçlü kendine güvenen kişiler değildir. Bazıları, bu durumlarını, erkeklerin eylemlerine katılmakta yetersiz oldukları için sığınılacak bir şey olarak görürler. Bir kadın-adam neredeyse bir budala sayılır. Küçük bir erkek çocuktan farksızdır ve kız gibi narindir. Zuniler’de bir kişinin berdache olmasının değişik nedenleri vardır ama neden ne olursa olsun, bu yolu seçen kişi kadınların elbiselerini giymeyi kabul eder ve onlar gibi toplumun bir üyesi olarak diğer insanlarla ilişki kurar. Bu kişilerin tavrı toplumsal olarak kabul edilmiştir. Bu, onların doğal bir yeteneğiyse onlara belli bir hareket alanı tanınır. Eğer zayıf varlıklarsa, zayıf kişilikleri nedeniyle başarısız olacaklardır. Başarısızlıklarının nedeni dönmelikleri olmayacaktır.</p>

  <p class="indent">Ovalardaki Kızılderililer’de berdache kurumu çok daha fazla gelişmiştir. Bir Dakota Kızılderilisi “berdache gibi güzel bir mal” der. Bu, bir kadının ev eşyasını övmenin en kestirme yoludur. Bir berdacheın koltuğunda iki karpuz vardır. Kadın işlerinde son derece yetkindir ama aynı zamanda er<a id="page_280"></a>keklerin avcılık işini de başarıyla yapar. Bu nedenle hiç kimse onun kadar zengin değildir. Özellikle güzel boncuk işleri ya da törenlerde giyilecek deri elbiseler söz konusuysa, başkalarının yerine berdacheların malları aranır. Toplumsal konumu, son derece üstün bir yerdedir. Yine, Zuniler’deki gibi ona yönelik tutum karışıktır. Kabul edilen uyumsuzluk karşısında belli bir keyifsizlik vardır. Ne var ki, berdache üzerindeki küçümseme onunla birlikte yaşayan adama yönelmez. Berdache ile yaşayan adam, kültürlerinin kabul edilmiş hedeflerine ulaşmaya çabalamak yerine işin kolayına kaçan, rahat bir yatak arayan zayıf bir kişi diye bakılır. Eve bir katkısı yoktur. Evin bütün işlerini çekip çeviren berdachetır. Cinsel yönelimi onun aleyhinde bir yargıya neden olmaz ama ekonomik yönelimi onu toplum dışına iter.</p>

  <p class="indent">Homoseksüelliğe bir sapıklık olarak bakıldığında, bütün sapıkların karşı karşıya kaldığı şeyler burada da gündeme gelip her şeyi tersyüz edebilir. Onun suçu, duyguları, başarısızlıkları, yetersizlikleri, kısacası bunların hepsi toplumsal göreneğin onun üzerine yıktığı kötü şöhretin sonuçlarıdır. Toplumun standartlarıyla desteklenmeyen tatmin edici bir yaşamı ancak birkaç kişi elde edebilir. Toplumun onlardan talep ettiği yönelimler bu kişilerin canlılığını yok edecektir. Bizse, bu çatışmanın sonuçlarını onların homoseksüelliğiyle açıklarız.</p>

  <p class="indent">Kendinden geçme (trance) toplumumuzdaki bir diğer olağandışı tavırdır. Çok ılımlı düzeydeki gizemli bir kendinden geçme bile Batı uygarlığında sapkınlık olarak görülür. Kendi toplumsal gruplarımızda görülen kendinden geçme ve irade yitimi (catalepsy)<a class="noteref" href="#n2" id="ref2">*</a> olaylarını incelemek için, bu fenomenin tarihine göz atmak gerekiyor. Nevrotik ve psikotik durumlarla kendinden geçme deneyimi arasındaki karşılık<a id="page_281"></a>lı ilişki, son derece açık gibi gözüküyor. Ancak tıpkı homoseksüellik durumunda olduğu gibi, bu karşılıklı ilişki kendi yüzyılımızın bir inancıdır. Kendi kültürel geçmişimizdeki başka dönemlerde bile durum farklı sonuçlara yol açıyordu. Ortaçağ’da Katoliklik esrimeyi azizliğin belirtisi bir deneyim olarak görüyordu. Kendinden geçme deneyimine büyük değerler veriliyordu. Yüzyılımızda olduğu gibi bu olay büyük bir felaket olarak abartılmadığı gibi, bu deneyim, uygun bir davranış ve bunu yaşayan kişinin uğraşında güvenle ilerlemesini sağlayan bir şey sayılıyordu. Tutkuların bir onanması olarak görülüyor, sağlıksız bir leke olduğu düşünülmüyordu. Kendinden geçme deneyimi yaşayan bireyler, doğal yeteneklerine dayanarak başarılı olsunlar ya da olmasınlar, yine de kendinden geçmeye büyük değer veriliyor, büyük bir lideri büyük yapanın olasılıkla bu beceri olduğu düşünülüyordu.</p>

  <p class="indent">İlkel halklar da kendinden geçme ve istenç yitimine büyük değer verirler. Kaliforniya’daki bazı Kızılderili kabilelerinde toplumsal prestij esasta bazı kendinden geçme deneyleriyle elde edilir. Bu kabilelerden hiçbirinde yalnızca kadınların bu deneyime yatkın olduğuna inanılmaz. Bir tek Shastalar bu deneyimin yalnızca kadınlarda olacağına inanırlar. Shastalar’ın şamanları kadındır. Toplulukta en büyük prestij, kendinden geçebilen bu şamanlardadır. Bunlar, kendinden geçme deneyimine yapısal olarak yatkın oldukları ve bunu ortaya koydukları için bu göreve seçilirler. Şaman adayı kadın, bir gün olağan işini yaparken, ansızın yere düşer. Tok bir sesin kendisiyle konuştuğunu duymuştur. Ok ve yayını kuşanmış bir adam görmüştür. Adam, okuyla kalbinden vurduğu kadının acısını dindirmek için ona şarkı söylemektedir. Ancak yaşadığı olay nedeniyle kadın hiçbir şey hissetmemektedir. Kadının ailesi toplanmaya başlar. Kadın, neredeyse soluk alamaz bir biçimde, yerde kaskatı yatar. Akra<a id="page_282"></a>baları, şamancı çağrıyı açığa vuran özel türden bir rüya görmekte olduğunu bilirler. Bu rüyada boz ayılardan kaçmakta, ağaçlardan ve uçurumlardan düşmekte ya da yaban arısı sürüleri kendisine saldırmaktadır. Topluluk, beklentileri yönünde olayın böyle olduğundan emindir. Birkaç saat sonra kadın hafiften inlemeye ve yerde kıvranmaya başlar. Bir süre sonra şiddetle titremeye başlar. Kendinden geçtiği sırada ruh tarafından kendisine öğretilen, ona söylenen şarkıyı yinelediği kabul edilir. Yavaş yavaş kendine gelirken, inlemeleri gittikçe belirginleşen ruhun şarkısına dönüşür. Sonunda ruhun adını bağırır ve ağzından kan sızmaya başlar.</p>

  <p class="indent">Ruhla ilk karşılaşmasından sonra geçirdiği baygınlıktan ayılan kadın o gece şamanlığa giriş dansını yapar. Üç gece boyunca kendisini tavandan sarkan bir ipe bağlamış durumda dans eder. Üçüncü gece bedeni ruhtan gelen güçle dolar. Dans ederken, bu anın yaklaştığını hisseder ve “Bana vuracak, bana vuracak,” diye bağırır. Arkadaşları yanında dururlar. Bir tür irade yitimine uğrayıp düşmemesi ya da ölmemesi için onu kollarlar. O andan itibaren, bedeninde, ruhun gücünün gözle görülür fiziksel belirtileri ortaya çıkar. Dansından sonra bedenine buz salkımları saplanıyormuş gibi olur. Bedeni bir yandan öte yana sürekli iğne batırılıyormuş gibi döner. Bu geceden sonra kadın gösterilerini sürdürür. Artık ölüm, yaşam, tedavi, kahinlik, danışma gibi acil durumlarda ona başvurulur. Bir başka deyişle bu süreç sonunda çok güçlü ve önemli bir kadın olmuştur.</p>

  <p class="indent">Açıktır ki, bu durum, irade yitimi olayını aile şerefine sürülmüş bir leke ve korkunç bir hastalığın belirtisi olarak ele alan yaklaşımdan çok farklıdır. Burada irade yitimi kültürel bakımdan onanıyor ve bu deneyimi yaşayan kişi topluluktaki diğer bireyler üzerinde bir otorite elde ediyor. İrade yitimine uğrayanlar en saygıdeğer toplumsal kişiler oluyorlar. Onların, toplumda ödüllendirilen ve onurlu yer tutan bir iş<a id="page_283"></a>lev gördükleri kabul ediliyor. Bu kültürde söz konusu kişiler otorite ve liderlik için seçiliyorlar.</p>

  <p class="indent">“Olağandışı” bireylerden toplumsal yapıda yararlanma durumuna, eğer bu kişiler grup tarafından kültürel olarak benimsenmişlerse, dünyanın her tarafında rastlamak olanaklı. Sibirya şamanları toplumlarında egemen kişiler durumundadırlar. Bu halkların inançlarına göre şamanlar, ağır hastalıkları tedavi eden ruhların güçlerine tâbi olan bireylerdir. Böylece şamanlar çok büyük bir doğaüstü güç elde ederek güçlü ve sağlıklı insanlar olmuşlardır. Bazı şamanların güç elde etme süreleri onların yarı deli biçimde yaşadıkları bir iki yıla yayılır. Bazıları öylesine sorumsuzdur ki, karda tipide dışarda dolaşırlar. Ölmemeleri için birilerinin onları gözetlemesi gerekir. Yine bazıları sürekli hastadır, ölüm sınırında bir deri bir kemik kalmışlardır, sürekli terleme nöbetleri geçirirler. Hastalıkları tedavi eden şaman uygulamaları ve son derece zorlu çabalar isteyen Sibirya tedavi seansları onlara uygulanmaz. Şamanların bu durumlardan kendi başlarına kurtulacaklarına inanılır. İrade yitimine uğramaya şamancı yeteneğin zorunlu bir parçası olarak bakılır.</p>

  <p class="indent">Şamanın nevrotik durumunun iyi bir betimlemesini ve topluluğun ona verdiği önemi geçmişte Canon Callaway dile getirmişti. Güney Afrika Zuluları’yla ilgili olarak şunları yazmıştı Callaway:</p>

  <div class="block">
    <p class="bl_nonindent">“Bir kahin olmanın koşulları şunlardır: Öncelikle kişi sağlıklı olmalıdır ancak duyarlı olmaya başladığı süreçte, herhangi bir gerçek hastalık nedeniyle değil ama gerçekten duyarlı (hassas) olabilmelidir. Bazı yiyeceklerden, istediklerini seçmekten kaçınmalı ve az yemek yemelidir. Sürekli olarak vücudunun farklı kısımlarının ağrıdığından yakınmalıdır. Yakınlarına, rüyasında bir nehrin kendisini alıp bir yerlere götürdüğünü anlatır. Rüyalarında birçok şey görür. Vücudu (tıpkı bir nehir gibi) çamurludur. Rüyalarında bir ev olduğunu görür. Uyandığında sürekli gördüğü rüyaları yakınlarına anlatır. ‘Bugün vücudum çamurluydu. Birçok insanın beni öldürmeye çalıştığını gördüm. Nasıl kaçtığımı bilmiyorum. Uyandığımda vücudumun bir bölümü diğerinden çok farklı şeyler hissediyordu. Artık onlar birbirinin aynısı değil’. Sonunda ağır hasta olur ve bakması için onu kahinlere götürürler.</p>

    <p class="bl_indent">Kahinler (şamanlar) hemen onda bir yumuşak başlılık [yani şaman olmaya yatkın duyarlılık] görmezler. Onlara göre gerçeği görmek çok zordur. Sürekli saçma sapan şeyler konuşurlar, uyduruk şeyler söylerler. Adamın tüm sığırlarını tüketene dek bu böyle sürer. Kahinler adamın halkının ruhunun sürekli sığır istediğini söylerler. Bu nedenle sığırları yemek gerekir. Sonunda adamın tüm malları harcanır. O ise hâlâ hastadır. Kahinler artık ne yapılacağını bilmemektedir; çünkü adamın sığırı kalmamıştır. Artık adamın ihtiyaçlarını dostları karşılamaktadır.</p>

    <p class="bl_indent">Sonunda bir kahin çıkar ve diğerlerinin yanıldıklarını söyler. ‘O, ruhlarca ele geçirilmiş. Başka bir şey olamaz. Ruhlar içine girmiş ve ikiye bölünmüşler. Bazısı diyor ki, ‘Hayır, çocuğumuzu yaralamak istemiyoruz. Bunu arzulamıyoruz.’ Bu nedenle o iyileşmiyor. Eğer ruhların çıkış yolunu engellerseniz bu adamı öldürürsünüz. Dolayısıyla o ne bir kahin ne de yeniden sıradan bir adam olabilir.’</p>

    <p class="bl_indent">Böylece adam iyileşmeksizin iki yıl hasta kalabilir. Evine kapanır. Bu durum, saçları dökülene dek sürer. Vücudu kurumaya, derisi pul pul olmaya başlar, yağlanmak istemez. Tekrar tekrar esneyerek bir kahin olacağını göstermeye çalışır, sürekli aksırmaya başlar. Burnunu çekmekten hoşlandığı görülmeye başlanır. Burnunu çekmeden duramaz hale gelir. Daha sonra insanlar onun yavaş yavaş iyileştiğini görürler.</p>

    <p class="bl_indent"><a id="page_285"></a>Hastalığından sonra nöbetler geçirmeye, titremeye başlar. Üzerine su döküldükten sonra nöbet kesilir. Yeni bir alışkanlık edinir, ağlamaya başlar. Önceleri yavaş sesle ağlarken zamanla yüksek sesle ağlamaya başlar. İnsanlar uyurken gürültü yapar ve şarkılarıyla insanları uyandırır. Kadınları ve erkekleri uyandıracak bir şarkı üretir ve onları kendisine eşlik etmeye zorlar. Köydeki herkes uykusuzluktan rahatsız olmaya başlar. Kahin olacak bir adam büyük bir rahatsızlık kaynağıdır; çünkü uyumaz, beyni sürekli işlek durumdadır. Çok kısa sürelerle uyur ama hemen şarkı söyleyerek uyanır. Bağıra bağıra söylediği şarkıları duyup ona eşlik etmemek için komşuları geceleri köyü terk ederler. Sabahlara kadar şarkı söyleyerek kimseyi uyutmaz. Daha sonra evlerin üzerinden kurbağa gibi sıçramaya başlar. Evler ona küçük gelmeye başlar. Sıçrayarak dolaşır ve şarkı söyler. Tere batmış bir biçimde sudaki sazlar gibi sallanıp durur.</p>

    <p class="bl_indent">Bu biçimde yaşadıktan sonra ölümü beklenmeye başlanır. Artık bir deri bir kemik kalmıştır. İnsanlar onun her gün ölebileceğini düşünmeye başlarlar. Bu arada birçok sığır yenmiş ve halk onun kahinliğine inanır olmuştur. Sonunda (bir rüyada) eski ataların ruhlarından birisi onu işaret eder. Ruh ona, ‘Falan yere git ve orada kusturucu ilacı (şamanlığa giriş töreninin bir parçası da ilaç içmektir) al. Onunla birlikte kahin olabilirsin,’ der. Daha sonra birkaç günlük sakinlik olur. Kahinlere giderek ilacını alır. Eski adamı bırakıp temizlenmiş yeni bir insan, bir kahin olarak köye döner.”</p>
  </div>

  <p class="indent">Ruha kavuştuktan sonra olayları önceden söylemeye ve kayıp nesneleri bulmaya başlar.</p>

  <p class="indent">Açıktır ki, bu kültürde kararsız insan tipleri değer görüp son derece saygın bir konum elde edebilirler. Bu insanların <a id="page_286"></a>özellikleri insan davranışının en değerlileri arasında görülürse, söz konusu bireyler, saygın bir konum elde edip toplumsal rollerini, bizim toplumsal yönelimlerle oluşturduğumuz insan tipleriyle ilgili inançlarımıza aldırmaksızın yerine getirebilirler. Her toplumda uygun olmayan işlev gören özellikler bazı belirli “olağandışı” özellikler değildir. Bunlar, çoğu durumda ilgili kültürdeki kurumlarca desteklenmeyen tavırlardır. Bu sapkın özelliklerin olumsuzluğuyla ilgili savlar genelde bir yanılsamaya dayanır. Bunlar, aslında gerekli güçten yoksun özellikler değil, toplumca yeniden onanmayan bazı bireylerin özgün tavırlarıdır. Sapir’in dediği gibi, onlar “olanaksız bir dünyadan yabancılaşarak” gelmişlerdir.</p>

  <p class="indent">Döneminin ve toplumunun standartlarıyla desteklenmeyen ve alaycı küçümsemelere maruz kalan kişinin unutulmaz örneği Avrupa edebiyatındaki Don Kişot figürüdür. Cervantes, günlük yaşamın akışında değiştiği herkesçe bilinen soyut bir şeref anlayışıyla ilgili göreneğe bağlı zavallı bir adamın, bir başka kuşağın romantik şövalyecilik anlayışını olduğu gibi savunarak, nasıl bir aptala dönüştüğünü ortaya koymuştu. Don Kişot’un saldırdığı yel değirmenleri yok olan bir dünyanın acımasız çelişkilerini ortaya koyuyorlardı. Ancak artık bu dünyanın önemli olmadığı söylendiğinde ona karşı savaş bir çılgınlık anlamına geliyordu. Don Kişot şövalyeliğe en çok yakışır bir biçimde Dulcinea’ya âşık olmuştu ancak zamanında yeni bir aşk yorumu modaydı. Bu nedenle, tutkulu arzusu, onun deliliğinin bir belirtisi kabul edildi.</p>

  <p class="indent">Buraya kadar tartıştığımız ilkel kültürlerdeki zıt dünyalar, mekânsal olarak ayrılmış farklı bir yer olan doğal dünyalarda farklıydı. Bir başka dönemde, çağdaş Doğu’nun geçmişinde, bunlar, çok daha başarılı olmuşlardı. Her kültür, kendi başına bir dünyadır. Örneğin Eskimo kültürü gibi görece kararlı, başkalarından coğrafi olarak yalıtılmış dünyaların <a id="page_287"></a>incelenmesi akademik bir konudur. Oysa bizim uygarlığımız, gözlerimizin önünde ortadan kalkan ya da ufukta beliren yeni kültürel standartlarla birlikte ele alınmalıdır. İçinde doğduğumuz ahlâk anlayışıyla ilgili bir sorun olsa bile doğal olanın değişmesini açıklamaya istekli olmalıyız. Ahlâkla ilgili mutlak bir tanım kabul ettiğimiz sürece ahlâki sorunları ele almada bazı engellerin karşımıza çıkması nasıl doğalsa, kendi yerel doğallıklarımızı kaçınılmaz varoluş zorunlulukları olarak tanımladığımız sürece insan toplumlarını ele almada da benzer engellerle karşılaşacağımız açıktır.</p>

  <p class="indent">Hiçbir toplum, gelecek kuşaklarca yaratılacak yeni doğallıkların işleyeceği bir sürece bilinçli olarak yönelmez. Dewey bunun nasıl olabileceğine dikkat çekmiş, böylesi bir toplumsal mühendisliğin zorlama yanını vurgulamıştı. İnsanların çektiği acılar ve ortaya çıkan karışıklıklar göz önünde tutulduğunda, bazı göreneksel düzenlemelerin ne kadar yüksek bir bedele yol açtığı ortadadır. Eğer bu düzenlemeler, kendilerini bize katı ahlâk buyrukları değil yalnızca düzenlemeler olarak sunarlarsa, onları her türden araçla akılcı biçimde seçilmiş amaçlara dönüştürebiliriz. Modası geçmiş bir göreneğin gülünç sonuçlarıyla, Don Kişot’la, alay etme ve kendimizi sürecin sonu saymaya devam etme yerine, şeylerin doğasına uygun düzenlemelere yönelmeliyiz.</p>

  <p class="indent">Bu arada böylesi ruhsal sorunları olan kişileri ele almadaki tedavi yöntemlerimiz çoğu kez yanlış anlaşılıyor. Bu kişilerin yabancılaştıkları durumları yeniden benimsemeleri gerektiğinde ısrar etmektense, onların gerçek dünyaya yabancılaşmalarını sağlıklı bir biçimde ele almak gerekiyor. İki farklı yol, her zaman olanaklıdır. Birinci olarak, uyumsuz birey kendi tercihlerine daha yoğun bir ilgiyle bağlanması için desteklenir. Böylece kendi belirlediği durumdan yaptığı sapmalarla daha ılımlı bir biçimde baş etmesi ona öğretilmeye çalışılır. Eğer yaşadığı sorunun boyutlarının gele<a id="page_288"></a>neksel davranışla ilgili kendi eksikliklerinden kaynaklandığını anlarsa, yavaş yavaş daha az sıkıntı çekeceği bir duruma kendisini uyarlamayı kabul etmesi olanaklı olacaktır. Manik depresif rahatsızlıklardaki abartılı duygusal yoğunluklar ve şizofrenik inzivaya çekilmelerse, bu farklılığı oluşturmaya izin vermeyen varoluşa bazı değerler ekler. Kendi meziyetlerini ve beğenisini kararlılıkla benimseyen bu tür bireyler kırılgan bir davranışa yönelebilirler. Kendisi için oluşturduğu özel dünyaya çekilmeye gerek duymaz. Yavaş yavaş daha bağımsız ve daha az sancılı bir yaklaşımla sorunlarına yönelir, böylece varoluşa uygun bir tavır oluşturabilir.</p>

  <p class="indent">İkinci olarak, toplumda giderek artan hoşgörü, hastanın kendi kendisini eğittiği bir yola yönelmelerini sağlayabilir. Bu yönün olasılıkları sonsuzdur. Göreneğin kendisi de herhangi bir hasta kadar nevrotik olabilir. Rastlantıyla belirlenmiş standartlardan sapmalarla ilgili aşırı korku, toplumun iyiliği için gerekli uzlaşımlarla ilgili sınırların gözlenmesiyle belirlenmez. Sapma olarak adlandırılan tavırların çoğuna başka kültürlerde izin verilir. Bunların çoğuna başka toplumlarda izin verilmesi, onların yapılarından kaynaklanan sıkıntılardan söz edilemeyeceğini ortaya koyar. Olasılıkla geleceğin toplumsal düzenlerinde bu hoşgörü çok daha artacak ve bireylerin farklılıklarına bugüne dek gördüğümüz kültürlerden hiçbirisinde olmadığı ölçüde destek verilecektir.</p>

  <p class="indent">Şu andaki Amerikan eğilimi bu mitin tam tersi yönde olduğu için, böylesi bir yaklaşımın olabileceği değişimi hayal etmek bizim için pek kolay olmasa gerek. Middletown, komşularımızdan farklı en küçük bir eylemin ortaya konmasından duyulan bildik şehirli korkumuzun tipik bir örneğidir. Sıradışı olmak asalak olmaktan daha ürkütücüdür. Bu nedenle hiçbir aile, genel davranışlara uymayıp lekelenmemek için huzurundan ve zamanından birçok fedakârlıkta <a id="page_289"></a>bulunmaktan çekinmemektedir. Middletown okullarındaki çocuklar için en büyük trajediler şunlardır: Okula özgü özel çoraplardan giyememek, belli dans sınıflarına katılamamak ya da bazı arabaları kullanamamak vb. Farklı olma korkusu Middletown’daki başat güdüdür.</p>

  <p class="indent">Böylesi psikopatik bir güdünün ruh hastalıklarına davetiye çıkaracağı açıktır. Ülkemizdeki akıl hastalıklarıyla ilgili durumlar bunun örnekleriyle doludur. Diğer birçok şeyin yanı sıra, bir toplumda böylesi küçük bir güdü bile, psikiyatrik tabloyu oldukça değiştirecektir. Günümüzde Amerika’daki psikopatik trajedilerle ilgili sersemletici ağır yükle baş etmenin en etkili yollarından birinin, toplumdaki hoşgörüyü besleyen bir eğitim programıyla Middletown ve şehirli göreneklerimizde görülmeyen özsaygılı ve bağımsız bireyler yetiştirmek olduğundan kuşku duyulamaz.</p>

  <p class="indent">Kuşkusuz bütün ruh sağlığı bozuk insanlar toplumlarından çok farklı özgül tepkiler ortaya koyan bireyler değildir. Yalnızca uyumsuz olan ve taşıyabileceklerinden daha fazla bir yükün altına girenlerden oluşan önemli bir grup daha vardır. İsteme gücüne yüksek değer verilen bir toplumda, bu kişiler, çok farklı yapıda oldukları için değil, yalnızca bazı yetenekler bakımından yetersiz oldukları için başarısız olabilirler. Aşağılık duygusu, toplumumuzdaki birçok sıkıntının önemli bir nedenidir. Böylesi sıkıntılar yaşayan kişilerin, yasaklanmış olana yönelik güçlü özgül eğilimlerinden kaynaklanan karışıklıklar yaşamış olmaları gerekmiyor. Bunların sıkıntıları, çoğu kez, belli bir amaca ulaşmadaki yetersizliklerinin somut bir yansımasıdır. Kuşkusuz burada kültürel bir ilinti vardır. Göreneksel amaca çok fazla ya da çok az insan ulaşabilir. Başarı bir takıntı durumuna geldiği ölçüde giderek daha az insan ona ulaşacak, böylece gittikçe daha fazla insan uyumsuzluk ve başarısızlığın cezalarına layık görülmeye başlanacaktır.</p>

  <p class="indent">Bu nedenle bir uygarlıkta değer verilen hedefler ne kadar yükseltilir ve artırılırsa, olağandışı bireylerin artışı da o kadar fazla olacaktır. Ancak bu noktanın abartılmasına dikkat edilmelidir. Toplumsal tavırlardaki en küçük bir değişiklik bile, konuyla ilgili dengeleri değiştirebilir. Genelde, hoşgörüyle ilgili toplumsal olanaklara ve bireysel farklılıkların kabulüne uygulamada öylesine az rastlanır ki, bu durum belli bir kötümserliğe yol açar. Elbette burada tartıştıklarımızdan oldukça farklı başka bazı toplumsal etmenler de nevrotik ve psikotik hastalıklarımıza yol açan nedenler arasındadır.</p>

  <p class="indent">Bireylerin yeteneklerinin toplumlarındaki işleyişe uygun olduğunu kabul eden bir bakış açısıyla düşünürüz. Bu uygun işleyiş, klinik bakımdan tanımlanmış olağanlığın (doğallığın) biçimlerinden biridir. Onun tanımlanması sabit belirtilerle yapılır. Olağanlığı istatistik ortalamayla tanımlama gibi bir eğilim de söz konusudur. Uygulamada bu ortalamanın ne olduğu laboratuvarda belirlenir. Ondan sapmalar olağandışı olarak tanımlanır.</p>

  <p class="indent">Tek bir kültürün bakış açısından bu yaklaşımın oldukça yararlı olduğu söylenebilir. Toplumdaki klinik tabloyu ortaya koyan bu yaklaşım toplumdaki onaylanan davranışlarla ilgili bize birçok bilgi verir. Ne var ki, bu olağanlığı, mutlak bir şey olarak ele almak farklı bir durumdur. Gördüğümüz gibi, farklı kültürlerdeki olağanlık standartları birbirine denk düşmez. Zuniler ve Kwakiutllar gibi kimi toplumlar, kendilerine yakın kültürlerden bile çok farklıdırlar. Kuzeybatı Sahili’nde istatistikle belirlenen olağanlık Pueblolar’da olağandışılığın sınırlarının çok ötesinde bir durum olarak görülür. Acımasız yarışmayı olağan karşılayan Kwakiutl yaklaşımı, Zuniler’de, bir çılgınlık olarak değerlendirilir. Öte yandan başkalarını küçük düşürmeye ve onlara hükmetmeye yönelik göreneksel Zuni kayıtsızlığı, Kuzeybatı Sahili’ndeki soylu bir aile üyesince bir budalanın ahmaklıkları olarak görülecektir. Bir kültürdeki sapkın davranış, hiçbir zaman, davranışın ortalama düzeyi göz önünde tutularak belirlenemez. Her toplum, kendi önceliklerine bağlı olarak, histeriyle, sara hastalığıyla ya da paranoyayla ilgili belirtileri abartıp, onlara değer verebilir; onlara yakalanan bireylere toplumsal bakımdan en üstün konumu tanıyabilir.</p>

  <p class="indent">Bu olgu psikiyatri açısından oldukça önemli, çünkü olası her kültürde bulunan olağandışı grubun ne olduğunu açıklıyor: Olağandışı bireyler, yerel bir kültürel tipin gelişiminin aşırı temsilcileridir. Bu grup, daha önce tartıştığımız kültürel standartlarla açıkça çelişki içindeki tavırlar sergileyen gruptan çok farklıdır. Toplum, birincilere her bakımdan tavır alırken, bunların en aşırı sapkınlıklarını bile destekler. Bunlar neredeyse sınırsız bir yetkiye sahiptirler. Bu nedenle söz konusu kişiler, hiçbir biçimde, çağdaş psikiyatrinin inceleme alanı içinde ele alınamazlar. Ne var ki, bir başka kuşak ya da kültürün bakış açısından onlar, tuhaf psikopat tiplerden biridirler.</p>

  <p class="indent">18. yüzyılda New England’da yaşayan Püritenler, sömürgelerde psikopat olarak görülen en son olağandışı bireylerdi. Herhangi bir kültürde çok az prestijli gruba, Püritenler’de olduğu gibi, entelektüel ve duygusal otorite tanınabilir. Onlar Tanrı’nın sesi sayılırlar. Yine de çağdaş bir gözlemci, kadınlara büyücü oldukları için işkence yapıp öldürmekten çekinmeyen New Englandlı Püritenler’in psikonevrotik tipler olduklarını kabul edecektir. Dinlerine girecek birinden istedikleri şeyler ve ortaya koydukları suçluluk duygusu öylesine abartılıdır ki, herhangi bir toplumdaki aklı başında herkes bunların akıl hastalarıyla ilgili durumlar olduğuna inanır. Püritenler, dine girecek kişinin yerlere kapanıp günahlarını itiraf etmekten başka yolu olmadığına inanıyorlardı. Pişmanlık, aşırı acı çekme yıllarca sürecektir. Papazın görevi, dine girecek kişi küçük bir çocuk olsa bile, cehen<a id="page_292"></a>nem korkusunu adayın kalbine yerleştirmektir. Eğer Tanrı onu lanetlemeyi uygun bulursa bu lanetlemeyi kabul edecektir. Buradaki sorun, New England Püriten kilisesinin o dönemdeki kayıtlarını incelemek ya da bu kilisede cadılara veya henüz çok küçük çocuklara lanetlenme ve kaderleriyle ilgili neler yapıldığını ele almak değil. Buradaki esas sorun, belli bir dönemin kültürel anlayışında en büyük değer verilen, en aşırı uygulamaları başarıyla hayata geçiren bir insan grubunun, kuşağımızdaki standartların küçük bir değişikliğiyle kabul edilmez sapkın kurbanlar durumuna gelmesidir. Karşılaştırmalı psikiyatri açısından onlar sıradışı olanlar kategorisinde yer almaya başlarlar.</p>

  <p class="indent">Kendi kuşağımızdaki benliği tatmin etme biçimleri de kültürel açıdan benzer biçimde desteklenirler. Tiyatro yazarları ve romancılar, kibirli ve azgın benciller olan aile babaları, hukukçular ve işadamlarını defalarca betimlemiş durumdalar. Bu tip insanlara her toplumda rastlanır. Püritenler’in tavırlarında olduğu gibi, bu insanların eylemleri, cezaevindeki suçluların eylemlerinden çok daha toplumdışı özellikler gösterebilir. Onların neden oldukları karışıklıklar ve sıkıntı son derece önemli olabilir. En azından büyük bir olasılıkla ortada zihinsel bir sapkınlık (rahatsızlık) vardır. Yine de büyük etkileri, önemleri ve konumları nedeniyle onlara güvenilir, ailelerin yönetici babaları olarak kabul edilirler. Çocukları ve toplumumuzun yapısı üzerindeki etkileri göz ardı edilemez. Bunlar, psikiyatri ile ilgili kılavuz kitaplarımızda yer almazlar, çünkü toplumumuzun değerlerince desteklenirler. Kendi kültürleri içinde yer alan bir noktaya yönelmiş olası biçimlerden birini benimsemiş bireyler sayıldıkları için kendilerinden emindirler. Yine de geleceğin psikiyatrisi, başka koşullarda güvenilir sayılacak bu tipin olağandışılığını aydınlatmak için, romanlarımızı, mektuplarımızı enine boyuna inceleyecektir. Her toplumda, kültürel olarak desteklenen ve beslenen grubun içinde, insan davranışının en aşırı örneklerinden bazıları gelişebilir.</p>

  <p class="indent">Günümüzdeki toplumsal düşünüşün, kültürel göreceliğin uygun bir açıklamasını yapmaktan daha önemli bir görevi yoktur. Hem sosyolojik hem de psikolojik alanda bu görevin gereklilikleri temel önemdedir. İnsanlar arasındaki ilişkiler ve değişen standartlarımızla ilgili çağdaş düşünce, sağlıklı ve bilimsel bir yönelim açısından son derece önemlidir. Çok bilmiş çağdaş anlayış, toplumsal göreceliği, onun kabul edildiği en küçük alanda bile, bir umutsuzluk öğretisine dönüştürmüştür. Bu anlayışa göre toplumsal görecilik, süreklilikle beslenen ideal Ortodoks hayallerle ve bireylerin özerklik yanılsamasıyla açık bir uyumsuzluğa işaret eder. Ortodoks hayallerden vazgeçildiğinde varoluşun içinin boşalacağı öne sürülür. Ancak söz konusu ikilemi, bu biçimde ele almak, bir tarih yanılsaması anlamına gelir. Eski olanın yeninin içinde keşfedilmesinden, eski kesinlik ve kalıcılığın yeni esneklikler içinde tekrar bulunmasından başka bir yol olmadığında ısrar etmek, yalnızca, kaçınılmaz bir kültürel gerilik anlamına gelir. Kültürel göreceliğin kabul edilmesi, hiçbir mutlakçı felsefeye gerek duymayan kendi değerlerini ortaya koyacaktır. O, geleneksel düşüncelere meydan okuyacak ve onlarda yakıcı rahatsızlıklara neden olacaktır. Eski formülleri parçaladığı için bir karışıklığa yol açacak, böylelikle de bir kötümserliğe neden olacaktır. Ancak ne kötümserlik ne de karışıklık bu kültürel göreceliğin yapısındaki bir güçlükten ortaya çıkmaz. Gelenek inancıyla ilgili yeni anlayış benimsenir benimsenmez, iyi bir yaşamın elde edilmesinde güvenli başka bir yola kavuşmak olanaklı olacaktır. O zaman toplumsal güvenin gerçekçi biçimde sağlanacağı bir noktaya gelmiş olacağız. Bunun anlaşılması için, birlikte yaşama hoşgörüsünün yeşereceği yeni temellerin olabileceğine ve insanlığın varoluşun hammaddesinden kendisi için aynı derecede geçerli yaşam örüntüleri çıkarabileceğine yönelik umutların sağlam bir zemininin olduğunu kabul etmek yetecektir.</p>

  <div class="footnotes">
    <p class="footnote" id="n1"><a class="backref" href="#ref1">*</a> Platon, bu yapıtında, “gerçek aşkın” ancak erkekler arasında olacağını, bunun temelininse tensel değil, duygusal birlik olduğunu söyler. “Platonik aşk” sözü buradan doğmuştur - ç.n.</p>

    <p class="footnote" id="n2"><a class="backref" href="#ref2">*</a> Katalepsi: Sara nöbetlerinde vb. görüldüğü gibi, kasların kilitlenmesiyle irade ve duyuların yitirildiği ruhsal durum - ç.n.</p>
  </div>
</body>
</html>
