<?xml version='1.0' encoding='utf-8'?>
<html xmlns="http://www.w3.org/1999/xhtml">
<head>
  <title>Platon Bir Gun</title>
  <link href="../Styles/stylesheet.css" rel="stylesheet" type="text/css"/>
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h1 class="h1baslik1" id="calibre_toc_14">Sözlük</h1>

  <p class="normal"><span class="idebold">Ampirizm/deneycilik</span>: Deneyin, özellikle duyusal deneyin bilgiye giden birincil —veya tek— yol olduğunu söyleyen görüş. "Tek boynuzlu atların var olduğunu nereden biliyorsun?" "Çünkü bahçede bir tane gördüm!" Bu,aşırı ampirizmdir. Zıddı: <span class="idebold">Rasyonalizm/Akılcılık</span></p>

  <p class="normal"><span class="idebold">Analitik önerme</span>: Tanımı gereği doğru önerme. Örneğin, "Tüm ördekler kuştur" önermesi analitiktir çünkü "ördek" derken kastettiğimiz bu parçanın kuş ailesinin bir üyesi olduğudur. Diğer yandan "Tüm kuşlar ördektir" önermesi analitik değildir çünkü ördeklik, "kuş" tanımının bir parçası değildir. "Tüm ördekler kuştur" önermesi, "Tüm kuşlar kuştur" kadar analitiktir. Felsefenin kuşbilim gibi diğer disiplinlere yardım eli uzatışını görmek insanın yüreğini ısıtır. Zıddı: <span class="idebold">Sentetik önerme</span>.</p>

  <p class="normal"><span class="idebold">A posteriori</span>: Deneyimle bilinen; ampirik yoldan bilinen. Bazı biraların tadının güzel olduğunu ama doyurucu olmadığını bilebilmek için en az bir adet tadı güzel ama doyurmayan bira içmeniz gerekir. Zıddı: <span class="idebold">A priori</span>.</p>

  <p class="normal"><span class="idebold">A priori</span>: Deneyimden önce bilinen. Örneğin insan, American Idol yarışmasına katılanların kendilerini şarkıcı gördüğünü yarışmayı izlemeden bilir çünkü American Idol, şarkıcı olduklarına inanan —sebepleri kendilerinde— kimseler için yapılan bir şarkı yarışmasıdır. Zıddı: <span class="idebold">A posteriori</span>.</p>

  <p class="normal"><span class="idebold">Çelişmezlik yasası</span>: Aristoteles'in, bir şeyin aynı anda hem A hem A-olmayan olamayacağını söyleyen mantıksal ilkesi. "Pantolonun yanıyor ve ayrıca pantolonun yanmıyor," demek çelişkidir. (Aristoteles'in yasanına karşın, şartları göz önüne alarak tabii, üstünüze hortum tutmanızın zararı olmayacaktır.)</p>

  <p class="normal"><span class="idebold">Deontolojik etik</span>: Ahlâki zorunluluğun, eylemlerin uygulamadaki sonuçlarından ayrı, görevlere (Yunanca deon) dayandığı kuramını temel alan etik. Örneğin, baş görevinin halkını terörist saldırılardan korumak olduğunu düşünen bir siyasi önder, görevini yerine getirebilmek uğruna herkesin yatak odasına dinleme cihazı yerleştirmesi gerektiğini öne sürebilir (cinsel hayatınızda oluşacak sonuçlara aldırmadan).</p>

  <p class="normal"><span class="idebold">Ding an sich</span>: Bir şeyin duyusal temsiline karşı, Kendinde-Şey. Buradaki fikir, bir nesnenin sadece sunduğu duyu verilerinden (görünüşü, çıkardığı ses, tadı, kokusu ve dokunulduğunda verdiği his) ibaret olmadığı ve tüm duyusal verilerin ötesinde, verilerden ayrı kendindeşey olduğudur. Bazı filozoflar bu olgunun Noel Baba ve Tek Boynuzlu At ile aynı kategoriye girdiğini savunur.</p>

  <p class="normal"><span class="idebold">Duyguculuk</span>: Ahlâki yargıların ne doğru ne yanlış olduğunu, sadece bir veya bir dizi eylemde bulunan bir birey veya bir eyleme karşı onay veya onaylamama ifade ettiğini savunan etik felsefe. Bu felsefe kapsamında, "Saddam kötüdür," önermesinin anlamı sadece "Saddam bana göre değil; ya, ne bileyim, kanım ısınmadı bir türlü,"dür.</p>

  <p class="normal"><span class="idebold">Özcülük</span>: Nesnelerin özsel olmayan, ilineksel niteliklerinden ayrı özleri veya özsel nitelikleri bulunduğunu söyleyen felsefe. Örneğin bir karısının bulunması (erkek de olabilir) evli bir erkeğin özsel niteliğidir. Ama evli bir erkeğin yüzük takması ilineksel bir niteliktir. Yüzük taşımayan bir erkek evli olabilir, yalnız karısının buna hoş bakmaması mümkündür.</p>

  <p class="normal"><span class="idebold">Fenomenal</span>: Nesnelere dair duyusal deneyimimize ait olan. "Bu bir kırmızı şapkadır" tümcesi kırmızı ve şapka gibi görünen bir nesneye dair duyusal deneyimimizi kasteder.</p>

  <p class="normal"><span class="idebold">Fenomenoloji/Görüngübilim</span>: Gerçeği, örneğin bilimsel betimleme yerine insan bilinci tarafından algılandığı ve anlaşıldığı haliyle betimlemeye çalışan bir inceleme yöntemi.</p>

  <p class="normal"><span class="idebold">Gündelik dil felsefesi</span>: Felsefi kavramları gündelik dilsel kullanımı incelemek suretiyle anlamaya çalışan bir felsefe akımı. Bu ekolün takipçilerine göre, asırlar boyu filozofların kafalarını karıştıran birçok sorunun kafa karıştırmalarının tek nedeni soruların kendilerindeki muğlâklıklar ve mantıksal hatalardır. Bu hareket Kafa Karışıklığı Çağı'nı bitirmiştir.</p>

  <p class="normal"><span class="idebold">Koan</span>: Zen Budizm'inde kişiyi şok ederek aydınlanmaya ulaştırmayı amaçlayan bilmece. "Çırpılan bir elden ne ses çıkar?" işe yarıyor görünürken, "Çırpılan iki elden ne ses çıkar?" sorusu aydınlanmaya pek yaramamaktadır. Ayrıca bkz. <span class="idebold">Satori</span>.</p>

  <p class="normal"><span class="idebold">Koşulsuz buyruk</span>: Immanuel Kant'ın, kişinin sadece her daim evrensel yasa olmayı sürdürmesini isteyeceği kurallara göre hareket etmesi gerektiğini söyleyen kapsayıcı ahlâk ilkesi. Altın Kural'ın Almanca yazılmış hali gibidir ama tam öyle değildir.</p>

  <p class="normal"><span class="idebold">Noumenal</span>: Şeylerin, duyularımıza göründüklerinin aksine, kendinde oldukları şey. Bkz. Ding an sich... A, baksanız da göremiyordunuz ama değil mi? Zıddı: <span class="idebold">Fenomenal</span>.</p>

  <p class="normal"><span class="idebold">Paradoks</span>: a) Sağlam görünen mantık ve doğru görünen önermeler kullanılmasına karşın çelişkiyle sonuçlanan akıl yürütme; b) herhangi iki hekim.</p>

  <p class="normal"><span class="idebold">Post hoc ergo propter hoc</span>: "Bundan sonra geldiğine göre şunun yüzünden" anlamındaki, yani A, B'den önce geldiği için B'nin nedeni olmalıdır diyen mantıksal yanılgı. "Çocuğum akıllı çünkü karnımdayken hep Mozart dinlettim" saptaması yanlıştır çünkü iki durum arasında bağıntı yoktur. Çocuğun akıllılığının Mozart bilen (yani, eğitimli, öyleyse muhtemelen akıllı) ebeveyne sahip olmasına bağlı olması daha olasıdır.</p>

  <p class="normal"><span class="idebold">Pragmatizm</span>: Teoriyle uygulama arasındaki bağı vurgulayan bir felsefe ekolü. Örneğin William James gerçek bir teoriyi faydalı veya daha fazla bilgi yaratan teori olarak tanımlamıştır. James'in tanımını faydalı bulanlar ve bulmayanlar mevcuttur.</p>

  <p class="normal"><span class="idebold">Rasyonalizm/Akılcılık</span>: Aklın bilgiye giden birincil —veya tek— yol olduğu görüşü. Duyusal deneyimin bilgiye giden birincil yol olduğunu söyleyen <span class="idebold">ampirizm/deneycilikle</span> sıklıkla zıtlaşır. Rasyonalistler geleneksel anlamda aklı yeğlerler çünkü duyularımızın güvenilmez olduğunu ve dolayısıyla duyu temelli bilginin kesin olmadığını düşünürler. Bu yüzden şunun gibi akılla ulaşılan saptamaların bodoslama kesinliğinden hoşlanırlar: "Bu, mümkün dünyaların en iyisidir." Ah, orada olsaydınız bir, var ya...</p>

  <p class="normal"><span class="idebold">Sonsuz gerileme argümanı</span>: Görünen bir açıklamanın tatmin edici olmadığı çünkü sonsuz sayıda böyle "açıklamalar" gerektirdiğini söyleyen argüman. Örneğin dünyanın varlığını bir "yaratıcı"ya bağlamak ortaya o yaratıcının varlığının açıklanması gereğini çıkaracaktır. Onu da bir yaratıcının yarattığı söylenirse bu sefer, "Peki o yaratıcıyı kim yarattı?" sorusu gelecek ve bu durum sonsuza veya kusana dek (hangisi önce gelirse) sürecektir.</p>

  <p class="normal"><span class="idebold">Satori</span>: Zen Budizm'inde, gerçekleştiğinde aniden kendimizin ve dünyanın gerçek doğasını görüverdiğimiz aydınlanma deneyimi. Red Hot Chili Peppers'ın dediği gibi: "Soruyorsan, bilmiyorsundur."</p>

  <p class="normal"><span class="idebold">Sentetik önerme</span>: Tanımı gereği doğru olmayan önerme. Örneğin, "Annen güzel" bir sentetik önerme içerir çünkü "Anne" teri mine tanımında bulunmayan bir bilgi ekler. Yanıtı için de aynısı geçerlidir: "Senin annen güzel." Zıddı: Analitik önerme.</p>

  <p class="normal"><span class="idebold">Telos</span>: İçsel erek. Bir meşe palamudunun telosu meşe ağacı olmaktır.. Aynı şekilde, bir felsefe mezununun ereği Harvard'da kadrolu profesörlüktür. Ancak süpermarket kasiyeri olma ihtimali daha yüksektir.</p>

  <p class="normal"><span class="idebold">Tümdengelimli mantık</span>: Bir dizi öncülden, bu öncüllerden mantık yoluyla çıkarılabilecek bir sonuca doğru akıl yürütmek. Tümdengelimin en basit biçimi kıyastır: "Tüm komedyenler filozoftur; Larry, Moe ve Curly komedyendir; öyleyse Larry, Moe ve Curly filozoftur." Zıddı: <span class="idebold">Tümevarımcı mantık</span>.</p>

  <p class="normal"><span class="idebold">Tümevarımlı mantık</span>: Özgül örneklerden bu örneklerden mantıksal olarak çıkandan daha kapsamlı olan genel bir sonuca varan akıl yürütme. Örneğin güneşin bugün, dün ve dünden önceki bildiğimiz her gün doğmuş olmasını gözlememizden, bilinen bu örneklerden mantıksal olarak çıkmamasına rağmen, güneşin hep doğduğu ve hep doğacağı sonucuna varırız. (Not: Bu örnek Kuzey Kutbu'nda yaşayan okurlarımız için anlamlı olmayacaktır.) Zıddı: <span class="idebold">Tümdengelimli mantık</span>.</p>

  <p class="normal"><span class="idebold">Yararcılık</span>: Etkiledikleri kişilere daha fazla yarar sağlayan eylemlerin doğru olduğunu söyleyen ahlâk felsefesi. Bu ahlâk felsefesinin yararlılığının sınırlılığı bayramlarda hem annenizi hem kayınvalidenizi memnun etmeye kalkıştığınızda belirginleşir.</p>

  <p class="normal"><span class="idebold">Varoluşçuluk</span>: Soyut, evrensel insani nitelikler yerine bireysel insani varlığımızın fiili şartlarını betimlemeye uğraşan bir felsefe ekolü. Sartre'ın "varoluş özden önce gelir" tanımı, bizler için birincil gerçeğin varoluşumuz olduğu, özümüzü kendimizin yarattığı anlamındadır. Bu saptamanın ahlakiliğimizin tümüyle bilincinde olarak ve yaptığımız seçimlerde aldanmadan daima "otantik" yaşamamızı –kısacası, bize bir fabrikanın taşıma bandı başında değil de mesela Paris'te bir <span class="ideitalik">caféde otururken daha iyi keşfedilecek uğraşları öğütleyen varoluşçu etik üzerinde derin sonuçları vardır.</span></p>
</body>
</html>