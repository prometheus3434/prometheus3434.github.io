<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="tr">
<head>
  <meta content="Atlantis Word Processor 1.6.6.1" name="Generator" />
  <link href="../Styles/style.css" rel="stylesheet" type="text/css" />

  <title></title>
</head>

<body>
  <p class="p8">Miles Green gözlerini açar ve kubbeli, beyin temsili tavana bakar ve gerçeği söylemek gerekirse ve de akılcı bir erkek psikolojisi de göz önüne alınacak olursa, düşündüğü şey, kollarında yatan güzeller güzeli, ihtiraslı, bahşeden ve bahşedilen genç Yunan Tanrıçası değil, akla hayale gelmeyecek bir şeyi yapan biri olarak tavandaki belli belirsiz gri memeciklerin nasıl betimlenebileceği, son derece az kullanılan <span class="t15">mokarabesk</span> sözcüğünün doğru olup olmayacağıdır; bu düşünceler onu Elhamra’ya ve ardından İslam dünyasına götürür. Yanındaki huriyi saçlarından öper.</p>

  <p class="p8">“Sevgilim, çok iyiydi. Bayağı ilginç oldu.”</p>

  <p class="p8">Kadın adamı omzundan öper. “Benim için de öyle sevgilim.”</p>

  <p class="p8">“Belki en ilginci değildi ama yine de...”</p>

  <p class="p8">Kadın tekrar öper adamın omzunu. “Sınırlı imkânlar.”</p>

  <p class="p8">“Bugünkü bir iki hamlen gerçekten müthişti.”</p>

  <p class="p8">“Sen de öyleydin, sevgilim.”</p>

  <p class="p8">“Gerçekten mi?”</p>

  <p class="p8">“Bana ödetmek için savurduğun o yumruk, mesela.”</p>

  <p class="p8">“Yalnızca refleksti.”</p>

  <p class="p8">“Çok hoştu.” Adamın omzunu öper. “Bayıldım. O anda seni öldürebilirdim.”</p>

  <p class="p8">Adam tavana bakarak gülümser ve kadına azıcık daha yaklaşır. “Zeki Dr. Delfie.”</p>

  <p class="p8">“Zeki Miles Green.”</p>

  <p class="p8">“Senin fikrindi.”</p>

  <p class="p8">“Asla tek başıma yapamazdım, sevgilim. Hayatım boyunca senin gibi birini bekledim.”</p>

  <p class="p8">Kadının saçlarından öper. “O akşamı o kadar iyi hatırlıyorum ki. Senin ilk gelişini.”</p>

  <p class="p8">“Öyle mi, canım?”</p>

  <p class="p8">“O gülünç daktiloda bir şeyler yazmaya çalışıyordum.”</p>

  <p class="p8">“Her on sözcüğün dokuzunu karalıyordun.”</p>

  <p class="p8">“O sefil kadın kahramana kafayı takmıştım.”</p>

  <p class="p8">“Sevgilim, o ben olamazdı. Ben nezaket adına kabalık yapıyordum.”</p>

  <p class="p8">Adam kadının sırtını okşar. “Sonra sen <span class="t15">geldin,</span> etinle kanınla, masamın kenarında oturuyordun.”</p>

  <p class="p8">“Sen de şaşkınlıktan iskemleden düşmek üzereydin.”</p>

  <p class="p8">“Kim olsa öyle olurdu. Senin gibi baş döndürücü bir yaratık birdenbire kendiliğinden ortaya çıkıyor ve bir öneride bulunmaya geldiğini söylüyor.”</p>

  <p class="p8">Kadın dirseği üzerinde doğrulur ve yüzünde bir gülümsemeyle adama bakar.</p>

  <p class="p8">“Bunun üzerine sen de, ‘Sen de kimsin, nereden çıktın?’ dedin.”</p>

  <p class="p8">“Biraz irkilmiştim, tabii.”</p>

  <p class="p8">“Ve ben de seni cevapladığımda bana, ‘Saçmalama, ben seni hayatımda görmedim’ demiştin.” Adama iyice yaklaşır ve ağzını adamın burnunun ucunda gezdirir. “Çok komiktin.”</p>

  <p class="p8">“Doğrusu, inanamamıştım bir türlü. Ta ki sen, hayali kadınların arkasında saklanmaktan ölesiye sıkıldığını söyleyene kadar. Sonra aynı dalga boyunda olduğumuzu hissettim, her nasılsa.”</p>

  <p class="p8">“Çünkü sen de onları hayal etmekten aynı ölçüde sıkılmıştın.” Adam kadına gülümser. “O kısmı hâlâ çok güzel beceriyorsun. Müthiş bir ikna yeteneği.”</p>

  <p class="p8">“İçimden geldiği gibi davranıyorum.”</p>

  <p class="p8">Avuç içini çevirip bileğinden öper kadını. “Sonunda bunu anlayan birini bulmak müthiş bir şey.”</p>

  <p class="p8">Kadın alçakgönüllü bir tavırla bakışlarını indirir. “Sevgilim, ben de anlamazsam, kim anlayacak?”</p>

  <p class="p8">“Yazmaktan nasıl bıkıyor insan –hele bir de yayımlamaya zorlanmak daha da sıkıcı–”</p>

  <p class="p8">Kadın ona şefkatle bakar ve devam etmesini sağlar. “Yani?..”</p>

  <p class="p8">“Keşke bulabilsek öyle bir şey., kesinlikle imkânsız olan...”</p>

  <p class="p8">“Yazılamayan...”</p>

  <p class="p8">“Bitirilemeyen...”</p>

  <p class="p8">“Hayal edilemeyen...”</p>

  <p class="p8">“Sonsuz kereler değiştirilebilen...”</p>

  <p class="p8">“Sözcüksüz bir metin...”</p>

  <p class="p8">“Sonunda ikimiz de kendi kendimiz olabilirdik.”</p>

  <p class="p8">Kadın eğilip adamı öper. “Ve sonunda?”</p>

  <p class="p8">Adam tavana bakar, sanki o muhteşem keşfi yapacağı an işte o andır.</p>

  <p class="p8">“Romanın laneti.”</p>

  <p class="p8">“Yani?”</p>

  <p class="p8">“Cinsellikle ilgili olmayan bölümler arasındaki uzun ve sıkıcı aralar.” Kadının gözlerinin içine bakar. “İşte karar vermemi sağlayan da bu oldu. O anda birbirimiz için yaratıldığımızı anladım.” Kadın tekrar adamın omzuna gömülür. “Sonra ne yaptığımı unuttum.”</p>

  <p class="p8">“Dedin ki: Tanrım, o halde neden bekliyoruz?”</p>

  <p class="p8">“Aa, Miles, o kadar da edepsiz değildim.”</p>

  <p class="p8">“Hem de ne edepsizdin.”</p>

  <p class="p8">“Sevgilim, on yedi yüzyıldır kendi benliğime sahip olamadım. O berbat Hıristiyanlar ortaya çıktığından beri. Öteki yazarların hiçbiri, benim gerçek benliğime bir kilometre bile yaklaşamadılar. Sen ilksin... şeyden beri... Adını bile hatırlayamıyorum. Bir dakika bile bekleyemezdim.” İç çeker. “O zavallı küçük sediri tamir ettin mi?”</p>

  <p class="p8">“Hayır hâlâ ayağı kırık bir halde duruyor, hatıra olarak saklıyorum.”</p>

  <p class="p8">“Sevgilim, ne kadar tatlısın.”</p>

  <p class="p8">“Yapabileceklerimin en azı bu.”</p>

  <p class="p8">Adamın omzunu öper. Kısa bir süre yoğun bir sessizlik içinde yatarlar gül rengi halının üzerinde. Sonra adam ılık ve pürüzsüz fildişi bedene dokunur ve belinden yakalayarak iyice kendine çeker.</p>

  <p class="p8">“Eminim, onlar da yaptılar.”</p>

  <p class="p8">Kadın başını iki yana sallar. “Ben hep birinin ardına saklanıyordum.”</p>

  <p class="p8">“Gizemli Kadın gibi.” Kadını saçından öper. “Bundan hiç söz etmemiştin.”</p>

  <p class="p8">“Çok mutlu bir ilişki değildi de ondan.”</p>

  <p class="p8">“Hadi anlat. Nasıldı?”</p>

  <p class="p8">Kadın nefesini bırakır, hem keyifli hem de mahcuptur.</p>

  <p class="p8">“Miles, aslında bu kişisel bir şey.”</p>

  <p class="p8">“Kimseye söylemem.”</p>

  <p class="p8">Kadın bir an tereddüt eder. “Şey... Bir tek şey söyleyebilirim. Ne olduğunu bilemem ama kesinlikle Avon’daki Kuğu değildi.”</p>

  <p class="p8">Adam heyecanlanır. “Yoksa Bacon <span class="t15">m</span><span class="t15">ı</span><span class="t15">yd</span><span class="t15">ı</span><span class="t15">,</span> bunu mu demek istiyorsun?”</p>

  <p class="p8">“Hayır, tatlım. Tatlı bir sessizlik içinde düşünme seanslarında geçmişten bir hatıra olsun diye saklayabileceği bir şey bulmak onun için banyo kadar önemliydi. Bu yüzden ben öyle uzak durur gibi görünüyordum. Sonunda katlanabileceğim tek şeyin bağırma mesafesinde kalmak olduğuna karar verdim. Hatırlıyorum da, bir gün Old Cheapside’da dolaşırken onunla karşılaşmıştım, kafasının keline vurup duruyor ve tekrar tekrar aynı dizeyi söylüyordu... Arkasından gelecek dizeyi bir türlü bulamıyordu. Ben de sokağın karşısından bağırdım ona. Lavanta kokulu bir kızın yanında duruyordum, kendimi korumak için. Ve ona istediğini söyledim.”</p>

  <p class="p8">“Hangi dizeydi o?”</p>

  <p class="p8">“ ‘Kabul etmeliyim ki hiç görmedim bir Tanrıça geçerken.’ “</p>

  <p class="p8">“Peki senin bağırarak eklediğin dize neydi?”</p>

  <p class="p8">“ ‘Zira, yaklaşamazdı yanına sen bu kadar kötü kokarken.’ Ya da bu anlama gelen Elizabeth dönemine ait bir söz.”</p>

  <p class="p8">Adam tavana bakıp gülümser. “Sen iflah olmazsın.”</p>

  <p class="p8">“Hepsi birbirinin aynıydı. Edebiyat tarihçilerinin akılları bir karış havada olmasaydı, Roma İmparatorluğu’nun yıkılışı ile su tesisatının keşfi arasındaki döneme oturmayan bir yama olduğumu çoktan fark ederlerdi.”</p>

  <p class="p8">Adam bir an hiçbir şey söylemez.</p>

  <p class="p8">“Senin hiçbir şeyi ciddiye almayan biri olduğunu keşke en başından beri bilseydim.”</p>

  <p class="p8">Kadının eli adamın kasıklarının hemen üzerinde gezinir.</p>

  <p class="p8">“Hiçbir şeyi mi?”</p>

  <p class="p8">“Bundan başka.”</p>

  <p class="p8">Adamın göbeğine küçük bir çimdik atar.</p>

  <p class="p8">“Ben yalnızca sen ne olmamı istiyorsan, o oluyorum.”</p>

  <p class="p8">“O halde gerçek sen değilsin.”</p>

  <p class="p8">“Gerçek ben buyum.”</p>

  <p class="p8">“O halde Gizemli Kadın<a id="a21"></a><a href="../Text/notes.html#a63"><span class="t19">{17}</span></a> hakkındaki gerçeği anlat bana.”</p>

  <p class="p8">“Sevgilin?, hiç de düşündüğün gibi çekici biri değildi. Tıpkı hemşire Cory gibiydi.”</p>

  <p class="p8">“Tıpkı onun gibi değil herhalde; fiziksel olarak hemşire. Cory’ye mi benziyordu?”</p>

  <p class="p8">“Hık demiş burnundan düşmüş. Tuhaf bir tesadüf.”</p>

  <p class="p8">Adam tekrar şaşırıp kalır.</p>

  <p class="p8">“Erato, sen.. sen benimle dalga geçmiyorsun, değil mi?”</p>

  <p class="p8">“Elbette, hayır, Miles.” Gözlerini adamın gözleriyle buluşturur. “Keşke geçseydim.”</p>

  <p class="p8">Adam başım yere bırakır ve tavana diker gözlerini. “Tanrım. O yüzden adı öyle. Siyah.”</p>

  <p class="p8">“Koyu kahve olduğunda hemfikir olduğumuzu sanıyordum, tatlım.”</p>

  <p class="p8">“Ve buna aldırmadığında...”</p>

  <p class="p8">Kadın iç çeker. “Tatlım, elbette şaka yapıyordum. ‘Old Cheapside'da dolaşıyordum’ derken yani. Ben yalnızca onun zihninde bir yerlerdeydim. Tıpkı şu anda senin zihnindeki şeye benzeyen bir şey bu. Fark şu ki sen onu orada bırakmıyorsun. Aslında özellikle seni kastetmiyorum, bugünlerde herkes yapıyor bunu. Her şey ‘gerçek’ olmalı, yoksa var olduğu kabul edilmiyor. Sen de gayet iyi biliyorsun ki gerçek ‘gerçek ben’ yalnızca hayali. Sizin kavramlarınıza göre gerçek olmamın tek nedeni, sizin beni böyle istemeniz. Az önce de bunu anlatmak istedim.”</p>

  <p class="p8">“Ama bana gelip masama oturan önce sen oldun.”</p>

  <p class="p8">“Sevgilim, yalnızca gerçek olmak neye benzer onu görmek istedim. Doğal olarak gerçek görünebileceğim birini seçmeliydim. Yine doğal olarak seni seçtim. İşte bütün hikâye bu. Gerçekten.”</p>

  <p class="p8">Bir an sessizce yatarlar. Sonra adam hafifçe doğrulur.</p>

  <p class="p8">“Gidip yatakta uzanalım mı?”</p>

  <p class="p8">“Elbette, tatlım.”</p>

  <p class="p8">Kadın kalkar ve adamın kalkması için elini uzatır. Sevecenlikle birbirlerine sarılırlar, dudakları birleşir, sonra el ele kendilerini yatağa atarlar, yine aynı pozisyona geçerler: Kadının başı adamın omzunda, adamın kolu kadının omzundadır, kadının sağ bacağı adamın bacağının üzerindedir. Yine adam konuşur.</p>

  <p class="p8">“Bunun hangi yazılamaz çeşitleme olduğunu unuttum.”</p>

  <p class="p8">“Yirmi dokuzuncu.”</p>

  <p class="p8">“Otuz sanıyordum.”</p>

  <p class="p8">“Hayır, sevgilim. Yirmi yediden sonra iki tane var ve yirmi yedide sen beni şey yapmıştın...” Yaklaşıp adamın bedenine bastırır. “Biliyorsun. Seni kötü şey.”</p>

  <p class="p8">“Yani seni şey yapmamı istediğin şeyi mi...”</p>

  <p class="p8">“Hışşş.”</p>

  <p class="p8">Kadın adamı omzundan öper. Saatin tiktakları duyulur; mutlu ve bir sonraki guguğa gebe. Yataktaki adam tavana bakarak konuşur.</p>

  <p class="p8">“Buna asla inanmazdım. Her seferinde daha da imkânsız bir hale getiriyoruz.”</p>

  <p class="p8">“Söylemiştim sana. Senin inançsız.”</p>

  <p class="p8">“Söylemiştin, biliyorum tatlım.” Kadının sırtında duran elini aşağı doğru kaydırır ve okşar. “Sen ve hemşire Cory.”</p>

  <p class="p8">Kadın bir kez daha hafifçe çimdik atar. “Hemşire Cory olarak ben.”</p>

  <p class="p8">“Onu o kadar iyi yapıyorsun ki. Aynı kişi olduğunuzu unutuyorum.” Hemen yanı başındaki saçını öper kadının. “O girdiğinden beri, yani sen demek istiyorum., muhteşemdi. Yaşlı William kim bilir neler.. sen böylesine raydan çıktığında yani. Kafasından geçirdiği tek şey buysa kel olmamasına da şaşmalı.”</p>

  <p class="p8">“Gerçekten de buydu, tatlım.”</p>

  <p class="p8">Kadının sağ elini tutar. Parmaklarını birbirlerininkine geçirir ve kısa bir an, sessizce anılarına dalarlar. “Bugün yanlış giden şey de bu. Yani, yalnızca iki kez. İnterruptusları saymazsak.” Kadın bir şey söylemez. “Ortalamamız hâlâ üç, değil mi?”</p>

  <p class="p8">“Aslında arka arkaya üç nokta üç, sevgilim.”</p>

  <p class="p8">“İki kez yeterli değil.”</p>

  <p class="p8">“Bunu telafi ederiz.”</p>

  <p class="p8">“Sebep edebi ıvır zıvır. Ne zaman bunun üzerine fazla gitsek, temeldeki amacımızı kaçırıyoruz.”</p>

  <p class="p8">“Sevgilim, sana katılmıyor değilim ama kim olduğumu düşünecek olursak, bundan vazgeçemeyeceğimi de bilmelisin.”</p>

  <p class="p8">“Meleğim, vazgeçemeyeceğini biliyorum. Yalnızca...”</p>

  <p class="p8">“Yalnızca ne, sevgilim?”</p>

  <p class="p8">Kadının sırtını okşar. “Bugünkü yeni çeşitlemelerinden birini düşünüyordum.” Hafifçe vurur. “Elbette, her zamanki gibi çok ustalıklı yaptın. Ama yine de bağlantısı olup olmadığına karar veremedim.”</p>

  <p class="p8">“Hangi çeşitlemeydi bu?”</p>

  <p class="p8">“Psikanalistmişsin gibi yaparken. Benim röntgenci ve teşhirci olduğumu söylemen. İnan, boğazıma kadar geldiğini hissettim. O koşullarda, yani özellikle anneye sabitlenmeyle ilgili saptamayı söylediğinde çizmeyi aştın.”</p>

  <p class="p8">Kadın dirseğinin üzerinde doğrulur. “Ama Miles, sevgilim, daha sonuncuda, göğüslerimi diri diri yemekten söz eden kimdi?”</p>

  <p class="p8">“Sırf hemşire Cory olduğunda çok çarpıcı memelere sahiptin diye böyle alakasız çıkarımlarda bulunamazsın.”</p>

  <p class="p8">“Yalnızca Hemşire Cory olduğumda, ha?”</p>

  <p class="p8">“Elbette hayır.” Yanındakinin göğüslerine değdirip kaçırır elini. “Her ikinizde de.”</p>

  <p class="p8">“Miles, çok iyi duydum. ‘Hemşire Cory olduğunda’ dedin.”</p>

  <p class="p8">“Dil sürçmesi.”</p>

  <p class="p8">Kadın gözlerini indirir. “Ben gerçekten de arada bir fark göremiyorum.”</p>

  <p class="p8">“Tatlım, fiilen bir fark yok zaten.”</p>

  <p class="p8">Kadın başını kaldırır. “Bu ‘fiilen’ de ne demek?”</p>

  <p class="p8">“Mini minicik bir fark. Hem, sen kendi kendini de kıskanmamalısın. Üstelik de sırf senden azıcık daha gururlu ve cesur diye. Hatta senden bile daha arsız ve kışkırtıcı diye.” Elini uzatıp, söz konusu objeleri okşar. “Seninkiler daha narin. Daha zarif.” Kadın bir kez daha kendi göğüslerinin narinliğine ve zarafetine bakar ama bu kez biraz da soru işareti vardır kafasında. “Bir öpeyim onları.”</p>

  <p class="p8">Kadın pozisyonunu bozmaz. “Fark etmez.”</p>

  <p class="p8">“Gereksiz yere alınıyorsun.”</p>

  <p class="p8">“Keşke kara derili bir kıza dönüşmem konusunda konuşmana izin vermeseydim.”</p>

  <p class="p8">“Sevgilim, bu konuda anlaşmıştık. Seni başka bir biçimde daha görmeye ihtiyacım var; tek sebebi de senin kendi halindeyken ne kadar muhteşem bir şey olduğunu hatırlamak istemem. Her neyse, asıl mesele o değil. Beni ensestle vesaireyle suçlamak sana keyif vermiş olabilir ama bizim yapacak daha önemli işlerimiz var. Bugün içinde cinselliğin zerresi olmayan bir sürü konu yaşadık. Bazen önceliklerin sırasını şaşırıyormuşuz gibi geliyor. Yaşadığımız o harikulade zamanlardaki ruhumuzu yeniden bulmalıyız –hani tek bir söz bile etmeye fırsat bulamadığımız.”</p>

  <p class="p8">“Sekiz numaradaki gibi.”</p>

  <p class="p8">“O bölümün muazzam bir yapısı vardı; sımsıkı, ciddi, duraksız –biliyorsun. Her zaman o kadar yükseğe ulaşamayız, hele böyle.”</p>

  <p class="p8">“O bölümde de kendim olduğum kadar hemşire Cory olmuştum gibi hatırlıyorum.”</p>

  <p class="p8">“Öyle miydi, tatlım? Tamamen unutmuşum.” Sırtını sıvazlar. “Ne garip. Oysa hep sen olduğuna yemin edebilirdim.”</p>

  <p class="p8">Bir süre sessiz kalırlar. Erato adama yaslanarak yatmaktadır. Pozisyonundaki tek değişiklik, şu anda gözlerinin açık olmasıdır. Bir an sinirlenmiş olduğundan kuşkulanılabilir. Fakat bunun yanılgı olduğu hemen ortaya çıkacaktır, çünkü bir kez daha dudaklarını adamın bedenine çevirir ve başını koyduğu yeri öper.</p>

  <p class="p8">“Sevgilim, her zamanki gibi haklısın.”</p>

  <p class="p8">“Böyle söyleme, sevgilim. Sadece bazen.”</p>

  <p class="p8">“Bazen iflah olmaz biri olmakta benden daha iyi olduğunu hissettim, o kadar.”</p>

  <p class="p8">“Saçma.”</p>

  <p class="p8">“Bu doğru. İnsanın ruhsal durumunu bir anda bozmakta senin kadar yetenekli değilim. Yaşamının geri kalanını tam tersini yapmakla geçirmişsen bu hiç de kolay olmuyor.</p>

  <p class="p8">“Fakat bugün çok başarılıydın. Asla unutamayacağım şeyler söyledin.”</p>

  <p class="p8">Kadın, bir kez daha adamın omzuna bir öpücük kondurur. “Başardın.”</p>

  <p class="p8">Kadın adamı biraz daha kendine çeker. “En azından ta başında sana gelmekte ne kadar haklı olduğumu gösteriyor.”</p>

  <p class="p8">“Çok cömertsin, sevgilim.”</p>

  <p class="p8">Kadın bir an duraklar.</p>

  <p class="p8">“Aslında nedenini sana hiç anlatmadım.”</p>

  <p class="p8">“Elbette anlattın, sevgilim. Defalarca. Dinlenme aralarında. Kadınlara karşı duyarlı olduğum için bana hayran olduğunu, edebiyat konusunda sorunlarım olduğunu fark ettiğini anlatmıştın.. falan.” Kadın hiçbir şey söylemeden omzuna öpücük kondurur. “Yani başka şeyler de mi var?..”</p>

  <p class="p8">“Önemli değil, sevgilim.”</p>

  <p class="p8">“Söyle bana.”</p>

  <p class="p8">“Alınganlık yapma ama.” Elini adamın göğsünde gezdirir. “Çünkü artık kendimi sana çok yakın hissediyorum. Seninle aramızda en ufak bir sır bile olmamalı.”</p>

  <p class="p8">“Hadi anlat.”</p>

  <p class="p8">Biraz daha sıkı sarılır adama. “Galiba farkında değilsin ama senin edebi alandaki sorunların benim gibi bir kız için son derece ilgi çekiciydi.. yani.. hâlâ çekici.” Parmaklarıyla adamın sağ göğüs ucuyla oynar. “Sana bunu hiç söylemedim Miles, ama ilk tanıştığımız anda hissettim bunu. Elbette, sen benim kim olduğumu bilmiyordun, hayal etmeye çalıştığın kişinin arkasına saklanmıştım ama seni her zaman izliyordum sevgilim.”</p>

  <p class="p8">“Ve?”</p>

  <p class="p8">“Tanrıya şükür dedim, sonunda bir türlü doğruyu bulamayan, bin yıl geçse de bulamayacak ve bunun da farkında olan birini buldum. Yeniyetmelik çağın boyunca kafanı taş duvarlara vurdun durdun, kendini zorladın... Sevgilim, bu çok zor, iyi niyetli olduğunu <span class="t15">biliyorum,</span> sen elinden geleni yapıyor<span class="t15">dun</span> ve ben de yardım etmeye çalıştım ama kabul edelim ki, beni tarif edişindeki yanlışlar ve dengesizlikler yüzünden ümitsizliğe düştüğüm oldu; tüm bu <span class="t15">berbat</span> ve hayal kırıcı dönem boyunca sana olan inancımı kaybetmedim. Çünkü günün birinde ışığı göreceğini, yaptığın şeyin tek bacaklı birinin olimpiyat atleti olmak istemesi kadar saçma olduğunu anlayacağını biliyordum. Bir de aramızdaki bu güzel, çok güzel sırrın olması ihtimali de vardı.” Bitirir ve keyifle burnunu çeker. “Hastabakıcı hemşire olduğunda öyle komiktin ki. Onu her seferinde daha iyi yapıyorsun. Kahkahalarımı zor tuttum.” Adam ses çıkarmaz. “Miles, ne demek istediğimi biliyorsun zaten.”</p>

  <p class="p8">“Evet, gayet iyi biliyorum.”</p>

  <p class="p8">Adamın ses tonundaki bir şey kadının aniden dirseği üzerinde doğrulmasına ve endişeyle yüzünü incelemesine yol açar. Elini uzatır ve yanağını okşar.</p>

  <p class="p8">“Sevgilim, birbirini sevenler sevdikleri insana karşı dürüst olmak zorundadırlar.”</p>

  <p class="p8">“Biliyorum.”</p>

  <p class="p8">“Sen de hemşire Cory’nin göğüsleri konusunda son derece içtendin. Ben sadece karşılık veriyorum.”</p>

  <p class="p8">“Anlıyorum.”</p>

  <p class="p8">Adamın yanağına hafifçe vurur.</p>

  <p class="p8">“Kendini ifade edememe konusunda da ender bir yetenek taşıyorsun. Yalnızca sözcük oyunlarıyla zekânı göstermekten daha çekici ve ilginç bir şey bu. Bence sen kendini çok küçümsüyorsun. Ne demek istediğini bilen ve bunu da söyleyebilen insanlar o kadar çok ki! Bu ikisi konusunda da ipucu taşımaman seni eşsiz yapıyor.” Adamı müşfik bir kaygıyla inceler. “İşte sana gelmemin gerçek nedeni bu, sevgilim. Ve senin yanında kendimi o kadar güvende hissetmemin. Çünkü olur da herhangi bir nedenle küçük anlaşmamızı bozacak olursan –Tanrı saklasın, ayrıca asla yapmayacağını da biliyorum– ve tüm bunları yazmaya kalkışsan bile, yazamayacağını, milyon yıl geçse bile yapamayacağını biliyorum. Doğruyu söylemek gerekirse, daha önce bunu başka yazarlarda da denedim ama hiçbiri senin bana verdiğin güveni veremedi.” Bir an adamın tepkilerini izler, sonra ona doğru eğilir, gözlerinde içtenlik vardır, ağzını adamınkine yaklaştırır. “Miles, bu şekilde ne zaman istersen beni bulabileceğini biliyorsun” –adamın dudaklarından öper– “ve nasıl istersen. Öyle olmaz da, beni yazmayı <span class="t15">becerirsen,</span> bir daha asla seninle birlikte olamam. Beyin hücrelerinin basamaklarında bir gölge, sıkıcı eski bir hayalet haline gelirim ve senin için yalnızca bir düşünce olma fikrine dayanamam.” Tekrar adamı öper ama bu kez dudakları adamınkine ancak değmektedir. “Ve sen bu şekilde çok ama çok daha iyisin.”</p>

  <p class="p8">Son bir kez uzun uzun öper adamı, sonra eski pozisyonuna döner, yanağı adamın omzunda, sağ bacağı adamın bacağının üzerinde. Tavana bakmakta olan adam konuşur.</p>

  <p class="p8">“Çağdaş bir gerçeği göz önüne alırsak, bir sürü insan...”</p>

  <p class="p8">“Sevgilim, biliyorum. <span class="t15">Onlara</span> inanmayı seçersen seni tamamen anlayışla karşılarım.”</p>

  <p class="p8">Adam derin bir nefes alır. “Sanırım şu gerçeğe işaret etmeye hakkım var: Senin gibi hayatı boyunca tek bir satır bile yazmamış, bu kahrolası konuda hiç...”</p>

  <p class="p8">“Sevgilim.. affet beni. Senden sakladığım minicik bir sırrım daha var.”</p>

  <p class="p8">“Nedir?”</p>

  <p class="p8">“Şey.. <span class="t15">tarihsel</span> bir gerçeği göz önüne alacak olursak, ta en başında, alfabe ilk ortaya çıktığında, edebiyatla ilgili kız kardeşlerim ve ben bazı sorunlar yaşadık. Anlayacağın, sevgilim, öyle bir anda kavranamadı her şey. Elbette, biz ilham vermekte her zamanki gibi korkunç hevesliydik. Ama sanki herkes bir anda kör ya da sağır olmuştu. Yine kısmen o korkunç Kleio<a id="a22"></a><a href="../Text/notes.html#a66"><span class="t19">{18}</span></a> yüzünden. En başından beri bütün yaptığı, güçlü ve ünlü insanların kanını emmek oldu. Arsız züppenin biridir o. Alfabeyi, toprak gelirinin en iyi dostudur diye tanıttı. Görebilmelerinin tek yolu buydu. Aman ne güzel, savaştan kaçınmak için bedel ödemeyi kabul etmeyen ülkeleri şimdi köşeye sıkıştırabiliriz diye düşündüler. Kaç öküz, kaç bal çanağı, kaç şarap testisi hesaplarından ve ‘Baylar, falanca tarihe ait talihsiz tabletiniz elimize geçmiş bulunuyor’ gibi yerlerden başka hiçbir yerde kullanılmaz oldu. Bu yüzden biz, öteki Musalar parlak bir fikir geliştirdik. Siz ölümlülere ille de bir örnek gerekliydi; edebiyatla ilgili alanda, o sıkıcı mali alanlarda olduğu kadar iyi para kazanılabileceğini gösterebilecek bir şey. Böylece, yol gösterebilmek için hepimiz belli bir şey seçmeye karar verdik. Uzun lafın kısası, Miles, ben de bir zamanlar bir şeyler karalamıştım.”</p>

  <p class="p8">“Nasıl olduysa kaybolup gitmiş bir şey, eminim.”</p>

  <p class="p8">“Hayır, sevgilim. Daha dün kitaplığında bir kopyasını gördüm.”</p>

  <p class="p8">Adam tavana bakar. “Hangisiymiş.”</p>

  <p class="p8">“Takma adla yazmıştım tabii. Orijinal adı da yok.”</p>

  <p class="p8">“Bilmek isterdim.”</p>

  <p class="p8">“Orijinal adını mı? Çok utanç verici, tam benim temama uygun bir addı.” Kolundan destek alarak doğrulur ve adama bakar. “Miles, elbette, seninle ilgisi yok ama ona şu adı vermiştim: <span class="t15">Erkekler Hiç mi Büyüyemeyecekler?</span> Ya da kısaca <span class="t15">Erkekler.”</span> Adam kuşkulu bir ifadeyle yan tarafa bir bakış fırlatır. Kadın gözlerini devirir ve parmaklarını adamın kol kasları üzerinde gezdirir. “Neyse, kusursuz değildi. İletmek istediğim mesajı tam olarak iletemediğimin şimdi farkındayım. Korkarım, okurlarımın zekâsını fazla abartmışım. Daha yarısı bile kitabın anlamını anlayamadı. Bugün bile.” Adam hâlâ tavana bakmaktadır.</p>

  <p class="p8">“Bugünkü adını söyle bana.”</p>

  <p class="p8">“Sevgilim, benim korkunç bir kız kardeşim daha var. Tıpkı Kleio gibi o kadar müthiş züppedir. Hep birbirlerini tutarlar. Adı Kalliope’dir, destanları temsil eder. Onun verdiği örnek şimdiye kadar görülebilecek en sıkıcı, en dayanılmaz örnekti. Ne başında, ne ortasında ne de sonunda seviyeli bir cinsellikten ya da bir kahkahadan eser vardı. Madem o bunu yaptı, ben daha da iyisini yaparım diyerek o kokuşmuş kahramanlarından birini aldım ve onun üzerine <span class="t15">Erkekler</span>'i yazdım.”</p>

  <p class="p8">“Lütfen bana kitabın adını söyler misin?”</p>

  <p class="p8">“Sevgilim, söyledim ya.”</p>

  <p class="p8">Kadın parmağının ucuyla çarşafta çemberler çizmektedir. “Sevgilim, utanıyorum. Bunu benim yazdığımı şimdiye dek hiç kimseye söylemedim. Birçok yönden fazla ilkel ve çocuksuydu. Başında zaten her yeri birbirine karıştırmışım.”</p>

  <p class="p8">“Çok muydu yerlerin sayısı?”</p>

  <p class="p8">Kadın tereddüt eder, hâlâ çember çizmektedir. “Doğrusu çoktu.”</p>

  <p class="p8">“Uzun bir yolculuk hakkında mıydı?”</p>

  <p class="p8">“Galiba, öyle denilebilir.”</p>

  <p class="p8">“Olağandışı bir tesadüfle bir an aklıma, Troya olayından sonra yapılan bir yolculuk geldi ama o olamaz, değil mi?”</p>

  <p class="p8">“Sevgilim, gerçekten söylemek istemiyorum.”</p>

  <p class="p8">“Ve daha çok, <span class="t15">Odysseia</span> olarak bilinen bir eser?”</p>

  <p class="p8">Kadın hemen doğrulup oturur ve elleriyle yüzünü kapatır.</p>

  <p class="p8">“Ah, Tanrım, Miles. Çok korkunç. Bildin işte.”</p>

  <p class="p8">Adam ellerini başının arkasında kavuşturur ve tavana bakmaya devam eder. Kadın başını çevirip kaygıyla izler adamı, sonra içgüdüsel bir hareketle döner ve adamın bedenine sarılır.</p>

  <p class="p8">“Sevgilim, benim beceriksizce yaptığım bir girişim, şans eseri çok satan bir kitap oldu diye kıskanmana gerek yok.”</p>

  <p class="p8">Adam kadının kaygılı gözlerinin içine bakar. “Bunun dinlenme arası olduğunu sanıyordum.”</p>

  <p class="p8">“Elbette öyle.”</p>

  <p class="p8">“Sen neye dayanarak benim senden daha iflah olmaz biri olduğumu iddia edebiliyorsun... Üstelik sırf göğüsler hakkında önemsiz bir fikir beyan ettim diye.. çok saçma. Akademisyenlik diye bir şey ortaya çıktığından beri bütün akademisyenler Homeros'un erkek olduğunu bilir.”</p>

  <p class="p8">Kadın, aniden eski pozisyonuna dönüp adamın omzuna gömülür.</p>

  <p class="p8">“Ah, Miles, kalbini kırdım.”</p>

  <p class="p8">“Onun erkek olduğunu herkes bilir. O bir dâhiydi. Bana sorarsan, kıskanç olan sensin.”</p>

  <p class="p8">“Keşke hiç açmasaydım bu konuyu.”</p>

  <p class="p8">“Bence iyi yaptın da açtın. Bu konu senin zihninin ne düzeyde çalıştığını göstermiş oldu. O kahrolası şeyi okumuş olsaydın, Ulyses'in Ithake’ye gitmesinin tek sebebinin başka bir gemi ve mürettebatın nereden bulunacağını kestirememesi olduğunu bilirdin. Homeros da kahrolası karısının oyununa geldi. Dokumayla ilgili o bütün laflar. Dişi örümceklerin erkekleri neden istediğini herkes çok iyi bilir.”</p>

  <p class="p8">Kadın adama sokulur. “Miles, beni ağlatacaksın. Penelope de böyle yapardı zaten.”</p>

  <p class="p8">Adam derin bir nefes alır. “Pekâlâ...”</p>

  <p class="p8">“Lütfen, ‘dişi’ sözcüğünü küfreder gibi kullanma. Ve lütfen tekrar sarıl bana.”</p>

  <p class="p8">Adam bir süre hiç kıpırdamaz, sonra birden erkek beynini bu kadar farklı kılan şeyin kadınların mantıksızlığı olduğunu anlayarak sağ elini başının altından çeker ve yine kadına sarılır. Kısa bir an sonra da sırtına hafifçe vurur.</p>

  <p class="p8">“Tamam. Ona bir iki fikir verdiğine inanırım. Kirke ya da Kalipso falan gibi.”</p>

  <p class="p8">Kadın adamın omzuna öpücük kondurur. “Teşekkürler, sevgilim. Çok açık fikirli birisin sen.”</p>

  <p class="p8">Bu küçük anlaşmazlığın ardından kısa bir süre sessizce yatarlar. Ama sonunda adam sessizliği kırar; özenli, duygusuz bir ses tonuyla konuşmaktadır.</p>

  <p class="p8">“Bir sonraki sefer için bir karar vermedik.”</p>

  <p class="p8">“Verdik. Az laf, çok hareket.”</p>

  <p class="p8">“Belki bir yerine bir şeyler sokarız; senin başını yana çevirip sıkkın ve iğrenmiş bir halde, ‘Keşke yok olup gitseydin’ dediğin yere.” Duraklar. “Bence bir sonraki sefere ben yok olayım.”</p>

  <p class="p8">“Çok hoş olurdu, sevgilim. Yine sıkkın ve iğrenmiş gibi yapmaya devam etmemi mi istersin, yoksa tersini mi yapayım?”</p>

  <p class="p8">“Sana bağlı.”</p>

  <p class="p8">Kadın sokulur. “Benim aptal dişi duygularımın önemi yok. Sen ne istersen ben de onu isterim. Erkek olan sensin.”</p>

  <p class="p8">“Sen de Tanrıça’ydın hani.”</p>

  <p class="p8">“Sevgilim, gerçekten önemli değil.”</p>

  <p class="p8">“Israr ediyorum.”</p>

  <p class="p8">“Pekâlâ. Zevk alıyor gibi yapacağım.”</p>

  <p class="p8">“Senin bir şeymiş <span class="t15">gibi</span> yapmanı istemiyorum.”</p>

  <p class="p8">Kadın bir an ses çıkarmaz.</p>

  <p class="p8">“Bana ne zaman kızsan anlıyorum.”</p>

  <p class="p8">“Sana karşı en ufak bir kızgınlığım yok. Yalnızca şu ki.. şey, tüm bunları organize etmemiz gerek. Kimse önceden bir şeyler düşünmeden doğaçlama yapamaz.”</p>

  <p class="p8">“Evet, sevgilim.”</p>

  <p class="p8">“İnsan lokantaya girince önce mönüye bakar ve ne yiyeceğini öyle planlar.”</p>

  <p class="p8">“Biliyorum, Miles.”</p>

  <p class="p8">“Ben yalnızca, o üç nokta üç tekrarlara karşı bir sorumluluğumuz olması gerektiğinden söz ediyorum.”</p>

  <p class="p8">“Sevgilim, <span class="t15">biliyorum</span>.”</p>

  <p class="p8">“Her şeyin ötesinde, senin önünde daha binlerce yıl var, oysa benim...”</p>

  <p class="p8">“Miles.”</p>

  <p class="p8">Adam susar.</p>

  <p class="p8">“Varyasyon başına dört ya da beşi on adete kadar yükseltmeyi başardık.”</p>

  <p class="p8">“On üçle on dokuz arasında ve de yirmilerde tamamen çöktük.”</p>

  <p class="p8"><span class="t15">“Beni</span> mi suçluyorsun?”</p>

  <p class="p8">“Kesinlikle hayır. Yalnızca biraz daha konsantre olmalıyız. Her iki yönden de.” Kadın konuşamadan atlar. “Her şey bir yana, daha bir dolu.. anlatım alternatifleri var, henüz hepsini incelemedik.”</p>

  <p class="p8">“Mesela?”</p>

  <p class="p8">“Mesela, bana ilk tedaviyi Hemşire Cory yapabilir. Mesela.”</p>

  <p class="p8">Bir sessizlik olur. Adam tavana bakar.</p>

  <p class="p8">“Miles, ben bir kadın olarak sana şunu söyleyebilirim–”</p>

  <p class="p8">“Dünya tarihinin en büyük şairi için yeterli de, benim için değil, ha? Bu bana biraz tuhaf geldi.”</p>

  <p class="p8">“Eğer başka birine ait son derece bayağı bir <span class="t15">engouement</span> bulursan.. içinde dört yüz yıl öncesinin Barbadoes’inden ithal genelev erotikaları dolu...” Keser. “Bir Tanrıça’dan ibaret olduğumu anlıyorum.”</p>

  <p class="p8">“Sen benim için ona yeni bir boyut getirdin. O kadar.”</p>

  <p class="p8">“Ben, eski boyutların zaten yeterli olduğunu düşünüyordum.”</p>

  <p class="p8">Adam susar.</p>

  <p class="p8">“Tartışmayacağım. Bu yalnızca bir fikirdi. Bana göre, sosyal ve ekonomik imkânları kıt bir ırktan, hoş ve eğlenmeyi sever görünen bir insanı oynayamayacak kadar yüce hissediyorsan kendini.. söyleyecek bir şey yok demektir.”</p>

  <p class="p8">Şimdi sessiz kalma sırası Erato'ya gelmiştir.</p>

  <p class="p8">“Yalnızca ilk tedaviyi mi?”</p>

  <p class="p8">“Aslında şöyle de yapabiliriz...”</p>

  <p class="p8">“Nasıl yapabiliriz?”</p>

  <p class="p8">“Fark etmez.”</p>

  <p class="p8">“Hayır, lütfen söyle.”</p>

  <p class="p8">“Şey, baştan sona o olabilirdi. Yani o, sen olabilirdin. Bu kez kara derili bir Musa. Ortalamayı azıcık yukarı çekmek için.” Kadın ses çıkarmaz. “Seni özlemeyeceğimden değil.”</p>

  <p class="p8">“Başka fikirlerin de var mı, Miles?”</p>

  <p class="p8">“Savunmasız bedenime tekme atacağın zaman daha yumuşak derili bir ayakkabı giymen dışında, hayır.”</p>

  <p class="p8">Kısa bir an geçer ve kadın hafifçe doğrulur. Yüzünde yine pişmanlık dolu bir ifade vardır, adamın yüzüne bakar.</p>

  <p class="p8">“Zavallı sevgilim. Galiba azıcık kıpırdamıştın ve ben de kendimi tutamadım.”</p>

  <p class="p8">“Yirmi dokuzuncu kez.”</p>

  <p class="p8">“Ah, Miles, hayır! Neresi olduğunu göster. Orayı bir güzel öpeceğim.” Adam kaburgalarının alt kısmını gösterir. Kadın oraya uzanır ve bir güzel öper; sonra doğrulur ve adamı paylar gibi konuşmaya başlar.</p>

  <p class="p8">“Sevgilim. Sen tam bir İngiliz’sin. Neleri nerelere koyuyorsun: Hemşire Cory ve göğüsleri.” Düşünceli ama aynı zamanda müşfik bir bakışla süzer adamı. “Bazen bana birini hatırlatıyorsun.”</p>

  <p class="p8">“Kimi?”</p>

  <p class="p8">“Yıllar önce tanıdığım birini.”</p>

  <p class="p8">Adam kuşkuyla bakar.</p>

  <p class="p8">“Kimi?”</p>

  <p class="p8">Kadın hâlâ bir koluna dayanarak oturmaktadır, elini yavaşça adamın göğsünde gezdirir ve göbek çukurunda çemberler çizer.</p>

  <p class="p8">“Artık ismini bile hatırlamıyorum. Hiç kimse. Yalnızca bir kez karşılaştık. Aslında şen kız kardeşim Talya’nın bir arkadaşıydı. Ona Charlie derlerdi. Dalgamızı geçip gülelim diye bir gün beni bir yere götürmüştü.”</p>

  <p class="p8">“Kimdi Charlie?”</p>

  <p class="p8">“Dur yine sana sarılayım.” Tekrar eski pozisyonuna döner. “Hımm.. bu çok hoş. Charlie... Tanrım, hafızam çok zayıf. O kadar çoklar ki.” Parmağıyla omzunun üzerine vurmaya başlar, son vuruşta: “Fransız.”</p>

  <p class="p8">“Bu, Fransa’da mı oldu?”</p>

  <p class="p8">“Hayır, Yunanistan’da. Kesinlikle Yunanistan’da.”</p>

  <p class="p8">“Ama Charlie...”</p>

  <p class="p8">Sağ elini adamın ağzının üzerine koyup susturur. “Miles, biliyorum. Hep benim saçma sistemim yüzünden. Dur bir dakika. Fransız.. evet, buldum! Sonunda bulacağımı biliyordum. Vırak, vırak, vırrrak. Charlie’nin oyunlarından biri kurbağalar hakkındaydı.”</p>

  <p class="p8">Adamın gözleri tavana çevrilidir. “Neden adı Charlie, Tanrı aşkına?”</p>

  <p class="p8">“Gerçek adı çok uzun. Asla hatırlayamam.</p>

  <p class="p8">“Beşinci yüzyılın Atina’sında mıyız?”</p>

  <p class="p8">“Sevgilim, kesin tarihini veremem ama çok haklısın, Atina’ydı. Hem de diskolardan, Onasislerden vesaireden önceki Atina. Bu o kadar uzun zaman öceydi ki kıskanmaman gerekir. Fakat Charlie’den çok hoşlanmıştım. O, hiddetle bağırıp çağıran sarhoş Atinalılardan olmayan dört erkekten biriydi, zaten kızların fazla seçim şansı da yoktu. Talya ve ben onu bir oyun daha yazmaya ikna etlik, içinde güzel kadın rolleri olacaktı, Charlie bunu çok da iyi becerdi, ama doğruyu söylemem gerekirse Milaslı kadınlarla ilgili bölümde bazı eksikler var, ama bu başka bir hikâye. Her neyse... Yaşlı Duda’yı görmeye gittik. Pazar yerinin orada, acayip bir bodrum katında oturuyordu, ışığı falan yoktu, evden çok mağaraya benziyordu ve bu kadarı yetmezmiş gibi onu evin arkasında bir ateşin başında çömelmiş otururken bulduk., üstelik hava da çok sıcaktı. Düşünemeyeceğin kadar sıcak. Yaşlı bunak bizi umursamadı, Charlie beni onunla tanıştırırken dönüp bakmadı bile. Elbette, orada kendi kimliğimi belli etmiyordum, bu yüzden kim olduğumu bilmiyordu. Bilseydi de bir şey değişeceğini sanmıyorum. Yapmak istediği tek şey, ateşin arkasında oturup, ellerini uzatmak ve duvara aptalca gölgeler düşürmek gibi görünüyordu. Sanki Charlie ve beni dört yaşındaki çocuk gibi görüyordu. İnanılmaz bir şeydi. Galiba bir gün önce birkaç çocuk ona bunu öğretmişlerdi. Bir bakışta bunamış olduğunu anlamıştım. Yaşlı insanların bakıldığı evlerde kalması gerekirdi. Seni sıkıyor muyum?”</p>

  <p class="p8">Adamın gözleri tavana dikilidir. “Devam et.”</p>

  <p class="p8">“Yani, uçan kuşların, tuhaf yüz şekillerinin ve kurt kafalarının da bir sonu olmalıydı. Sonunda Charlie’yle ikimiz de çok sıkıldık; biraz dalga geçip gülelim diye elbiselerimi çıkarmamı önerdi; hatırlıyorum, o gün safran rengi, küçük çuha bir elbise vardı üzerimde; elbisenin kenarlarından kırmızı yünden bir süs geçiyordu. Stoa’nın arkasındaki Cephalonian butiğinden alınmıştı, bir hafta önce ilkbahar indirimine giren çok hoş bir parçaydı, anında kapmıştım, tam benim tarzımdı.. nerede kalmıştım?”</p>

  <p class="p8">“Elbiselerini çıkartacaktın...”</p>

  <p class="p8">“Bilirsin işte, hem benim çıplak vücudumun gölgesinin nasıl olduğu görecek hem de yaşlı bunağı bir güzel korkutacaktık. Bil bakalım ne oldu? Ateşin yanındaki süpürgeyi kaptı ve çatlak sesiyle zavallı Charlie’ye olmadık hakaretler yağdırmaya başladı: Onun ideal kadın kavramı, korodaki küçük fahişeler ise –aynen bunları söyledi– Charlie’nin, o küçük ilkel kafasını tedavi ettirmesi lazımmış. Sonra dönüp bana da bir sürü şey söyleme cesaretini gösterdi; yok, burnum çok uzunmuş, kaşlarım yeterince yay gibi değilmiş, belim Tanrısal, küçük elbisem üç santim kısaymış, kollarım ve bacaklarım fazla inceymiş, popom yeterince çıkık değilmiş.. tabii bu sonuncusu gerçeği ortaya çıkardı. Onun ideal kadın kavramına uyan şey aslında ideal oğlandı. Charlie bunu, adamın o mendebur yüzüne bağırarak söyledi. Geri kaçmamış olsaydı, sopayı kafasına yiyecekti. Sonunda koşarak kaçmak zorunda kaldık. Yaşlı Duda hâlâ kapıdan bize sopa sallıyor, saçma sapan sözler söylüyordu. Koruyucuları varmış da, her ne demek istediyse, onları peşimize salacakmış...” Duraklar. “Adam bir şeydi, ne diyordunuz onlara?”</p>

  <p class="p8">“Herhalde bir filozof demeyeceksin?”</p>

  <p class="p8">“Olağanüstü. Nasıl da?..”</p>

  <p class="p8">“Yalnızca tahmin.”</p>

  <p class="p8">“Yani, o tipler hep aynıdır. Charlie farslarından birine bunu da koydu. Mizah unsuru olarak. ‘<span class="t15">Phalloi</span><a id="a23"></a><a href="../Text/notes.html#a68"><span class="t18">{19}</span></a> ile pyge<a id="a24"></a><a href="../Text/notes.html#a69"><span class="t19">{20}</span></a> arasındaki farkı anlayamaz’ derdi.”</p>

  <p class="p8">“Hangi fars bu?”</p>

  <p class="p8">“Korkunç kız kardeşim Kleio bir keresinde bana bunun kaybolduğunu söylemişti. Ama onu çok iyi tanıdığım için, İnkaların sulama sistemlerinin altında bir yere sakladığından kuşkuluyum. Gizli gizli çıkarıp okuyor ve kendine şen dul gecesi yapıyordur.” Adamın gözleri hâlâ tavana dikiliydi.</p>

  <p class="p8">“Ama sana... yaşlı Duda’yı hatırlatıyorum.”</p>

  <p class="p8">Adamı omzundan öper. “Ama çok az, sevgilim. Minicik bir benzerlik. O da bazen.”</p>

  <p class="p8">“Ben hiçbir bağlantı kuramadım.”</p>

  <p class="p8">“Miles, hemen alınıp katılaşma. Ben fiziksel şeylerden söz etmiyorum.”</p>

  <p class="p8">“Ben ne zaman senin elbiselerini çıkarmanı istemedim?”</p>

  <p class="p8">“Ama beni hep olmadığım şeylere çevirmeye çalışıyorsun. Kusur yüklersen benden daha çok hoşlanacakmışsın gibi yapıyorsun. Ya da hemşire Cory olursam. Senin isteklerine erişemeyeceğimi hissediyorum. Kusurlarım var, biliyorum. Burnum gerçekten de bir kaç milimetre <span class="t15">uzun.”</span> Duraklar. “Bir zamanlar bir arkadaşım daha vardı. Hep burnumla alay ederdi. Korkak farenin biriydi zaten. İnsanı sıkıntıdan patlatan Kaliope’yle kaçtı. Gerçi ben de başka biriyleydim. Ama ben de intikamımı aldım.”</p>

  <p class="p8">“Kimdi o?”</p>

  <p class="p8">“Gevezelik etmem seni rahatsız etmiyor mu? Ediyorsa söylemelisin. Aslında, adamın gerçek adına ‘burun’ eklettirdim. Sonra sürgüne gönderildi. Gittiği yerde de son derece şaşırtıcı, uzun soluklu bir şey yazdı; bir şeyin kuruluşu hakkında.. bilirsin. Marş marş marş.”</p>

  <p class="p8">“Roma mı?”</p>

  <p class="p8">“Roma.”</p>

  <p class="p8">Adam tavana bakmaktadır.</p>

  <p class="p8">“Sen iki kişiyi birbirine karıştırıyorsun.”</p>

  <p class="p8">“Hayır, karıştırmıyorum. Onu asla unutamam.”</p>

  <p class="p8">Roma hakkında yazan Vergilius’tu.”</p>

  <p class="p8">“Elbette. Ne kadar zekisin, hemen hatırlıyorsun.”</p>

  <p class="p8">“İlişkin olan ise Ovidius’du.”</p>

  <p class="p8">Sessizlik.</p>

  <p class="p8">“Miles, emin misin?”</p>

  <p class="p8">“Publius Ovidius <span class="t15">Naso.</span> Burun.”</p>

  <p class="p8">“Evet, sen bana bunu söyledikten sonra bir şeyler hatırlatmaya başladı. Ona da kasideler falan yazdırmamış mıydım?”</p>

  <p class="p8">“Tanrı aşkına, o Horatius’tu.”</p>

  <p class="p8">“Ah, evet. Serçe için yazdığı o küçük, hoş şey.”</p>

  <p class="p8">“Catullus.”</p>

  <p class="p8">“Ah, tabii. Hatırlıyorum onu. Çok şeker biriydi, onu kızdırmak çok eğlenceliydi. Onun ‘Livia’sı olmuştum.”</p>

  <p class="p8">“Lesbia. Tanrım.”</p>

  <p class="p8">Biraz daha sarılır adama. “Sevgilim, üzgünüm. Elimden geleni yapıyorum.”</p>

  <p class="p8">“Merak ediyorum, hep böyle mi davranıyordun geçmişteki büyük şairlere, neye güvenip de...”</p>

  <p class="p8">“Miles, ben sadece insanlara ilham veririm. Bir iki tohum serperim. Çiçekler çıkmaya başladığında her yerde olamam. Üstelik Yunanca dışında bir şey okumak gözlerimi çok acıtıyor. Hiçbir alfabe Yunanca kadar anlamlı gelmiyor bana.”</p>

  <p class="p8">Miles Green, tavana bakar halde derin düşüncelere dalmıştır. Kadın omzuna öpücük kondurur.</p>

  <p class="p8">“Sevgilim, ne düşündüğünü söyle bana.”</p>

  <p class="p8">“Ne düşündüğümü biliyorsun.”</p>

  <p class="p8">“Lütfen.”</p>

  <p class="p8">“Yazdıklarımdan bir satır bile okuyup okumadığını merak ediyorum.”</p>

  <p class="p8">Şimdi de kadın bir an bir şey söyleyemez. Sonra yüzünü adamın boynuna gömer ve öper. “Miles, pek çok kişinin senden söz ettiğini duydum.”</p>

  <p class="p8">“Ama hiç kendin okumadın?”</p>

  <p class="p8">“Ne hakkında olduğunu biliyorum. Genel şeyler.”</p>

  <p class="p8">“Sana okuyup okumadığını sordum.”</p>

  <p class="p8">“Şey., edebi anlamda okudum diyemem, tatlım. Ama hep aklımdaydı. Samimiyim.”</p>

  <p class="p8">“Teşekkürler.”</p>

  <p class="p8">“Miles, gerçek seni sevdiğimi biliyorsun.”</p>

  <p class="p8">“O ‘gerçek’ sözcüğünü kullanmamış olmanı tercih ederdim. Bu konudaki güvenimi tamamen sarstın.” Kadın konuşamadan devam eder: “Her şeyden önce, yanlışlarımdan ve dengesizliklerimden söz ettin, sonra da tek satır bile okumadığını söylüyorsun. Sana bir şey söyleyeyim mi? Önce gözden geçirmeyi öğrenmelisin.”</p>

  <p class="p8">Kadın alnını adamın omzuna gömer. “Ben de senin gibiyim. Kelimeleri iyi kullanamıyorum.”</p>

  <p class="p8">“Bak, Erato. Oyun içinde oyun oynamamız –buna öyle diyelim– başka bir şey. Ama dinlenme aralarımıza bunu giderek daha fazla sokuyorsun. Benim için önemli olan şeylerle giderek daha fazla alay ediyorsun. Gerçeklik gibi. Ve Tanrı aşkına, sakın bana bir kez daha ben nasıl istiyorsam öyle olduğunu söyleme. Sen yalnızca <span class="t15">kendin</span> ne istiyorsan o oluyorsun. Ve artık bu şakanın da tadı kaçtı.”</p>

  <p class="p8">“Lütfen sinirlenme.”</p>

  <p class="p8">“Sinirlenmiyorum. Yalnızca sarsıldım. Ve çok kırıldım.”</p>

  <p class="p8">Adam tavana bakmaktadır. Kadının eli ağır hareketlerle adamın karnında gezinir, az sonra sönmüş penisine dokunur, okşar ve hafifçe sıkar. Kısa bir süre sonra adam konuşur.</p>

  <p class="p8">“Hep bir şeylerin peşindesin.”</p>

  <p class="p8">Adamın omzuna öpücük kondurur. “Yani senden daha fazla.”</p>

  <p class="p8">“Ben bundan söz etmiyordum.”</p>

  <p class="p8">“İsimleri bir türlü hatırlayamıyorum. Sanki beynimde bir sürü sinek vızır vızır uçuşuyor gibi.”</p>

  <p class="p8">“Yapabildiğin en iyi benzetme bu mu?”</p>

  <p class="p8">“Bunun nesi var, sevgilim?”</p>

  <p class="p8">Adam somurtur ve ağzını sımsıkı kapatır ama sonra daha fazla dayanamaz.</p>

  <p class="p8">“İstediğin zaman çok iyi hatırlıyorsun ama.”</p>

  <p class="p8">Adamın penisiyle oynamaya devam eder.</p>

  <p class="p8">“Bazı şeyleri.”</p>

  <p class="p8">Adam bir an susar.</p>

  <p class="p8">“Sana göre hava hoş. Elbette, Parnassus’taki o çayırdaki karakterin yalnızca bir metafor olduğunu biliyorum, sözcükleri oluşturan alfabetik grupları falan simgelemek için kullandın. Ama neden benim cinsel deneyimlerimin eksikliği karşısında hiç hoşgörü göstermiyorsun? Seninki gibi bir deneyim. Senden başka birinin bedenine bir iki saatliğine girmen çok zor olmaz herhalde. Kırk yılda bir.”</p>

  <p class="p8">“Miles, siyahın güzel olduğunu bilirim, ama kendim olarak yetmediğimi görmek beni azıcık üzüyor. Üstelik, başlangıçta canım ne zaman isterse o zaman başka birisi olabileceğim konusunda anlaştığımız da bir yana.”</p>

  <p class="p8">“Ama asla yapmadığın da bir yana.”</p>

  <p class="p8">“Neden yalnızca kendimiz olamıyoruz, anlamıyorum.”</p>

  <p class="p8">“Çünkü beni anlamıyorsun. Bazen ikimizin de tamamen ayrı kişiler olunca çok daha iyi olabileceğimize inanıyorum.”</p>

  <p class="p8">Adamın penisini kaldırır ve bırakır.</p>

  <p class="p8">“Sevgilim, anlıyorum. Kitaplarını okumamış olabilirim ama seni okudum. Seni neredeyse ezbere biliyorum.” Artık elini penisten çekmiş, elveda dercesine omzuna doğru kaydırmıştır. “Lütfen artık konuşmayalım. Azıcık dinlenelim. Belki bir iki dakika içinde daha farklı hissederim. Bir sonraki revizyona başladığımızda yani.”</p>

  <p class="p8">“Ben bu konuyu hallettiğimizi sanmıyorum.”</p>

  <p class="p8">“Sevgilim.”</p>

  <p class="p8">“Bütün yaptığımız sürekli konuşmak. Amacımız bu değildi.”</p>

  <p class="p8">“Bir dahaki sefere daha hoş bir şeyler düşüneceğime söz veriyorum.”</p>

  <p class="p8">Adam nefesini bırakır. “Yalnızca yeterince iyi değildi.”</p>

  <p class="p8"><span class="t15">“Sevgilim.”</span></p>

  <p class="p8">“Pekâlâ.”</p>

  <p class="p8">“Tek kelime bile etmeyeceğim. Bana defalarca, istediğin kadar sahip olabilirsin.”</p>

  <p class="p8">“Çok mutlu <span class="t15">olurdum.”</span></p>

  <p class="p8">“Söz veriyorum.”</p>

  <p class="p8">Adamın sırtını sıvazlar. Adam ağzını açacak olur ama sonra hemen kapatır.</p>

  <p class="p8">Odaya sessizlik çöker, yalnızca guguklu saatin tiktakları duyulmaktadır. İki şekil alacakaranlık yatakta gözleri kapalı, birbirlerine sarılmış yatmaktadır, cinsel ahengi simgeleyen hoş bir tablo; sokulmuş bir dişi, koruyucu erkek, duyu fırtınası ardından dinginlik. Kadın sağ bacağını bir iki santimetre oynatarak adamın kasıklarına koyar, uykulu bir halde kendi kasıklarını da adamın kalçasına doğru oynatır, sonra yine hareketsiz yatar.</p>

  <p class="p8">Herhalde erkekler şu anda Miles Green’den yanadırlar; en azından Miles Green’in kendisi şiddetle hissetmektedir bunu. Onun da bazen Bard gibi yapmak istemesi (güya) hiç de anlaşılmaz değildir. Gerçekten de öyle yapar; teselli edilmek amacıyla o istekli, hayat dolu ve artık tarihsel bir ihtişam kazanmış Karayipli kızla arasında geçenleri geçirir zihninden. Fakat az sonra, sessizliğin içinde, doğal bir tavırla bunu atlar ve o andaki durumuyla ilgili, daha değişik çözümler üretmeye başlar. Polonyalı, İrlandalı, Venezüellalı, Lübnanlı, Balili, Hintli, İtalyan, Rus ve utangaç, ihtiraslı, küstah, sakin gibi uçlara gidip gelen; giysili ve giysisiz, uslu ve vahşi, kaçan ve kovalayan, kızdıran, gözyaşı döken, oynayan, fırtınalar estiren.. dişi gözlerden, ağızlardan, göğüslerden, bacaklardan, kollardan, kasıklardan oluşan bir Birleşmiş Milletler ordusu zihnin pencerelerine yığılıyor, geçip gidiyor; fakat ne yazık ki tıpkı yaprakları karıştıran bir derginin sayfaları gibi ya da kar kristalleri gibi. Çünkü fark edilemiyorlar.</p>

  <p class="p8">Elbette en çıldırtıcı şey, hepsinin de yaşama ve değişken gerçekliğe atlamak ya da atlatılmak üzere, hafifçe sarıldığı bedenin içinde hazır beklediklerini bilmek. Daha doğrusu, bu sefil kız (gerçekte Homeros) ve onun kaprisli ve bayağı kadın gururu (şekil değiştirmekten aptalcasına büyük bir zevk alan, hatta bunu saplantı haline getiren bir aileden olduğu düşünülünce iyice saçma duruyor) hizaya getirilebilseydi. Şöyle de denilebilir: Tüm diğer Tanrı ve Tanrıçalar gibi, kariyerini yaparken birtakım saçma sapan insan özellikleri de kapmıştı. Bu yaptıklarını gören birisi, onun sıradan bir kadın, hatta daha kötüsü, evli ve dırdırcı bir kadın olduğunu düşünebilirdi.</p>

  <p class="p8">Böyle düşünür Miles Green. Her zamanki tarafsızlığıyla, mesele, der içinden, her gün kâh öyle kâh böyle, kâh sert kâh yumuşak olması değil. Yatak arkadaşı hemen hemen her şeyi yapmaya (metamorfoz ve Brezilya çatalı hariç) hazır bir Tanrıça olunca, insan çok fazla şeyden yakınabiliyor. Mesele, bir erkeğin sözde ruhsal araştırmasında elindekinden bir santimetre (ya da bir hece) daha iyisini istediğinde, üstelik de hemşire Cory gibi hakir görülen bir şeyken, en ufak bir ödün bile vermemesi. Oysa insan, canı isterse onun pek çok şeyi kolayca yapabildiğini düşünüyor ister istemez. Gücüne giden de budur: Hayal gücü sınırlı bir Musa’ya rast gelmiş olması büyük bir düş kırıklığı yaratmıştır. Bu, birine Ferrari verip, “Saatte yirmi kilometreden hızlı kullanma” demek gibi bir şey.</p>

  <p class="p8">Bunu göze almak zorundadır: Madem iddia ettiği kişi değildir ya da öyle biri değildir, insan ister istemez onun bir kenar mahalle dilberi olup olmadığını düşünüyor. “Gerçek” benliğinin sınırları içinde olmaktan söz ederken korkunç Cartland hastalığına yakalanmış, küçük burjuvadan tezgâhtar bir kızı andırması. Sırf başka biri olduğundan onu daha seksi buldu diye kendi kendini kıskanması... Adam tarif edecek kelime bulamaz olur. “Gerçek yuvasının Parnasus değil de bir papazın evi mi” diye sorası gelir. Ama bu tehlikeli olacaktır.</p>

  <p class="p8">“En kötüsü bu da değil” diye düşünür Miles. Onun bu son ve sabır ölçülerini aşan uzunluktaki konuşması epeydir kafasında taşıdığı kuşkuları da doğrulamış olur. Musaların utangaç ve ürkek olduğu sanısı, insanların düştüğü en büyük yanılgılardan biri. “Utangaç ve ürkek” aslında “iflah olmaz fingirdek ve üçkâğıtçı” olarak düzeltilmeli; ancak o zaman gerçeğe biraz da olsa yaklaşmış oluruz. Yanında yatan kadının kaçtığı tek şey, ciddi anlam taşıyan şeyler olmuştu. Yani, şu soruyu sorabilirdim ona, henüz sormadım ama bir dahaki sefere kesinlikle soracağım (der Miles, kendi kendine): Neden bu kız ve kardeşlerinin güya esinlediği şeylerin yüzde doksanı yalnızca mürekkep ve kâğıt israfından öteye gitmemişti acaba? Bu, onların yaptıkları işi ne kadar ciddiye aldığını gösterir. “Dansçı Delphoi Kızları” doğru bir tanımlamaydı, tam yerine oturmuş... Tanrım, Erato sayesinde değil, Erato’ya rağmen dişe dokunur bir şeyler yazmış olabilseydi bari.</p>

  <p class="p8">Ama oynadığı oyunda, canı isterse ilham verebildiği de ortaya çıkmıştı. Gizemli Kadın, Lesbia, Kalipso –kim bilir daha başka ne hayal etmişse– olduğunda çok mutlu olmuştu; hatta daha iyisini bulamadığında bir Yunan Vazosu<a id="a25"></a><a href="../Text/notes.html#a72"><span class="t19">{21}</span></a> ve mutlu bir genç kız bile olmayı kabul etmişti. Fakat tüm bunları öteki erkekler için yapmıştı; onun için görev dışı bir devre arasında Karayipli bir kız olmayı bile kabul etmemişti. Görevdeykense, ne onun azıcık gerçek ve ciddi bir ilhamla neler yapabileceğini anlamaya, ne de geçmişte yazmış olduğu kitapları okumaya zahmet etmişti; oysa okusaydı, onun bu baştan savma tavırlarını hiç de hak etmeyecek kadar önemli biri olduğunu hemen anlardı.</p>

  <p class="p8">“Şunu da tekrar söylemeli (der Miles): Bu kadın hem çok sığ, hem de iflah olmaz bir geveze. Yeterince geçirgen bedeninin karşılığında, edebiyata bulunduğuna inanılan katkılarını hangi yollarla yaptığı görmezden gelinebilir. Fakat kadının bunu bile ciddiye almadığı o kadar açıktır ki, insanı hayrete düşürüyor. Yazıya ya da yazarlara ne ölçüde saygı gösterileceğine dair bir iki fikir beyan edilmesine izin veriliyor ama kadınların erkeklere neler borçlu olduğu temelinde bir şey tartışılamıyor. Sataşmanın ve şaka yapmanın da bir sonu olmalı, kadınların var olma nedenini gösteren biyolojik bir gerçek var, bu gerçeği de kabul etmeli. Bu böbürlenme değil, kimse Kasanova’yla, Byron’la ya da Frank Harris’le rekabete girmiyor; ama bu kadının ayağına giden olmadı, kendisi onun ayağına geldi. Bunun da tek bir nedeni olduğu açık.</p>

  <p class="p8">Elbette, kadının tavırlarının altında yatan sebep de bu: Adama duyduğu fiziksel yakınlık yüzünden öfkeleniyor; gerçek tanrısallıktan ve Descartes’ten uzaklaşıp düştüğü duruma kızıyor, beyni yıkanmış, sıradan bir yirminci yüzyıl kadınından farklı olamamasına sinirleniyor. Gri dolgu kaplama odanın dışındaki dünyanın çekilmez monizmini bilen herkes bu tipi çok iyi tanır: Pek kıymetli, baskı altındaki egoları kendi bedenleri tarafından ihanete uğrayınca, kindar, dırdırcı, küçümseyen, sivri dilli tiplere dönerler. Önce isterler, sonra inkâr ederler; bir an duygularının esiri olurlar, arkasından sözde irade özgürlüklerinin olduğunu söyleyerek hava atarlar; anlamadıkları şeylerle alay edip erkekleri de kendi seviyelerine indirmeye çalışırlar. Sonsuza dek büyümemiş bir çocuk olarak kalırlar; bütün sorun zamanlama kavramlarının olmayışı; nerede durmaları, ne zaman yaşlarının gerektirdiği gibi davranmaları gerektiğini bilemiyorlar. Erato’nun kendisi de tüm bu özellikleri fazlasıyla taşıyor.”</p>

  <p class="p8">Miles geriye dönüp yaptıkları ilk çeşitlemeleri düşünür: ne kadar fiziksel, ne kadar tutkuluydular; diyalogların tuzağına düşmüyorlardı; ne müthiş bir deneyimdi, metne geçirilemeyecek kadar olağanüstüydü. Ya şimdi! Hepsi onun suçu. Kadınlarla, gerçeklik batağında mücadele edersen, başka bir deyişle laf yarışına girersen, her zaman kaybedersin. İnsanın zaman zaman kendi kendine sorduğu oluyor; Acaba kadınlar, sırf intikam almak, kendilerinden daha iyi olan erkeklerin kafasını karıştırmak, dikkatini dağıtmak, hayati önem taşıyan entelektüel istek ve özlerini mantissalar<a id="a26"></a><a href="../Text/notes.html#a74"><span class="t19">{22}</span></a> için boşa harcatmak amacıyla mı edebiyatı icat ettiler? Gerçekten de, tüm bunlar muazzam bir komplo olarak düşünülebilir ve kim var bunun arkasında? Başka kim olabilir; Yanında yatan bu kaypak, kötücül ve ikiyüzlü yaratık.</p>

  <p class="p8">Bu noktada, Miles Green’in haklı olarak müthiş bir kasvetle derin düşüncelere dalmış olduğu düşünülebilir. Fakat, aslında hâlâ yatmakta olan Miles Green’in dudaklarında tuhaf bir gülümseme belirmiştir. Nedeni basittir. Müthiş bir kurnazlıkla aslında piyonu oynamıştır ve bu piyonu feda edip kraliçeyi alacaktır. Tekrar tekrar hemşire Cory’ye ve göğüslerine atıfta bulunmasının nedeni yalnızca patavatsızlık ya da intikam değildi; açıkça onu yenmeye çalışan bir rakibi yenik düşürme amaçlı bir tezgâhtı. Erato, hemşire Cory’yi yeterince kıskanınca, o da aniden, fazla üstünde durmadan hemşire Cory konusunu kapatacak ve yeni bir alternatif önerecektir. Yeni ve çok daha iyi adayını. Ne salaklık, bu adayın en ideal, en uygun tip olduğunu nasıl olmuş da daha önce fark edememişti? Üstelik, bu adayı canlandırmak zorunda kalması bu Yunanlı kıza, (Tanrım, Troyalılar ne kadar da haklıymış) biyolojik gerçeklik karşısında kabullenmenin gereği konusunda bir iki ders de vermiş olacaktı.</p>

  <p class="p8">Gözlerini tavana diker ve şimdi bu yeni adayı gözünde canlandırmaya başlar. Bu bir Japon kızıdır: Kimonosu içinde mütevazı ve olağanüstü itaatkâr bir kız; kimonosunu çıkartınca da mütevazı ve olağanüstü itaatkâr bir kız. Fakat onu herkesten güzel ve çekici yapan şeyin dilbilimsel bir nedeni vardır. Miles Green bunu düşündükçe zevkten ürperir. Bu kızla beden diyalogu dışında hiçbir diyalog kurmanın imkânı yoktur. Müthiş bir şey! Erato’nun da anlayış gösterebileceği gibi, bir iki <span class="t15">a la japonaise</span> cümle söylemesine izin verilebilir. “Merhaba Johnny”, “Yaramaz bir Japon kızı mı istersin?” ve bunun gibi bir iki saçmalık daha; ama bundan fazlası hiç de makul olamaz.</p>

  <p class="p8">Terbiyeli, başı önde eğilmiş samisen<a id="a27"></a><a href="../Text/notes.html#a76"><span class="t19">{23}</span></a> çalan kız gelir gözünün önüne; çatlak lirden daha iyi bir fikirdir bu. Az sonra parlak siyah saçlardan tokası çıkar; pirinç unu ve krizantem yaprakları kokan çıplak beyaz beden, samurayının önünde sessizce eğilir; az önceki çay töreninin, çok daha fazla ayrıntılara giren, lezzeti giderek artan cinsel eşdeğerine geçmektedir. Okşayan eller, yosun kokulu saçlar, küçük, tombul Japon memeleri ve hepsi de tam bir sessizlik içinde. Ta ki, sonunda, çılgına dönen adam (bunu hepsinden daha da net görebilmektedir) onu tatminin –ya da adına her ne diyorlarsa onun– üzerine fırlatır, kız ayaklarına kapanır ve erotik becerileri sonunda ne hak ediyorsa onu almayı bekler. Sonuna kadar uysal kadınıdır, onun, hürmetkâr, saygılı, şikâyet etmeyen, hayranlık dolu ve her şeyden öte duvar gibi sessiz –belki, saygılı bir minnettarlık içinde oryantal zevkini yansıtan bir iki boğuk, anlaşılmaz mırıltı dışında, otoriter sahibi ve efendisi gibi...</p>

  <p class="p8">Miles Green, bu güzel vizyon esnasında gözlerini kapatmıştır. Fakat şimdi tekrar açar. Tıpkı, az önce sağ beyin lobundan duyduğu Japonca mırıltılar kadar anlaşılmaz bir biçimde, kendisini Türk hamamında havlulara sarınmış ya da ateşler içindeymiş gibi hisseder.</p>

  <p class="p8">“Erato?”</p>

  <p class="p8">Kadın mırıldanır, görünüşte uykuda gibidir. “Sevgilim?”</p>

  <p class="p8">“Neden burası cehennem gibi sıcak?”</p>

  <p class="p8">Adamın sırtını okşar. “Hışşş! Dinleniyoruz.”</p>

  <p class="p8">Bir iki saniye geçer.</p>

  <p class="p8">“Her tarafım kaşınıyor.”</p>

  <p class="p8">“Boş ver, sevgilim.”</p>

  <p class="p8">Ani bir kaşınma arzusuyla elini saçlarının arasına sokar. Parmakları yanar. O anda sanki kendi bedenine değil de kaynar suya değmiş gibi yerinden fırlar.</p>

  <p class="p8">“Tanrım! Olamaz.”</p>

  <p class="p8">Bir anda, müthiş bir atletik sıçramayla (koşullar farklı olsaydı) yataktan dışarı fırlar ve eski gül rengi halının üzerine yığılır; dehşet içinde bedenine bakar. Erato gözlerini açmamıştır.</p>

  <p class="p8">Mırıldanır. “Bir şey mi oldu sevgilim?”</p>

  <p class="p8">Adam ses çıkarır, bu bir cevap değildir. Bu ses kadının bir süre önce o odada çıkardığı ses kadar zengin ve evrensel değildir ama aynı şekilde sözlere dökülemeyecek kadar korkunç bir öfkenin yansımasıdır. Yürek paralayıcı bir şekilde çıkan bu <span class="t15">in extremis</span> imdat çığlığı önceki gibi kendi amacı doğrultusunda bir tepki uyandıramaz; hatta bu kez guguklu saatten bile tepki gelmez.</p>

  <p class="p8">Oysa Erato, koyu kahverengi gözlerini açar ve dirseğine yaslanarak doğrulur. O güzel Yunan ağzının üzerine konan gülümsemeyi bastıramamaktadır. Bu anlayışsızlığa canavarlaşma dersek, şu da söylenmeden geçilemez: Acı çeken adamın görünüşü de aynı sözcüğün sözlük anlamı gibidir. Adam delinmişçesine ayaklarına ve bacaklarına bakmaktadır. Bacakları şu anda tuhaf bir şekilde bükülmüştür, bacaklarının üst kısmı şişmekte, baldırları uzayarak incelmekte, siyah dağınık kıllarla iyiden iyiye kaplanmaktadır; ayakları ise artık ayak diye adlandırılamaz, kalın birer çatal tırnak olmuşlardır. Elleri çaresizlik içinde şimdi sakal kaplı yüzüne gider, sonra iyice sivrilmiş kulaklarına, sonra her biri onar santim boyunda kalın ve küt boynuzların çıktığı alnına, saç diplerine dokunur. Ellerinden biri (şaşırtıcı ama klasikleri unutmamıştır) kuyruk var mı diye omurgasının alt kısmını yoklamaya uzanır; neyse ki en azından ondan kurtulmuş olduğunu fark eder. Küçük bir teselli: Soluk Kuzey Avrupalı teni artık tanınmayacak kadar esmerleşmiştir; yüzündeki bir iki çizgi Miles Green’i ancak andırır ki, eski Miles Green’le benzerlik yakalanabilecek tek yer burası olmuştur. Anatomisi en ufak detayına kadar incelendiğinde ise Miles Green’e benzeyen hiçbir şey kalmamıştır; dev gibi iri ve uzun yaratık ayağa kalkar; az önce orada duran kişinin yaklaşık dört katı büyüklüğündedir.</p>

  <p class="p8">Dehşet verici bir şok ve hiddetle yataktaki gülümseyen yüze bakar.</p>

  <p class="p8">“Seni kahrolası hain orospu!”</p>

  <p class="p8">“Ama sevgilim, işte farkındalık buna deniyor. Eski Yunan’da. Ayrıca, benim gibi olmanın nasıl bir şey olduğunu bilmek istediğini sanıyordum. İşte, sana değişiklik olsun.”</p>

  <p class="p8">“Bu bağışlanamaz bir şey!”</p>

  <p class="p8">“Sen de bana benim gerçek seni anlayamadığımı söylemiştin.”</p>

  <p class="p8">“Beni eski halime döndür!”</p>

  <p class="p8">Kadın onu yukarıdan aşağı doğru süzer. “Sana yakışıyor. Ayrıca ortalamamız için de iyi.”</p>

  <p class="p8">“Değiştir beni dedim, lanet olası!”</p>

  <p class="p8">“Aslında hafıza kaybı konusuna çeşitleme getirmiş oluyoruz. Bu kez adına şiddetli bir satiriasis<a id="a28"></a><a href="../Text/notes.html#a77"><span class="t19">{24}</span></a> vakası deriz.”</p>

  <p class="p8">“Tanrım, sen kaşınıyorsun!” Kadın kamının üzerine yatar, ellerini çenesine dayar ve hiçbir şey söylemeden yaratığı inceleyip gülümser. “Midesiz... Ben <span class="t15">onu</span> demek istemedim!”</p>

  <p class="p8">“Diftongları atlayabiliriz. Bu defalık.”</p>

  <p class="p8">“Tanrım.” Her yeri, özellikle belli bir yeri inanılmaz irileşmiş bedenine bakar. “Bu iğrenç bir şey.” Yaşamı boyunca hep çay içmeyi sevmiş biriyken, koca bir şişe malt viski ikram edilen birinin tepkisel ifadesiyle kadına bakar. “Bunu nasıl aklına getirebildiğini anlayamıyorum... Bu, senin ne tür bir kadın olduğunu gösteriyor.”</p>

  <p class="p8">“Sevgilim.. mesele o değil. Ben yalnızca sözcük oluşturabilecek alfabetik gruplamalarla ilgileniyorum. Sembolik olarak yani.”</p>

  <p class="p8">Adam onun gülümseyen yüzüne diker gözlerini. “Tamam. Eşek şakanı yaptın. Şimdi beni eski halime çevir. Hemen!” Kadın dudaklarını ısırır. Adam ona kapkara bir parmak uzatır. “Seni uyarıyorum. Bunları yazacağım. Kelimesi kelimesine.”</p>

  <p class="p8">Hâlâ gülümseyen kadın adamın yüzünü seyretmektedir, yavaş yavaş Yunan alfabesini saymaya başlar.</p>

  <p class="p8">“Alfa, beta, gama...”</p>

  <p class="p8">“Seni herkese rezil edeceğim... Seninle ilgili güzel olan her şeyin bir yanılgı olduğunu gösterip seni mahvedeceğim. Tanrım, bu oyunu iki kişinin oynayabileceğini göstereceğim.” Bağırır. “Gerçekten yapacağım!”</p>

  <p class="p8">Kadın yastığa gömülür, kollarını uzatır, gözlerini kapatır, güneşleniyor gibidir. Ama dudakları hâlâ gülümsüyordur, yastığın üzerinden başını yana çevirir, mırıldanmaya devam eder, yıllar önceki bir yaz günü hatırasını düşünmektedir adeta.</p>

  <p class="p8">“...my, ny, xi, omikron, pi...”</p>

  <p class="p8">“İnansan iyi edersin!”</p>

  <p class="p8">“...phi, khi, psi, omega.”</p>

  <p class="p8">“Pekâlâ. Bu kadar yeter.”</p>

  <p class="p8">Kadın devam eder; daha doğrusu yeniden başlar.</p>

  <p class="p8">“Alfa, beta, gama, delta, epsilon...”</p>

  <p class="p8">“Yeter.”</p>

  <p class="p8">“Zeta, eta, theta, iota, kappa...”</p>

  <p class="p8">“Sana bir şans daha veriyorum.”</p>

  <p class="p8">“Lammbda, my, ny, ny müthişti, xi aslında biraz daha iyiydi, omicron kelimelere sığmazdı, pi, rho...”</p>

  <p class="p8">“Yeter bu kadar. Kesinlikle, mutlak olarak, nihai olarak, son olarak <span class="t15">yeter.”</span></p>

  <p class="p8">“Sigma, tau...”</p>

  <p class="p8">“Her türlü küfrü etmişim say!”</p>

  <p class="p8">“Upsilon, phi…“</p>

  <p class="p8">“Ölene kadar konuşmayacağım seninle!”</p>

  <p class="p8">“Khi, psi, omega.”</p>

  <p class="p8">“Beynimden çıkmanı emrediyorum. Hemen!”</p>

  <p class="p8">“Evet, sevgilim. Alfa, beta...”</p>

  <p class="p8">İyi ki odada akustik izolasyon vardır. Dayanma sınırlarının ötesinde (satirler için bile) bir acıyla dürtülen zavallı satir, düş kırıklığı dolu bir öfkeyle yarı insan, yarı keçi bir yaratıktan çıkabilecek en tüyler ürpertici çığlığı atar. Ayakta, titremektedir. Az sonra tuhaf bir sıçramayla kapıya yönelir; başını eğer, ipten kurtulmuş azgın bir hayvan gibi kapıya atar kendini. Neyse ki kapının olduğu yer de bu hiddetli hamle ve boynuz darbesine karşı koyabilecek kadar sağlam bir dolgu malzemesiyle kaplıdır. Kapı sapasağlam yerinde kalır. Keçi-adam yalnızca sendeler, sersemlememiştir bile, yalnızca hafifçe gözleri kamaşmıştır. Arkasındaki yataktan hâlâ mırıltı halinde Yunan alfabesinin harfleri duyulur... Döner ve gördüğü manzaraya bakar: Kar beyazı, hafifçe ayrık bacaklar, çıkık elmacık kemikleri, at sağrısı gibi bir bel, uzanmış kollar, geriye atılmış bir baş, parlak kapkara saçlar. Parlak kapkara saçlar! Ve burun deliklerinde, her zamankinden daha hassas burun deliklerinde, yosun, pirinç unu ve krizantem yaprağı kokusu!</p>

  <p class="p8">“Khi, psi, omega.”</p>

  <p class="p8">Bir anlık bir sessizlik. Çok geçmeden yataktaki yaratık azıcık doğrulur, kalkar; arkasındakine bakmak üzere çevrilen baş, taşbebek gibi beyaz bir Japon yüzüdür. İğrenç, sentetik bir gülümsemeyle bakar.</p>

  <p class="p8">“Merhaba Johnny. Yaramaz bir Japon...”</p>

  <p class="p8">Bu kez sesinde bir öfke yoktur satirin; yalnızca erkeğin ilkel haykırışı. Belki içinde biraz da kamikaze yapan bir pilotun son çığlığı da vardır denilebilir. Miles Green, guguklu saatteki keçileri taklit edercesine hızla altığı iki adımın sonunda, muazzam bir sıçramayla havada uçar ve yatağın başına gelir; sonunda gerçeklik bulunmuştur. Fakat tam son salisede, uçuşunun zirvesindeyken. hedefe şaşmaz bir biçimde ineceği anda, anlatı en keskin virajını döner (aslında bunun, şekil değiştiren Erato olduğu söylenmeli). Bu konularda daha hassas kararlar alabilen ve çok daha deneyimli olan Erato, kendini korumak için (Tanrıçaların bile canının yanabileceğim biliyoruz artık) telaşla tepkisini gösterir. Her neyse, o zirve ve çarpışma arasındaki incecik yarıkta kısa ömürlü Japon yaratık sırra kadem basar.</p>

  <p class="p8">Elbette, yaydan fırlamış satir, boş yataktaki çarşafın üzerine ani bir inişle çakılır; frenleri arızalanan ve uçuş pistine aşırı hızla inen bir jet gibidir, tramboline düşmüş gibi geri zıplar. Boynuzları, yatağın arkasındaki duvara oldukça etkileyici bir gürültüyle geçiverir. Beki de duvarın bu kısmındaki dolgu malzeme o kadar yoğun değildir. Guguklu saat duvardaki bu sarsıntıyı hissetmiş olmalı ki hiçbir uyarıda bulunmadan arka arkaya guguk guguk diye ötmeye başlar. Zavallı satir ise bu kez baygın bir şekilde yastığın üzerine düşer. O anda son dönüşüm gerçekleşir. Miles Green’in solgun, kıpırtısız bedeni yüzükoyun yatmaktadır.</p>

  <p class="p8">Kısa bir an geçer. Birden nereden geldiği belli olmayan bir kara, bir beyaz el görünür. Cansız beden sırtüstü çevrilir. Üzerine çarşaf ve ince battaniye örtülür ve yanlardan iyice sıkıştırılır. Havada uçan beyaz eller kapıya doğru gider; bir tanesi, beyaz plastik panelin karşısında, yatağa zarar vermeyecek bir yükseklikte duran duvar lambasını yakan düğmeyi çevirir. O sırada küçük, kara ya da koyu kahverengi bir yumruk, Bay O’Brien’ın, çılgın guguklu saatinin yan tarafına iner. Saat çığlık atmayı keser. Bir kez daha Dr. Delfie’nin sert sesi duyulur.</p>

  <p class="p8">“Tamam, hemşire. Galiba artık bir fincan çay içmemizin zamanı geldi.” Ses fark ettirmeden ton değiştirir. “Benim odamda içersin.”</p>

  <p class="p8">“Ben mi?”</p>

  <p class="p8">“Evet, hemşire.”</p>

  <p class="p8">“Teşekkürler, doktor.”</p>

  <p class="p8">Kapı açılır.</p>

  <p class="p8">“Ha, bir şey unuttum. Önce bana bir bant bul ve buraya getir. Ölçmek istediğim bir şey var.”</p>

  <p class="p8">“Perdeler mi, doktor?”</p>

  <p class="p8">“Hiç de fena bir tahmin değildi, hemşire.”</p>

  <p class="p8">Kapı kapanır. Zarif kahverengi eller, gereksiz yere yastığın etrafında gezinmektedir. Az sonra yakın ama yukarıdan bir yerden Karayipli sesin kendi kendine konuştuğu duyulur.</p>

  <p class="p8">“Perdeler. Sinir. Ve <span class="t15">sizin</span> ırkçı olduğunuzu da söylüyor... Gerçekten de Bay Green, bu hemşire kız, hastalar hakkında, sıska beyaz birinin tüm bedeniyle bileceğinin daha fazlasını küçük ayak tırnağıyla biliyor. Bir dahaki sefere arkasını bir dönsün, bilip bilmediğimi göstereceğim size.”</p>

  <p class="p8">Bu kez ses kapıdan gelir.</p>

  <p class="p8">“O Bay Shakespeare’le karşılaşırsanız Bay Green, sorun ona. O adama bir sorun.”</p>

  <p class="p8">Kapı tekrar kapanır.</p>

  <p class="p8">Hasta adam, hastane yatağında, o zamana kadar en karakteristik pozisyonu olarak görülen şekilde, görmez gözlerini tavana dikmiş, bilinçsizce yatmaktadır; bilincinde olduğu tek şey, bir buhar denizinin üzerinde Tanrı benzeri birer alfa ve omega (ve arada hangileri varsa) olarak, uçarcasına geçtiği, parlak ve uçsuz bucaksız bir pustur. Sonunda gri odaya merhametli bir sessizlik çöker ya da tam çökecektir ki, saatteki kuş, acısını tam çıkaramamış gibi, konu dışı oluşunu, odada olan bitenin ne kadar uzağında olduğunu, ilk ve esto-otogamus<a id="a29"></a><a href="../Text/notes.html#a80"><span class="t19">{25}</span></a> sahibine duyduğu sonsuz saygıyı son bir kez daha beyan etmek zorundaymış gibi <span class="t15">(E</span><span class="t15">ğ</span><span class="t15">lenelim ama seviyeyi dü</span><span class="t15">ş</span><span class="t15">ürmeyelim dedi Shanahan)</span> ya da yeşil İrlanda kırlarının ve dağlardaki çayırların ve birinin dölünü taşımanın tüm sorumluluğunu kaldırmanın katışıksız mutluluğunu şakırcasına kıpırdar; dışarı pırtlar; yumuşacık, son ve tek bir, ama gerçekten tuhaf bir şekilde tek bir ses haykırır:</p>

  <p class="p0"><a id="a30"></a><span class="t11">GUGUK.</span></p>
</body>
</html>
