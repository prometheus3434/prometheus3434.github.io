<?xml version="1.0" encoding="utf-8"?>
<html xmlns="http://www.w3.org/1999/xhtml" xmlns:epub="http://www.idpf.org/2007/ops">
  <head>
    <title>NAH KALKINIRIZ</title>
    <meta http-equiv="Content-Type" content="text/html; charset=utf-8" />
  

</head>
  <body epub:type="chapter" id="chapter-4">
    	<section>
			<h1><st c="0">Kırk Basamaklı Hela Ne Oldu?</st></h1>
			<p><span><st c="29">Ü</st></span><st c="31">lkemizde aydın denilen insandan ne bekliyor, neler umuyorsanız, bunların hepsi de onda var. </st><st c="123">İlerici, demokrat, insancıl bir kişi. </st><st c="161">Bunda hiçbir olağandışılık yok denilebilir. </st><st c="205">Olağandışılık şurda: Dostum bikaç yıl sonra doksan yaşında olacak... </st><st c="274">O yaşta bir insanın gerici olmasa bile, “Nerde bizim zamanımızın palamutları,” diye geçmişi özleyen bir tutucu olması doğal sayılabilir. </st><st c="411">İşte dostumun olağandışılığı burda ; ilericilik söz konusu olduğunda pekçok genci cebinden çıkarır. </st><st c="511">Dostluğumuzun nedeni de bu. </st><st c="539">Bir güneydoğu ilimizde yaşar. </st><st c="569">Köy kökenli ve ağa soyludur. </st><st c="598">Ama seyrek rastlanan ilerici aydınlarımızdandır. </st><st c="647">Buyüzden çevresinde oldukça yadırganırsa da, köklü bir aileden gelişi, yaşının ilerlemiş olması gibi nedenlerle çevresinde saygı görür. </st><st c="783">İlerlemiş yaşını, çevresine bir üstünlük, bir saygınlık aracı olarak kullandığı da olur. </st><st c="872">Örneğin her istediği zaman, her istediği yerde ve herkese kızmak ve bağırmak hakkını kendinde görür. </st><st c="973">Çevresindekiler de onun bu hakkını benimsemişlerdir, doğal karşılarlar. </st><st c="1045">Bu sertliği yaşlandıkça da artıyor.</st></p>
			<p><st c="1080">Bikaç yıldanberi beni yaşadığı güneydoğu kentine konuğu olmam için çağırıyor. </st><st c="1159">Yaşadığı kentin tarihsel yapılarını ve anıtsal değerlerini anlata anlata bitiremez. </st><st c="1243">Kentin hanlarını, camilerini, hamamlarını, köprülerini, eskil sarnıçlarını öyle ayrıntılarıyla ballandıra ballandıra anlatır ki, derin bilgisine şaşar kalırım, Istanbul’da her buluşmamızda çağrısını yineler. </st><st c="1451">Aradabir de telefon ederek konuğu olmadığım için bana kırgınlığını belli eder.</st></p>
			<p><st c="1529">Yaşlı ve hiddetli dostumun her incelikli çağrısına geleceğimi içtenlikle söylersem de, işten güçten bitürlü sözümü tutamam.</st></p>
			<p><st c="1653">Sonunda bir fırsat çıktı, o güneydoğu kentimize gitmeye ve ordaki dostumun bana öve öve bitiremediği arkeolojik kalıntıları, tarihsel yapıları görmeye karar verdim. </st><st c="1819">Yorucu bir yolculuktan sonra vardığım kentte dostum bana olağanüstü konukseverlik gösterdi.</st></p>
			<p><st c="1910">O kentte dört gün kalacaktım. </st><st c="1941">Gittiğim akşam, dostum önce dört günlük gezi izlencesini saptadı. </st><st c="2007">Hergün öğle öncesi ve sonrası, kentteki o eşi bulunmaz tarihsel yapıları, camileri, kiliseleri, manastırları, köprüleri, kervansarayları gezip dolaşacaktık. </st><st c="2164">Dostuma göre, bütün bunlar dört günde değil, kırk günde bile gezilip görülemezdi ama, biz en değerlilerini şöyle bir görecektik. </st><st c="2293">Yaşlı dostum, gece evinde gezi izlencesini yaparken, ertesi günkü göreceğimiz yerlerin coşkusunu şimdiden yaşıyordu. </st><st c="2410">Kendini tutamayıp sabahleyin gezeceğimiz yerleri anlatıyordu. </st><st c="2472">Ben de o yerlerin adlarını ezberlemiştim: Silahtar Ömer Paşa İmareti, Arasta Han, Kesme Cami, Zincirli Han, Saat Kulesi, Züllü Baba Türbesi, Üçgöz Köprüsü... </st><st c="2630">Daha nereleri, nereleri... </st><st c="2657">Dinledikçe ben de coşkulanıyordum.</st></p>
			<p><st c="2691">Sabah kahvaltımızı yaptık. </st><st c="2719">Meraklanmıştım. </st><st c="2735">Bir ayak önce o tarihsel yerleri görmek istiyordum. </st><st c="2787">Kapıda bizi bekleyen arabaya bindik.</st></p>
			<p><st c="2823">Saçı sakalı, kaşları ve bıyığı apak olan ev sahibim, soydan ağalığının gereği olarak, herzamanki çatık kaşlılığı, asık yüzüyle sürücüye buyurdu:</st></p>
			<p><st c="2968">– Çarşı içine!</st></p>
			<p><st c="2983">Yolda ev sahibi dostum benim için sesini özellikle yumuşatarak çarşı içinde göreceğimiz Arasta Han üzerine bilgi vermeye başladı. </st><st c="3114">Dörtyüz yıl önce yapılmış. </st><st c="3141">Osmanlı yapısıymış ama, en eskiden bu Arasta Hanın yerinde Doğu Romalılardan kalma sunaklar varmış. </st><st c="3241">Sonra Sasanlı Kralı 2. </st><st c="3264">Hüsrev – ki nam-ı diğer Kekâvus’muş – buralarını alınca sunakları yıktırıp yerine kışlaklar koymuşsa da arkadan Abbasiler gelince... </st><st c="3397">Ne ayrıntılı, ne ince bilgiler... </st><st c="3431">Bellekte kalır gibi değil ki... </st><st c="3463">Çarşı içinde az sonra gidip göreceğimiz Arasta Hanın bütün tarihini, planını, kaç odası, kaç mahzeni olduğunu anlatıyor. </st><st c="3584">Hele bir de kendi kuyusunun üstünde çeşmesi varmış ki, sanattan anlayanlar bu çeşmenin fotografını çekmek için taa Amerika’dan, Avrupa’dan buraya gelirlermiş.</st></p>
			<p><st c="3742">Sürücü arabayı durdurdu. </st><st c="3768">İndik. </st><st c="3775">Öyle bir kalabalığın içine düştük ki, sanki insan bataklığına saplanmış gibi içinden çıkıp kurtulmak olasılığı yok. </st><st c="3891">Yaşlı dostum şaşkın şaşkın bisüre çevresine bakındı durdu. </st><st c="3950">Sanki yaşamında ilk gördüğü yabancı biyerdeymiş gibiydi. </st><st c="4007">O hiç bırakmadığı ve kendine pek yaraşan yerel ağzıyla kendi kendine söylendi:</st></p>
			<p><st c="4085">– Ahaaa... </st><st c="4097">Bura nere yahu? </st><st c="4113">Nere bura yahu? </st></p>
			<p><st c="4129">Kalabalıkta o yana bu yana itilip kakılmaktaydık ve dostum ençok da benim kalabalıkta sürüklenmemden tedirgindi. </st><st c="4242">Sürücüye seslenip gürledi:</st></p>
			<p><st c="4268">– Len oğlum Arasta Han hani?</st></p>
			<p><st c="4297">Sürücü anlamaz anlamaz bakarak soruyu soruyla yanıtladı:</st></p>
			<p><st c="4354">– Nere dedin emmi? </st></p>
			<p><st c="4374">Ev sahibim yüksek sesle yineledi:</st></p>
			<p><st c="4407">– Arasta Han len oğlum, Arasta Han?</st></p>
			<p><st c="4443">– Bilmiyim emmi...</st></p>
			<p><st c="4462">Sürücüden umudunu kesince o kalabalıktan gelişigüzel birini kolundan yakalayıp dürtükleyerek sordu:</st></p>
			<p><st c="4562">– Arasta Han nere gitti bre ağa?</st></p>
			<p><st c="4595">– Neee?</st></p>
			<p><st c="4603">Tezgâhlı, el arabalı satıcılara, dükkâncılara, sanki hepsinin de ille bilmesi gerekirmiş gibi bir kesinlikle soruyordu:</st></p>
			<p><st c="4723">– Arasta Han n’oldu? </st><st c="4745">Nere getti Arasta Han? </st></p>
			<p><st c="4768">Sorduklarının hepsinden benzer yanıtlar alıyordu:</st></p>
			<p><st c="4817">– Neee?</st></p>
			<p><st c="4825">– Ne hanı?</st></p>
			<p><st c="4836">– Nere dedin, nere?</st></p>
			<p><st c="4856">Sevgili dostum, Arasta Hanı bulmaktan umudunu kesti. </st><st c="4910">Anladı ki, salt kendisi değil, hiçkimse artık Arasta Hanı bulamaz. </st><st c="4977">Bir zamanların o ünlü ve bütün kentlilerin övüncü olan Arasta Han çoktan yok olmuştu. </st><st c="5063">Konuğuna öve öve göklere çıkardığı Arasta Hanı gösterememenin biraz utancı, biraz üzüntüsüyle,</st></p>
			<p><st c="5157">– Demek yıkmışlar koca Arasta’yı... </st><st c="5194">Vah eyvah... </st><st c="5207">Ocağı batasıcalar! </st><st c="5226">dedi.</st></p>
			<p><st c="5231">O kızgın sesi yumuşamış, incelmişti:</st></p>
			<p><st c="5268">– Yörü, Silahtar Ömer Paşa İmaretine gidek, hadi arabaya binek... </st><st c="5335">dedi.</st></p>
			<p><st c="5340">Sürücüye, o buyurgan sesini takınıp, </st></p>
			<p><st c="5378">– İmaret’e çek!.. </st><st c="5396">diye buyurdu. </st></p>
			<p><st c="5410">Sürücü, onun hiddetinden korktuğu için kekeleyerek,</st></p>
			<p><st c="5461">– Ne buyurdun emmi? </st><st c="5482">İmaret mi buyurdun? </st><st c="5502">İmaret, öyle mi? </st><st c="5519">İmaret. </st><st c="5527">İmaret, he mi? </st><st c="5542">Nere düşer bu imaret emmi? </st><st c="5569">diye sordu.</st></p>
			<p><st c="5580">Yaşlı dostumun ak kaşları oynamaya başladı, küplere binmişti:</st></p>
			<p><st c="5642">– Ula, bir de buranın yerlisi olacaksın... </st><st c="5686">Tüh sana... </st><st c="5698">Utan! </st><st c="5704">Koca imaret bilinmez mi? </st><st c="5729">Koca imaret... </st><st c="5744">Bebelere sorsam bilir. </st><st c="5767">Kaç imaret var ki... </st><st c="5788">Silahtar Ömer Paşamızın imareti...</st></p>
			<p><st c="5822">İmarete nerden gidileceğini sürücüye anlattı. </st><st c="5869">Sürücü, klakson çala çala arabayı kalabalık batağından çıkardı. </st><st c="5933">Yola düzüldük. </st><st c="5948">Sevgili dostum, Arasta’yı bulamamanın acısını çıkarmak ve o utançtan kurtulmak için Silahtar Ömer Paşanın imarethanesini anlatmaya başladı. </st><st c="6088">İnanıyorum ki, bu imarethaneyi yaptıran o Silahtar Ömer Paşa bile, kendi imareti üzerine bu denli çok şey bilemezdi. </st><st c="6205">Bu imarethanede günde bin yoksula iki öğün yemek veriliyordu. </st><st c="6267">Her öğünde üç türlü yemek çıkardı ve hergün yemekler ayrı olurdu. </st><st c="6333">İmaretin gideri, Ömer Paşanın çarşıda yaptırdığı dükkânlardan gelirdi ki, bu dükkânların oluşturduğu kapalı çarşı, yabancı uzmanların dediğine göre, bütün doğunun küçük ama en şirin kapalı çarşısıydı. </st><st c="6534">Anlattıkça coşuyor, coştukça anlatıyordu. </st><st c="6576">İmarethaneyi gezdirdikten sonra kapalı çarşıyı da bana gezdirecekti. </st><st c="6645">Anlatırken anlatırken birden sürücüye bağırdı:</st></p>
			<p><st c="6691">– Nere? </st><st c="6700">Dur hele... </st><st c="6712">İmaret burda olacak...</st></p>
			<p><st c="6734">Sürücü korkusundan arabayı birden firenleyince sarsıldık. </st><st c="6793">İndik arabadan. </st><st c="6809">Yaşlı dostum başını kaldırıp bir koca iş hanına baktı baktı, başını öyle yukarı kaldırmıştı ki, düşmesin diye şapkasını eline almak zorunda kaldı. </st><st c="6956">Bir zaman, başı yukarda öylece baka kaldı. </st><st c="6999">Sanki olabilse başını hiç yere indirmeyecekti. </st><st c="7046">Sonra birden yanından geçmekte olan bir adamın koluna yapışıp alacağını ister gibi,</st></p>
			<p><st c="7129">– U!a, Silahtar Ömer Paşa İmareti nerde? </st><st c="7171">diye bağırdı. </st></p>
			<p><st c="7185">Köylü kılıklı adam, o sorulandan kendisi sorumlu tutuluyormuş gibi korkuyla ve Arap ağzıyla,</st></p>
			<p><st c="7277">– Vallahi ve billahi ben o paşayı ne görmüşüm, ne duymuşum... </st><st c="7340">dedi.</st></p>
			<p><st c="7345">Hanın altındaki mağazalardan birine girip oranın sahibi görünen adama, aynı sertlikle sordu:</st></p>
			<p><st c="7438">– Silahtar Ömer Paşa İmarethanesi n’oldu?</st></p>
			<p><st c="7480">Sorulan adam da, mağazanın içindeki camlı bölmede masada oturan birine seslendi:</st></p>
			<p><st c="7561">– Ömer Paşanın şeyini ariyler, biliy misin? </st></p>
			<p><st c="7606">Öteki, camekândan yanıtladı:</st></p>
			<p><st c="7634">– Ömer Paşanın şeyi mi... </st><st c="7661">Bir zamanlar eyle bir laf duymuşluğum var. </st><st c="7704">Şeyle beyle on yıl oldu...</st></p>
			<p><st c="7730">Dostumun iki kolu umutsuzlukla iki yanına düştü. </st><st c="7780">Sözün arkasını dinlemeye dayanamayıp,</st></p>
			<p><st c="7817">– Yörü, gidek... </st><st c="7835">dedi.</st></p>
			<p><st c="7840">Beni kaç yıldanberi anıtsal ve tarihsel yapıtları göstereceğim diye buralara çağırıp da, simdi düştüğü durumdan çok utançlı görünüyordu. </st><st c="7978">Dostumu avutmak için,</st></p>
			<p><st c="7999">– Bugünlük yeter, dedim, epiy de yorulduk. </st><st c="8043">İsterseniz biraz da yarın gezelim.</st></p>
			<p><st c="8077">Alay mı ediyorum diye püskül kaşlarının altından bana dikkatlice baktıktan sonra,</st></p>
			<p><st c="8159">– Yok yok, dedi, daha ne gördük ki... </st><st c="8198">Burmalı Camiyi görmeden olmaz...</st></p>
			<p><st c="8230">Arabaya bindik.</st></p>
			<p><st c="8246">– Burmalı Camiyi biliy misin? </st><st c="8277">dedi. </st></p>
			<p><st c="8283">Bilmediğimi söyledim.</st></p>
			<p><st c="8304">Buraya gelip de, Burmalı Camiyi görmeden gidilmezmiş. </st><st c="8359">Çünkü bu ilin en görkemli camisiymiş. </st></p>
			<p><st c="8397">Sürücüye sordu:</st></p>
			<p><st c="8412">– Hiçbir bildiğin yer yok, Burmalı Camiyi biliy misin? </st></p>
			<p><st c="8468">Sürücü,</st></p>
			<p><st c="8475">– Biliyim emmi... </st><st c="8494">dedi.</st></p>
			<p><st c="8499">– Onu da bilmiyiyim diyeydin de bak o zaman göreydin... </st></p>
			<p><st c="8556">Sonunda aradığı yeri bulmanın ve bana göstermenin umuduyla rahatlayıp yolda Burmalı Camiyi anlattı. </st><st c="8656">Minaresinin içinde şerefelere çıkan sarmal üç ayrı merdiven olduğu ve dıştan da sarmal biçimde kabartmalı süslemeleri olduğu için Burmalı Cami denirmiş. </st><st c="8809">Minaresinin sarmal merdivenlerinden çıkan müezzinler birbirlerini görmezlermiş. </st><st c="8889">Ama bu caminin asıl değeri minaresinin burmalarından değil, ön kasalarının ve ön alnacının mermer oymalarındanmış. </st><st c="9004">Bu mermer oymalar, Selçuk mimari süslemesinin en güzel başyapıtlarından biriymiş. </st><st c="9086">Taa Avrupalardan, Amerikalardan bu mermer oymalar üzerinde incelemeler yapmak için uzmanlar gelirmiş. </st><st c="9188">Bu mermer oymalar, kadınların tığla işledikleri oyalar gibi şaşılası bir ince işmiş. </st><st c="9273">İnsan, bakmalara doyamazmış.</st></p>
			<p><st c="9301">– Simdi gendin de göreceksin ya... </st><st c="9337">demişti ki, sürücü arabayı durdurdu:</st></p>
			<p><st c="9373">– Aha geldik emmi... </st><st c="9395">dedi. </st></p>
			<p><st c="9401">Dostum arabadan inmeden,</st></p>
			<p><st c="9425">– Nere geldik? </st><st c="9441">diye sordu.</st></p>
			<p><st c="9452">– Burmalı Camiye emmi!</st></p>
			<p><st c="9475">– Ula, cami nerde? </st><st c="9495">N’olmuş camiye?</st></p>
			<p><st c="9510">– Cami mi? </st><st c="9522">Cami, şu öndeki yapıların ardındaki aralıkta kaldı. </st><st c="9574">Öte yanı apartmanlar, bu yanı da iş hanları, şu yanı da dokuma tezgâhları...</st></p>
			<p><st c="9650">Arabadan indik. </st><st c="9667">Araya araya, o aralıklardan geçip Burmalı Camiyi bulduk. </st><st c="9724">Neyse ki cami yerinde duruyordu. </st><st c="9757">Sonunda aradıklarımızdan hiç olmazsa birini bulmanın sevinciyle yaşlı dostum bana hâlâ ön alnacın ve girişin mermer oymalarını övmekteydi. </st><st c="9896">Cami kapısının önüne gelince sözünü birden kesip dona kaldı. </st><st c="9957">Bisüre öyle durdu. </st><st c="9976">Ben zavallı dostuma bişey olacak diye korktum. </st><st c="10023">Koluna girmek istedimse de, elimi sertçe itti. </st><st c="10070">Camiye girmek üzere olanlardan gelişigüzel birini elinden yakaladı. </st><st c="10138">Adam, yeni aptes almış olacak ki, sıvalı gömlek kollarını indirmekteydi. </st><st c="10211">Ona birden,</st></p>
			<p><st c="10222">– Bu kapının mermer oymaları n’oldu? </st><st c="10260">diye eliyle oymaların olması gereken yeri göstererek sordu.</st></p>
			<p><st c="10319">Gösterdiği yerde mermer görünmüyordu. </st><st c="10358">Çünkü bütün kapı süsleri ve alnacın mermerleri olduğu gibi hacı yeşili denilen o cırtlak yeşil boyayla kat kat boyanmış olduğundan mermerler boyayla kaplanmıştı.</st></p>
			<p><st c="10519">Dostum bu kez hiç sesini çıkaramadı. </st><st c="10557">Yüzü kül gibi oldu. </st><st c="10577">Bütün bunları kendi yapmış gibi utanmıştı. </st><st c="10620">Hiç konuşmadan arabaya bindik. </st><st c="10651">Sürücüye,</st></p>
			<p><st c="10660">– Züllü Baba Türbesine çek! </st><st c="10689">dedi. </st><st c="10695">Sürücü,</st></p>
			<p><st c="10702">– Ora nere emmi? </st><st c="10720">diye sorunca, o incelikli yaşlı adam, sorduğu yerin, sürücünün anasının öyle biyerinde olduğunu, hem de adlı adınca, öyle bir söyledi ki, kendimi gülmekten alamadım. </st></p>
			<p><st c="10886">Ev sahibim somurtmuştu. </st><st c="10910">Gülmemek için dudaklarımı ısırıyordum. </st><st c="10949">Gülmemi zorlukla tutup,</st></p>
			<p><st c="10972">– Çoktanberi buralara gelmemiş olacaksınız... </st><st c="11019">dedim.</st></p>
			<p><st c="11025">– Eyle, dedi, onbeş yıldan çok oldu, yaşlılıktan kenti dolaştığım yoktu.</st></p>
			<p><st c="11098">Sürücüye Züllü Baba Türbesinin yerini anlattı. </st><st c="11146">O yere gittik. </st><st c="11161">Arabadan indik. </st><st c="11177">Dostum bakındı, arandı, oradan geçenlere ve dükkâncılara Züllü Baba Türbesini sordu. </st><st c="11262">Neyse ki bir bilen çıktı. </st><st c="11288">Bir ara sokaktaki dört katlı bir yapının altında, dört kesme taştan açılmış bir delikti ve delik demir parmaklıkla kapatılmıştı. </st><st c="11417">Deliğin önündeki taştan uzantıda mum eriyikleri vardı. </st><st c="11472">Demir parmaklığa çul çaput parçaları bağlanmıştı. </st><st c="11522">Dostum, çok acıklı bişey görmüş gibi oldu.</st></p>
			<p><st c="11564">– Di haydi gidek... </st><st c="11585">dedi.</st></p>
			<p><st c="11590">Çok utanmıştı. </st><st c="11606">Yine de benim dönelim önerime karşı çıktı. </st><st c="11649">İlle de bana kentinde güzel bir anıtsal yapıt gösterip bunca zamandır doğru söylediğini kanıtlamak istiyordu. </st><st c="11759">Kendisini sanki beni aldatmış gibi duyumsadığını sezinliyordum. </st><st c="11823">Doğrusu ya ben de dostumu sevindirebilmek için çok güzel değil, şöyle birazcık güzelce bir eski yapı görsem, çok aşırı hayranlık göstermeye hazırdım.</st></p>
			<p><st c="11972">Sürücüye,</st></p>
			<p><st c="11982">– Güreniz Sarnıcına gidek! </st><st c="12010">dedi.</st></p>
			<p><st c="12015">Sürücü herzamanki gibi orasını da bilemedi. </st><st c="12060">Ama adres olarak, yine anasının biyerini söyler diye de korkusundan nerde olduğunu soramadı. </st><st c="12153">Dostum, sürücüye kendiliğinden nerden gidileceğini anlattı. </st><st c="12213">Yolda giderken bana Güreniz Sarnıcını anlatıyordu. </st><st c="12264">Bizanslılardan kalma öyle bir sarnıçmış ki, yeraltından tonozlu kanallardan kentin kalesine dek su sağlarmış.</st></p>
			<p><st c="12373">– Görünce şaşıp kalacaksın... </st><st c="12404">Sayısız mermer direk üstünde durur ve içi gayetle soğuktur ve suyu hiç eksilmez.</st></p>
			<p><st c="12484">Dediği yere gidince gerçekten de şaşıp kaldık. </st><st c="12532">Çünkü orda Güreniz Sarnıcını bilen kimse olmadığı gibi, sarnıcın bulunması gereken yerde de alt katı lahmacun salonu, langırt salonu ve bir de gece kulübü olan sekiz katlı koca bir yapı kurulmuştu.</st></p>
			<p><st c="12729">Eve dönme ricamı sert biçimde reddediyordu. </st><st c="12774">Bana ille de anıtsal ve tarihsel bir yapı gösterip rahatlayacaktı. </st><st c="12841">Onu sevindirebilmek için, o hiç bilmediğim ve ilk gittiğim kentte ben de eski bir yapı bakınıp duruyordum. </st><st c="12948">Ah, böyle bir yapı bir bulsam...</st></p>
			<p><st c="12980">Arabayla bir saate yakın üç gözlü Karabay Köprüsünü aradıksa da, ne köprüyü, ne de köprünün üzerine kurulduğu akarsuyu bulabildik.</st></p>
			<p><st c="13111">Dostum gittikçe daha çok kızıyordu.</st></p>
			<p><st c="13147">– Çek Ebenes Manastırına! </st><st c="13174">dedi.</st></p>
			<p><st c="13179">Giderken de Ebenes Manastırını anlatıyordu. </st><st c="13224">Bu manastırda dört beş uygarlık üst üste görülürmüş. </st><st c="13277">Ta Hititlerden tut, Perslere, Romalılara, Bizanslılara, Selçuklulara dek her dönemin uygarlığından izler varmış. </st><st c="13390">Ama ençok Bizans döneminin mozaikleri değerliymiş.</st></p>
			<p><st c="13440">Manastırı da bulamayacağız ve dostum yine üzülecek diye anlatılmaz duygular içindeydim. </st><st c="13529">Evet, korktuğum başıma geldi. </st><st c="13559">Manastırın yerinde yeller esiyordu.</st></p>
			<p><st c="13594">Önüne kim gelirse.</st></p>
			<p><st c="13613">– Manastır n’oldu, nettiniz manastırı? </st><st c="13653">diye sorması, kendilerine sorulanların da şaşkın bakışları karşısında kendimi tutamayıp gülüyordum. </st></p>
			<p><st c="13753">Güldüğümü belli etmemeye çalışsam da, o yine anlıyor ve bana da için için kızıyordu. </st><st c="13838">Konuğu olduğumdan sesini çıkaramıyordu.</st></p>
			<p><st c="13877">– Şimdik de hamama gidek... </st><st c="13906">deyince, artık açıkça güldüm. </st></p>
			<p><st c="13936">Bunca yorulduktan sonra hamamda yıkanıp dinlenmemizi önerdiğini sanmıştım.</st></p>
			<p><st c="14010">– Sağolun, ben yıkanmak istemiyorum... </st><st c="14050">dedim.</st></p>
			<p><st c="14056">– Yok, dedi, yıkanmak için degil. </st><st c="14091">(Değil’i yumuşak gesiz degil diye söylüyordu.) Ora Osmanlıdan kalma bir hamamdır, görülmeğe deger.</st></p>
			<p><st c="14189">Hamama giderken de anlatıyordu. </st><st c="14222">Üç küçük kubbeye dayalı büyük bir kubbesi vardı hamamın, içinde soğukluk, iki sıcaklık ve de iki halveti vardı. </st><st c="14334">Halvet bölümü al, kara ve ak mermerlerle döşeliydi. </st><st c="14386">Hamamın önü ayvanlı bahçedir. </st><st c="14416">Hamam kesme taştan yapılmıştır.</st></p>
			<p><st c="14447">Ayvanlı Hamama geldik. </st><st c="14471">Ne demek hamama geldik. </st><st c="14495">Eskiden hamamın olduğu yere geldik. </st><st c="14531">Hamamı bilen bile yoktu. </st><st c="14556">Dostum, yılmadan ona buna,</st></p>
			<p><st c="14582">– Nerde Ayvanlı Hamam? </st><st c="14606">N’ettiniz lan koca hamamı? </st><st c="14633">diye sorup duruyordu.</st></p>
			<p><st c="14654">Ben dönmek için üsteledikçe o da inatla başka bir tarihsel yeri göstermek için direniyordu.</st></p>
			<p><st c="14746">– Di haydi. </st><st c="14759">Kalanın hendeğini görek... </st><st c="14786">dedi.</st></p>
			<p><st c="14791">Kentin kalesi ve kale hendeği son umuduydu. </st><st c="14836">Koskoca kaleyi de ortadan kaldıracak değillerdi ya... </st><st c="14890">Kaleyi ve hendeğini göreceğimizden benim de umudum vardı.</st></p>
			<p><st c="14947">Yine herzamanki gibi arabada giderken göreceğimiz yeri anlatıyordu:</st></p>
			<p><st c="15015">– Kalayı çeviren hendek binüçyüz adımdır. </st><st c="15058">Hendeğin eni kırk, derinliği üç arşın olup kesme kayadan oyulmuştur ve de dünyada kayadan oyma tek hendektir. </st><st c="15168">Hendeğe su doldurulur ki, kalaya düşman girmeye... </st><st c="15219">Kalanın hendeği...</st></p>
			<p><st c="15237">Ah! </st><st c="15242">Asıl büyük kıyamet orda koptu. </st><st c="15273">Arabadan iner inmez yaşlı dostum bar bar bağırmaya başladı:</st></p>
			<p><st c="15332">– Ulaaa, bu kalanın hendeği nerde? </st><st c="15368">N’ettiniz lan hendeği? </st><st c="15391">Hendek doldurulmuş ve orası pazaryeri yapılmıştı. </st><st c="15441">Pazaryeri tıklım tıklım satıcılarla, alıcılarla, taşıyıcılarla dolu. </st><st c="15510">Küfeler, sandıklar, tezgâhlar, el arabaları, tekerlekli tezgâhlar, biçimsiz barakalar, çuvallar, tenekeler, sebzeler, yemişler... </st><st c="15640">Satıcıların bağırıp çağırmaları... </st><st c="15675">Yerler çamur...</st></p>
			<p><st c="15690">Dostum kadın erkek, alıcı satıcı, önüne kim gelir ve eline kim geçerse yakasına, eline yapışıp soruyor:</st></p>
			<p><st c="15794">– N’ettiniz lan kalanın hendeğini? </st></p>
			<p><st c="15830">Sorulanlar şaşkın şaşkın soruyu geri çeviriyorlar:</st></p>
			<p><st c="15880">– Ne diysen ağam, ne hendeği? </st><st c="15911">Hangi hendeği? </st><st c="15926">Kimin hendeği? </st><st c="15941">Hendeğe n’olmuş?</st></p>
			<p><st c="15957">Öğle yemeği saati çoktan geçmişti. </st><st c="15993">Artık dostumun da umudu kalmamıştı. </st><st c="16029">Ama yenik düşmek istemiyordu. </st><st c="16059">İlle de, tarihsel biyer gösterip bana onca zamandır söylediklerini kanıtlayacaktı. </st><st c="16142">Son umutla,</st></p>
			<p><st c="16153">– Hele bir Sovanlı Camiyi görek de sonra dönek... </st><st c="16204">dedi.</st></p>
			<p><st c="16209">Bindik arabaya, dostum da anlatmaya başladı. </st><st c="16255">Bu göreceğimiz Sovanlı Caminin kendisinin mimari değeri pek yokmuş. </st><st c="16323">Bu caminin asıl önemi helasından ileri geliyormuş. </st><st c="16374">Öyle bir helası varmış ki, dünyada biricikmiş. </st><st c="16421">Ünlü Alman mimar ve şehircisi Jansen gelip görmüş de, o bile şaşmış. </st><st c="16490">Burayı görmesiyle, yanındaki belediye başkanının elini tutup aman demiş, sakın ola ki burayı bozasınız, aman haaa... </st><st c="16607">Bu helanın mimari değeri şundanmış ki, Osmanlılar öyle bir havalandırma düzeni yapmışlar, içerdeki helanın kokusu kesinlikle dışarı vurmuyor. </st><st c="16749">Jansen’ın aklı başından gideyazmış... </st><st c="16787">Caminin avlusundan kırk basamaklı merdivenle helalara inilirmiş. </st><st c="16852">(Dostum daha anlatırken, benim aklıma sıkışmış bir insanın kırk basamağı ininceye dek dayanamayıp altına kaçıracağı gelince gülmemek için kendimi zor tuttum.) Kırk basamaklı merdivenle de helalara inildikten sonra dipte bir yeraltı yolu varmış ki – o yolu kendi görmemiş ama denildiğine göre – bir atlı o yoldan gidebilirmiş. </st><st c="17178">Jansen Osmanlının daha o zamandan bu hela kokusunu giderme aklına şaşıp şaşıp kalarak oranın planını çizdirmiş ki Almanya’ya gittiğinde “Bakın, eloğlunda neler var...” diye göstere...</st></p>
			<p><st c="17361">Sovanlı Camiyi gördükten sonra artık döneceğiz diye ben de seviniyordum. </st><st c="17435">Yaşlı dostum da bütün umudunu Sovanlı Caminin kırk basamak merdivenli helasına bağlamıştı.</st></p>
			<p><st c="17525">Sovanlı Camiye gittik, avlusuna girdik. </st><st c="17566">Avluya girmemizle bizi keskin, ama dayanılmayacak kertede keskin bir sidik kokusu karşıladı. </st><st c="17659">Avlunun ortasındaki sebilin çevresine insanlar oturmuş, esneyerek, gerinerek güneşleniyorlardı. </st><st c="17755">Benim sevgili yaşlı dostum avlunun içinde o yana döndü, bu yana baktı, aradığı yeri bulamayınca başını gökyüzüne kaldırıp var sesiyle,</st></p>
			<p><st c="17889">– Ula, burda hela nerde? </st><st c="17915">diye bağırdı.</st></p>
			<p><st c="17928">Bir iyiliksever, avlunun dibindeki helaların açık kapısını gösterdi. </st><st c="17998">Helanın kapısının üstüne çok bozuk bir yazıyla “Küçük aptes 100 TL”, “Büyük aptes 150 TL” yazılı mukavvalar çakılmıştı. </st><st c="18118">Kapı ağzında da, içi su dolu paslı tenekelerin üstündeki tahtaya paslı konserve kutuları dizmişlerdi.</st></p>
			<p><st c="18219">Dostumun rengi soldu. </st><st c="18242">Yüreğine inecek diye korkuyordum. </st><st c="18276">Muslukta, mırıl mırıl dualar okuyarak aptes almakta olan bir adamı ensesinden dürterek,</st></p>
			<p><st c="18363">– Nerde kırk basamaklı hela, nerdeee? </st><st c="18402">diye bağırdı.</st></p>
			<p><st c="18415">Adam, başını geri çevirip baktı, sonra başını iki yana sallayıp aptes almayı sürdürdü.</st></p>
			<p><st c="18502">Dostum bu kez, çıplak ayaklarına giydiği takunyalarla yürüyen bir adamı çevirip,</st></p>
			<p><st c="18583">– N’ettiniz ulan kırk basamaklı helayı, nettiniz? </st><st c="18634">diye sordu.</st></p>
			<p><st c="18645">Ben gülmekten çatlayacak gibi olmuştum, kasıklarımı tutuyordum. </st><st c="18710">Güle güle gözlerimden yaş gelmişti. </st><st c="18746">Beni gülerken görmesin diye arkamı dönmüş, ondan biraz uzaklaşmıştım. </st><st c="18816">O hâlâ her önüne gelene, “N’ettiniz ulan kırk basamaklı helayı?” diye sormakta, kendilerine sorulanlar da sorudan hiçbişey anlamadıklarından şapşal şapşal bakmaktaydılar.</st></p>
			<p><st c="18986">Artık büsbütün umudu kesilmişti. </st><st c="19020">Burnundan soluyarak, kızgınlığı gözlerinden tüterek yanıma geldi,</st></p>
			<p><st c="19085">– Hadi gidek de, hiç olmazsa baklava yiyek. </st><st c="19130">Buranın baklavası üzerine baklava yoktur! </st><st c="19172">dedi.</st></p>
			<p><st c="19177">Azkalsın gülmekten yerlere yuvarlanacaktım. </st><st c="19222">Duvara tutundum. </st><st c="19239">Gülme sinirine tutulmuştum.</st></p>
			<p><st c="19266">Arabaya bindik. </st><st c="19283">İkimiz de konuşmuyorduk. </st><st c="19308">Ben konuşsam, biliyorum, hemen yine gülmeye başlayacaktım.</st></p>
			<p><st c="19366">Döndüğümüzde akşam olmuştu. </st><st c="19395">Eve gelince benim sevgili yaşlı dostum,</st></p>
			<p><st c="19434">– Rakıya oturak... </st><st c="19454">dedi.</st></p>
			<p><st c="19459">Rakı sofrasına çöktük. </st><st c="19483">Mezeleri sayacak değilim, ama baklavayı kesinlikle söylemeliyim. </st><st c="19548">Allah Allah!.. </st><st c="19563">Demek, baklava böyle olurmuş. </st><st c="19593">Ben bunca zamandır baklava diye önüme konulanı baklava sanıp yermişim. </st><st c="19664">Oysa baklava diye, baklavaya benzer bişey yermişim de haberim yokmuş. </st><st c="19734">O gece, bütün yaşamımca yediğim baklavadan daha çok baklava yedim.</st></p>
			<p><st c="19800">O kentte daha üç gün kalacaktım. </st><st c="19834">Dostumun yaptığı izlenceye göre de, tarihsel, anıtsal yapıları, yapıtları gezecektik. </st><st c="19920">Bu geziden vazgeçtikten sonra geri kalan üç günde ne yapabilirdim? </st><st c="19987">O üç gün boyunca baklava yedim. </st><st c="20019">Ayrılırken de yanıma üç büyük kutu baklava aldım.</st></p>
			<p><st c="20068">Beni uğurlarken sevgili yaşlı dostum,</st></p>
			<p><st c="20106">– Ama nasıl, dedi, buranın baklavası kimi (gibi) baklava yedin mi hiç?</st></p>
			<p><st c="20177">– Yemin ederim ki yemedim, dedim, salt baklava yemek için bile buraya gelmeye değer.</st></p>
			<p><st c="20262">Istanbul’a dönüşümde tartıldım ; o baklava yediğim üç günde dörtbuçuk kilo almışım. </st><st c="20347">Bu yakınlarda bir fırsat bulabilirsem, tarihsel baklavasından yemek için, yine dostuma konuk olmaya o güneydoğu kentine gideceğim.</st></p>
			<p><small><st c="20477">Gaziantep, 9 Ocak 1988</st></small></p>
			
			</section>

  <div id="charCountTotal" value="20500"></div></body>
</html>
