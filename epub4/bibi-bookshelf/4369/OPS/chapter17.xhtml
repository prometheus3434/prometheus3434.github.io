<?xml version="1.0" encoding="utf-8"?>
<html xmlns="http://www.w3.org/1999/xhtml" xmlns:epub="http://www.idpf.org/2007/ops">
  <head>
    <title>NAH KALKINIRIZ</title>
    <meta http-equiv="Content-Type" content="text/html; charset=utf-8" />
  

</head>
  <body epub:type="chapter" id="chapter-17">
    	<section>
			<h1><st c="0">Bir Düğün Töreni Konuşması</st></h1>
			<p><span><st c="26">H</st></span><st c="28">iç kuşkusuz bu yaşınıza dek pekçok palavracıyla karşılaşmışsınızdır ; belki bu palavracılar içinde arkadaşlarınız, akrabalarınız bile vardır. </st><st c="170">Hatta belki de siz bir palavracısınızdır. </st><st c="212">Ancak şunu bilmelisiniz ki, dünyada – evet, evet dünyada – hiçbir palavracı, bizim Ziya Bey kadar palavracı olamaz.</st></p>
			<p><st c="327">Genellikle palavracılar ya bir çıkarları için ya övünmek için yada bir doyumsuzlukları yüzünden palavra atarlar. </st><st c="441">Bizim Palavracı Ziya Bey öyle değil. </st><st c="478">Onun palavra sıkmaktan ereği, önce kendini, sonra da başkalarını eğlendirmektir. </st><st c="559">Bu bakımdan ona amatör ruhlu bir palavracı diyebiliriz, ama nice profesyonel palavracıları cebinden çıkarır. </st><st c="668">Palavra atarken, dinleyenleri söylediklerine ille de inandırmak istemez ; ama öyle ciddi ve içten bir anlatışı vardır ki, ne anlatırsa anlatsın, herkes onun anlattıklarını gerçekten yaşanmış olaylar olarak dinler.</st></p>
			<p><st c="881">Palavracı Ziya Beyin bütün yaşamı palavra. </st><st c="925">Çocukluğundanberi kendisini öylesine palavraya kaptırmıştır ki, çocukları, torunları, bunca yıllık eşi bile, söylediklerinin hangisinin gerçek, hangisinin palavra olduğunu ayırt edemezler. </st><st c="1114">Kırk şunca yıllık karısı bile, kocasının palavralarına alışamadığından, o bişey söyleyince “Allaşkına doğru mu söylüyorsun Ziya?” diye sorardı. </st><st c="1258">Çünkü Ziya Bey, en inanılmayacak olayları, en inandırıcı biçimde anlatırdı.</st></p>
			<p><st c="1333">Ziya Bey, malul olarak yüzbaşılıktan emekli olmuştu. </st><st c="1387">Ama herkese albay emeklisi olduğunu söylerdi. </st><st c="1433">Kandırmak yada övünmek için değil. </st><st c="1468">Herkes bilirdi onun yüzbaşı emeklisi olduğunu, yine de “Albayım” demek hoşlarına giderdi. </st><st c="1558">İnsanları kandırmak istese, albay emeklisi değil, general emeklisi olduğunu da söyleyebilirdi. </st><st c="1653">Alçakgönüllü bir palavracı olduğundan albaylıkla yetiniyordu.</st></p>
			<p><st c="1714">Ziya Beyin palavrasının özelliği, anlattığı olayların zamanını ve yerlerini gönlüne göre değiştirmesiydi. </st><st c="1821">Göz boyayan hokkabazlar gibi, onda da kulak aldatan bir anlatış biçimi olduğundan, doğumundan çok önceki zamanların olaylarını yaşamışçasına anlatır, üstelik tatlı tatlı da dinletirdi. </st><st c="2006">Türkçeden başka dil bilmezken, geçen yüzyılın bile yabancı ünlüleriyle arkadaşlıklarını, mektuplaşmalarını, onlarla geçen gençlik anılarını anlatırdı. </st><st c="2157">Örneğin Ziya Bey yetmiş yaşındaydı ama, yüzbaşı olarak Türk-Yunan Savaşına katıldığını söyler ve Yunan Ordusu başkomutanı General Trikopis’in kılıcını nasıl teslim aldığını ballandıra ballandıra anlatırdı. </st><st c="2363">Palavracılığını bilenler zevkle, bilmeyenler de şaşkınlıkla dinlerlerdi.</st></p>
			<p><st c="2435">Bigün Ziya Beye, yaşı bakımından Trikopis’in kılıcını teslim almasının olanaksızlığını söylediğimde, ciddiliğini hiç bozmadan, “Yahu, Trikopis’i de, kılıcını da yüzbaşılığında teslim aldığını anlatan enaz yirmi emekli subay dinlemişindir. </st><st c="2675">Bunlardan biri de ben olamaz mıyım, ne var bunda?” dedi.</st></p>
			<p><st c="2731">Palavracılıkta o kerte ileri giderdi ki, daha İtalya diktatörü olmadığı zamanlarda Mussolini’yle gençlik arkadaşlıklarını, Milano ve Roma’daki serseriliklerini anlatır ve öyle ayrıntılara girerdi ki, inanmamak olanaksızdı.</st></p>
			<p><st c="2954">Hitler’le de, Führer olmadan önceleri, çok içtenlikli arkadaştırlar. </st><st c="3024">Münih’teki birahanelerde çok bira içmişlikleri vardır. </st><st c="3079">Herif Nazi mazi ama, şimdi eğri oturup doğru konuşmalı, Almanya’nın başına geçtikten sonra bile eski arkadaşı Ziya’yı unutmamış, mektup yazıp onu Almanya’ya çağırarak kendisine yardım etmek istemiştir. </st><st c="3281">Ziya Beye Almanya’da yüksek bir görev verecektir. </st><st c="3331">Çünkü o sıralarda Ziya Beyin sıkıntı içinde olduğunu duymuştur. </st><st c="3395">Hitler’den küçük adıyla “Adolf” diye söz eder. </st><st c="3442">“İyi ki bizim Adolf’un sözüne uyup da Almanya’ya gitmemişiz. </st><st c="3503">Yoksa beni de Nürnberg mahkemesinde ölüme mahkûm ederlerdi,” der, biraz düşündükten sonra da ekler: “Yok, yok, ben Adolf’un yanında olaydım, bu işler gelmezdi başına ; çünkü benim sözümü dinlerdi. </st><st c="3700">Ona doğru yolu gösterirdim.”</st></p>
			<p><st c="3728">Kimisi gülerek, kimisi ciddi ciddi dinler Ziya Beyi, ama herkes de bişeyler anlatsın diye bekler.</st></p>
			<p><st c="3826">Zaman da hiç önemli değildir Ziya Bey için ; daha doğmadığı zamanlardaki uydurma yada gerçek olayları yaşamış gibi anlatır. </st><st c="3951">Örneğin Birinci Dünya Savaşında Mısır’a Kanal Savaşına, ordan Doğu cephesine, ordan da Galiçya’daki savaş cephesine gönderildiğini ve oralardaki savaş anılarını anlatır. </st><st c="4121">“Bizim Enver” diye söz ettiği Enver Paşadan rütbesi küçüktür ama, çok yakın arkadaştırlar. </st><st c="4212">“Bizim İsmet” deyince İsmet Paşadan söz ettiğini herkes anlar. </st><st c="4275">‘Bizim İsmet’le savaşın en civcivli zamanlarında bile çadırda briç oynamışlardır.</st></p>
			<p><st c="4356">Onun palavralarıyla insanları aldatmak istemediği şurdan da bellidir ki, palavralarına inananlar olursa, anlattıklarını artık hiç inanılmayacak kertede abartarak, anlattıklarının uyduruk olduğunu onlara da sezdirmeye çalışır. </st><st c="4583">Öyle tatlı tatlı anlatır ki, tatsız anlatılan gerçekleri dinlemektense onun palavralarını dinlemek insana çok daha çekici gelir.</st></p>
			<p><st c="4711">Bana palavrayla yalanın ayrımını düşündürmüştür. </st><st c="4761">Yalan, söylenilen insanı aldatmaya yöneliktir. </st><st c="4808">Oysa palavracı, kimseyi sözlerinin doğruluğuna inandırmaya çalışmaz. </st><st c="4877">Yalan, bir cezadan kurtulmak, maddi yada manevi bir çıkar için söylenir. </st><st c="4950">Oysa palavracının, kimseyi sözlerine inandırmaya çalışmadığı için, attığı palavralardan, zamanı hoşça geçirmekten başka bir ereği yoktur.</st></p>
			<p><st c="5087">Palavracı Ziya Beyin bir özelliği de, attığı bir palavrayı bir daha yinelememesidir. </st><st c="5173">Bu bakımdan o bir yaratıcı sayılmalıdır. </st><st c="5214">Attığı palavralar bir ses bandında saptanmış olsaydı, büyük bir yapıt ortaya çıkardı. </st><st c="5300">Yerine, zamanına göre hemen oracıkta koşullara ve ortama uygun bir palavra uyduruverir. </st><st c="5388">Her palavrası özgündür, hiç bayatlaması yoktur. </st><st c="5436">Tadına doyulmaz palavraları bir kitapta toplanabilseydi, dünya çok değerli ve özgün bir yapıt kazanmış olacaktı. </st><st c="5549">Hiç olmazsa, Ziya Beyin tanığı olduğum pekçok palavralarından birini anlatayım.</st></p>
			<p><st c="5628">Ortaklaşa tanıdığımız olan bir ailenin oğlunun düğünündeydik. </st><st c="5691">Düğün Almanya’nın bir kentinde oluyor. </st><st c="5730">Gelin Alman. </st><st c="5743">Büyük bir salonda düğün yemeği veriliyor. </st><st c="5785">Gelinin de damadın da yakınları orada. </st><st c="5824">Kalabalık konuklar arasında Ziya Beyin saygın bir kişiliği olduğundan, düğün şöleninin açılışı için ondan bir konuşma yapması dileğinde bulunuldu. </st><st c="5971">Çok iyi biliyordum ki, Ziya Beyin böyle bir konuşma için hiçbir ön hazırlığı yoktu. </st><st c="6055">Neler söyleyecek, daha doğrusu yine neler uyduracak diye merak içindeydim. </st><st c="6130">Palavra atmadan konuşamayacağını biliyordum.</st></p>
			<p><st c="6174">Başladı konuşmaya. </st><st c="6194">Alman konukların da anlamaları için söyledikleri Almancaya çevriliyordu. </st><st c="6267">Palavracı Ziya Beyin o geceki konuşmasını, belleğimde kaldığı biçimde aktarıyorum.</st></p>
			<hr />
			<p><st c="6349">Değerli konuklar, böyle mutlu bir gecede bana konuşma fırsatı verdiğiniz için sevinçliyim. </st><st c="6441">Efendim, sözlerime bir anımı anlatarak başlamak istiyorum. </st><st c="6500">(Genellikle palavralarına, hemen orda uyduruverdiği anılarıyla başlar.) Biz, Birinci Dünya Savaşında Galiçya cephesindeyken (O tarihte Ziya Bey daha doğmamıştı bile) geçti anlatacağım bu olay. </st><st c="6693">Almanlarla birlikte aynı cephede savaşıyoruz. </st><st c="6739">Almanların da, bizim de piyadecilik talimatnamelerine göre askerin bir saatte dört kilometre yürümesi gerekiyor. </st><st c="6852">Zaten, bizim talimatnameler de o zaman, Almanlarınkinden çevrilmiş. </st><st c="6920">Çünkü o tarihte daha Amerika’yı keşfetmemiştik. </st><st c="6968">Saatte dört kilometre yürünecek ama, her nedense ne Almanlar ne Türkler talimatnamenin bu maddesine uyabiliyorlardı. </st><st c="7085">Almanlar bir saatte beş, Türkler de üç kilometre giderlerdi. </st><st c="7146">Her ne yapıldıysa, Almanları yavaşlatmanın, Türkleri de hızlandırmanın olanağı bulunamadı. </st><st c="7237">Buyüzden sekiz saatte gidilecek yolu Almanlar altıbuçuk saatte, Türkler de onbuçuk saatte giderlerdi. </st><st c="7339">Şu yerde şu saatte bulunulacak diye emir geldi mi, Almanlar oraya bikaç saat önce, Türkler de bikaç saat sonra varırlardı. </st><st c="7462">Niçin böyle olduğu bitürlü anlaşılamadı. </st><st c="7503">Almanlar, ya zamanından önce düşmanı kovalıyor yada düşmandan kaçıyor, Türkler de kovalamakta ve kaçmakta geç kalıyorlardı. </st><st c="7627">Askerî plan sık sık bozuluyordu. </st><st c="7660">Almanlara yavaş, Türklere hızlı yürümesini öğretemedik ne yaptıksa. </st><st c="7728">Galiçya cephesindeki en büyük zorluğumuz buydu. </st><st c="7776">Alman birlikleriyle Türk birlikleri aynı cephede savaşınca bir kargaşalıktır gidiyordu. </st><st c="7864">Hatta bana kalırsa, Almanlar bize yada biz Almanlara ayak uydurabilseydik, Birinci Dünya Savaşını kesinlikle kazanırdık. </st><st c="7985">Neyse... </st><st c="7994">Biz gelelim olaya.</st></p>
			<p><st c="8012">Savaşın kızıştığı bir sabahtı. </st><st c="8044">Düşmanın birden yoğun bir topçu ateşi başladı. </st><st c="8091">Alman birlikleri, Türk birlikleri birbirine karıştı. </st><st c="8144">Sıhhiyeciler yaralıları toplayıp tezkerelerle sahra sıhhiye çadırına getiriyorlar. </st><st c="8227">Ben de o sıra çadırdayım. </st><st c="8253">Sıhhiyeciler bir Alman askeri getirdiler, Alman erin sol bacağı ta kalçasından kopmuş. </st><st c="8340">Kopuk bacak ortalarda yok, ama orda bisürü kopuk kol bacak var.</st></p>
			<p><st c="8403">Organ nakline şimdi plantasyon deniyor ya, işte ilk plantasyon ameliyatı bizim o sıhhiye çadırında oldu. </st><st c="8509">Çok usta bir Alman operatör hekim vardı. </st><st c="8550">Savaş sırasında insanın hesabı sorulmadığından, bu hekim de yaralıları kese biçe, öldüre dirilte işinde iyice ustalaşmış. </st><st c="8672">Sanki kırık masa bacağını onarır gibi, yaralı kolsuz bacaksızlara kol bacak takardı. </st><st c="8757">O sol bacağı kopuk Alman erine de başka bir bacak takacak. </st><st c="8816">Ordakiler içinden uygun bir bacak arayıp buldu. </st><st c="8864">Bulduğu bacağın, postallarından ve dolaklarından bir Türk erinin bacağı olduğu belli. </st><st c="8950">O kopuk bacağı Alman erine taktı. </st><st c="8984">Ameliyat altı saat sürdü. </st><st c="9010">Aradan kırk gün mü, iki ay mı, öyle bir zaman geçince bacağı takılan Alman ayağa kalktı, daha bir zaman sonra yürümeye başlayınca taburcu edilip üç aylığına memleketine gönderildi. </st><st c="9191">İzin süresi bitince dönmüş birliğine. </st><st c="9229">Benim de orda olduğum bir sıra o er, subayıyla birlikte kendisini ameliyat eden operatör hekime geldi. </st><st c="9332">Subayının dediğine göre, Türk erinin sol bacağı takılan Alman eri yürürken bitürlü sol bacağını sağ bacağına uyduramıyormuş. </st><st c="9457">Kendi Alman bacağı olan sağ bacağı hızlı hızlı, soluna takılan Türk bacağı da yavaş yavaş gidiyormuş. </st><st c="9559">Zavallı Alman eri zorlanıyor, ne Alman olan sağ bacağını yavaşlatabiliyor, ne Türk olan sol bacağını hızlandırabiliyormuş. </st><st c="9682">Düşünün zavallının durumunu, hangi bacağına uysun da yürüsün zavallı... </st><st c="9754">Sürüye sürükleye götürdüğü sol bacağını hızlandırmak, koşan sağ bacağını da yavaşlatmak için zorlanıp duruyormuş. </st><st c="9868">Sonunda ne oldu, biliyor musunuz? </st><st c="9902">Zorlaya zorlaya bu Alman eri iki bacağını birbirine uydurdu. </st><st c="9963">Sağ bacağı saatte üç, sol bacağı da saatte beş kilometre gide gele sonunda ortalamasını tutturup tam piyadecilik talimatnamesinin o maddesine uygun olarak saatte dört kilometre yürümeye başladı.</st></p>
			<hr />
			<p><st c="10157">Çok ciddi biçimde anlatan Ziya Bey, sözünün burasında kurnazca gülümseyip sanki, “Anlattıklarımın gerçek olmadığını elbet anladınız...” demeye getirdi. </st><st c="10310">Sonra şunları söyledi:</st></p>
			<p><st c="10332">“Çok sevgili Alman ve Türk konuklar! </st><st c="10370">Şimdi burda Alman kızımızla Türk oğlumuzu evlendiriyoruz. </st><st c="10428">Deneyimlerimize dayanarak söylüyorum ; bunlardan biri çok hızlı, öbürü çok yavaş gitse bile, çocukları kesinlikle ikisinin ortasını bulup talimatnameye uyacaklardır. </st><st c="10594">Normal yürüyen ve yaşayan bisürü çocukları olmasını, mutlu yaşamalarını dilerim.”</st></p>
			<p><st c="10675">Salonda bir alkış koptu. </st><st c="10701">Ziya Beyin hemen oracıkta bu palavrayı nasıl kıvırdığına şaşıp kaldım. </st><st c="10772">Bişeyi daha anımsadım ; evet, Ziya Bey büyük bir palavracı ama, palavralarında hem de eleştiri var. </st><st c="10872">Ordaki konuşmasından sonra bana şunları söyledi:</st></p>
			<p><st c="10920">– Biliyor musun, Almanlar hızlı gittikleri için kaybeder, biz Türkler de yavaş gittiğimizden kaybederiz. </st><st c="11026">İkisinin ortasını bir bulsak, işte o zaman ne erken, ne geç, tam zamanında varırız gideceğimiz yere...</st></p>
			<p><small><st c="11128">Kahire (Hotel Marriott, 1036) 25 Mart 1988</st></small></p>
			
			</section>

  <div id="charCountTotal" value="11171"></div></body>
</html>
