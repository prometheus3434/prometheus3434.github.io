<?xml version="1.0" encoding="utf-8"?>
<html xmlns="http://www.w3.org/1999/xhtml" xmlns:epub="http://www.idpf.org/2007/ops">
  <head>
    <title>NAH KALKINIRIZ</title>
    <meta http-equiv="Content-Type" content="text/html; charset=utf-8" />
  

</head>
  <body epub:type="chapter" id="chapter-3">
    <section>
			<h1><st c="0">Bu Memleket Batar</st></h1>
			<p><span><st c="18">O</st></span><st c="20">lay Beyoğlu’nda, sanki saklanmış gibi kuytu biyerde kaldığı için yok olmaktan kurtulmuş ve Istanbul’un artık türü tükenmekte olan kahvehanelerinden birinde geçer. </st><st c="183">Oranın gedikli müşterileri tanıştırlar. </st><st c="223">Çoğu, birbirinin derdini, sorununu bilir.</st></p>
			<p><st c="264">Sabahın saat onbuçuğu... </st><st c="290">Masalar dolu. </st><st c="304">Kimisi oyun oynuyor, kimisi söyleşiyor, kimisi de gazete okuyor. </st><st c="369">Masalardan birinde orta yaşı çoktan geçmiş üç kişi söyleşmekte. </st><st c="433">O üç kişinin bir masa uzağında, onlardan daha yaşlı bir adam ya gazete okuyor yada gazete okur gibi yaparak masadakilerin konuşmalarını dinliyor.</st></p>
			<p><st c="578">Paldır küldür konuşmasından sinir küpüne dönmüş olduğu anlaşılan kısa tombalak bir adam masadaki üç kişinin yanına geldi, daha selam bile vermeden sandalyeye çökmesiyle patlaması bir oldu:</st></p>
			<p><st c="767">– Ankara’ya gidecektim, çok önemli bir iş için... </st><st c="818">Taksiye binip Şişhane’ye gittim ki, terminalden uçak bileti alayım. </st><st c="886">Terminalin kapısı kapalı, camında bir yazı: “Tamirat dolayısıyla kapalıdır. </st><st c="962">Biletlerinizi Aksaray’daki büromuzdan alabilirsiniz.” Yine bir taksiye bindim, haydi Aksaray... </st><st c="1058">Ona sora buna sora, Aksaray’da Türk Havayollarının yerini buldum. </st><st c="1124">Buldum ama oranın da kapısı kapalı. </st><st c="1160">Önünde bisürü insan birikmiş bekleyip duruyor. </st><st c="1207">Bilet almak için memurun gelmesini bekliyorlar. </st><st c="1255">Bekle ki memur gelsin... </st><st c="1280">Ne gelen var, ne giden... </st><st c="1306">Üstelik yabancılar, turistler kapı önünde... </st><st c="1351">Sanki memur gelecekmiş, bize bilet satacakmış gibi, o kalabalıktan birisi, “Sıraya girelim, sıraya girelim... </st><st c="1461">Kuyruk olalım... </st><st c="1478">Açıkgözlük yok!” diye bağırdı. </st><st c="1509">Yabancı turistler kuyruk olmuşlardı. </st><st c="1546">Biz zaten, aman kuyruk olalım diye heryerde hazır bekliyoruz. </st><st c="1608">Tıpış tıpış kuyruğa girdik. </st><st c="1636">Bekle Allah bekle! </st><st c="1655">Yahu bu ne iş... </st><st c="1672">Beyim, tam kırkbeş dakika... </st><st c="1701">Kuyruk gittikçe uzayınca, akıllının biri, “Yol kapanıyor, yan yana iki kuyruk olalım...” dedi. </st><st c="1796">Bizim kuyruğumuzun yanına ikinci kuyruk dizilmeye başladı. </st><st c="1855">Öyle görülüyor ki sıra sıra kuyruklar dizilecek, ama kapının açılacağı yok... </st><st c="1933">İnsan bu, hani insan konuşan hayvanmış ya, kuyruktaki insanlar da yorum yapmaya başladılar. </st><st c="2025">Bir kadın, “Acaba zavallı adamın başına bir kaza mı geldi?” diye sordu. </st><st c="2097">Yandaki kuyruktan biri, “Hangi adamın?” dedi. </st><st c="2143">Kadın, “Burayı açacak memurun...” demez mi? </st><st c="2187">Yahu, koskoca Havayolları bürosunda tek kişi mi çalışıyor be kadın... </st><st c="2257">Bizim millet böyledir, konuş deyince de işte böyle tıksırır gibi konuşur, üstelik konuştum sanır. </st><st c="2355">Koyun sürüsü gibi bekleşiyoruz. </st><st c="2387">Beklemekle olacağı yok, gidip biyerden Yeşilköy Havaalanının bir yetkili görevlisine telefon edip durumu sorayım dedim. </st><st c="2507">Telefon edilecek yer de yok oralarda. </st><st c="2545">Postane uzakta. </st><st c="2561">Neyse ki hemen yanda karakol var. </st><st c="2595">Karakola girdim, komisere olanı anlattım. </st><st c="2637">Komiser de, “Hep böyle yapıyorlar, aman telefon edip durumu bildirin,” dedi. </st><st c="2714">Eksik olmasın, telefon rehberinden Havayolları Danışmasının telefon numarasını da buldu. </st><st c="2803">Numarayı çevirdi, almacı elime verdi. </st><st c="2841">Olup biteni anlattım. </st><st c="2863">Telefondan yanıt şu:</st></p>
			<p><st c="2883">– Biz ilgilenmiyoruz, lütfen şu numaraya telefon edin. </st></p>
			<p><st c="2939">Çevirdim o numarayı. </st><st c="2960">O numaradaki de ilgilenmezmiş.</st></p>
			<p><st c="2990">– Peki, kim ilgilenir?</st></p>
			<p><st c="3013">O da bir numara verdi. </st><st c="3037">Uzatmayalım efendim, dört beş telefondan sonra konumuzla ilgilenecek kişiyi bulduk çok şükür. </st><st c="3131">Anlattım olanları:</st></p>
			<p><st c="3149">– Beyefendi, Şişhane’deki terminal onarım dolayısıyla kapalı. </st><st c="3212">Biletlerin Aksaray’daki büronuzdan alınacağı yazılı kapının camında. </st><st c="3281">Ordan taksi parası ödeyip Aksaray’daki büronuza geldik. </st><st c="3337">Orası da kapalı. </st><st c="3354">Büronun önünde kuyruk... </st><st c="3379">Bir saattir bekliyoruz, gelen giden yok...</st></p>
			<p><st c="3421">Telefondaki adam çok sert bir sesle,</st></p>
			<p><st c="3458">– Bugün ne? </st><st c="3471">diye sordu.</st></p>
			<p><st c="3482">Sorusunun benim alacağım uçak biletiyle ilişkisi yok ama, herhalde gününü şaşırdı da soruyor sanarak,</st></p>
			<p><st c="3584">– Çarşamba efendim... </st><st c="3607">dedim.</st></p>
			<p><st c="3613">– Öyle günü sormuyorum, dedi, bugün nasıl bigün?</st></p>
			<p><st c="3662">Allah Allah... </st><st c="3678">Ne demek istiyor acaba? </st><st c="3702">Acaba sisli bigün de uçaklar mı kalkmıyor... </st><st c="3747">Hava sisli de olsa, karlı da olsa bilet satılır. </st><st c="3796">Ben adamın ne demek istediğini düşünürken o sorusunun yanıtını verdi:</st></p>
			<p><st c="3865">– Bugün tarihimizin en büyük günü...</st></p>
			<p><st c="3902">Telefondaki sert adamın sesiyle, tembel bir ilkokul öğrencisine döndüm. </st><st c="3975">İyi ki açıklamasını sürdürdü:</st></p>
			<p><st c="4004">– Bugün Cumhuriyet Bayramı, haberiniz yok mu?</st></p>
			<p><st c="4050">– Var...</st></p>
			<p><st c="4059">– Böyle bir bayram günü elbette kapalı olur. </st></p>
			<p><st c="4105">Suçlandığım için aşağıdan aldım:</st></p>
			<p><st c="4137">– Peki beyefendi, Cumhuriyet Bayramı dolayısıyla kapalı olduğundan biletlerin şurdan alınması gerekir diye bir yazı yazılsaydı kapıya da biz de...</st></p>
			<p><st c="4284">Sözümü kesti:</st></p>
			<p><st c="4298">– Yazının ne gereği var, bugün Cumhuriyet Bayramı olduğunu herkes bilir.</st></p>
			<p><st c="4371">– Bilir de, hani belki bilmeyen yabancılar da bulunabilir. </st></p>
			<p><st c="4431">Birden beynim attı. </st><st c="4451">Yahu, sanki haklı olan ben değilim de o. </st><st c="4492">Bağırdım telefonda:</st></p>
			<p><st c="4511">– İyi ama Cumhuriyet Bayramı günü sizin uçaklarınız uçmuyor mu?</st></p>
			<p><st c="4575">– Uçuyor.</st></p>
			<p><st c="4585">– Biz o uçan uçaklarınız için nerden bilet alacağız?</st></p>
			<p><st c="4638">– Yeşilköy Havaalanına gelir, burdan alırsınız...</st></p>
			<p><st c="4688">Allah sizi inandırsın, aynen böyle oldu. </st><st c="4730">Yalanım yok, yanlışım var. </st><st c="4757">Çünkü “alırsınız” demedi “alırsın” dedi.</st></p>
			<p><st c="4797">– Taksiyle Şişhane’ye, ordan taksiyle Aksaray’a. </st><st c="4847">Burdan da Yeşilköy’e, öyle mi? </st><st c="4878">Hadi diyelim ki Yeşilköy’e de geldim, ya uçaklarda yer yok denilirse?..</st></p>
			<p><st c="4949">Telefondaki adam,</st></p>
			<p><st c="4967">– Ne yapalım yani, yılda bir Cumhuriyet Bayramımız var, böyle bigünde personelimiz tatil yapmasın mı yani?</st></p>
			<p><st c="5074">Kısa tombalak adam bağıra çağıra anlatıp içini döktükten sonra, daha dingin bir sesle,</st></p>
			<p><st c="5161">– Bunlar adamı deli eder, dedi, telefonu kapatıp doğru buraya geldim. </st><st c="5232">Havayolları böyle de Denizyolları başka türlü mü, Karayolları başka türlü mü? </st><st c="5310">Hangisi böyle değil? </st><st c="5331">Bu gidişle batar bu memleket batar, vallahi de batar, billahi de batar...</st></p>
			<p><st c="5404">Masadaki önceki üç kişiden biri,</st></p>
			<p><st c="5437">– Evet, batar, dedi, hem de gümbür gümbür. </st><st c="5481">Senin başına gelen de bişey mi? </st><st c="5513">Sen gelmeden önce ben de onu anlatıyordum. </st><st c="5556">Torunumun dişi ağrıyordu. </st><st c="5582">Götürdük dişçiye. </st><st c="5600">Ağrı dişten değil, çene kemiğinden geliyormuş. </st><st c="5647">Çocuğun çene kemiğinde doğuştan bir bozukluk varmış. </st><st c="5700">Bunun tedavisi de çok uzun sürermiş. </st><st c="5737">Peki, ne ödeyeceğiz? </st><st c="5758">Beyefendi, ne dese beğenirsiniz? </st><st c="5791">Dokuzyüzbin lira... </st><st c="5811">(Kendisi de yeni duyuyormuş gibi şaşkınlıktan eliyle ağzını kapadı.) Bizim aileyi toptan sıksanız, değil dokuzyüzbin, doksanbin lira bile çıkmaz. </st><st c="5957">Biyandan da çocuk ağrıdan sızlanır, ağlar. </st><st c="6000">Bir tanıdık akıl verdi. </st><st c="6024">Dişçilik fakültesi varmış, devletin okulu, orda yoksullara diş tedavisini parasız yaparlarmış. </st><st c="6119">Hay Allah devletten razı olsun. </st><st c="6151">Aldık çocuğu koştuk dişçilik okuluna. </st><st c="6189">İyi ama orda kimseye bişey söylenir gibi değil. </st><st c="6237">Ezilip büzülüp kime bişey sorsak, sanki kan davalıymışız gibi davranıyor. </st><st c="6311">Neyse efendim sonunda, suratından düşen bin parça olan bir işgören bize acımış olacak ki sorumuzu yanıtladı, “Gelin benimle,” deyip bizi bir odaya soktu. </st><st c="6465">O odadaki beye anlattık derdimizi. </st><st c="6500">Ben anlatırken çocuk da acıdan ağlayıp duruyor. </st><st c="6548">İyi yürekli biriymiş. </st><st c="6570">Masasına koca bir defter açıp, “Ben size bir randevu vereyim de o gün getirin çocuğu, gösterin doktora,” dedi. </st><st c="6681">Nasıl dualar ediyoruz adama, görmeyin. </st><st c="6720">“Aman, yakın bir tarih verin de ne olur...” Adam sayfaları çevirdi, çevirdi, “Size en yakın tarihi veriyorum,” dedi. </st><st c="6837">Aman ne iyi! </st><st c="6850">Kırk yılda bir kör talihimiz yüzümüze güldü. </st><st c="6895">En yakın tarihi söyledi. </st><st c="6920">Ne zamanmış, biliyor musunuz? </st><st c="6950">İnanılır gibi değil, tam iki yıl sonra... </st><st c="6992">İnsan başına gelmeyince inanmaz. </st><st c="7025">Ben artık sinirden barut olmuşum, patlayacağım nerdeyse... </st><st c="7084">Birini bulup da şikâyet edeyim diye daldım bir odaya... </st><st c="7140">Aaaaa, bir de ne görsem iyi, bizden dokuzyüzbin lira isteyen diş hekimi orda değil mi? </st><st c="7227">Sonradan öğrendik biz de... </st><st c="7255">Neymiş biliyor musunuz? </st><st c="7279">Orda dişçilik öğreten hekimlerin hepsinin dışarda muayenehaneleri varmış... </st><st c="7355">Anladınız mı dalavereyi... </st><st c="7382">İki yıl çene kemiği ağrısı, diş ağrısı çekilir mi? </st><st c="7433">İki yıl sonraya randevu veriyorlar ki, zavallı hasta nasıl olsa ağrıya sızıya dayanamayacak, satıp savıp, çalıp çırpıp dokuzyüzbin lirayı denkleştirip götürüp parayı verecek de ağrıdan kurtulacak... </st><st c="7632">Eveeeet, batar, batar... </st><st c="7657">Hem de öyle bir batar kiii...</st></p>
			<p><st c="7686">Onlardan bir masa ötedeki yaşlı adam, gazete okurmuş gibi yaparak konuşulanları çaktırmadan dinliyor, bıyık altından da gülüyordu.</st></p>
			<p><st c="7817">Arkasından tekmeyle itilmiş gibi hızla kahvehaneye dalan bir adam. </st><st c="7885">doğru o masadakilerin yanına gelip,</st></p>
			<p><st c="7920">– Bitmiş, bitmiş... </st><st c="7941">dedi. </st></p>
			<p><st c="7947">Masadakilerden gözlüklü olan,</st></p>
			<p><st c="7976">– Ne o biten? </st><st c="7991">Benim kalp ilacı bitmiş diyorlardı. </st><st c="8027">Yeni bişey daha mı bitmiş?..</st></p>
			<p><st c="8055">– Memleket bitmiş, memlekeeet... </st><st c="8089">Herşey bitmiş, çürümüş, kokuşmuş! </st><st c="8123">diye bağırdı yeni gelen.</st></p>
			<p><st c="8147">İçlerinden biri,</st></p>
			<p><st c="8164">– Hayrola, ne oldu? </st><st c="8185">diye sordu.</st></p>
			<p><st c="8196">– Daha ne olsun yahu... </st><st c="8221">Bizim apartmanda kapı komşumuzun arabası var. </st><st c="8267">Benim çalıştığım işyeri onun yolu üstündedir. </st><st c="8313">Eksik olmasın, her sabah beni işyerimin önünde bırakır. </st><st c="8369">Hergün aynı yoldan gideriz. </st><st c="8397">Bu sabah yine aynı yoldan arabayla geçiyoruz. </st><st c="8443">Tam dönemeci alırken trafik polisi yolumuzu kesti. </st><st c="8494">Suçumuz neymiş? </st><st c="8510">O dönemeçten sapmak yasakmış... </st><st c="8542">Allah Allah, yahu hergün biz ordan sapıyoruz, bişey diyen yok. </st><st c="8605">Salt biz değil, bütün arabalar sapıyor ordan. </st><st c="8651">Arkadaşım polise iki yıldanberi sürekli her sabah burdan saptığını söylüyor. </st><st c="8728">Polis de diyor ki, dün yasak konmuş, dündenberi yasakmış... </st><st c="8788">İyi ama, yasak levhası da yok. </st><st c="8819">Yasak levhası konulmuş da yıkılmış mı, sonradan mı konulacakmış, öyle bişeyler söyledi polis... </st><st c="8915">Hepsi neyse de, benim anlamadığım şu: O trafik polisi hop diye birdenbire nasıl önümüze çıkıverdi? </st><st c="9014">Bir de baktık ki beyim, trafik arabasını öyle biyere saklamışlar ki yoldan görünmüyor. </st><st c="9101">Yani polisler zulaya yatıp pusu kurmuşlar. </st><st c="9144">Düşünebiliyor musunuz, polis yurttaşına tuzak kuruyor!.. </st><st c="9201">Arabayı süren komşum polislere, bilmiyorduk, bir yanlışlık yaptık, bir daha olmaz filan diyorsa da kime diyor. </st><st c="9312">Trafik polisinin elinde ceza alındı defteri bekliyor. </st><st c="9366">Öbür polis de ötede. </st><st c="9387">Komşum indi arabadan. </st><st c="9409">Trafikçiyle yan yana gittiler konuşarak. </st><st c="9450">Az ötede bir giz veriyorlarmış gibi başlarını birbirlerine yaklaştırarak konuştular. </st><st c="9535">Sonra komşum geldi, arabaya bindi. </st><st c="9570">Gidiyoruz. </st><st c="9581">“Neyse ucuz atlattık,” dedi. </st><st c="9610">“Nasıl yani?” diye sordum. </st><st c="9637">“Beşbin lira ceza kesecekti. </st><st c="9666">Pazarlık pazarlık... </st><st c="9687">Neyse sonunda eline beşyüz lira sıkıştırdım, mayna oldu, kurtulduk,” dedi. </st><st c="9762">Salt biyerde değil ki kardeşler, heryerde böyle bu... </st><st c="9816">Görürsünüz, bu memleket böyle giderse yakında batar.</st></p>
			<p><st c="9868">Hiç ilgilenmezmiş gibi görünüp de ötedeki masadan onları dinleyen yaşlı adam yine cin cin gülümsedi.</st></p>
			<p><st c="9969">Masadakilerden şişman adam,</st></p>
			<p><st c="9997">– Batar değil, belki de çoktaaan batmıştır da bizim haberimiz yok. </st><st c="10065">Çünkü, bu memleket dediğin şey, Hurşit Reisin mavnası değil ki denizde battığını göresin... </st><st c="10157">diye başlayıp söze girdi: Sizin başınıza gelen de bişey mi? </st><st c="10217">Bizim küçük oğlanı geçen yıl İngiltere’ye gönderdik okusun diye. </st><st c="10282">Aradan bikaç ay geçince, ordaki derslerine yardımcı olması için bizden evdeki Türkçe ders kitaplarını istedi. </st><st c="10392">Bildiğimiz okul kitapları. </st><st c="10419">Paket paket yolladık. </st><st c="10441">Oğlan yaz tatilinde uçakla dönecek. </st><st c="10477">Türkçe kitapları yanında getirse yükü ağır olacağından çok para ödeyecek. </st><st c="10551">Buyüzden kitapları postayla gönderdi. </st><st c="10589">Postadan bir yazı geldi: Gümrükte paketimiz varmış, gidip almalıymışız. </st><st c="10661">Bir dış ülkeden armağan geldi sandık. </st><st c="10699">Nerden bilelim oğlanın postayla gönderdiği Türkçe ders kitapları olduğunu. </st><st c="10774">Benim bildiğim gümrük Sirkeci’de. </st><st c="10808">Gittim oraya, postadan gelen kâğıdı gösterdim. </st><st c="10855">Ben sanıyorum ki, buyrun alın paketinizi diyecekler. </st><st c="10908">Oysa Tophane’deki gümrük ambarına gönderdiler. </st><st c="10955">Gittim oraya. </st><st c="10969">Bu paket ordan alınmazmış, taaa Halkalı denilen yere gidilecekmiş. </st><st c="11036">Gümrük ambarları oraya kalkmış, ordan alınacakmış. </st><st c="11087">Yahu, bu millet birbirine eziyet etmekten, işkence etmekten hoşlanıyor vallahi. </st><st c="11167">Halkalı denilen yere nerden, nasıl gidilir diye sorup soruşturdum. </st><st c="11234">Tirenle gidilirmiş. </st><st c="11254">Oraya gidiş geliş bir gün. </st><st c="11281">Neyse efendim, işyerinden izin aldım, atladım tirene haydi Halkalı... </st><st c="11351">Tirenin yolda bozulup da başımıza gelenleri artık anlatmıyorum. </st><st c="11415">Araya sora buldum gümrük ambarlarını. </st><st c="11453">Yan yana bisürü kocaman ambar. </st><st c="11484">Ona sor, buna sor, sonunda bize gönderilen paketin kaç sayılı ambarda olduğunu öğrendim şükür. </st><st c="11579">Ambarı buldum ama bu kez ambar müdürünü bulamıyoruz. </st><st c="11632">Bir bekçi var. </st><st c="11647">O da ambar müdürünün nerde olduğunu bilmiyor. </st><st c="11693">Kızdım,</st></p>
			<p><st c="11700">– Yerinde bulunmaz mı müdür dediğin? </st><st c="11738">diye bağırdım. </st></p>
			<p><st c="11753">Bekçi insanı çatlatan bir serinkanlılıkla,</st></p>
			<p><st c="11795">– Nerden bilsin senin geleceğini de yolunu beklesin... </st><st c="11851">dedi.</st></p>
			<p><st c="11856">Çaaat diye insan ortasından çatlar yahu... </st><st c="11900">O yana bak, bu yana ara, çok şükür müdürü de bulduk. </st><st c="11953">Postadan gelen kâğıdı verdim. </st><st c="11983">Baktı baktı,</st></p>
			<p><st c="11995">– Neden bu kadar geciktin, dedi, paket geleli bir ayı geçmiş. </st><st c="12058">Ambar parası ödeyeceksin...</st></p>
			<p><st c="12085">– Peki, dedim.</st></p>
			<p><st c="12100">– Bir ay önce gelmiş paketi bulmak da zor.</st></p>
			<p><st c="12143">Posta kâğıdını bekçi mi, işçi mi olduğunu ayırt edemediğim adama verdi. </st><st c="12216">Girdik ambara. </st><st c="12231">Amanın, ambar ne ambar... </st><st c="12257">İçerisi irili ufaklı paketler, kocaman denkler, sandıklar, kutular, çuvallar, hurçlar, fıçılar, torbalar dolu. </st><st c="12368">O işçi daldı bunların içine. </st><st c="12397">Az sonra,</st></p>
			<p><st c="12406">– Bugün bulunmaz bu, dedi, sen git şimdi de başka gün gel...</st></p>
			<p><st c="12467">– Aman etme taaa Kartal Maltepe’sinden geliyorum. </st><st c="12518">İşyerimden bir daha izin alamam...</st></p>
			<p><st c="12552">Heykel gibi duruyor. </st><st c="12574">Anladım, kim anlamaz ki... </st><st c="12601">Herif para istiyor. </st><st c="12621">Verimcil olduğumu belli ettim. </st><st c="12652">O zaman,</st></p>
			<p><st c="12660">– Sen dışarda bekle, paketi bulunca ben sana müjdeyi veririm. </st><st c="12723">Eh sen de hakkımızı verirsin gayrı... </st><st c="12761">dedi.</st></p>
			<p><st c="12766">Eşek değiliz ya, vereceğiz elbet. </st><st c="12801">Neyse bulundu paket. </st><st c="12822">Orta boy bavul büyüklüğünde bir mukavva kutu. </st><st c="12868">Ben o zamana kadar paketin içinde oğlanın geri gönderdiği Türkçe kitaplar olduğunu bilmiyorum ki... </st><st c="12968">Kimbilir hangi ülkeden kim bize armağan göndermiş diyorum. </st><st c="13027">Evdekiler de merakla armağanı bekliyor. </st><st c="13067">Paket açıldı, içinden bizim oğlana gönderdiğimiz Türkçe kitaplar çıkmaz mı!</st></p>
			<p><st c="13142">Ambar müdürü,</st></p>
			<p><st c="13156">– Bunlar ticari eşya mı? </st><st c="13182">diye sordu.</st></p>
			<p><st c="13193">– Nasıl yani?</st></p>
			<p><st c="13207">– Satış için mi size gönderildi?</st></p>
			<p><st c="13240">– Hayır efendim.</st></p>
			<p><st c="13257">– Öyleyse hediye... </st><st c="13278">Hediye tarifesinden gümrük vergisi ödeyeceksiniz.</st></p>
			<p><st c="13327">Öyle bir para söyledi ki, eski okul kitaplarının on katı.</st></p>
			<p><st c="13385">Bunların ticari eşya ve hediye olmadığını, oğluma gönderilmiş ve onun da geri gönderdiği eski ders kitapları olduğunu anlatmaya çalıştıktan sonra,</st></p>
			<p><st c="13532">– Bakın, görüyorsunuz, dedim, hepsi de kullanılmış okul kitabı...</st></p>
			<p><st c="13598">– Olsun, hediyeye girer. </st><st c="13624">Ayrıca ambar kirası da var.</st></p>
			<p><st c="13651">Sanki suç oğlanınmış gibi ona sövdüm saydım. </st><st c="13697">Kitapları onlara bırakmaktan korktum. </st><st c="13735">Ya bir de ambar kirası birikip de haciz yoluna filan kalkarlarsa... </st><st c="13803">Ödedim parayı aldım koca paketi... </st><st c="13838">Taşınır gibi değil. </st><st c="13858">Yükçü bul, araba bul... </st><st c="13882">Eve geceleyin ancak vardım.</st></p>
			<p><st c="13909">Dinleyenlerden biri,</st></p>
			<p><st c="13930">– Doğru, doğru... </st><st c="13949">Evet, batar bu memleket... </st><st c="13976">dedi. </st></p>
			<p><st c="13982">Başından geçeni anlatan adam,</st></p>
			<p><st c="14011">– Durun efendim, dedi, bu kadar değil ki... </st><st c="14056">Daha bitmedi, arkası da var. </st><st c="14085">Benim kitapları gümrükten alışımın üstünden ya iki, ya üç hafta geçti. </st><st c="14156">Gazetede bir haber ve o ambar müdürünün resmi. </st><st c="14203">Adam, iki tır dolusu silahı gümrükten geçirirken yakalanmış. </st><st c="14264">Buyurun bakalım... </st><st c="14283">Böyle memleket batmaz da ne olur, elbet batar.</st></p>
			<p><st c="14329">Bu konuşulanları yandaki masadan çaktırmadan dinleyen yaşlı adamın gülümsemesi yüzüne biraz daha yayıldı. </st><st c="14436">Bu sırada kahvehanedeki telefonun almacını elinde tutan bir adam bağırmaya başladı:</st></p>
			<p><st c="14519">– Yahu tam birbuçuk saat oldu, biyere telefon ediyorum, bitürlü çıkaramıyorum. </st><st c="14599">Ya hatlar dolu, ya telefondan hiç ses gelmiyor, ya karşıma yanlış yer çıkıyor. </st><st c="14678">İşim de çok acele. </st><st c="14697">Deli olacağım... </st><st c="14714">Bu gidişle batar bu memleket yahu.</st></p>
			<p><st c="14748">Burnundan soluyarak gelen bir adam, o masadakilere sokulup,</st></p>
			<p><st c="14808">– Böyle bir alçaklık görmedim, dedi.</st></p>
			<p><st c="14845">– Nedir, ne oldu? </st><st c="14864">diye sordular.</st></p>
			<p><st c="14878">Altına bir sandalye çeken adam anlatmaya başladı:</st></p>
			<p><st c="14928">– Emekli ikramiyenin üstüne, dişimizden tırnağımızdan yıllarca biriktirip biyana koyduğumuz paraları da ekleyip, epiyce de borçlanıp bir ev satın aldık. </st><st c="15082">Onsekiz daireli bir apartmanın bir dairesi de bizim oldu. </st><st c="15140">Tapu işlemlerini yapıyoruz. </st><st c="15168">Evi satan müteahhit, “Daireyi size sekiz milyona satmış gibi gösterelim,” dedi. </st><st c="15248">O neden o? </st><st c="15259">Biz herife onsekiz milyon lira veriyoruz, tapuda sekiz milyon gösterecekmişiz. </st><st c="15338">Sekiz milyon gösterirsek, hem biz, hem de müteahhit kazançlı çıkacakmış. </st><st c="15411">Çünkü devlete daha az vergi ödeyecekmişiz. </st><st c="15454">Ne diye boşuna fazla vergi ödemeliymişiz... </st><st c="15498">Oh, ne iyi. </st><st c="15510">Herkes kazançlı... </st><st c="15529">Kazanacağımız para da kırkbin lira... </st><st c="15567">Milyonları vermişiz, devletten kırk bin lira kaçıracağız. </st><st c="15625">Kesinlikle olmaz dedim müteahhite. </st><st c="15660">“Hele düşünün biraz, sonra bana telefon edersiniz, düşüncenizi değiştirirseniz...” dedi. </st><st c="15749">Onsekiz daireli apartmanımızdaki komşularımız, hergün her gece ikişer üçer bizim eve gelmeye başladılar. </st><st c="15854">Efendim, onlar da dairelerinin genişliğine göre, evlerini altı-on milyon lira arasında satın aldıklarını tapuya bildirmişler. </st><st c="15980">Salt satış vergisini değil, emlak vergisini de böylece daha az ödeyecekmişiz. </st><st c="16058">Şimdi ben, apartmanın küçük dairesini onsekiz milyona satın aldığımı tapuda açıklarsam, onlardan da kuşkulanırlarmış. </st><st c="16176">Denetim kurulu filan gönderip vergilerini yükseltirlermiş. </st><st c="16235">Buyüzden, en iyisi ben de daireyi sekiz milyona aldığımı söylemeliymişim.</st></p>
			<p><st c="16308">Yapamam, diyorum. </st><st c="16327">Üsteliyorlar. </st><st c="16341">Ne diller döküyorlar. </st><st c="16363">Herkes böyle yapıyormuş, vergi dairesindekiler de, hatta en büyüklerimiz bile... </st><st c="16444">Bunu herkes biliyormuş, hatta devlet bile...</st></p>
			<p><st c="16488">Kimi rica ediyor, kimi gözdağı veriyor, kimi selamı sabahı kesti... </st><st c="16557">Sonunda...</st></p>
			<p><st c="16567">Adam sözünü kesip soluklandı. </st><st c="16598">Birisi sordu.</st></p>
			<p><st c="16611">– Sonunda ne oldu?</st></p>
			<p><st c="16630">– Ne yalan söyleyelim, sonunda biz de onlara uymak zorunda kaldık. </st><st c="16698">Böyle memleket batmaz mı? </st><st c="16724">Bataaar batar, öyle bir batar ki...</st></p>
			<p><st c="16759">Yan masadaki yaşlı adam, güldüğü belli olmasın diye iki yaprağını da açtığı elindeki gazetenin üzerine eğildi. </st></p>
			<p><st c="16871">Masadakilere sokulan uzun boylu biri,</st></p>
			<p><st c="16908">– Gazetedeki rezaleti okudunuz mu? </st><st c="16944">dedi.</st></p>
			<p><st c="16949">– N’olmuş? </st><st c="16961">diye sordular.</st></p>
			<p><st c="16975">– Yahu, yetiştirme yurdunun çalışanları, ordaki anababasız çocukların ırzına geçmişler. </st><st c="17064">Hem de biriki kez değil... </st><st c="17091">Kızları zaten de... </st><st c="17111">Sekiz on yaşındaki oğlan çocuklarının da... </st><st c="17155">Tuuu, tuuu... </st><st c="17169">Batar bu memleket be...</st></p>
			<p><st c="17192">Başka biri de, aylığı, ev kirasından daha az olan mahallelerinde oturan bir memurun bir de araba satın aldığını ve o mahallede çocuklarının terbiyesi bozuluyor diye daha lüks bir semte taşındığını söyleyip,</st></p>
			<p><st c="17399">– Evet... </st><st c="17410">Batar bu memleket... </st><st c="17431">dedi.</st></p>
			<p><st c="17436">Sözde gazete okurmuş gibi yapan yaşlı adam elinden gazeteyi bıraktı. </st><st c="17506">Kendisini tutamayıp sesli sesli güldü. </st><st c="17545">Başlar kendisine çevrildi.</st></p>
			<p><st c="17571">Yaşlı adam gülerek,</st></p>
			<p><st c="17591">– Batmaz beyler, bu memleket batmaz... </st><st c="17631">dedi. </st></p>
			<p><st c="17637">İçlerinde ençok sinirlenmiş olan,</st></p>
			<p><st c="17670">– Nasıl batmaz, dedi, hem de öyle bir batar ki... </st></p>
			<p><st c="17721">Yaşlı adam,</st></p>
			<p><st c="17732">– Hiç merak etmeyin, batmaz... </st><st c="17764">dedi.</st></p>
			<p><st c="17769">– Nasıl olur da batmazmış peki? </st><st c="17802">diye sordu biri. </st></p>
			<p><st c="17819">Yaşlı adam yanıtladı:</st></p>
			<p><st c="17840">– Baksanıza, bu kötülüklere, alçaklıklara, ahlaksızlıklara hâlâ sizin gibi kızıp bağıran çağıran, üzülen, dertlenen insanlar da var çok şükür. </st><st c="17984">Ne zaman ki alışırız, artık bunlardan konuşmayız hiç, bunlar bize de olağan gelmeye başlar, işte o zaman batarız.</st></p>
			<p><st c="18097">Ordakilerin hepsi de yaşlı adamın bilgiçliğini sevimsiz buldular. </st><st c="18164">Kırantadan biri yaşlı adama,</st></p>
			<p><st c="18192">– Bağışlayın, dedi, siz kimsiniz? </st></p>
			<p><st c="18227">Yaşlı adam hep o gülümseyişiyle,</st></p>
			<p><st c="18259">– Ben, bu öykünün yazarıyım... </st><st c="18291">dedi.</st></p>
			<p><small><st c="18296">Cihangir, 20 Ağustos 1986</st></small></p>
			
			</section>

  <div id="charCountTotal" value="18322"></div></body>
</html>
