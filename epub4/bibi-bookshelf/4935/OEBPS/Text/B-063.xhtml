<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/STYLE.css" rel="stylesheet" type="text/css" />
</head>

<body>
  <h3>4. Alman-İngiliz Rekabeti</h3>

  <p>1870 sonrası döneminin Avrupa diplomasisinin değişmeyen öğelerinden biri Alman-Fransız düşmanlığı ve sonucu da Üçlü Anlaşma ise, ikinci değişmeyen öğesi Alman-İngiliz rekabetidir ve sonucu da yine bir başka Üçlü Anlaşma olacaktır.</p>

  <p>Alman-İngiliz rekabetinin en önemli olmasa bile ilginç konularından biri, aile bağlarıdır. 1888 yılında Alman tahtına çıkacak olan II. <i>Wilhelm</i>, İmparator <i>Frederick</i> ile İngiliz Kraliçesi <i>Victoria</i>’nın en büyük kızının oğluydu. Onun da adı Victoria olan bu soylu İngiliz kızı, Alman krallık ailesine girdiğinden beri iki hanedanlık arasındaki sürtüşme de başladı. İngiliz kraliyet ailesindeki liberal havaya alışkın olan <i>Victoria</i>, Almanya’daki sıkı ve disiplinli saray yaşamına bir türlü ısınamadı. Annesinin mutsuzluğundan da etkilenen II. <i>Wilhelm</i> ise, anneannesinin büyük imparatorluğunu sürekli kıskandı.</p>

  <p>İki devlet arasındaki bir başka yarışma konusu ticaret alanındadır. İngiltere gibi bir endüstri ve ticaret “devinin” Almanya ile ticari rekabetinin önemli sonuçlar doğurması biraz şaşırtıcı olabilir. Çünkü, İngiltere, ABD gibi güçlü devletlerle de ticaret alanında yarışıyordu ve eski bir endüstri ve ticaret devleti olarak büyük avantajlara sahipti. Ancak, ABD hâlâ uzakta sayılabilirdi ve geniş bir iç pazarı vardı. Kıtada ise İngiltere, Almanya ile açıkça rekabet halindeydi. Üstelik, endüstri devriminin getirdiği yeni teknolojiyle (elektrik ve kimyasal maddeler) Almanya kısa sürede arayı kapatmış ve hatta endüstrileşmede İngiltere’yi geçmişti. Dolayısıyla, İngiltere artık dünyanın tartışmasız en üstün endüstri ve ticaret gücü değildi.</p>

  <p>Tüm bu gelişmelere rağmen, İngiltere’nin tartışmasız deniz üstünlüğü devam ettiği sürece çatışma tam anlamıyla açığa çıkmadı. Ancak, ilerde ele alınacağı gibi, II. <i>Wilhelm</i> ile birlikte Almanya denizlerde de önemli bir güç haline gelmeye başlayınca, rekabet şiddetlendi. Bu sırada bir Amerikan deniz subayı olan <i>Alfred Mahan</i> (1840-1914), <i>Deniz Gücünün Tarihe Etkisi</i>, 1660-1783 başlıklı kitabını 1890’da bastı. Burada, İngiliz tarihinden örnekler vererek, İngiltere’nin büyüklüğünün nedeninin deniz gücü olduğunu ve denizlerde güçlü olan devletin, uzun vadede, karalarda da güçlü olan devlete üstünlük sağlayacağını ileri sürüyordu. ilginç olan nokta, bu kitabın en çok Almanya’da okunduğu ve <i>II. Wilhelm</i>’ı çok etkilediğidir. <i>II. Wilhelm, Bismarck</i>’ın istifasıyla devletin yönetimini tümüyle ele geçirdiği 1890’larla birlikte, hızla donanma yapımına başladı. Bu gelişmeler 19. yüzyıldan önce ortaya çıksa ve yavaş bir tempo izleseydi, İngiltere buna kendini uydurabilirdi. Ama, 10 yıl gibi kısa sürede denizlerdeki dengenin değişmesi, İngiltere’yi büyük bir endişeye itti. Hele, 1905’te <i>Dreadnought</i> denen zırhlı savaş gemilerinin yapımına başlanması bardağı taşıran son damla oldu. Bu buluşla İngiltere’nin deniz üstünlüğü çok yanıltıcı bir hale geldi. Zırhlı savaş gemileri, ahşap gemilere oranla daha korkusuz ve güçlüydüler. Ancak, son derece pahalıya çıkıyor ve büyük bir hedef oluşturuyorlardı. Dolayısıyla, vurmalarından çok vurulmamaları önem kazandı ve deniz savaşı stratejisinde savunma, saldırıdan daha önemli hale geldi. Tüm savaş stratejisini, yüzyıllardır Avrupa devletlerinin toplam deniz gücünden daha üstün bir deniz gücüne dayayan İngiltere, hem sayı hem de deniz savaşındaki yeni gelişme dolayısıyla, tartışmasız deniz üstünlüğünü yitirdi.</p>

  <p>Alman-İngiliz rekabetinin bir konusu da sömürgeciliktir. Avrupa’da Alman güvenliği ve kıta barışı en önemli amacı olan <i>Bismarck</i>, Almanya için uzun vadeli tehlikeler taşıyacağına inandığı sömürgeciliğe önem vermemişti. Ancak, <i>II. Wilhelm</i>, büyük devlet olmanın yolunun sömürgecilikte olduğuna inanıyor ve üstelik daha önce sözünü ettiğimiz gibi, büyükannesinin sömürgelerini de kıskanıyordu. İktidarı tümüyle eline geçirdikten sonra sömürgeciliğe başladı. İngiltere ise, Almanya ile, sömürgecilikte eski düşmanı Fransa ile olduğu gibi anlaşamadı. Çünkü, İngiltere ile Fransa, ilerde görüleceği gibi, sömürgeleri birbirlerine peşkeş çekebilirken (1904’te İngiltere Fransa’yı Fas’ta, Fransa da İngiltere’yi Mısır’da serbest bırakmışlardı) Almanya’nın değiş tokuş için verebileceği herhangi bir toprak parçası yoktu.</p>
</body>
</html>
