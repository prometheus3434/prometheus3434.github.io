<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/STYLE.css" rel="stylesheet" type="text/css" />
</head>

<body>
  <h2>E. İNGİLTERE’NİN SÖMÜRGE (DENİZ) ÜSTÜNLÜĞÜ: ÜÇLÜ ANLAŞMA</h2>

  <h3 id="sigil_toc_id_16">1. Blok-Dışı Anlaşmalar</h3>

  <p>Almanya’nın Avrupa kıtasındaki başat durumuna karşı öteki devletlerin dengeyi kurmaları hemen ve kolay olmamıştır. Bunun en önemli nedeni, İngiltere, Fransa ve Rusya arasındaki sömürge çatışmalarıdır. Hatta, II. <i>Wilhelm</i>’in ihtiraslı dış politikası olmasaydı, Üçlü Anlaşma belki de hiç kurulamayacaktı.</p>

  <p>Uzakdoğu, Osmanlı devleti ve Akdeniz’de, sömürge üstünlüğü için mücadele eden bu üç sömürgeci devletten İngiltere, bu yarışa yeni katılmaya başlayan İtalya ve sonra Avusturya ile 1887 yılında Akdeniz ile ilgili anlaşmalar yaptı. Böylece, iki grup devlet arasında rekabete dayanan yeni bir diplomatik sistem ortaya çıkmış oldu. Bir yanda İngiltere, İtalya ve Avusturya, öte yanda Fransa ile Rusya. İngiltere, Fransa’ya karşı Akdeniz’de denge sağlamak ve 1882’de eline geçirdiği Mısır’daki yerini sağlamlaştırmak için, İtalya’ya yanaştı. İtalya ise, Afrika’da sömürge elde etmek için İngiltere ile anlaşması gerektiğini anlamıştı. Balkanlar’ı doğal yayılma alanı olarak gören Avusturya, bu işi görürken gerisinden, yani İtalya’dan emin olmak istiyordu.</p>

  <p>Rusya, Uzakdoğu ve Osmanlı devletinde İngiltere ile çatışmaktaydı. Bu yüzden Fransa’nın desteğini aradı. Fransa’nın ise, hem Almanya’ya ve hem de Akdeniz ve Uzakdoğu’da çatıştığı İngiltere’ye karşı doğal müttefiki ancak Rusya olabilirdi.</p>

  <p>Öte yandan, <i>Bismarck</i>’ın, şimdi İngiltere ile sıralanmış bulunan devletlerle ittifakları vardı. 1887 yılında Rusya ile yaptığı Güvence Antlaşması ile, bu iki grubu dengelemek istedi. Almanya, sömürge konularında amansız bir rekabete girişen iki grup devlet arasında denge sağlayarak, Avrupa’daki güvenliğini en yüksek noktasına çıkarmak peşindeydi. Bu durum, 20. yüzyılın başına kadar böylece sürecektir.</p>
</body>
</html>
