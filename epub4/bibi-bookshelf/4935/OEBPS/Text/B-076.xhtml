<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/STYLE.css" rel="stylesheet" type="text/css" />
</head>

<body>
  <h3>7. Latin Amerika’ya Erken Gelen Bağımsızlık</h3>

  <p>1789 Büyük Fransız Devrimi’nin ilkeleri, köhnemiş İspanya İmparatorluğu’nda bomba etkisi yaptı ve geniş ama zayıf imparatorluk temellerinden çatırdamaya başladı. Ayrıca, Güney Amerika’daki bağımsızlık önderleri, Kuzey Amerika kolonilerinin İngiliz boyunduruğundan kurtulduklarını görmüşlerdi. Karakaslı <i>Simon Bolivar</i> ve Arjantinli <i>San Martin</i>, Fransız Devrimi düşünürlerinin ve Kuzey Amerika demokratlarının düşüncelerini de öğrenmişlerdi. Yine, Karakaslı <i>Miranda</i>, George Washington’un ordularında savaşmış ve daha sonra Avrupa’ya giderek Fransız devrim ordularında çarpışmıştı.</p>

  <p>1808 yılında bu adamların bekledikleri fırsat ellerine geçti. Bunların önderliğinde, İspanyol ve Portekiz genel valilerinin insafsız baskı ve sömürülerinden usanan Latin Amerika insanı, Napolyon Bonapart’ın devrim ordularının İspanya’ya girmesinden ve var olma mücadelesine girişen İspanyol tahtının askeri denetiminin gevşemesinden yararlanarak ayaklandı. Böylece, 1824 yılına gelindiğinde, Batı Hint Adalarındakiler dışarda kalmak üzere, tüm Orta ve Güney Amerika ülkeleri bağımsızlıklarını kazanmış oldular. Bu erken bağımsızlığın nedenleri yalnız milliyetçi önderlerin çabaları ve Kuzey Amerika örneğinin coğrafi yakınlığı değildir. İspanyol sömürge yönetiminin bozukluğu ve feodal dönemden kalma baskı yöntemleri de etkili olmuştur. İkinci olarak, dönemin en güçlü iki devleti olan ABD ile İngiltere de, bu bağımsızlığın gerçekleşmesi için yardımcı olmuşlardır. İngiltere, bağımsız olacak Latin Amerika ülkeleriyle yapacağı ticaretle buraları etkisi altına alacağını tahmin ediyor, ABD ise, aynı ticari amaçların yanında, siyasal avantajlar da bekliyordu. Amerikan bağımsızlık önderleri ve bu arada George Washington, ABD’nin Avrupa’nın karışık diplomatik oyunlarının içine girmeme ve Avrupa’yı da Amerikalılara müdahale ettirmeme vasiyetinde bulunmuşlardı. ABD’nin bütünlüğünü koruyabilmesi ve gelişebilmesi için, Avrupa’nın Amerika’dan, Amerika’nın da Avrupa’dan uzak kalması gerekiyordu. Güney Amerika’da Avrupa devletlerinin varlığı, bu nedenlerle, son bulmalıydı.</p>

  <p>Güney Amerika ülkeleri, bağımsızlıklarını kazandıktan kısa bir süre sonra İngiltere’nin ve daha sonra ABD’nin ekonomik üstünlüğü ve siyasal etkisi altına girmişlerdir. ABD’nin üstünlüğünü sağlayan, Monroe Doktrini’dir. ABD Başkanı James Monroe, 1823 yılında Amerikan Kongresi’ne sunduğu mesajında, ABD’nin Avrupa devletlerinin işlerine karışmak niyetinde olmadığını söylemiş ve eğer ABD ile dostça ilişkiler kurulmak isteniyorsa, Avrupa devletlerinin de Amerika kıtasına müdahaleden kaçınmaları gerektiğini belirtmişti. Monroe’ya göre, Avrupa devletleri, Güney Amerika’daki ülkelerin içişlerine karışmaya kalkıştıkları taktirde, karşılarında ABD’yi bulacaklardı. Böylece ABD, Latin Amerika ülkelerini Avrupa müdahalesinden kurtardıktan sonra, Monroe Doktrini’nin verdiği rahatlık ve güvenle, bu bölgeyi ekonomik ve siyasal tekeli altına alacaktır.</p>

  <p>19. yüzyılın ortalarından, daha önce değinilen 1898 ABD İspanya Savaşı’na kadar, herhalde Monroe Doktrini’den çekindiklerinden olacak, Avrupa devletleri Güney Amerika ile ilgilenmediler ve bu bölge bir bakıma unutuldu. Yalnız, 1860’larda imparator <i>Maximillian</i>’ın Meksika imparatoru olması ile Latin Amerika tekrar gündeme geldi. Meksika’da Kilise ve toprak sahiplerinin desteklediği <i>Miramon</i> adlı biri, hükümeti ele geçirmiş ve bu arada Avrupa devletlerinden büyük miktarda kredi almıştı. Rejimi, borçlarını ödemeden çöktü ve yerine geçen liberal <i>Juarez</i> borçları reddedince, Monroe Doktrini’ni resmen kabul etmemiş bulunan İngiltere, Fransa ve İspanya, Meksika’ya birleşik bir ordu gönderdiler. İngilizler, daha önce Çin’de yaptıkları gibi, devletin gelirlerine el koyarak borcun ödenmesini sağlamaya çalıştılar. Aynı yöntem, ilerde görüleceği gibi Osmanlı devletinde de uygulanacaktır. Ancak, Fransız İmparatoru III. Napolyon’un daha ihtiraslı amaçları vardı. Ordularının desteğinde, bir Avusturya soylusu olan <i>Maximillian</i>’ı Meksika İmparatoru yaparak, ülkeyi bir Fransız uydusu haline getirmek istedi. Bunun üzerine İngiltere ile İspanya, ordularını çektiler. Napolyon, bu arada bir iç savaş içinde bulunan ABD’nin çökeceğini ve böylece Meksika’da etkisini rahatlıkla sürdüreceğini de tahmin ediyordu. Ancak, 1865’te ABD bütünlüğünü koruyup, Fransa da ordu desteğini çekince 1867’de <i>Maximillian</i> düşürülerek idam edildi. Juarez ve Meksika liberalleri tekrar iktidara geldiler. Ancak, çok kısa bir süre sonra Meksika <i>Porfirio Diaz</i>’ın diktası (1876-1911) altına girecektir.</p>

  <p>Bu arada Brezilya, hemen hemen yarım yüzyıl İmparator II. Pedro’nun yönetiminde kaldı ve 1889 yılında cumhuriyet rejimi kuruldu. Arjantin ise, ekonomik bakımdan sürekli kalkman ve siyasal bakımdan istikrarlı tek Latin Amerika ülkesi oldu. Bunun en önemli nedeni, endüstrileşmiş Avrupa’ya sattığı, başta et ve buğdaydır. Geriye kalan 19 Latin Amerika ülkesinin ekonomileri ise ABD ve Avrupa’ya satılan bir ya da iki ürüne bağlı kaldı.</p>
</body>
</html>
