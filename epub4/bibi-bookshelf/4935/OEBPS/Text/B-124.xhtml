<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/STYLE.css" rel="stylesheet" type="text/css" />
</head>

<body>
  <h3>2. Sevres Barış Antlaşması</h3>

  <p>I. Dünya Savaşı’ndan sonra galip devletlerle İstanbul’daki Osmanlı hükümeti arasında 10 Ağustos 1920 tarihinde imzalanan bir barış antlaşması olan <i>Sevres</i>, galiplerle öteki Avrupa devletleri arasındaki anlaşmalardan çok daha ağırdır. <i>Sevres</i>, yalnız eski, köhne ve yenilmiş bir imparatorluğu parçalayan antlaşma değildir. <i>Sevres</i>, Türkler’e “yaşama hakkını” tanımayan bir barış antlaşmasıdır. Aslında “barış antlaşması” da değil, bir ulus hakkında gerçek bir “ölüm fermanı”dır.</p>

  <p>Sevres Antlaşması’na göre, Osmanlı devletinin Rumeli sınırı bugünkü İstanbul ilinin sınırına getiriliyor ve böylece “Türkler’in Avrupa’dan atılması” ile ilgili yüzyıllık Avrupa amacı gerçekleşiyordu. Batı Anadolu Yunanistan’a, güneyde Mardin, Urfa, Gaziantep ve Amanos dağları Fransa’ya veriliyordu. Doğuda Beyazıt, Van, Muş, Bitlis ve Erzincan’ı içine alan bir Ermenistan, Fırat akarsuyunun doğusundaysa yeni kurulan Ermenistan, Irak ve Suriye arasında kalan bölgede Kürdistan kuruluyordu. Irak İngiltere’ye bırakılıyordu. İstanbul uluslararası bir kent olacak ve Boğazlar’da donanması, ordusu ve bütçesi olan bir Boğaz Komisyonu kurulacaktı. Bütün bunların dışında, Osmanlı devletinin askeri gücü de kolluk kuvvetleriyle sınırlandırılıyordu.</p>

  <p>Kısaca, Osmanlı devleti İtilaf Devletlerinin ortak bir sömürgesi haline getiriliyor, Türklere “yaşama bölgesi” olarak Ankara, Kastamonu ve dolayları bırakılıyordu. Ege ve Akdeniz’e çıkışı olmayan ve yeterli yerüstü ve yeraltı kaynaklarına sahip bulunmayan bu küçük bölgede Türk insanı, uzun sürede ortadan kalkıp yok olmaya terk ediliyordu. Bir imparatorluğun içindeki azınlıklara yaşama ve bağımsızlık hakkı verilirken, bu imparatorluğun başat unsuru olan Türk insanına uygulanmak istenen bu antlaşma, hem tarihsel bir “anakronizm” idi ve hem de İtilaf devletlerinin propagandasını yaptıkları ilkelere ve dönemin uluslararası sisteminin gerçeklerine ters düşüyordu. Türk ulusal kurtuluş savaşı, haklı, güçlü ve gerçekçi bir temelde başlayacaktı.</p>
</body>
</html>
