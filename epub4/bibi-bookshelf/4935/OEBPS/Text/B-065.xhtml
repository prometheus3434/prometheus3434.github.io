<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/STYLE.css" rel="stylesheet" type="text/css" />
</head>

<body>
  <h3>2. Bismarck’ın Düşüşü ve II. Wilhelm</h3>

  <p>Alman dış politikasının yönetimini tümüyle <i>Bismarck</i>’a bırakmış bulunan imparator <i>I. Frederic Wilhelm</i>’in 1888 yılında ölümü üzerine, kurulan denge de bozulmaya başladı. Yaşlı şansölye ile genç İmparator özellikle dış politika konusunda anlaşmazlığa düştüler. <i>II. Wilhelm</i>, yüksek ülküleri, dirik ve ilerici nitelikte düşünceleri olan genç bir hükümdardı. Tutucu bir politikacı olan <i>Bismarck</i> ile anlaşmazlığa düşmesi, tarihsel açıdan rastlantı değildir. Almanya, tıpkı 1800’lerin İngilteresi gibi, büyük endüstri devleti olma yolundaydı. Şimdi <i>II. Wilhelm</i>’ın aramakta olduğu yeni ve sömürgeci bir dış politikaya sahip olmak durumundaydı. Yeni “dünya politikası” ile Bismarck’ın Avrupa içine sıkışık politikası çatışmaktaydı. İki adam arasında iç politika alanında da anlaşmazlık vardı. <i>Bismarck</i>, giderek endüstrileşen Almanya’nın güçlenen işçi partisini, Sosyal Demokrat Parti’yi, gerekirse orduyu kullanarak ezmek istiyordu. <i>II. Wilhelm</i> ise, yönetimine bir iç savaşta kan dökerek başlamak niyetinde değildi.</p>

  <p>Düşünceler arasındaki bu temel farklılık dolayısıyla Bismarck yirmi yıldır sürdürdüğü dış politikada güçlüklerle karşılaşmaya başladı. Wilhelm’in yeni Genelkurmay Başkanı <i>Weldersee</i>, iki cepheli savaştan Bismarck kadar korkmuyordu. Avusturya-Macaristan İmparatorluğunun Galiçya’da Rusya’ya karşı açacağı cephe, bu devletin Almanya’ya karşı doğuda açacağı cephedeki yükü çok hafifletebilir ve böylece savaşın ilk aylarında Fransa ile tüm gücüyle savaşan Almanya, Fransa’yı yendikten sonra yine tüm gücüyle Rusya’ya yüklenebilirdi. Mantıki olarak bu stratejik düşüncenin siyaset alanındaki yansıması, Rus dostluğuna <i>Bismarck</i> kadar önem vermemekti. Üstelik, yeni İmparator, ilerde ayrıntılarıyla görüleceği gibi, 1889 yılında Bismarck’la çatışma pahasına Osmanlı Sultanı’nı ziyaret ederek destek vaat etmişti. Doğal olarak bu davranış, Bismarck’ın Rusya’ya Yakındoğu’da destek sözüyle çatışıyordu.</p>

  <p>Bu koşullar altında, ister şansölye, ister başbakan, isterse vezir olsun, monarkla çatışan her yöneticinin başına geldiği gibi, <i>Bismarck</i> da görevinden istifa etmek zorunda kaldı. Alman ulusal birlinin kurucusu, Avrupa diplomasisinin en güçlü diplomatı ve belki de “İkinci Metternich”, Alman siyasetinden çekilince, <i>II. Wilhelm</i> dizginleri sıkıca eline aldı. Yeni şansölye <i>Caprivi</i> ve Dışişleri Bakanı <i>Marschall</i>, ne <i>Bismarck</i> diplomasisinin inceliklerini anlayacak yetenekteydiler ne de İmparator’a karşı çıkma cesaretleri vardı.</p>
</body>
</html>
