<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/STYLE.css" rel="stylesheet" type="text/css" />
</head>

<body>
  <h2>F. AVRUPA-DIŞI DÜNYA:<br />
  BATI-KARŞITI İLK HAREKETLER<a href="../Text/DiPNOTLAR.xhtml#a25" id="k25"><sup>25</sup></a></h2>

  <p>Endüstri devrimi ile ortaya çıkan ekonomik refah, ulusal birliklerin güçlenmesi ve yeryüzünün hemen hemen tümünü kaplayan Avrupa emperyalizmi ile Avrupa devletleri, dünyanın öteki ülkeleriyle karşılaştırılmayacak ölçüde zenginlik ve güce kavuşmuşlar, Asya ve Afrika’nın eski uygarlıkları üzerinde egemenliklerini kurmuşlardır. Bu egemenlik 18. ve 19. yüzyıllar boyunca sürmüştür. Ancak, 19. yüzyılın sonuna doğru başlayan ve 20. yüzyılda tam anlamıyla ortaya çıkan devrimci bir değişiklik, tarihin bu eğilimini durduracak ve yepyeni bir eğilim belirecektir. Bu eğilim, “Asya ile Afrika uluslarının uyanışı” dır. Asya ve Afrika insanının durumunda ve Batı ile ilişkilerindeki değişiklik, yeni bir dönemin en belirgin göstergesidir.</p>

  <p>Aslında bu dönemin başlangıcı 19. yüzyılın ortalarına kadar geri gitmektedir. Asya ve Afrika milliyetçiliği, Avrupa’dakinden esinlenmişse de, kendine özgü kökleri de vardır. Kararlılık, cesaret ve çeşitli baskılara karşı direnebilme, kısaca Batı’ya karşı isyanın altında yatan köklü bireysel güdüler, Batı örneği değildiler. Ancak, başlangıçtaki irade ve cesaret yeterli olmadı ve Batı’ya karşı isyan, nesnel koşullar değişmedikçe, yani Avrupa’nın askeri ve idari gücü zayıflamadıkça, başarılı olamadı. 20. yüzyıl tarihi ise, işte bu nesnel koşullardaki değişikliğin tarihi sayılabilir. Bu yüzyılda patlak veren iki dünya savaşı, sömürgeci devletleri zayıflatarak, Asya ve Afrika ülkelerinin durumunda önemli bir gelişme yaratmıştır. 19. yüzyılın ortalarındaki dört olay, bazı önemli Asya uygarlıklarında geleneksel düzenin sarsıldığını ortaya koyar. Çin’de 19. yüzyılın ortasında ortaya çıkan Taiping ayaklanması, 1860’lara kadar toplumun üst katmanlarına yayılmış ve izlenmekte olan dışa kapanma politikasının artık yürüyemeyeceğini açıkça göstermiştir. Japonya’da, Çin’e göre daha ılımlı ama tepeden inme bir devrimle <i>Tokugawa Şogunluğu</i>’nun katılığı kırılmış ve bu devlet 1854’te, sınırlı bir biçimde de olsa Batı ticaretine açılmıştır. Hindistan’da 1858 yılında ortaya çıkan ayaklanma toplumun eski düzenini zayıflatmış, ayaklanma bastırılmışsa da eğitimin ve demiryollarının gelişmesi, Batı’ya karşı savaşımı güçlendirmiştir. Son olarak, Osmanlı devletinin, Fransa ve İngiltere’nin yardımıyla Rusya’yı yendiği Kırım Savaşı (1854-1856), Osmanlı geleneksel kurumlarını önceki yenilgilerden daha temel bir biçimde zayıflatmıştır. Devlet, savaştan doğan borçlar, Avrupalılarca yapılan demiryollarının borçları ve 1856 tarihli Islahat Fermanı ile tüm Osmanlı uyruklarına verilen eşit özgürlüklerin yükünün ağırlığı altında ezilmiştir.</p>

  <p>Böylece, büyük Asya uygarlıklarının hemen hemen tümünde, tepeden ya da alttan gelen ayaklanmalar, eski yol ve değerlerin gözden düşmesine yol açmış ve bu akım endüstrileşmiş Batı ile her temas ya da çatışmada hız kazanmıştır.</p>
</body>
</html>
