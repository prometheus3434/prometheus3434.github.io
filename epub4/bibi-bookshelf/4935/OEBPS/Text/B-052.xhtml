<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/STYLE.css" rel="stylesheet" type="text/css" />
</head>

<body>
  <h1>VI<br />
  Birinci Dünya Savaşı’na Nasıl Gidildi?</h1>

  <h2 id="sigil_toc_id_13">A. YENİ SÜREKLİLİK VE DEĞİŞİKLİK GÜÇLERİ</h2>

  <p>Bundan önceki bölümlerde, Avrupa sahnesinde ortaya çıkan önemli olaylar, sürekliliği sağlayan güçlerle, değişiklik getiren güçler arasındaki çatışmanın çerçevesi içinde ve birbirleriyle etki-tepki ilişkisi açısından ele alınmıştı. Ancak, 1870’te başlayıp I. Dünya Savaşı ile biten dönemi yalnız süreklilik ve değişiklik güçlerinin arasındaki çatışmanın devamı olarak görmek, bir bakıma yanıltıcı ve yüzeysel bir açıklama olacaktır. Öte yandan, bu dönemin tarihini, İngiltere, Fransa ve Belçika gibi Batılı parlamenter devletlerle, Orta ve Doğu Avrupa’nın otokratik monarşileri arasındaki çatışmanın yalnız diplomatik anlatımı olarak sunmak da aynı ölçüde yüzeysel olur. Bu bakımdan, burada, I. Dünya Savaşı’na nasıl ve neden gidildiği, daha analitik bir yaklaşımla açıklanmaya çalışılacaktır.</p>

  <p>Çok genel bir anlatımla, Viyana Kongresi’nden sonra süreklilik güçleri, tutucu kurumlar, sınıflar ve düşüncelerdi. 1870 sonrası döneminin süreklilik güçleri ise, özgürlük, daha geniş seçmen kitlesi, temsili parlamenter kuruluşlar ve güçlü merkezi otorite yoluyla istikrar arayan liberal kurumlar, sınıflar ve düşüncelerdir. Değişiklik güçlerine gelince, 1815’ten sonraki devrimler, çoğunlukla anayasal haklar ve toplumsal reformlar isteyen liberal hareketlerdi. 1870’lerden sonra ise, eksiksiz demokrasi ve yeni bir ekonomik örgütlenme isteyen sosyalist nitelikte hareketler, değişik güçleri arasında ağır basmaya başlayacaklardır.</p>

  <p>1815 sonrası uluslararası sistemi, 1815 Viyana Kongresi ile kurulan “Avrupa Uyumu”na, ya da daha özgül bir anlatımla, Metternich sistemi ile korunmaya çalışılan Avusturya’nın kıtadaki başat durumuna dayanıyordu. 1870 sonrasında uluslararası sistem, büyük Avrupa devletleri arasındaki güç dengesine, ya da daha özgül bir anlatımla, Almanya’nın kıtasal üstünlüğüne dayanmıştır.</p>

  <p>1870 öncesi kuşağında değişiklik güçleri, Orta ve Doğu Avrupa’daki milliyetçi hareketlerle birleşmişti. 1870 sonrası kuşağı değişiklik güçleri ise, Doğu Avrupa ve Asya’daki milliyetçi hareketlerle birleşmişlerdir. Bundan sonra ele alınacak olan konuların ana temaları bunlar olacaktır.</p>
</body>
</html>
