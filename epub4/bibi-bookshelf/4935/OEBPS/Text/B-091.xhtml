<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/STYLE.css" rel="stylesheet" type="text/css" />
</head>

<body>
  <h2>İ.BİRİNCİ DÜNYA SAVAŞI ÖNCESİ BUNALIMLARI</h2>

  <p>I. Dünya Savaşı öncesi bunalımları arasında, Osmanlı Devleti’ndeki gelişmelerde incelenen, 1908 Bosna-Hersek bunalımı ve Balkan Savaşları en önemlileri sayılabilir. Ama, özellikle Kuzey Afrika’da ortaya çıkan bir dizi bunalım da, bloklar arası çatışmaların nasıl şiddetlendiğini göstermesi açısından, anahatlarıyla da olsa ele alınmalıdır.</p>

  <p>19. yüzyılın sonlarında Avrupa’nın en büyük sorunu, belki de <i>Bismarck</i>’ın düşleyemeyeceği kadar, Almanya’nın hemen her alanda güçlenmesiydi. Ancak, Kayzer daha da güçlü bir Almanya istiyordu ve bunun önündeki gerçek engel de İngiltere idi. Tüm deniz yollarına egemen olan İngiltere, dünyada en varsıl ve geniş sömürgelere de sahipti. Üstelik, Almanya’nın Kuzey Afrika’da tek etki kuracağı yer olan Fas’a, Cebelitarık’taki güçlü varlığı ile başka bir devleti dokundurtmuyordu. Anlaşmaya vardıkları taktirde bu büyük sömürgeyi Fransa’ya bile verebilirdi. Dolayısıyla II. Wilhelm Almanya’nın geleceğinin açık denizlerde yattığı kararma vardı.</p>

  <p>Kayzer bu düşünceler içindeyken, az daha Fransa ile İngiltere’yi bir savaşın eşiğine getirecek <i>Fachoda</i> bunalımı çıktı. Fransızlar, Afrika’yı sömürgeleştirme faaliyetleri sırasında Fransız Kongosu’ndan doğuya doğru ilerleyerek, 1898 yılında şimdi İngiltere’nin yönetimindeki Mısır’ın güneyinde bulunan Sudan’a girmişler ve <i>Fachoda</i>’ya Fransız bayrağını dikmişlerdi. Bölgede İngiliz ve Fransız hak iddiaları çatıştı. İki taraf da çekilmemekte ayak diretince, iki devlet arasında şiddetli bir bunalım ortaya çıktı. İngiltere’nin ültimatomu karşısında Fransa, ya savaşa girmek ya da bölgeden çekilmek seçeneğiyle karşı karşıya kaldı. Fransa, öteki devletlerden destek görmediği ve iç bunalımda olduğundan boyun eğmek zorunda kaldı. Ayrıca, Fransız Dışişleri Bakanı <i>Delcasse</i>’a göre, Fransa zaten elden çıkmış olan Mısır ve Sudan’la değil, topraklarına daha yakın olan Fas ile meşgul olmalıydı. İşte <i>Delcasse</i>’ın bu anlayışı, sonunda 1904 İngiliz-Fransız sömürge anlaşmasına varacaktır. <i>Alsace-Lorraine</i>’in acısını bir türlü unutmayan ve şimdi İngiltere ile anlaşan Fransa’yı kazanma umutları, Alman monarkı için tam bir hayal oldu.</p>

  <p>Ama yine de, 1904 Anlaşmasının ne kadar sıkı olduğunu denemek istedi. İngiltere, acaba Fransız sömürgecilik faaliyetlerini gerçekten destekleyecek miydi? İki devlet arasındaki bağlar, bir ittifaka varacak kadar güçlü müydü? Bunu denemek için, Fransa’nın Fas’taki faaliyetlerine karşı Fas Sultanı’nı tahrik etmeye başladı ve 1905 yılında Tanca’yı ziyaret etti. Ziyaretinde, Fas’ı bağımsız bir ülke olarak saydığını ve Almanya’nın Fas’taki çıkarlarını korumaya azimli olduğunu söyledi. Ayrıca, Fas Sultanı’nı, sorunun uluslararası bir konferansta görüşülmesi önerisini yapmaya ikna etti. Almanya’nın Fransa’ya cephe alması ve Fransa’nın bu öneriyi reddetmesi, Avrupa’da bir bunalım ortaya çıkardı. Fransa, dost ülkelerin de baskısıyla, sorunun görüşülmesini kabul edince, 1905 Ocağında <i>Algesiras konferansı</i> toplandı. Almanya, İngiliz-Fransız yakınlığının gerçek olduğunu anlamakta gecikmedi. Konferans Fas üzerindeki Fransa’yı sonuna kadar destekledi. Almanya’yı destekleyen tek devlet Avusturya oldu. Konferanstan sonra İngiliz ve Fransız genelkurmayları, ortak savaş planları üzerinde çalışmaya başladılar. Sonuç olarak, Almanya’nın ortadan kaldırmaya çalıştığı <i>“Entente Cordiale</i>”, Fas bunalımından daha da güçlenerek çıktı. Bundan sonra, 1911 yılında, Alman hükümeti Fas’taki Alman çıkarlarını korumak için, <i>Panther</i> adlı büyük bir Alman zırhlısını, tam bir güç gösterisi olarak, Ağadir limanına gönderdi. Bunun amacı, artık perçinlenmiş olan İngiliz-Fransız dostluğunu denemek değil, baskıyla Fransız Kongosu’ndan pay almaktı. Ufak toprak parçaları Almanya’ya verilince, bunalım gevşedi.</p>

  <p>Bu konuda son olarak şu söylenebilir: 1848’den önce Viyana düzeninin büyük devletleri, 1789’dakinden daha geniş iç ayaklanmalardan korktukları için, aralarında bir anlayış birliği, bir cins “anlaşma” yapmışlardı. Ama, 1848 ayaklanmalarının başarısızlığı, Fransa’da monarşinin yeniden kurulması, endüstri devrimiyle milliyetçiliği güçlendirmesi ve sömürgelerdeki genişlemeyle, anlaşmanın temelini oluşturan iç ayaklanma korkusu ortadan kalktı. Avrupa devletleri, 1789 öncesinin “dolap” ve “karşı-dolap” çevirme politikasına geri döndüler. Büyük devlet oyunları, 60 yıllık bir aradan sonra, yepyeni bir heves, çok daha yıkıcı silahlarla ve istikrarsız bir uluslararası sistem içinde bir daha oynanmaya başlandı. Bunlar 1914-1918 felaketine kadar da sürdü.</p>
</body>
</html>
