<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/STYLE.css" rel="stylesheet" type="text/css" />
</head>

<body>
  <h2>K. PARİS BARIŞ ANTLAŞMALARI</h2>

  <p>Paris Barış Konferansı sonunda imzalanmış bulunan barış antlaşmaları, üç büyük devletin, daha doğrusu üç devlet adamının eseridir. ABD Başkanı <i>Wilson</i>, Fransız Başbakanı <i>Georges Clemenceau</i> ve İngiltere Başbakanı <i>Lloyd George.</i> Bu bakımdan üçünün de görüşlerini kısaca bilmekte yarar var. W. Wilson’ın her şeyin üstünde bir idealist olduğu söylenebilir. En çok üzerinde durduğu konular, demokrasi ilkeleri, ulusal <i>self determination</i> (ulusların kendi kaderlerini kendilerinin saptaması ilkesi) ve bundan sonra savaşın çıkmasını engelleyeceği düşüncesinde olduğu uluslararası bir örgütün, yani Milletler Cemiyeti’nin kurulmasıydı. Savaşta sağladığı büyük prestijle öteki devlet adamlarını etkilemeye çalıştı, gerisine de karışmayarak ülkesine döndü. <i>Clemenceau</i> ise eski ve kurt bir politikacı olarak, konferansta Fransa’nın dar ve milliyetçi çıkarlarını savundu. Ana amacı, Almanya’nın imzalanacak barış antlaşmasıyla baskı altında tutularak Fransa’nın yakın güvenliğinin sağlanmasıydı. <i>Lloyd George</i>, İngiliz çıkarlarını, <i>Wilson</i> ile <i>Clemenceau</i> arasında aracı rolü oynayarak sağlamak istedi. Asıl amacıysa, <i>Clemenceau</i> ile baş başa kalarak, Avrupa sorunlarını kendi kafalarındaki “modele” uygun olarak çözmekti. <i>Wilson</i>’ın en çok üzerinde durduğu konu olan Milletler Cemiyeti’ni hemen kabul edip, onun ülkesine dönüp, bunu Amerikan halkına kabul ettirme çabasından yararlanarak, kafa kafaya verdiler ve savaşın çıkardığı büyük ve karmaşık sorunları çözmeye çalıştılar. Bütün bu anlatılanlar göz önünde tutulduğunda, Paris Barış Antlaşmalarının Clemenceau ile Lloyd George’un isteklerine göre kaleme alındığını söylemek yanlış olmasa gerektir.</p>
</body>
</html>
