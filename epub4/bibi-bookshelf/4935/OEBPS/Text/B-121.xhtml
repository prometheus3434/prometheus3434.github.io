<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/STYLE.css" rel="stylesheet" type="text/css" />
</head>

<body>
  <h3>2. Barış Antlaşmasının Hükümleri</h3>

  <p>Paris Barış Konferansı’nın sonunda yenik devletlere imzalattırılan barış antlaşmaları şunlardır:</p>

  <div>
    <br />
  </div>

  <p><i>a. Almanya ile Versailles Barış Antlaşması (28 Haziran 1919)</i></p>

  <p>440 maddelik antlaşma ile Almanya, <i>Alsace-Lorraine</i> ve <i>Saar</i> bölgelerini Fransa’ya bıraktı. Ancak, bu son bölgede 15 yıl sonra plebisit yapılacak, hangi devlete bağlanacağı kesin olarak o zaman kararlaştırılacaktı. Polonya’ya Poznan ve Batı Prusya verildi; böylece Polonya denize çıkmış oldu. <i>Danzig</i>, Milletler Cemiyeti’nin koruması altında serbest bir kent haline geldi. Belçika’nın tarafsızlığı kaldırıldı ve Ren akarsuyunun iki yanında 50’şer kilometrelik bir toprak şeridi askerden arındırıldı. Almanya; Avusturya, Polonya ve Çekoslovakya’nın bağımsızlıklarını tanıdı ve Almanya’nın Avusturya ile birleşmesi yasaklandı.</p>

  <p>Almanya bütün denizaşırı topraklarından vazgeçti. Bu sömürgelerde Milletler Cemiyeti’nin denetimi altında “Mandat” sistemi kuruldu ve İngiltere, Fransa, Belçika ile Japonya “mandater” devlet oldular. Her mandater devlet, eski sömürgenin yönetiminde Milletler Cemiyeti’ne karşı sorumluydu. Sömürge bölgeleri gelişmişlik derecesine göre A, B ve C olmak üzere üç sınıfa ayrıldı. Mandater devlet A ve B kategorisinde olanları bağımsızlık için hazırlayacaktı. Bu sistem, Paris Barış Konferansı’nda, galip devletlerin toprak ilhak etmelerine bir alternatif olarak düşünülmüştü.</p>

  <p>Almanya en çok 100.000 kişilik bir orduya sahip olacaktı ve zorunlu askerlik sistemi kaldırıldı. Bütün savaş gemilerini İtilaf devletlerine verdiği gibi, bundan böyle denizaltı ve uçak da yapmayacaktı. Bunun yanında Almanya’ya “onarım borcu” adı altında savaş tazminatı da yüklendi. Daha sonra bir komisyon tarafından saptanan borcun miktarı 56 milyar dolar gibi, Almanya’nın ödeme yeteneğinin çok üstünde bir rakamdı.</p>

  <div>
    <br />
  </div>

  <p><i>b. Avusturya ile St. Germain Barış Antlaşması (10 Eylül 1919)</i></p>

  <p>Avusturya; Macaristan, Çekoslovakya ile Yugoslavya’nın bağımsızlıklarını tanıdı. Önemli toprak parçalarını Polonya, Yugoslavya, İtalya ve Romanya’ya bıraktı. Avusturya’ya da, Almanya’ya olduğu gibi, kısıtlayıcı askeri hükümler uygulandı ve onarım borcu yüklendi. 19. yüzyılın büyük ve güçlü Avusturya-Macaristan İmparatorluğu’ndan kala kala, 2 milyonu başkent Viyana’da yaşayan 7 milyonluk nüfus kaldı. Avusturya’nın ekonomik açıdan bu biçimiyle yaşaması çok güçtü.</p>

  <div>
    <br />
  </div>

  <p><i>c. Neuilly ve Trianon Barış Antlaşmaları</i></p>

  <p><i>(27 Kasım 1919 ve 4 Haziran 1920)</i></p>

  <p>Neuilly Barış Antlaşması’yla, Romanya, Yunanistan ve Yugoslavya gibi komşu devletlere toprak veren Bulgaristan’a, askeri kısıtlamalar uygulandı ve onarım borcu ödetildi. Yeni kurulmuş bulunan ve savaştan yenik çıkan Macaristan, Tirianon Barış Antlaşması’yla komşu ülkeler olan Çekoslovakya, Yugoslavya ile Romanya’ya toprak verdiği gibi, öteki yenik devletlerle aynı sınırlandırıcı hükümlere tabi tutulmuştur.</p>

  <p>Yenik Osmanlı devletiyle imzalanan <i>Sevres Barış Antlaşması</i>, yukardakilerin hepsinden daha ağır hükümler taşımaktadır ve Türkiye Cumhuriyeti’nin kuruluşu ile ilgili bölümde incelenecektir. Ayrıca, Paris Barış Konferansı ile kurulmuş bulunan Milletler Cemiyeti de ayrı bir bölümde ele alınacaktır.</p>

  <p>Bu barış antlaşmaları sonunda Doğu Avrupa’da kazançlı çıkan devletler, Çekoslovakya, Polonya, Yugoslavya ve Romanya’dır. Bu yüzden adı geçen devletler, iki savaş arası döneminde antirevizyonist, yani statükocu bir politika izlemişler ve Macaristan, Bulgaristan ve İtalya gibi bölgenin revizyonist, yani antistatükocu devletlerine karşı politik ve askeri düzenlemelere girişmişlerdir. 1930’larda Lozan’dan arta kalan sorunları çözüp Batı Avrupa devletleri ile normal ilişkiler kuran Türkiye de, 1930-1939 yılları arasında bölgede statükocu bir politika izleyecek ve antirevizyonist gruplaşmaya yönelecektir.</p>
</body>
</html>
