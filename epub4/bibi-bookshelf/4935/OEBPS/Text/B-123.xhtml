<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/STYLE.css" rel="stylesheet" type="text/css" />
</head>

<body>
  <h2>L. TÜRK ULUSAL KURTULUŞ SAVAŞI<a href="../Text/DiPNOTLAR.xhtml#a30" id="k30"><sup>30</sup></a></h2>

  <p>Burada Türk ulusal kurtuluş savaşının ayrıntılarına girilmeyecek, Türk ulusal kurtuluş savaşının genel tarih içindeki yeri, hazırlanması, önderinin görüşleri ve önemli dönüm noktaları üzerinde durulacaktır.</p>

  <h3 id="sigil_toc_id_28">1. Ulusal Kurtuluş Savaşının Örgütlenmesi ve Misakımilli</h3>

  <p>30 Ekim 1918 tarihinde Osmanlı hükümetine imzalattırılan Mondros Silah Bırakışması, İtilaf devletlerine yalnız savaş sırasında yapılan gizli antlaşmalarda belirtilen yerleri işgal hakkını vermemekte, aynı zamanda şu iki önemli hükmü de öngörmekteydi: (i) Boğazlar bölgesi işgal altına alınacak ve (ii) İtilaf devletleri güvenliklerini tehlike altında gördükleri bölgeleri de işgal edebileceklerdi. İşte, I. Dünya Savaşı’nın galip devletleri, anlaşmalarda söz konusu edilen “Mezopotamya” ve “Kilikya” gibi sınırları hiç de belli olmayan bölge adlarına ve yukardaki maddeye dayanarak, Türklerin içinde yaşayacağı sınırı sürekli kuzeye, Anadolu’nun içlerine doğru zorlamaya başlamışlardır.</p>

  <p>Bu kötü koşullar altında İstanbul’daki Osmanlı hükümeti galip devletlere karşı tam bir teslimiyet politikası izlerken, Mustafa Kemal’in önderliğinde Anadolu’da başlayan ulusal kurtuluş hareketi, Temmuz-Eylül 1919 tarihleri arasında Erzurum ve Sivas Kongreleri ile örgütlenmiş ve mücadelenin amaçları bu kongrelerde anahatları ile belirlenmiştir: Ulusal sınırlar içinde vatan bir bütündür; geçici bir hükümet kurulacaktır ve Mandat ile himaye sistemleri kabul edilemez.</p>

  <p>Anadolu’da bu örgütlenme çabaları olurken, Osmanlı Meclisi Mebusan’ı 28 Ocak 1920 tarihindeki son toplantısında, ulusal kurtuluş hareketinin temel ilkelerini “Misakımilli” adı altında ilan etmiştir: (i) 30 Ekim 1918 Mondros Silah Bırakışması sırasında düşman işgaline düşmüş bulunan ve halkının çoğu Arap olan bölgelerin geleceğine, bölge halkı bizzat karar verecektir (ulusal <i>self determination</i> ilkesi); (ii) Kars, Ardahan ve Batum’da halkın oyuna başvurulacaktır; (iii) Batı Trakya’da halkın oyuna başvurulacaktır; (iv) İstanbul kenti ve Marmara bölgesinin güvenliği sağlanacaktır; (v) karşılıklı olması halinde azınlık hakları kabul edilecek ve uygulanacaktır (kapitülasyonlardan alınan derslerle karşılıklılık esası getiriliyor); (vi) her türlü siyasal, adli ve mali ayrıcalıklar kaldırılacaktır (aynı kaygı).</p>

  <p>Misakımilli, ulusal ve bölünmez bir Türk ülkesinin sınırlarını çizmiş, Osmanlı yönetim ve gelenekleriyle bağlantının kesildiğini tüm dünyaya açıkça ilan etmiştir. İslam dünyasına öncülük yapmak iddiasında bulunan çokuluslu bir imparatorluk yerine, bağdaşık bir “ulus-devlet” kurulacaktı ve yeni Türkiye’nin gücü buradan kaynaklanıyordu.</p>
</body>
</html>
