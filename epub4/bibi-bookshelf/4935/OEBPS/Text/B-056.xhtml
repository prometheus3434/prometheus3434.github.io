<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/STYLE.css" rel="stylesheet" type="text/css" />
</head>

<body>
  <h2>C. DIŞ POLİTİKANIN TEK ELDE TOPLANMASI</h2>

  <p>Büyük Fransız Devrimi’nden bu yana özgürlük ve örgütlenme alanlarında büyük gelişmeler görülmüşse de, uluslararası barış ve güvenlikle ilgili son derece önemli bir alanda hemen hemen hiçbir değişiklik ortaya çıkmamış, hatta çıkmış bile olsa gerileme biçiminde belirmiştir: Dış politikanın planlanıp yürütülmesi.</p>

  <p>Viyana Kongresi döneminde olduğu gibi, büyük devletlerin dış politikaları, güç ve yetkileri kuramsal olarak sınırlı, fakat gerçekte despotik, tek tek bireylerin elindeydi. Doğu Avrupa’daki üç imparatorlukta (Rus Çarlığı, Osmanlı Devleti ve Avusturya-Macaristan İmparatorluğu) parlamentolar kurulmuş olmasına rağmen, dış politikalar hâlâ monarklar tarafından denetlenip yürütülüyordu. Parlamenter demokrasinin simgesi durumunda bulunan İngiltere ’de bile, dış politikada süreklilik geleneği, dış ilişkileri parlamentonun denetimi dışına çıkarmıştı ve bu konuda Doğu’ya göre bir üstünlük iddiasında bulunacak durumda değildi. Fransa’da, hükümetin yetkileri, öteki Avrupa devletlerindekine göre daha sınırlandırılmış ise de, dışişlerinin üst kademe memurlarıyla belirli büyük iş çevreleri arasındaki ittifak, dış politikada demokratlaşmayı engellemekteydi.</p>

  <p>Böylece, daha önce belirtildiği gibi, bir yanda devletlerin bir savaşta birbirlerine verebilecekleri zarar çok artarken, öte yanda uluslararası ilişkiler günün ihtiyaçlarına cevap vermekten çok uzak bulunuyordu. Seferberlik, büyük devletlerin hazırlıklarında kilit davranış biçimi olmuş, seferberliği en seri gerçekleştirecek devletin savaşta elde edeceği büyük avantaj, bu yöndeki örgütlenmeyi hızlandırmıştı. Bu ortamın doğal bir sonucu olarak, dış ilişkiler tüm Avrupa ülkelerinde “kutsal bir sır” biçimine dönüştü. Ulusal çıkar kavramı, dış ilişkileri ve savaş hazırlıklarını halkın denetimi ve bilgisi dışına çıkardı.</p>
</body>
</html>
