<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/STYLE.css" rel="stylesheet" type="text/css" />
</head>

<body>
  <h3>2. İtalyan Birliği’nin Kuruluşu</h3>

  <p>Napolyon Savaşları’nın altüst ettiği Avrupa haritasına bir düzen vermek, daha doğrusu 18. yüzyıl düzenini sürdürmek için toplanmış bulunan Viyana Kongresi kararlarına göre kurulmuş bulunan 36 devletli Germen Konfederasyonu ve İtalyan yarımadası, büyük ölçüde Avusturya-Macaristan İmparatorluğu’nun etkisi altına alınmış bulunmaktaydı. Bu yüzden, İtalyan ve Alman ulusal birlikleri kurulacaksa, Avusturya’nın bu etkisinin kırılması, daha açık bir deyişle, bu devletin savaş alanlarında yenilmesi gerekmekteydi. Gerçekten, daha önce incelenen 1848 başarısız girişimlerinden sonra, gerek Piyemonte ve gerekse Prusya bu yolu denemişlerdir.</p>

  <p>Piyermonte Başbakanı <i>Kont Cavour</i>, Avusturya’yı yenebilmek için Fransa İmparatoru III. Napolyon ile ittifak kurdu. Napolyon, dış politikasını Katoliklik ve milliyetçiliğin savunulması üzerine kurduğundan, İtalya’daki bu mücadeleyi destekledi. İki devlet 1859 Haziranında <i>Magenta</i> ve <i>Solferino</i>’da kesin zaferler kazandı. Ancak, <i>Piyemonte</i> bu zafer karşılığında ancak Lombardiya’yı toprakları arasına alabildi; <i>Nice</i> ve <i>Savoie</i>’nin Fransızlara bırakılması karşılığında, Toskana, Parma ve Modena’da plebisit yapılması kararlaştırıldı. Plebisitler sonunda söz konusu bölgeler Piyemonte ile birleştiler. Bu arada, <i>Cavour</i> ve <i>Mazzini</i> ile birlikte modern İtalya’nın kurucularından olan ulusal kahraman <i>Guiseppe Garabaldi</i>’nin Sicilya ve Napoli’yi İtalyan birliğine katmasıyla, hâlâ Avusturya’nın elinde bulunan Venedik ve Fransız askerleri tarafından korunan Roma dışında hemen hemen tüm İtalya yarımadası Piyemonte’nin çevresinde birleşmiş oldu. İtalyan parlamentosu 1861’de Torino’da toplanarak Piyemonte monarkı <i>II. Vittorio Emanuele</i>’i birleşik İtalya’nın kralı ilan etti. İtalyanlar, 1866’da Avusturya’nın Prusya’ya yenilgisinden sonra Venedik’i ellerine geçirdiler. Yine Prusya’ya 1871’de yenilen Fransa’nın çekilmesiyle de Roma İtalya’ya katıldı. Böylece, 1815 yılında kurulan ve titizlikle sürdürülmesine çalışılan Avrupa güç dengesi bozulmuş oldu. Ama, bu güç dengesini asıl altüst eden Prusya’dır.</p>
</body>
</html>
