<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/STYLE.css" rel="stylesheet" type="text/css" />
</head>

<body>
  <h3>3. Bismarck Antlaşmalar Sistemi</h3>

  <p>Tüm bu düşüncelerin ışığı altında, Bismarck Fransa ile Rusya’nın birbirlerine yaklaşmasıyla doğabilecek “iki cepheli savaş” durumundan kurtulmayı, Alman dış politikasının temeli yaptı. Almanya, ister Fransa olsun ister Rusya, tek bir devletin saldırısına karşı bağımsızlığını ve toprak bütünlüğünü koruyabilir, ancak ikisinin birlikte saldırısı karşısında son derece güç bir durumda kalırdı. Fransa çok kısa bir süre önce yenilmiş olduğundan ve kin duygularının üzerinden zaman geçmemiş bulunduğundan, <i>Bismarck</i>, Avusturya ile Rusya’yı yanına alarak 1872 yılında Birinci Üç İmparatorlar Birliği’ni kurdu. Bu birliğe girerken Rus Çarı’nın düşüncesi, “Kutsal İttifak” tan kalma “monarklar arası dayanışma”nm sürdürülmesi, Avusturya İmparatorununki ise, Balkanlardaki gelecek genişleme çabalarında Almanya’nın önce sempati ve sonra etkin desteğini sağlamaktı. Bu birliğin önemli maddelerine göre,</p>

  <p>(i) Avrupa’nın statükosu kabul ediliyordu;</p>

  <p>(ii) barış tehlikeye düşerse, taraflar aralarında görüşmelerde bulunacaklardı;</p>

  <p>(iii) Balkanlar’da çıkacak herhangi bir anlaşmazlık birlikte çözülecekti (Bismarck, Rusya ile Avusturya’nın çıkarlarının bu bölgede çatışacağını anlamıştı);</p>

  <p>(iv) devrimci ayaklanmalara karşı ortak bir tutum alınacaktı ve</p>

  <p>(v) taraflar bir başka devletle ittifak yapmayacaklardı.</p>

  <p>Böylece, 1872 yılında, tıpkı 1815’te olduğu gibi, Orta ve Doğu Avrupa’nın üç tutucu monarşisi birleşmiş oluyordu. Ancak, Bismarck’ın da korkulu bir biçimde beklediği gibi, birlik 1875 yılında başlayan Balkan bunalımı sırasında dağıldı. Bundan sonra Bismarck, hiç olmazsa Avusturya’yı sürekli yanında tutmak istemiş ve 1879 yılında bir ittifakla bu devleti Almanya’ya bağlamıştır. Bu ittifak, üçlü ittifak üçgeninin birinci kenarını oluşturur. İttifakın önemli maddelerine göre, taraflardan biri Rusya’nın saldırısına uğrarsa, öteki taraf saldırılanın yardımına koşacaktı. Ancak taraflardan biri, Rusya’dan başka bir devletin (Fransa denmek isteniyor) saldırısına uğrarsa öteki taraf yansız bir politika izleyecek; Rusya bu saldırgan devlete yardım ederse, öteki taraf müttefikine yardım edecekti. Görüleceği gibi, taraflar Fransa’nın yalnız başına girişeceği bir saldırıdan fazla çekinmemekteydiler.</p>

  <p>Bismarck, Avusturya ile yaptığı ittifaktan sonra, Rus dostluğuna ve bunun resmi bir ittifakla güçlendirmeye daha çok önem vermeye başladı. Çünkü, şimdi bu Avusturya ittifakı yüzünden, istemeyerek de olsa, Rusya ile savaşa girişebilirdi. Bu yüzden, 1875 Balkan bunalımının hızı kesildikten sonra, Rusya ile Avusturya’yı Balkanlarda yeniden anlaştırdı ve 1881 tarihinde ikinci üç imparatorlar birliğini kurdu. Bu birliğin önemli maddelerine göre,</p>

  <p>(i) taraflardan biri, bir dördüncü devletle savaşırsa, öteki iki taraf yansız kalacaktı;</p>

  <p>(ii) taraflar Avusturya’nın 1878 tarihli Berlin Antlaşması ile kazanmış olduğu haklara saygı göstereceklerdi (Bosna-Hersek’in işgal ve yönetimi Avusturya’ya bırakılmıştı);</p>

  <p>(iii) Türk boğazlarının kapalılığına saygı gösterilecek ve Osmanlı devletinin başka bir devlete boğazlarda üs vermesi önlenecekti (burada İngiltere ya da Fransa’dan söz edilmekteydi).</p>

  <p>Bu düzenlemeleri izleyerek, <i>Bismarck</i>, Afrika sömürgelerinde genişlemek isteyen ve bu girişimlerinde en çok İngiltere ve Fransa ile çatışma ihtimali bulunan İtalya’yı, 1879 Alman-Avusturya ittifakı içine almış ve böylece 1882 yılında Almanya, İtalya ve Avusturya arasında üçlü ittifak kurulmuştur. Bu ittifakın önemli maddelerine göre,</p>

  <p>(i) taraflar birbirlerine yönelen ittifaklara girmeyecekler;</p>

  <p>(ii) tahrik edilmeden Fransa İtalya’ya saldırırsa, öteki iki bağlaşık İtalya’ya yardım edecekler;</p>

  <p>(iii) taraflardan biri, kendi tahriki olmaksızın iki ya da daha çok devletin saldırısına uğrarsa, tüm müttefikler savaşa katılacaklardı.</p>

  <p>Bismarck’ın bu gerçekten akıllı ve Almanya’yı Avrupa’nın siyasal bakımdan en etkin devleti haline getiren tasarıları, Avusturya ile Rusya’nın Balkanlar’da birbirleriyle çatışan girişimlerde bulunmamaları temeline dayanıyordu. İşte, bu gerçekçi bir beklenti değildi. Avusturya ile Rusya, bir arabaya koşulmuş ve yan yana çok güzel duran iki ata benzemekteydiler. Ancak bu iki at, yürümeye başlayınca ayrı yönlere gidiyordu. Balkanlar’da 1885-1886 yıllarında, temelini milliyetçilikten alan bunalımlar başlayınca, Rusya ile Avusturya’nın araları bozuldu. Bunun üzerine, <i>Bismacrk</i>, yine akıllı bir politikayla, bu iki inatçı atı ayrı ayrı arabalara koşmak istedi. Bu politikanın sonucu, 1879 ittifakını da hesaba katarsak, 1887 tarihli Alman-Rus Güvence Antlaşmasıdır. Bunun önemli maddelerine göre,</p>

  <p>(i) taraflardan biri bir üçüncü devletle savaşa girerse, öteki taraf yansız kalacak, ancak taraflardan birinin Fransa ya da Avusturya ile yapacağı savaşta bu hüküm işlemeyecek;</p>

  <p>(ii) Boğazların kapalılığına uyulacak ve</p>

  <p>(iii) Almanya Rusya’nın Balkanlardaki haklarını tanıyacaktı.</p>

  <p>Avusturya ile imzalanmış bulunan 1879 tarihli ittifak antlaşmasını da dikkate alırsak, Bismarck’ın Almanya’nın güvenliği açısından istediği düzenlemeler bu tarihe kadar gerçekten başarılı olmuştur.</p>

  <div>
    <br />
  </div>

  <p style="text-align: center;"><img alt="REsiM253" src="../Images/REsiM253.jpg" /><br /></p>

  <div>
    <br />
  </div>

  <p>Üçlü İttifak 1915 yılına kadar yürürlükte kaldığından, Avrupa ittifakları arasında en önemli ve istikrarlılarından sayılır. Bismarck, bu ittifakla Almanya’nın güvenliğini güçlendirmiştir. Pek gerçekleşmeyecek olan Fransa’nın İtalya’ya saldırısından yardım karşılığında önemli kazançlar sağlamış sayılabilir. Fransa, Almanya’ya saldırdığı takdirde, güneyinde İtalya birlikleriyle de uğraşmak zorunda kalacaktı. Eğer Fransa ile Rusya birlikte saldırırlarsa, Almanya hem Avusturya hem de İtalya’nın yardımını sağlamış oluyordu. Rusya yalnız saldırdığı takdirde, şimdi İtalya’dan korkusu kalmayan Avusturya tüm gücüyle Rusya’ya karşı savaşabilecek ve böylece, Almanya’nın doğu cephesideki yükü hafifleyecekti. Ancak, <i>Bismarck</i>’ın Almanya’nın güvenliği ve Avrupa barışı konusundaki düzenlemeleri burada bitmiş değildir. 1881 yılında Avusturya ile Sırbistan arasında gizli bir antlaşma imzalanmış ve böylece Sırbistan da Üçlü İttifak’a bağlanmıştır. Buna göre, Sırbistan Avusturya’ya danışmadan başka devletlerle siyasal nitelikte bir anlaşma yapmayacaktı. Yine <i>Bismarck</i>’ın girişimleriyle, 1883 yılında Avusturya ile Romanya arasında bir savunma ittifakı imzalandı. Buna göre, Rusya taraflardan birine saldırdığı takdirde, taraflar birbirlerine yardım edeceklerdi. Aynı gün Almanya da aynı yükümlülüklerle bu antlaşmaya katıldı. Avusturya-Romanya antlaşmasına 1888 yılında İtalya da taraf olacaktır.</p>

  <p>Tüm bu önemli düzenlemelerin sonucu olarak, 1888 yılına gelindiğinde, Almanya’nın kıta üstünlüğü açıkça ortaya çıkmıştır.</p>
</body>
</html>
