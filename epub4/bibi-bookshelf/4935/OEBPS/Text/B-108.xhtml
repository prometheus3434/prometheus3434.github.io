<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/STYLE.css" rel="stylesheet" type="text/css" />
</head>

<body>
  <h2>F. 1916 YILINDA CEPHELER</h2>

  <h3 id="sigil_toc_id_23">1. Batı Cephesi</h3>

  <p>1916 yılının savaşları, savaşanlara yeni hemen hemen hiçbir şey kazandırmadı. Artık her iki devletler grubu da çocukları askere alıp cepheye göndermeye başlamışlardı. Tam anlamıyla tüketici olan yıpratma savaşı etkisini kesin bir biçimde göstermekteydi. Bu yılın ve belki de tüm I. Dünya Savaşı’nın en kanlı mücadeleleri <i>Verdun</i> bölgesinde oldu. Zaten sınırlı olan sömürgeleriyle bağlantısı kesilen (İngiltere, deniz gücüyle Almanya’ya karşı etkili bir abluka uygulamaktaydı) ve savaşın uzamasının aleyhine olduğunu anlayan Almanya, uzun sürecek bir savaşı kısa kesmek amacıyla, her ne biçimde olursa olsun, <i>Schlieffen Planı</i>’nın arkasından dolaşmayı tasarladığı Verdün’ü düşürüp Paris’e girmek ve hiç olmazsa batı cephesinde savaşı bitirmek istedi.</p>

  <p>Muharebeler önceleri Almanya lehine bir gelişme göstermiş ve Fransız askerleri panik halinde batıya kaçmaya başlamışlardı. Eğer Fransa, savaşın ikinci yılında Almanya karşısında ağır bir yenilgiden kurtulmuşsa, bunun onuru büyük ölçüde Mareşal <i>Petain</i>’indir. <i>Petain</i>’e göre, karşı-saldırıdan da önemli olan, Verdün cephesi ile Fransa’nın öteki bölgeleri arasındaki ulaşım olanaklarının artırılması ve cepheye sürekli cephane sağlanmasıydı. Bu amaçla büyük yol yapımına girişildi ve cephane taşıması düzene giren Fransız ordusunun sürekli ve etkili top ateşi sayesinde, Alman ilerlemesi durduruldu. Verdün savaşları, Şubat’tan Haziran ayma kadar sürmüş, çok sayıda ölüye mal olmuş (Fransa 350.000, Almanya 300.000) ama taraflara önemli ve savaşın sonunu getirebilecek bir kazanç sağlayamamıştır.</p>

  <p>Verdün’den sonra İngiltere, <i>Somme</i> bölgesinde karşı saldırıya geçmişse de önemli bir başarı kazanamamıştır. Sonu gelmeyen siper savaşları sonunda ve 1916 yılında, yalnız Batı cephesinde ölü sayısı 1.263.000’dir. Ayrıca, bu savaşlarda ilk kez tank kullanılmıştır.</p>

  <h3 id="sigil_toc_id_24">2. Doğu Cephesi</h3>

  <p>1915 yılında İtalya’nın İtilaf devletlerinin yanında savaşa girmiş olması, 1916 yılında Doğu cephesindeki savaş durumunda önemli bir değişiklik yaratmadı. Üçlü İttifak’ın bir üyesi olan İtalya, sömürge hevesleri dolayısıyla 1915 Nisanında İngiltere ve Fransa ile gizli Londra Anlaşması’nı yapmış, bu devletlerin yanında savaşa katıldığı takdirde, Güney Tirol, Istinye bölgeleri ve Trieste kentini, Dalmaçya’da bazı adaları, Osmanlı Devleti parçalanırsa Antalya ve İzmir bölgelerini, Almanya’nın Afrika sömürgeleri parçalanırsa Somali’yi ödün olarak koparmıştı. İşte bu anlaşmadan şevk ve güç alarak, 1915 Mayısında Avusturya-Macaristan İmparatorluğu’na, 1916 Ağustosunda ise Almanya’ya savaş açtı. Önderlerinin aceleci davranışları sonucu savaşa giren İtalya’da, halk savaşı benimsemedi. İtalya, Avusturya ile Almanya’nın Rus cephesindeki yükünü hafifletemediği gibi, Almanya’yı İtalya sınırına asker göndermeye zorlayacak kadar varlık da gösteremedi. Üstelik, 1915 Ekim’inde Bulgaristan’ın Almanya’nın yanında savaşa girmesiyle savaş durumu yeniden dengelendi. Kısaca, İtalya’nın girmesi savaş dengesini etkilemedi ve bu kadar geniş sömürge bölgelerinin, bu kadar zayıf bir ortağa, kâğıt üstünde de olsa, verilmesi savaş sonrası düzenlemelerini çok zorlaştırdı.</p>

  <p>1916 yılında Doğu Cephesi’nde savaşa giren bir başka devlet Romanya’dır. Romen önderlerinin düşüncelerine göre, Almanya ve Avusturya’ya karşı girişilecek bir saldırı başarılı olursa, Transilvanya, Bukovina ve Banat yaylası ele geçebilirdi. Ancak, evdeki hesap çarşıya uymadı; Alman ve Avusturya orduları Romanya’yı dört ayda ezdiler ve 1916 Aralık ayında Bükreş’e girdiler. Dolayısıyla Romanya’nın savaşa girmesinin sonucu, önemli bir buğday ve petrol deposunun Almanya’nın eline geçmesiyle, bu devlete karşı uygulanan ablukanın etkisinin biraz azalması ve savaşın daha da uzamasıdır.</p>

  <p>Tüm bu savaşların sonunda, batı cephesinde olduğu gibi, doğu cephesinde de bir durgunluk dönemine girildi. 1916 yılının sonunda, savaşın nasıl ve ne zaman biteceği. 1914’teki gibi belirsizdi. Savaşın başındaki güç dengisi hemen hemen hiç değişmeden iki buçuk yıl sürmüş, hiçbir taraf öteki üstünde kesin bir üstünlük sağlayamamıştı.</p>

  <p>1916 Aralık ayında, özellikle ABD Başkanı <i>Woodrow Wilson</i>’ın çabalarıyla ilk kez barış görüşmeleri için girişimler olmuşsa da, başarı sağlanamamıştır. Bu arada, Almanya’ya karşı uygulanan ablukanın sürdürüldüğünü de unutmamak gerekir. Almanya’nın belki yeterli demir ve kömür stoku vardı ama pamuk, kurşun ve tahıl gereksinimi kendisini giderek duyurmaya başlamıştı.</p>
</body>
</html>
