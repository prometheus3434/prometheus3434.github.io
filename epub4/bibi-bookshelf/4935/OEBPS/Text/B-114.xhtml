<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/STYLE.css" rel="stylesheet" type="text/css" />
</head>

<body>
  <h2>H. 1917 YILINDAKİ GELİŞMELER</h2>

  <p>Yalnızca askeri açıdan, yani işgal edilmiş olan topraklar bakımından değerlendirilirse, 1917 yılına gelene kadar Üçlü İttifak avantajlı durumda görünmektedir. Ancak, savaş uzadıkça, Almanya’nın çekmekte olduğu hammadde ve gıda maddeleri sıkıntısı ağırlaşmaya başladı. Sömürgelerinden beslenmekte olan İngiltere ile Fransa, Almanya’nın bu olanağını bütünüyle ortadan kaldırmak için Almanya’yı denizden abluka altına almışlardı. Anımsanacağı gibi, İngiltere benzer bir ablukayı Fransız devrim savaşları sırasında Napolyon’un Kıta Sistemi’ne karşı uygulamış ve Napolyon buna verecek bir yanıt bulamamıştı. Şimdi Almanya’nın kurmaya çalıştığı kıta sistemine karşı İngiltere’nin deniz ablukası söz konusuydu. Ancak, bu kez Almanya’nın elinde kullanacağı bir koz vardı, denizaltı. Böylece, Almanya, deniz ablukasını kırabilmek için denizaltı savaşma başlamıştı.</p>

  <h3 id="sigil_toc_id_25">1. ABD’nin Savaşa Girişi ve Wilson’ın 14 Noktası</h3>

  <p>Almanya’nın, İngiltere ve Fransa’ya karşı denizaltı savaşma başlaması, ABD’nin uluslararası ticaretini büyük ölçüde tehdit etmeye başlamıştı. Alman denizaltıları uluslararası sularda karşılaştıkları gemileri savaş, ticaret ve yolcu gemisi olmalarına bakmaksızın batırmış ve batan gemilerde birçok Amerikalı yaşamını yitirmişti. Üstelik, çeşitli casusluk ve karşı-casusluk faaliyetleri sonunda, Almanya’nın Meksika’yı ABD aleyhine savaşa girmeye teşvik ettiği de ortaya çıkarıldı.</p>

  <p>Alman Dışişleri Bakanı <i>Arthur Zimmermann</i>, 19 Ocak 1917 tarihinde Meksika büyükelçisine şifreli bir tel gönderdi. Bakan, bir Alman-Meksika ittifakı öneriyordu. ABD’nin Almanya’ya karşı savaşa girmesi durumunda, Meksika ABD’ye saldıracak ve bunun karşılığında ABD’den New Mexico, Texas ve Arizona eyaletlerini alacaktı. Almanya, aynı zamanda, Japonya’yı taraf değiştirerek Pasifik Okyanusu’nda ABD’ye saldırmaya ikna etmeye çalışmaktaydı. Telgraf, İngiliz deniz istihbaratçıları tarafından ele geçirildi, deşifre edildi ve <i>Washington</i>’a gönderildi. 1 Martta Amerikan basınında da yayınlanınca, kamuoyunda büyük bir kızgınlık ve tepki doğurdu. Almanya’nın bu “sinsi oyunu” denizaltı savaşı ile de birleşince, Amerikan Kongresi 6 Nisan’da Almanya’ya savaş ilan etti.</p>

  <p>ABD’nin savaşa girişi, Üçlü İtilaf devletleri açısından büyük avantaj olmuş ve büyük maddi gücüyle Almanya’nın karşısına dikilmiştir. Ancak, bu giriş siyasal açıdan önemli sorunlar da çıkarmamış değildir. Çünkü, ABD hükümeti ve özellikle Başkan <i>Wilson</i>’ın savaş sonrası düzeni konusunda bağlaşıklarından çok farklı görüş ve düşünceleri vardı. Wilson’ın bu görüşleri savaş sonrasında toplanan barış konferansını etkilemiş ve iki savaş arası dönemde Avrupa’nın sömürgeci devletlerini güç durumda bırakan sorunlar çıkarmıştır.</p>

  <p>Daha savaş sona ermeden, 1918 yılının Ocak ayında Başkan <i>Wilson</i> savaş sonrası dünya ile ilgili görüşlerini ünlü <i>14 Noktası</i> ile açıkladı. Başkan Wilson, bu genellemeleri yapmadan önce, I. Dünya Savaşı’nın nedenleri üzerinde düşünmüş, savaşı ortadan kaldıracak önlemleri ve kendine göre adil olan sınır düzenlemelerini içeren bir açıklamada bulunmuştur. Barışın kurulması üzerindeki görüşleri 1-5 ve 14. maddelerde şöyle açıklanmaktadır: Açık görüşmeler sonunda varılmış açık anlaşmalar; barışta ve savaşta açık denizlerde gidiş-geliş serbestliği; uluslararası ticaretteki engellerin kaldırılması; ulusal silahlanmanın iç güvenliğin gerektirdiği ölçü ve düzeyde tutulması; sömürge yönetimi altındaki ulusların hak ve isteklerinin, sömürgeci devletlerin hak ve istekleri ölçüsünde dikkate alınması ve büyük-küçük her devletin bağımsızlığını ve toprak bütünlüğünü karşılıklı güvence altına almak amacıyla, uluslararası bir örgütün kurulması.</p>

  <p><i>14 Noktası</i>’nın öteki maddelerinde Başkan Wilson, Rusya, Belçika, Fransa, İtalya, Avusturya-Macaristan, Polonya, Romanya, Sırbistan ve Karadağ’ın sınırlarını kendi görüşüne göre ve “uluslar” esasına uygun olarak düzenlemekteydi. Osmanlı devleti ile ilgili olan 12. maddedeyse, Osmanlı devletinin Türk kesimlerinin egemenliğinin güvence altına alınması, imparatorluk içindeki öteki uluslara can güvenliği ve özerk gelişme olanakları sağlanması, Boğazlardan sürekli geçiş özgürlüğünün uluslararası güvence altına alınmasını önermektedir. Başkan Wilson’ın bu önerilerine savaş içinde hiçbir devletten olumlu yanıt gelmemiştir.</p>

  <p>Bir bütün olarak ele alındığında, Başkan Wilson’ın önerileri, geçen yüzyılın liberal, ulusçu, demokratik ve ilerici hareketlerinin, aydınlanma, Fransız Devrimi ve 1848 dünyalarının özlemlerinin 20. yüzyılda gerçekleşmesi amacına yönelikti. Wilson’a göre, bu büyük savaş bambaşka bir antlaşma ile sona ermeliydi. Örneğin, 1815 Viyana Kongresi gibi önceki yüzyılların barış konferanslarında, insanların liberal özlemlerine uymayan kötü bir yan vardı. Özellikle bu konferanslarda beliren eski diplomasi, savaşa yol açmıştı. Uzun zamanlardan beri barış antlaşmaları, çok yanlış bir biçimde, güç politikaları, güç dengesi ve ilgili halkların istekleri hiç dikkate alınmadan yapılan pazarlıklar temeline oturmuştu. Wilson, uluslararası ilişkilere yepyeni bir hava getirmek istiyordu. Ancak bu “idealist” yaklaşım, I. Dünya Savaşı sonrası Avrupa sisteminin gerçeklerine uygun düşmeyecekti.</p>
</body>
</html>
