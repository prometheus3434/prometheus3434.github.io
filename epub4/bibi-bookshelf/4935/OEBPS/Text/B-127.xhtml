<?xml version='1.0' encoding='utf-8'?>
<html xmlns="http://www.w3.org/1999/xhtml">
<head>
  <title></title>
  <link href="../Styles/STYLE.css" rel="stylesheet" type="text/css"/>
</head>

<body>
  <h3>5. Türk Ulusal Kurtuluş Savaşı’nın<br/>
  Ayırıcı Özellikleri ve Atatürk</h3>

  <p>Türk ulusal kurtuluş savaşı, emperyalist Avrupa devletlerinin üstünlüğüne karşı verilen ilk başarılı askeri mücadeledir. Ancak, bu mücadelenin başarılı olmasının <i>nedenleri</i>, en az başarılı olması kadar önemlidir. Bu gerçekten önemlidir, çünkü Türkiye 1918 yılında yenilen devletler arasında, birkaç yıl içinde hakkında verilen kararı değiştiren ve İtilaf devletleriyle eşit statüde yeni bir barış antlaşması imzalayarak bağımsızlığını kazanan<i>tek</i> devlettir. Türkiye; Almanya ve Rusya gibi, yenik olmakla birlikte zamanla güçlenmesi beklenen büyük bir devlet değildi. Türkiye ayrıca, Avusturya ve Macaristan gibi Avrupa’nın büyük devletlerinin yıkılmasına pek göz yummayacakları Hıristiyan bir Avrupa devleti de değildi. Çekoslovakya ve Polonya gibi, İtilaf devletlerinin zaferinden yararlanan bir devlet de değildi. Türkiye, bunların hiçbirine benzememesine karşın, nasıl oluyor da yabancı denetimini atan ilk devlettir? Bu sorunun yanıtı, ulusal kurtuluş savaşının niteliğini açıklayacaktır.</p>

  <p>Daha önceki bölümlerde belirtildiği gibi, Türkiye’de tıpkı Çin, Hindistan gibi haklıydı ve güç günlerde aydınlığa çıkarabilecek binlerce yıllık bağımsızlık deneyimi vardı. Yukarıda belirtildiği gibi, Mustafa Kemal iyi bir asker olduğu kadar iyi bir diplomattı. İtilaf devletleri arasındaki anlaşmazlıklardan ustaca yararlanmasını bilmişti. Ancak, bunlardan da önemlisi, Çin ve Hindistan’daki mücadelenin o dönemlerdeki başarısızlığının açıkça gösterdiği gibi, hareketin önderi Mustafa Kemal’in geniş ve sağlam görüşleridir. Avrupa devletleri ilk kez bilinçli ve kendi silahlarıyla savaşan bir mücadeleyle karşı karşıya kaldılar. Bu, Avrupa değerler sistemini reddetmeyen, bu değerler sistemi içinde ama onun üstünlüğüne karşı bir mücadeleydi. Mustafa Kemal’in mücadelesi, çağdaş Avrupa değerlerine karşı değildi ve onları kendi silahlarıyla vurdu. Tüm bu nedenlerle Mustafa Kemal’in, ulusal kurtuluş hareketini hangi düşünce ve ilkelere dayayarak yürüttüğünü görmek, hareketin ayırıcı niteliğini anlamak açısından gereklidir.</p>

  <div>
    <br/>
  </div>

  <p style="text-align: start; text-indent: 0;">a. <i>Atatürk’ün Ulusçuluk Anlayışı</i></p>

  <p>Atatürk, 19. yüzyılın ikinci yarısında, yani ulusçuluk ve liberalizm akımlarının Doğu Avrupa’da güçlü bir biçimde estiği bir tarih kesiminde Selanik’te doğmuştu. Bölgenin ulusçuluk ve liberalizm kokan havasında ve 19. yüzyılın pozitivist filozoflarından etkilendi. O’na göre, Avrupa uluslar topluluğunun fiziki sınırlarının dışında, bu sistemin üstünlüğüne karşı mücadeleler mutlaka ulusçu nitelikte olmalı, 19. yüzyılda Avrupa devletlerinin başarılı deneylerinden esinlenmeliydi. Dolayısıyla, Atatürk ulusçuluğu, din ve ırk anlayışının dar uygulamasından çok, Avrupa’da olduğu gibi, ulusal sınırlar içinde, ulusal oydaşmaya dayanan ortak yurttaşlık temelinde oluştu ve gerek ulusal mücadele içinde ve gerekse sonrasında milliyetçiliği bu çerçeve içinde uyguladı.</p>

  <p>Atatürk’e göre, bağımsızlık için mücadele, tüm ulusun desteğine ve etkin bir biçimde harekete katılmasına dayanmalıydı. Bu özellik O’nun hareketini, 19. yüzyılın öteki Asya-Afrika hareketlerinden, yani nüfusun ancak belirli bir bölümüne dayanan ve sonunda başarısızlıkla sonuçlanan hareketlerden ayırmaktadır. O’nun hareketi, 20. yüzyılda yalnız askeriyenin harekete geçip bağımsızlığı kazandığı Asya-Afrika devletlerinin mücadelelerinden de farklıdır. Bunlar, ulusal bağımsızlığı koruyacak güçler sınırlı olduğu için, bir süre sonra başka ülkelerin siyasal etkisi altına girmektedirler. Kısaca, Atatürk’e göre, ulusal bağımsızlık mücadelesi, tüm dünyaya açık bir biçimde ve halkın etkin desteğiyle yürütülmeliydi.<a href="../Text/DiPNOTLAR.xhtml#a31" id="k31"><sup>31</sup></a></p>

  <p>Bu temel anlayışlarla Atatürk, halktan kopuk gizli örgütler içinde çalışmamış ve işgalci güçlere karşı düzensiz çete savaşlarına ve savaşçılarına güvenmemiştir. Ulusal kurtuluş savaşını örgütleme yolunda Erzurum ve Sivas gibi ulusal kongrelerle, Türk halkının harekete katılması ve hareketin tüm dünyaya duyurulmasını sağlamış, düzenli ordu birliklerini güçlendirerek hem başarı sağlamış hem de savaş sonrası kurulan devletin uluslararası sistemde saygın bir yere sahip olmasını gerçekleştirmiştir. Kısaca, Atatürk’ün mücadelesinin özü şuydu: Ulusal ve savunulabilir sınırlar içinde, modern bir Türk ulus-devletinin kurulması.</p>

  <p>Önce ulusal kongrelerle çizilen ve sonra Misakımilli içine alınan yeni devletin ulusal sınırlarının üç önemli ve ayırıcı niteliği vardı: Bu sınırlar, her şeyden önce, stratejik olarak savunulabilecek askeri sınırlardı. O kadar ki, Osmanlı devleti yenilgisinin en alt noktasında bile bu sınırları korumasını bilmişti. İkinci olarak, bu sınırlar hukuki sınırlardı, çünkü savaş sonunda imzalanan Mondros Silah Bırakışmasında kabul edilmişti. Son olarak, bunlar siyasal sınırlardı. Mustafa Kemal önderliğindeki ulusçu hareket, amaç ve araçlarını çok iyi hesap ederek siyasal programını bu sınırlara dayamış, onurunu bu sava bağlamış ve süngüsü ile bu iddiasını kabul ettirmişti.</p>

  <p>Görülüyor ki, Atatürk’ün bir Türk ulus-devleti kurma, yani ulusçuluk anlayışı, gerçekçi, ileri görüşlü ve akıllı idi. Askerlik ve siyaset alanlarında “mutlak gereklilik” sınırlarını hiç aşmamış ve ülkenin kurtuluşunu sadece askeri açıdan düşünmemişti. Yalnızca işgalci güçlerin ülkeden kovulmasıyla yetinmemiş, Türk insanını çağdaş dünyanın birleşik ve uygar bir ulusu durumuna getirmeyi amaçlamıştır.</p>

  <div>
    <br/>
  </div>

  <p style="text-align: start; text-indent: 0;"><i>b. Atatürk’ün Meşruiyet ve Hukuka Bağlılık Anlayışı</i></p>

  <p>Tek sözcük ile bir örgüt adamı olan Mustafa Kemal, tüm misyonu boyunca yasalara ve hukuka bağlı kaldı. Ankara’da TBMM’yi toplamadan önce, ulusal güçleri yüksek bir karar organının altında birleşebilmek için kongreler düzenlediğini gördük. Bu O’nu dönemin öteki önderlerinden ayıran önemli bir özelliktir. Mücadele için çok geniş ve etkin bir örgütlenmeye girişti. Dönemin öteki devlet kurucularına, örneğin bir Sukarno’ya, bir Nkrumah’a bakarsak, bunların kendilerini mücadelelerinde destekleyecek çok az örgüte sahip olduklarını ve dolayısıyla bağımsızlık sonrası karışıklıklar içine girdiklerini görüyoruz. Mustafa Kemal ise, bunlara göre, Osmanlı devletinden gelişmiş bir örgütsel yapı devraldı ve bu yapıyı daha da geliştirerek etkin kıldı.</p>

  <p>İzmir’in 15 Mayıs 1919’da işgalinden hemen sonra Samsun’a geçerek ulusal kurtuluş mücadelesini örgütlemeye başladı. Bu işgal, Mondros Silah Bırakışması’nın tam bir ihlali idi. Dağınık direniş hareketleri, yurtsever ordu komutanları ve yerel yöneticilerle temas kurdu ve bunları bir tek komuta altında birleştirmeyi en önemli misyonu yaptı. Bu yolda en önemli engeller, Osmanlı Sultanı’nın hükümeti tarafından kışkırtılan iç ayaklanmalar ve Ankara’nın denetimini kabul etmeyen direnme hareketleriydi. Bu koşullar altında verdiği karar, düşmanla mücadeleye başlamadan önce, Anadolu’da hukuk ve düzeni kurmak gerektiğiydi. Bu, düşmana karşı askeri mücadeleden çok daha önemliydi.<a href="../Text/DiPNOTLAR.xhtml#a32" id="k32"><sup>32</sup></a> Dolayısıyla, Atatürk dış ve iç cepheler arasında kesin bir ayrım çizgisi koymaktaydı. O’na göre, uzun sürede yıkılmayacak, sağlam ve gerçek cephe, halkın birliğinin oluşturduğu iç cepheydi. Dış cepheyse, yalnızca düşman birlikleriyle karşı karşıya bulunan bir hattı ve birincisi kadar yaşamsal değildi. Kısaca, önemli olan, güçlü bir örgütlenme yoluyla ülkenin iç bütünlüğünü gerçekleştirmekti.</p>

  <p>Tüm mücadelesi boyunca hukuka bağlılığı elinden bırakmadı. Ankara’da TBMM toplanmadan önce, İstanbul hükümetinin otoritesini açıkça yadsımadı.<a href="../Text/DiPNOTLAR.xhtml#a33" id="k33"><sup>33</sup></a> Ancak, 16 Mart 1920’de İstanbul itilaf devletlerince işgal edilip, İstanbul parlamentosu ile hükümeti artık resmen çalışamaz duruma gelince, TBMM’yi açtı ve İstanbul hükümetini, Türk halkının gerçek temsilcisi olarak tanımadı. Artık, TBMM ülkenin tek yasama ve yürütme organıydı ve adım adım ve hukuka bağlı olarak, yeni yönetimin nasıl çalıştığını gösteren bir anayasa kabul edildi. Bundan sonra, Anadolu’da düzen, hukukun üstünlüğü ve merkezi otorite sağlandı ve tüm yasalara bağlı olma ilkelerine uyuldu. Bunlar yapıldıktan sonradır ki düşmana karşı savaş çabasına girişildi. Savaş alanlarında zaferin ve Türkiye’nin uygar uluslar topluluğu içinde saygıdeğer bir yere sahip olması için, bu anlatılanlar tam bir önkoşuldu.</p>

  <div>
    <br/>
  </div>

  <p style="text-align: start; text-indent: 0;">c. <i>Atatürk’ün Barış ve Uluslararası İşbirliği Konularındaki Görüşü</i></p>

  <p>“Savaş kaçınılmaz ve yaşamsal olmalıdır. Ulusun yaşamı söz konusu olmadıkça savaş bir suçtur.” Bu sözleri söyleyen Mustafa Kemal, ulusal kurtuluş savaşma üç temel ilkeyle başladı ve eğer bunlar kabul edilseydi, askeri harekâta gerek kalmayacaktı: Bağımsızlık, eşitlik ve ulusal sınırların tanınması. Bu temel ilkeleri gerçekleştirmek için işgalcilere, Yunanistan’a ve onu destekleyen Avrupa devletlerine savaş açmak zorunlu hale geldi. Ancak, işgalcilere karşı savaşırken bile, ana amacı bölgede barış ve istikrarın korunması ve gelecek Türk devleti için olumlu bir uluslararası atmosferin yaratılmasıydı. İşte bu nedenlerle, barış için kapıyı her zaman açık tutmuştur.</p>

  <p>Mustafa Kemal dış politikada duygusal değildi. Ülkenin çıkarlarına en uygun politikayı izlemesini bilmiş, uluslararası sistemin olanaklarını ve gerçeklerini çok iyi araştırmış ve değerlendirmiştir. Ulusal kurtuluş savaşı sırasında ve sonrasında, “mutlak gereklilik” kapsamı içine girmeyen konularda ödün vermekte ikircik göstermemiştir. Mudanya görüşmeleri başladığında, gerek Türkiye ve gerekse Batı’da bazı aşırılar, diplomasiyi horlayarak, askeri kampanyanın sürdürülmesinde ısrar ettiler. Ancak, askeri harekâtın bir yerde bitmesi gerektiğine inanan ve daha güçlü bir iş olan, kurulacak devleti örgütleme ve reformlarla çağdaş uygarlık düzeyine yükseltme çabalarına girişmek isteyen Atatürk barış istedi. İsmet İnönü, askeri harekâtla ele geçirilecek bölgelerin tümünün diplomasiyle ve daha çok insan ve madde kaybı olmaksızın kazanıldığını söylemektedir.<a href="../Text/DiPNOTLAR.xhtml#a34" id="k34"><sup>34</sup></a> <i>Lausanne</i>’da Batı dünyası, Türk heyetinin yalnız silahlarıyla konuşan bir avuç asi olmadığını ve Türkiye’nin komşuları ve Avrupa sistemiyle barış içinde yaşamaktan başka amacı bulunmadığını anladılar.</p>

  <p>İsmet İnönü’ye, neden Musul, İskenderun ve bazı Ege adaları konusunda ödün verildiği sorulduğunda, şu yanıtı vermiştir:</p>

  <p>“<i>Bu sınırlar içinde teselli bulduğumuz yön, barışın kazanılmış olduğudur. Lozan Antlaşması ile gerçek bir barış yapmış olduğumuz kanaatidir. ”</i></p>

  <p>Ulusal hükümetin barışa bağlılığını bundan iyi gösteren birşey olamaz.</p>

  <p>Bir Ortadoğu uzmanı olan <i>Lenczowski</i>, Türk dış politikasını değerlendirirken şunları söylüyor:</p>

  <p>“<i>Yeni Türkiye, 200 milyonluk dev Rusya ile sınırı olan etkisine açık bulunan 16 milyon nüfuslu orta derecede büyük bir devletti. Dolayısıyla, Türkiye’nin siyasal ve askeri yapısı ne kadar mükemmel olursa olsun, gücünün belirli sınırları vardı. Belki de Mustafa Kemal ve onu izleyenlerin en büyük yanı, bu sınırlamaların bilincinde olmaları ve ülkenin gücüne uygun gerçekçi ve ılımlı bir dış politika izlemeleriydi. Kemal’in dış politikasında romantik ve serüvenci hiçbir yan yoktur.</i> ”</p>

  <p>Gerçekten, Atatürk’ün dış politikasının değerlendirilmesinde bu nokta son derece önemlidir. Atatürk’ün dış politikası, 20. yüzyılın özellikle ikinci yarısında bağımsızlıklarını alan devletlerin çoğunun dış politikalarından temelde değişiktir. Bu devletler gösterişe yönelik serüvenci bir dış politika izlemişlerdir. Bunun da nedeni, içerde büyük sosyoekonomik sorunlarla karşılaştıklarından, sıkıntıyı hafifletmek için halkın dikkatini dışarıya çekmektedir.</p>

  <p>Atatürk’ün “yurtta barış, dünyada barış”, anlamını bilmeden rastgele kullanılacak bir slogan olmamalıdır. Bu söz iki bölümden oluşur ve arasında sıkı ve anlamlı bir etki-tepki ilişkisi vardır.<a href="../Text/DiPNOTLAR.xhtml#a35" id="k35"><sup>35</sup></a> “Yurtta barışı” kurma uğraşı, gereken sosyoekonomik reformları gerçekleştirmek ve Türk toplumunu çağdaş uygarlık düzeyine ulaştırmak amacına yöneliktir. Bu, doğrudan doğruya “dünyada barış” çabalarını etkilemektedir. Dünyada barış ise, serüvencilikten uzak, eski düşmanlıklar üzerinde durmayan, “dostluk” ve “işbirliği” gibi kavramların gerçekleşmesine yönelik bir dış politikayı anlatır. “Dünyada barış” politikası ise, yeni Cumhuriyete bir “nefes alma” zaman ve alanı sağlayarak, iç istikrarı gerçekleştirecek ve içte devletin temelini kuran reform çabalarına fırsat verecektir.</p>

  <div>
    <br/>
  </div>

  <p style="text-align: start; text-indent: 0;"><i>ç. Atatürk’ün Çağdaş Uygarlık Anlayışı</i></p>

  <p>Atatürk’ün ulusal kurtuluş hareketini ötekilerden ayıran önemli bir özellik, çağdaş uygarlığa bağlılığı ve Türk halkının onun düzeyine yükselmeye çalışmasıdır. Reformların hemen hemen tümü bu çerçeve içinde değerlendirilmelidir. Buraya kadar anlatılanlardan, çağdaş uygarlık denen bütünün, hiçbir ulus ya da bölgenin tekelinde bulunmadığı, en az on bin yıllık tarih süreci içinde çeşitli kavim bölgelerin katkılarıyla geliştiği ve yalnızca 1500’ler sonrasında Batı Avrupa’da simgelendiği, onun üstünlüğü döneminde de (1700’ler sonrası) global bir nitelik almaya başladığı sonuçları çıkarılabilir. İşte Mustafa Kemal böyle bir “çağdaş uygarlığın” üstünlüğüne inanmaktaydı. <i>Lenczowski</i> bu konuda şöyle diyor:</p>

  <p><i>“Mustafa Kemal ve onun Türkiyesi, çağdaş totaliter rejimlerden temelde çok değişik bir eğilimi temsil etmektedir. Bu rejilerin (dönemin gözde rejimleri olan komünist ve faşist devletlerden söz ediyor) büyük bir hevesle yaptıklarının aksine</i> o, <i>Batı mirasını (yani çağdaş uygarlık çizgisini) reddetmemiştir... Türk reform hareketinin en önemli amacı genel bir anlatımla, Türkiye’nin eski Asya Arap kültür ve gelenek alanından çıkarmak ve çağdaş bir ulus biçimine dönüştürmektir</i>.”</p>

  <p>Gerçekten, bir ulusçu olarak, Türkiye üzerindeki denetimlerini yok etmek için Batı’ya karşı silahlı mücadele vermişse de, Avrupa değerleri sistemine, yani uygarlığın 20. yüzyılda vardığı noktaya, karşı değildi. Mustafa Kemal, Osmanlı devletinin yıkılmasının temel nedenlerinden biri olarak, bu devletin Avrupa ile bağlarının kesilmesini göstermekte ve aynı yanlışın bir daha yapılmaması gerektiğini söylemektedir. Bu uğurda en önemli misyonu, Türk halkının çağdaş bilimin ürünlerinden en etkin biçimde yararlandırılmasıydı. Ülkelerin kendilerini sınırları içine hapsederek, çağdaş dünya ile en alt düzeyde ilgilenmeleri, Atatürk’ün düşüncelerine tam bir karşıtlık gösterir.<a href="../Text/DiPNOTLAR.xhtml#a36" id="k36"><sup>36</sup></a> O’nun kesin inancına göre, uluslar bağımsızlıkları için mücadelede başarılı bile olsalar, gelişme ve modernleşme yolunu gericiliğin ve karanlığın engellerinden temizleyemedikleri takdirde, çağdaş düşünce ve dünya ile uyumlu bir biçimde yaşayamazlar ve eninde sonunda daha gelişmiş devletlerin “kuklası” olurlar.<a href="../Text/DiPNOTLAR.xhtml#a37" id="k37"><sup>37</sup></a> Atatürk’ün uygarlık konusundaki düşünceleri ve gerçekleştirdikleri, özellikle II. Dünya Savaşı’ndan sonra bağımsızlıklarını kazanan devletlerin bugün karşı karşıya bulundukları sorunların geniş çerçevesi içinde değerlendirildiği zaman büyük bir anlam ve önem kazanmaktadır.</p>
</body>
</html>