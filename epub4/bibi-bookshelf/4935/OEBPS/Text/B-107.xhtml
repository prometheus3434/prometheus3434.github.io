<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/STYLE.css" rel="stylesheet" type="text/css" />
</head>

<body>
  <h3>3. I. Dünya Savaşı’nda Osmanlı Cepheleri</h3>

  <p>I. Dünya Savaşı içinde Osmanlı devleti belli başlı dört cephede savaşmak durumunda kaldı.</p>

  <div>
    <br />
  </div>

  <p><i style="font-weight: normal;">a. Yenik Düşülen Cepheler</i></p>

  <p><span style="font-size: small; text-align: justify; text-indent: 1em;">Enver Paşa tarafından açılan Kafkas cephesinde, 1914 Aralık ve 1916 yazında iki kez yapılan Sarıkamış harekâtının amacı, Kafkas Türklerini ayaklandırarak Rusya’ya son bir darbe vurmak ve “turanı” ele geçirmekti. Başarısızlıkla sonuçlanan bu iki harekâtta 150.000 kişilik Osmanlı ordusu 90.000 kayıp vermiştir ve bu askerlerin çoğu düşmana değil, bozuk ulaşım ve soğuğa yenilmişlerdir. Donanma Bakanı Cemal Paşa tarafından Süveyş Kanalı cephesinin açılmasının amacı, İngiltere’nin imparatorluk yolunu kesmekti. Harekâtın başlarında iyi gitmesine rağmen burada da başarılı olunmamış, Osmanlı ordularını Kanal bölgesinden geriye atan İngiltere, savaşın sonlarına doğru Irak’ı ele geçirerek Toroslar’a dayanmıştır. İngiltere tarafından açılan Irak cephesinde, İngiltere açısından amaç, bir yanda Rusya ile kara bağlantısını sağlamak, öte yanda Abadan petrollerini korumaktı. 1917 yılına kadar başarılı olamayan İngiltere, bu tarihten sonra Osmanlı ordusunu kuzeye doğru sürecektir.</span></p>

  <p>Osmanlı devletinin bu muharebelerde yenilmesinin nedenleri çok çeşitlidir ve işin içine daha önce incelenen genel zayıflama nedenleri de sokulabilir. Ancak, burada toplu olarak şunlar söylenebilir. Her şeyden önce, ekonomik ve mali durumu son derece bozuk olan devletin, uzun ve yıpratıcı bir savaşı sürdürmesi olanağı hemen hemen yok gibiydi. İkinci olarak, imparatorluğun sınırları çok geniş olduğundan, dört ayrı cephede birden savaş yapma durumuna düşmüş, ulaştırma yol ve araçlarının yetersizliği yüzünden ikmal merkezleri ile cephe arasında sürekli bağlantı sağlanamamıştır. Ayrıca, Osmanlı devleti savaşa eşgüdümlü bir savaş planı ile de girmiş değildir. Orduların nerede, nasıl, hangi taktik ve stratejik amaçla savaşacakları konusunda ayrıntılı planlar yapılmamış, cephelerin açılması büyük ölçüde düşmanın saldırılarına ve savaşın günlük gidişine bağlı kalmıştır. Tüm bunların yanında, Osmanlı devletinin yenilgi nedenleri arasına, Trablusgarb savaşından, yani 1911 yılından bu yana süren uzun savaş yıllarının askerler üzerinde yarattığı bıkkınlık duygusunu da eklemek gerekecektir. Bu bıkkınlık içindeki askerin, Arap ülkelerinin kızgın güneşi ve çölü arasında, doğup büyüdüğü yerlerin çok uzağında, amacını bir türlü anlayamadığı bitmez tükenmez muharebelerde canla başka savaşması güçtü. Nitekim, Anadolu topraklarının “bekçisi” durumunda olan Gelibolu’da aynı asker, anavatanını savunduğu bilincinde, hevesle savaşacak ve galip gelmesini de bilecektir.</p>

  <div>
    <br />
  </div>

  <p><i>b. Çanakkale Cephesi<a href="../Text/DiPNOTLAR.xhtml#a28" id="k28"><sup>28</sup></a></i></p>

  <p>Açılma nedenlerinin daha önce belirtildiği Çanakkale cephesinde, İngiliz-Fransız ortak donanması, 19 Şubat 1915’te Çanakkale Boğazı’nın müstahkem mevkilerini bombalamaya başladı. Çanakkale saldırısının mimarları, o zamanlar Amirallik I. Lordu olan <i>Winston Churchill</i> ile Savaş Bakanı <i>Herbert Kitchener</i> idi. Bombalamanın ertesinde İngiliz piyade birlikleri Çanakkale’de kıyıya çıkarıldı. Bu harekâttan bir ay sonra, 18 Mart’ta İngiliz ve Fransız zırhlıları Boğazlardan geçme harekâtına başladılar. Bunların bir kısmı mayınlara çarptığından, bir kısmı da topçu ateşi sonucu ya battı ya da yaralandı. Boğazların böyle geçilmesi mümkün olmadığı için donanmanın komutanı Amiral <i>de Roebeck</i> geri çekildi.</p>

  <p>Boğazlardan geçmeyi başaramayan itilaf devletleri, daha sonra kara harekâtına girişmişlerdir. General <i>Ian Hamilton</i> bu harekâtla görevlendiren <i>Kitchener</i>, kendisine görevinin İstanbul’u ele geçirmek olduğunu ve bunu başardığı takdirde yalnız bir harekâtı değil, savaşı da kazanmış olacağını söyledi. Yapılan genel plana göre, Anafartalar bölgesine asker çıkarılacak, Gelibolu’daki Türk mevzileri arkadan sarılacak, bu kuvvet Saroz körfezine çıkarılacak orduyla birleşince, Marmara Denizi ve İstanbul’un yolu açılmış olacaktı. Bu ihtiraslı harekât için İngiltere ile Fransa’nın elinde yeterince asker olmadığı için, Gelibolu’ya Avustralya ve Yeni Zelanda birlikleri de getirildi (bunlara <i>Anzac</i> birlikleri adı verilecektir).</p>

  <p>Gelibolu harekâtı, saldırganlar için birtakım eksiklik ve aksiliklerle başladı. Hamilton’ın elinde iyi bölge haritaları ve 1900’lerden sonra Türk savunması hakkında ayrıntılı bilgi yoktu. Ayrıca, emri altındaki birlikleri denizden karaya çıkarma harekâtı (amfibik harekât) konusunda deneyimleri de yoktu. Üstelik, tam karaya çıkılacağı sırada malzemelerin yanlış yüklenmiş olduğu anlaşıldı ve İskenderiye’ye geri dönülüp uygun malzeme yüklendi. Aradan geçen üç hafta içinde Türkler zaman kazanmış ve Gelibolu’daki birliklerini takviye etmişlerdi. Artık Gelibolu yarımadasına asker çıkarıp işgal etmek pek kolay değildi. 25 Nisan’da çıkarma başladıysa da Türklerin şiddetli direnmesi ve Anafartalar’da görev alan <i>Mustafa Kemal</i>’in akıllı ve inatçı savunması karşısında İngiliz ve <i>Anzac</i> birlikleri ancak kıyılarda tutunabildiler. Aylarca süren mücadele içinde bir türlü tepelere tırmanıp, açık araziye çıkamadılar. Avrupa’daki batı cephesinde olduğu gibi siperler kazıldı ve taraflar bu siperlere çakılıp kaldılar. Gelibolu, bundan sonra uzun ve ağır siper savaşlarına sahne olmaya başladı. Bağlaşıklar Ağustos ayında ikinci genel saldırıya geçtiler. Suvla körfezinden başlayan saldırı ilk birkaç gün başarılı olduysa da, yeniden duraklama aşamasına girildi. Çanakkale’nin, ister denizden olsun ister karadan, geçilemeyeceği anlaşılmıştı. Saldırganlar 1915 yılının sonunda Gelibolu’dan çekildiler.</p>

  <p>Görüldüğü gibi, Çanakkale savaşları İtilaf devletleri için tam bir yenilgiyle sonuçlandı. Her iki taraf da 250.000 ölü verdiler. Almanya’ya batı cephesinde genel bir saldırı için kullanılabilecek birlikler boşu boşuna tüketildi. Dolayısıyla, Çanakkale’nin geçilmemesi Almanya ve Avusturya açısından önemli yararlar sağlamıştır. Rusya ile İngiltere ve Fransa arasında bağlantı kurulamadığı için, bu devletler Almanya ve Avusturya karşısında zayıf kalmış, ayrıca Alman kuvvetleri dikkatlerini dağıtmadan Rusya ile savaşabilmek olanağını bulmuşlardır. Mustafa Kemal ise, Gelibolu savaşlarında ilerisi için büyük deneyler kazanmış ve Anadolu insanının ulusal kurtuluş mücadelesinde, birliklerine güvenebileceğini anlamıştır. Bazı tarihçilere göre, İtilaf devletlerinin Boğazlardan geçememeleri, 1917 Bolşevik Devrimi’ni kolaylaştıran nedenler arasındadır. Çünkü, İngiltere ve Fransa tarafından beslenemediği için Çarlık ordusu zayıf kalmış ve dolayısıyla devrimcilere karşı güçlü bir mücadele verememiştir.</p>
</body>
</html>
