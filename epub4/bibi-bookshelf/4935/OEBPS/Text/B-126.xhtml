<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/STYLE.css" rel="stylesheet" type="text/css" />
</head>

<body>
  <h3>4. Lausanne (Lozan) Barış Antlaşması</h3>

  <p>11 Ekim 1922 tarihli Mudanya Silah Bırakışması’ndan sonra, uzun ve tartışmalı geçen<i>Lausanne Konferansı</i>’nın sonunda 24 Temmuz 1923 tarihinde imzalanan <i>Lausanne Barış Antlaşması</i> ile yeni Türkiye devleti, ulusal sınırlarının içinde uluslararası alanda tanınmış olmaktaydı. Türkiye Cumhuriyeti’nin varlığının temeli olan bu antlaşmanın önemli hükümleri şöyle özetlenebilir:</p>

  <p>(i) <i>Sınır Sorunları:</i> Türkiye’nin güney sınırları, Ankara İtilafnamesiyle saptanmış bulunmaktaydı. Bu sınırlar doğrulandı. Irak ile sınır saptanırken Musul konusunda anlaşmaya varılamadı. İngiltere, nüfusunun çoğunluğu Türk olmasına rağmen, petrol bakımından zengin olan bu ili Türkiye’ye bırakmak istemedi. Sorunun 9 ay içinde taraflar arasında görüşmelerle çözüme bağlanması, bu mümkün olmadığı takdirde, Milletler Cemiyeti’ni gidilmesi kararlaştırıldı. Batı sınırı ise Misakımilli’ye uygun olarak çözüldü. Ege denizinde İmroz ve Bozcaada Türkiye’ye verildi (Çanakkale Boğazı’nın tam karşısında bulunduklarından Türkiye açısından stratejik önemi çok büyüktü) ve Yunanistan’da kalan öteki Ege adaları, Türkiye’nin yakın güvenliği göz önüne alınarak, silahtan arındırıldı.</p>

  <p>(ii) <i>Azınlıklara</i>, uluslararası hukukun tanıdığı haklar dışında herhangi bir ayrıcalık tanınmadı.</p>

  <p>(iii) <i>Kapitülasyonlar</i> bütünüyle kaldırıldı. Böylece, 19. yüzyılın başından beri Osmanlı devletinin başına bela olmuş ve ekonomik kalkınmasını engellemiş bulunan, İttihat ve Terakki yönetiminin kaldırmak için çok uğraştığı, bağımsız bir devletin veremeyeceği nitelikte olan ayrıcalıklar silinmiş oldu.</p>

  <p>(iv) <i>Borçlar</i> sorununda Batılı devletler, Osmanlı devletine verilen borçların altın lira olarak ödenmesi konusunda ısrar ederlerken, Türkiye, borcun şimdi Osmanlı devletinden ayrılmış bulunan bölgelere de bölünmesi gerektiğini ve Türk lirası olarak ödenmesini savundu. Gerçekten Osmanlı devletinin aldığı borçların büyük bir bölümü, şimdi Türkiye devletinin sınırları dışındaki bölgelerdeki masraflar ve yatırımlar için de kullanılmıştı ve bu bakımdan Türk hükümetinin görüşü haklı ve doğruydu. Borçlar konusunda <i>Lausanne</i>’da ancak kısmen çözüme ulaşılmış, son çözümse 1930’da gerçekleşmiştir.</p>

  <p>(v) <i>Boğazlar</i> sorununa gelince, ilkesel olarak Boğazlardan serbest geçiş sağlanmış, bu geçişi düzenleyecek bir Boğazlar Komisyonu kurulmuş, Boğazların güvenliği ve statüsü Milletler Cemiyeti’nin güvencesi altına konulmuş ve bölge silahtan arındırılmıştır. Bu düzenlemenin, Türkiye Cumhuriyeti’nin güvenliği ve hükümran hakları açısından büyük sakıncalar taşıdığı açıktır. Bu yüzden, yeni devletin izleyeceği dış politikanın önemli amaçlarından biri bu durumun düzeltilmesi olmuş ve 1936 tarihli <i>Montreux Sözleşmesiyle</i> sorun çözülmüştür.</p>

  <p>Açıkça görüleceği gibi, gerek ulusal kurtuluş savaşı gerekse diplomasisi büyük bir başarı kazanmıştır. Bunun böyle olmasının nedenlerini kısaca şöyle özetlemek mümkündür. (1) Askeri alanda kazanılan zaferler, (2) I. Dünya Savaşı’ndan sonra galip devletler arasındaki dayanışmanın çökmesi, (3) Sovyetler Birliği ile Batılı devletler arasında ortaya çıkan çatışmadan Türk yöneticilerinin akıllıca yararlanmaları ve (4) en önemlisi, ulusal kurtuluş savaşının önderi Mustafa Kemal’in, mücadelenin ve mücadele sonunda kurulacak olan devletin temel nitelikleri konusundaki sağlam görüş ve düşünceleri. Şimdi bu konular toplu biçimde ele alınacaktır.</p>
</body>
</html>
