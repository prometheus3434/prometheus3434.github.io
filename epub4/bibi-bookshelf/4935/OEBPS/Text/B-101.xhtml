<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/STYLE.css" rel="stylesheet" type="text/css" />
</head>

<body>
  <h2>D. 1914 VE 1915 YILLARINDA CEPHELER</h2>

  <h3 id="sigil_toc_id_21">1. 1914 Yılında Batı Cephesi</h3>

  <p>Batı cephesindeki savaş için Alman Genelkurmayının elinde <i>Schlieffen Planı</i> hazırdı. Bunun başarısı ise, Rusya seferberliğini tamamlayana kadar, ki bu en az bir ay sürerdi, Fransa’nın safdışı edilmesine bağlıydı. Planın batı cephesindeki amacı, Fransa’nın endüstri bölgeleri olan kuzey ve kuzeydoğusunun ve bu arada Paris’in hemen işgali, Fransa tarafından çok iyi korunmuş bulunan Verdün bölgesinin kuzeyden çevrilerek, bu korunmanın boşa çıkarılmasıydı. Bunların yanında, Fransa’nın doğu bölgesi ağaçlık olduğu için büyük ordu harekâtına uygun değildi. Oysa, Belçika ile sınırdaş olan kuzey bölgesi düzlüktü.</p>

  <p>Paris’in işgali ve böylece Fransa’nın teslimi 6 hafta içinde gerçekleştirilmeliydi. Çünkü, doğudaki zayıf Alman ordusu ile Avusturya ordusu, Rusya’ya karşı ancak bu kadar dayanabilirdi. Böylece, Fransa’nın tesliminden sonra, seferberliğini tam anlamıyla bitirmemiş olan Rusya’ya çullanılabilecekti. Ancak, Almanya’nın Belçika üzerinden ileri harekâtı 24 saat içinde <i>Liege</i> kentinde durduruldu. Küçük ve güçsüz Belçika’nın direnişi umulduğundan daha güçlü çıktı ve <i>Liege</i> ancak on üç gün sonra, 16 Ağustos’ta düşürülebildi. <i>Schlieffen Planı</i> 12 günlük bir gecikmeye uğramıştı ve bu gecikmenin nasıl doldurulacağı planda yazılı değildi. 1905 yılında hazırlanan planın mimarı olan <i>Schlieffen</i> ise savaş başlamadan bir yıl önce ölmüştü. Tam bir panik içinde, Alman genelkurmayı kenti <i>Zeplin</i> ile havadan bombalamışsa da, Belçikalıların direnişi kolay kıramamıştır. Ancak, bu tür bombalamayla, 20. yüzyılın en önemli ve etkili savaş uygulaması da başlatılmış oluyordu. Büyük savaşların İkincisinde, son derece hantal ve etkisiz olan <i>Zeplin</i> yerine savaş uçakları kullanılacaktır. <i>Liege</i> duraklamasının İtilaf devletleri için en büyük yararı, bir İngiliz birliğinin Kıta’ya çıkacak zamanı bulması ve Fransız birliklerinin yanında yer almasıdır. Belki de, Almanya için, I. Dünya Savaşı’nda sonun başlangıcı, bu <i>Liege</i> direnişi olmuştur.</p>

  <p><i>Liege</i> duraklamasından sonra Almanya, Paris’i 6 haftada düşürümeyeceğini anladı. Ama, zaman geçtikçe Rusya seferberliğini tamamlıyor ve Almanya iki cepheli savaş tehlikesiyle her geçen gün daha çok burun buruna geliyordu. Alman genelkurmayı bu kez doğudan Paris’e girmeyi denediyse de, <i>Marne</i> akarsuyunda güçlü bir Fransız direnişiyle karşılaştı. Burada, I. Dünya Savaşı’nın kanlı muharebeleri arasında sayılan <i>Marne</i> Muharebesi verilmiş ve bu savaşın sonucunu etkileyen önemli bir duraklama olmuştur.</p>

  <p>6-12 Eylül arasındaki <i>Marne</i> direnişinden sonra, <i>Schlieffen Planı</i>’nın başarısızlığı açık bir biçimde ortaya çıktı. Çünkü, savaşın başlangıcından bu yana bir ay geçmesine karşılık, Fransa teslim olmamıştı. Ancak, Fransa da karşı saldırılarda başarılı olamadı ve Alman ordularını Fransız topraklarından atamadı.</p>

  <p><i>Schliejfen Planı</i>’nın başarısızlığının temel nedeni, umulmadık Belçika ve Fransız direnmesidir. Bunun da nedenini, 19. yüzyıldan bu yana savaş stratejisinde ortaya çıkan değişikliklerde aramak gerekir. 19. yüzyılda iyi bir topçu ateşi, süvari birliği ve hareketi iyi planlanan piyade ile saldırı savunmadan daha avantajlıydı: Şimdi, savaş sanatına yeni silah ve araçların girmesiyle, savunma saldırıdan avantajlı duruma geldi. Umulanın üstünde başarı sağlayan ve belki de I. Dünya Savaşı’nın niteliğini belirleyen, Endüstri Devrimi’nin ikinci aşamasının ürünü olan çelikten yapılan “dikenli tel” idi. İki metre yüksekliğinde dikenli tel, bunun arkasında bir buçuk iki metre derinliğinde ve içinde piyadelerin bulunduğu bir hendek ve bu hendeği arkasından koruyan makinalı tüfek yuvası, I. Dünya Savaşı’nın en yaygın savaş düzenini oluşturdu: <i>Siper.</i> Savaşta böylesine iyi korunmuş siperi, topçu ateşi, süvari ve piyade birlikleri ile ele geçirmek çok zorlaşmıştı. 1914 yılının sonunda batı cephesinde “siper savaşı” başlamış durumdadır. Artık, I. Dünya Savaşı, bu tipte siper savaşlarının yer aldığı bir “yıpratma savaşı” niteliğini kazanacaktır. Savaşı da, maddi kaynakları kolay kolay tükenmeyecek, büyük sömürgelere sahip olan tarafın kazanacağı yavaş yavaş belli olacaktır.</p>
</body>
</html>
