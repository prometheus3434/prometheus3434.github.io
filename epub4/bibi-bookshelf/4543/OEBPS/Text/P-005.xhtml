<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/SM.css" rel="stylesheet" type="text/css"/>
</head>

<body>
  <h3><br/></h3>

  <p class="p1">Yardımcı rahip Thorvardur Jónsson, Breidabólstadur kilisesinin bitişiğindeki çiftlikte ocağın taşlarını onarırken, babasının kapı girişinde boğazını temizlediğini duydu.</p>

  <p>“Tóti... Dışarıda Hvammur’dan gelen bir ulak var, seni soruyor.”</p>

  <p>“Beni mi?” diyerek babasına bakan Tóti elindeki kocaman taşı o şaşkınlıkla yere düşürdü. Az kalsın ayağını eziyordu. Rahip Jón sıkıntıyla dişlerini gıcırdattı, başını eğip Tóti’yi usulca iterek kapıdan içeri girdi.</p>

  <p>“Evet, seni. Hadi git, bekletme.”</p>

  <p>Ulak, paltosu yıpranmış bir uşaktı. Önce Tóti’yi baştan aşağı süzüp, ardından sordu: “Rahip Thorvardur Jónsson musunuz?”</p>

  <p>“Merhaba. Aradığınız kişi benim, ama doğrusu yardımcı rahip olacak.”</p>

  <p>Uşak omzunu silkti. “Saygıdeğer Bölge Polis Komiserimiz Björn Blöndal’dan size bir mektup getirdim.” Paltosunun içinden küçük bir kâğıt parçası çıkararak Tóti’ye verdi. “Siz mektubu okurken burada beklemem emredildi.”</p>

  <p>Uzunca bir süre uşağın cebinde kalmış olan mektup ılık ve nemliydi. Tóti, mektubun o gün yazıldığını belirten mührü açtı ve girişin dışındaki odun kırma kütüğüne oturarak okumaya başladı.</p>

  <p>Blöndal’ın mektubunu okuyup bitirdikten sonra kafasını kaldıran Tóti, uşağın kendisini izlediğini gördü. Uşak, bir kaşı havada “Evet?” diye sabırsızlıkla sordu.</p>

  <p>“Anlayamadım?”</p>

  <p>“Bölge Komiseri’ne vereceğiniz yanıt nedir? Bütün gün bekleyemem.”</p>

  <p>“Babamla konuşabilir miyim?”</p>

  <p>Uşak iç geçirdi. “Konuşun bakalım.”</p>

  <p>Tóti’nin babası içeride, <i>badstofa</i>da,<a href="../Text/DiPNOTLAR.xhtml#a1" id="k1"><sup>[1]</sup></a>&nbsp;yatağının üzerindeki battaniyeleri düzeltiyordu.</p>

  <p>“Evet?”</p>

  <p>“Mektup Bölge Komiseri’nden gelmiş.” Tóti, mektubu babasına uzattı. Kararsız kalmış gibi görünüyordu.</p>

  <p>Babası yazılanlar hakkında hiçbir şey söylemedi, kayıtsız bir yüz ifadesiyle mektubu katladı ve Tóti’ye geri verdi.</p>

  <p>Tóti sonunda sessizliği bozup “Ne söylemem gerekiyor?” diye sordu.</p>

  <p>“O senin bileceğin iş.”</p>

  <p>“Kadını tanımıyorum bile.”</p>

  <p>“Evet.”</p>

  <p>“Bizim cemaatten de değil...”</p>

  <p>“Değil.”</p>

  <p>“Peki, niye beni istiyor ki bu kadın? Ben yalnızca bir yardımcı rahibim.”</p>

  <p>Babası yatağına doğru döndü. “Belki de bu soruyu kadının kendisine sormalısın.”</p>

  <p>Uşak odun kırma kütüğüne oturmuş, elindeki bıçakla tırnaklarını temizliyordu. “Eee... Yardımcı Rahibimiz’den Bölge Komiseri’ne ne yanıt götüreceğiz?”</p>

  <p>Tóti’nin yanıtından, verdiği karardan emin olmadığı seziliyordu. “Blöndal’a söyleyin, Agnes Magnúsdóttir’le buluşacağım.”</p>

  <p>Uşağın gözleri büyüdü. “Demek bütün bunlar o konuyla ilgiliydi?”</p>

  <p>“Kadının manevi rehberi olmam isteniyor.”</p>

  <p>Tóti’ye bakakalan uşak birden gülmeye başladı. “Ey güzel Tanrım,” diye homurdandı. “Kediyi evcilleştirmek için bir fareyi seçmişler.” Sonra da atına atlayarak tepelerin ardında gözden yitip gitti. Öylece kalakalmış olan Tóti, mektubu, sanki her an alev alacakmış gibi kendinden uzakta tutuyordu.</p>

  <div>
    <br/>
  </div>

  <p class="p1" style="text-align: center;">*</p>

  <div>
    <br/>
  </div>

  <p class="p1">Çatısı ısı yalıtımı için çimle kaplanmış küçük çiftlik evinin avlusundaki tezekleri istiflemeye uğraşan Steina Jónsdóttir, hızla yaklaşan atların toynaklarından çıkan nal seslerini duydu. Doğrulup, etekliğine bulaşmış çamuru temizlerken, vadinin içinden geçip giden koşu yolunu daha iyi görebilmek için ağılın köşesinden dikkatle ileriye baktı. Karşıdan parlak kırmızı paltolu bir adam yaklaşıyordu. Çiftliğe doğru yöneldiğini gördüğü adamı karşılaması gerektiğini fark edince, büyük bir telaşla evin arkasına saklandı ve ellerini temizlemek amacıyla telaşla avuçlarına tükürüp, akan burnunu yenine siliverdi. Avluya döndüğünde atlıyı kendisini beklerken buldu.</p>

  <p>“Merhaba genç bayan.” Adam, Steina’ya ve pislik içindeki etekliğine şaşkın şaşkın baktı. “Görüyorum ki pek sıkıcı çiftlik işlerinizden alıkoydum sizi.” Steina, adamın bir bacağını zarifçe savurarak atın üzerinden inişini izledi. İri bir adam olmasına karşın, yere tüy gibi hafifçe basmıştı. “Kim olduğumu biliyor musunuz?” Tanındığı yönünde küçük de olsa bir ipucu görebilmek için genç kızın yüzüne baktı.</p>

  <p>Steina kafasını salladı.</p>

  <p>“Ben Bölge Polis Komiseri Björn Audunsson Blöndal.” Adam, başıyla belli belirsiz bir selam vererek paltosunu düzeltti. Steina bu sırada paltonun gümüş düğmelerle süslenmiş olduğunu fark etti.</p>

  <p>“Hvammur’dan geliyorsunuz,” diye mırıldandı.</p>

  <p>Blöndal sabırla gülümsedi. “Evet. Ben babanızın amiriyim. Onunla konuşmak için geldim.”</p>

  <p>“Kendisi evde değil.”</p>

  <p>Blöndal kaşlarını çattı. “Peki ya anneniz?”</p>

  <p>“Vadinin güneyine akraba ziyaretine gittiler.”</p>

  <p>“Anlaşıldı.” Adam, endişeyle kıvranarak bakışlarını karşıki tarlalara çeviren genç kızı dikkatle inceledi. Burnundaki ve alnındaki belli belirsiz çiller sayılmazsa Steina’nın teni soluktu. Kahverengi gözleri epeyce ayrıktı, ön dişlerinin arasında da büyük bir boşluk vardı. Blöndal, kızın aslında enikonu biçimsiz olduğuna karar verdi. Tırnaklarının arasındaki hilal biçimli, kalın pislik tabakası da gözünden kaçmadı.</p>

  <p>“Daha sonra tekrar gelmelisiniz,” diye akıl verdi Steina, en sonunda.</p>

  <p>Blöndal gerilmişti. “Hiç değilse içeri girseydim?”</p>

  <p>“Eh, çok istiyorsanız girin. Atınızı oraya bağlayabilirsiniz.” Blöndal atının dizginlerini avludaki bir direğe bağlarken, utanır gibi dudağını ısıran Steina dönüp kaçarcasına içeri girdi.</p>

  <p>Blöndal küçük evin alçak girişinden eğilerek geçip kızın ardından gitti. “Babanız bugün içinde döner mi?”</p>

  <p>“Hayır,” diyerek kestirip attı Steina.</p>

  <p>“Hay aksi,” diye söylenen Blöndal bir yandan da karanlık koridorda tökezleye tökezleye Steina’yı izleyerek büyükodaya ulaştı. Bölge Komiseri olarak atandığından beri epey kilo alan Blöndal, Hvammur’daki ithal ahşaptan özel konutunda ailesiyle birlikte yaşamaya başlayalı beri geniş ve havadar alanlara çok alışmıştı. Bu yüzden köylü ve çiftçi tayfasının bu derme çatma evleri onu daraltıp bunaltıyor, dış cepheleri çimle kaplı topraktan yapılmış sıkışık odaların içinde yaz boyunca eksik olmayan toz bulutu ciğerlerini tahriş ediyordu.</p>

  <p>“Komiser-”</p>

  <p>“Bölge Komiseri.”</p>

  <p>“Özür dilerim, Bölge Komiseri. Annecim ve Babacım, yani, Margrét ve Jón yarın dönecekler. Ya da öbür gün. Havanın durumuna bağlı.” Steina eliyle daracık odanın en yakın köşesinde yer alan, külrengi yünden bir perdenin büyükoda ile küçük oturma bölümünü ayırdığı yeri gösterdi. “Şuraya oturun, ben de kız kardeşime bakınayım.”</p>

  <p>Steina’nın küçük kız kardeşi Lauga Jónsdóttir evin az ötesindeki verimsiz sebze bahçesindeki ayrık otlarını ayıklıyordu. Yere eğilmiş işiyle uğraşırken Bölge Komiseri’nin geldiğini görmemişti ama bir süredir kendisini çağırmakta olan ablasının sesini işitiyordu.</p>

  <p>“Lauga! Neredesin? Lauga!”</p>

  <p>Lauga ayağa kalktı ve toprağa bulanmış ellerini önlüğüne sildi. Steina’nın onu görene kadar uzun etekliğine takıla takıla koşturmasını sesini çıkarmadan sabırla izledi.</p>

  <p>“Her yerde seni arıyorum!” diye bağırdı soluk soluğa kalan Steina.</p>

  <p>“Nen var senin, Tanrı aşkına?”</p>

  <p>“Komiser burada!”</p>

  <p>“Kim?”</p>

  <p>“Blöndal!”</p>

  <p>Lauga dik dik ablasına baktı. “Bölge Komiseri Björn Blöndal mı? Sil şu akan burnunu Steina!”</p>

  <p>“İçeride, küçük odada oturuyor.”</p>

  <p>“Nerede?”</p>

  <p>“Orada işte, perdenin arka bölümünde.”</p>

  <p>“Onu içeride bir başına mı bıraktın!” Lauga’nın gözleri iyice açıldı.</p>

  <p>Steina yüzünü buruşturdu. “Lütfen gel de konuş onunla.”</p>

  <p>Lauga ablasına öfkeli bir bakış atarak hızla kirli önlüğünü çözdü ve yaban kerevizlerinin yanına fırlatıverdi. “O kafandan neler geçiyor, bazen hiç anlayamıyorum Steina,” diye söylenen Lauga aceleyle eve doğru seğirtti. “Blöndal gibi bir adamı sıkıntıdan başparmaklarını çevirip dursun diye mi büyükodada yalnız bıraktın!”</p>

  <p>“Küçük odada.”</p>

  <p>“Ne fark eder? Umarım bir bardak peynir suyu olsun ikram etmişsindir.”</p>

  <p>Steina yüzünde telaşlı bir ifadeyle kardeşine döndü. “Hiçbir şey vermedim ben ona.”</p>

  <p>“Steina!” diyerek hızla yürümeye başladı Lauga. “Adam bizi köylü sanacak!”</p>

  <p>Steina, kardeşinin çim öbeklerinin arasından geçerek uzaklaşmasını izlerken “Köylü değil miyiz sanki,” diye mırıldandı.</p>

  <div>
    <br/>
  </div>

  <p class="p1">Lauga çabucak elini yüzünü yıkadı ve eve gelen yabancının sesini duyar duymaz mutfağa gizlenen ailenin yardımcısı Kristin’in elindeki temiz önlüğü kapıverdi. Lauga odaya girdiğinde Bölge Komiseri içerideki küçük masaya oturmuş, uzunca bir kâğıdı okumaya dalmıştı. Ablasının nezaketsiz karşılamasından dolayı özür dileyerek Blöndal’a bir tabak soğuk kuşbaşı et isteyip istemediğini sordu; adam biraz rencide olduğunu belirtir bir tavırla, ikramı memnuniyetle kabul ettiğini söyledi. İri dudaklı Blöndal kocaman ağzıyla koyun etini kavrayıp yutarken, Lauga bir köşede durup sessizce onu izledi. Belki babacığı Bölge Polis Memurluğu’ndan daha yüksek bir rütbeye terfi etmişti. Belki de bir üniforma ya da Danimarka Krallığından maaş gibi bir şeydi... Yeni elbiseler, yeni bir ev, hizmetçiler...</p>

  <p>Blöndal bıçağını tabağa sürterek temizledi.</p>

  <p>“Biraz meyveli yoğurt<a href="../Text/DiPNOTLAR.xhtml#a2" id="k2"><sup>[2]</sup></a> ve krema ister misiniz Sayın Bölge Komiseri?” diye sordu Lauga, boş tabağı alırken.</p>

  <p>Blöndal istemediğini belirtmek üzere elini göğsünün önünde iki yana sallarken, birden duraladı. “Peki, alayım. Teşekkür ederim.”</p>

  <p>Lauga tatlıyı getirmek üzere döndü, yüzü kızarmıştı.</p>

  <p>“Yanında bir kahveye de hayır demem,” diye seslendi Blöndal, perdenin arkasına geçen Lauga’nın ardından.</p>

  <p>“Ne istiyor?” diye sordu mutfaktaki ateşe sokulmuş duran Steina. “Koridorda yukarı aşağı gürültüyle yürümenden başka bir şey duymuyorum.”</p>

  <p>Lauga kirli tabağı ablasının eline tutuşturdu. “Bir şey söylemiş değil daha. Meyveli yoğurt ve kahve istiyor.”</p>

  <p>Steina’nın bakışları, gözlerini deviren Kristin’inkilerle buluştu. “Hiç kahvemiz yok,” dedi Steina sessizce.</p>

  <p>“Olması lazım. Geçen hafta kilerde görmüştüm.”</p>

  <p>Steina duraksadı. “Ben... Ben onu içtim.”</p>

  <p>“Steina! Kahve bizim için değil! Özel günler için saklıyoruz onu!”</p>

  <p>“Özel günler mi? Komiser daha önce hiç gelmedi ki bize.”</p>

  <p>“Komiser değil, Bölge Komiseri o, Steina!”</p>

  <p>“Hizmetçiler yakında Reykjavík’ten döner. O zaman kahvemiz de olur.”</p>

  <p>“O zaman başka. Ya şimdi ne yapacağız?” Çileden çıkan Lauga, Kristin’i kilere doğru iteleyerek bağırdı. “Meyveli yoğurt ve krema! Çabuk ol!”</p>

  <p>“Yalnızca tadı nasıl diye merak etmiştim.”</p>

  <p>“Artık çok geç. Kahvenin yerine taze süt ver hiç değilse. Elinde hazır ne varsa ver. Hayır hayır, bırak Kristin versin. Sen, atlarla birlikte pisliğin içinde yuvarlanmış gibi görünüyorsun.” Lauga, Steina’nın giysilerine bulaşmış gübrelere sertçe bir bakış atıp, koridordan gerisingeri içeri gitti.</p>

  <p>Blöndal onu bekliyordu. “Genç bayan. Sanırım ailenizi ziyaretimin nedenini merak ediyorsunuzdur.”</p>

  <p>“Adım Sigurlaug. İsterseniz Lauga da diyebilirsiniz.”</p>

  <p>“Tabii. Sigurlaug.”</p>

  <p>“Babamın işleriyle mi ilgili? Kendisi -”</p>

  <p>“Güneye gitti, evet, biliyorum. Ablanız söyledi. Hah, o da geldi işte.”</p>

  <p>Lauga kafasını çevirdiğinde perdenin yanından çıkan Steina’yı gördü. Kızın her ikisi de pis olan ellerinin tekinde meyveli yoğurt, krema ve böğürtlen, ötekindeyse süt vardı. Ablası perdenin ucunu yanlışlıkla yoğurdun içine sokunca Lauga’nın bakışı sinire kesti. Neyse ki Bölge Komiseri duruma tepki göstermedi.</p>

  <p>Steina “Efendim,” diye mırıldanarak, kâseyle fincanı Blöndal’ın önündeki masaya koyarken beceriksizce reverans yaptı. “Afiyet olsun.”</p>

  <p>“Teşekkür ederim,” diye karşılık verdi Blöndal. Yoğurdu şöyle bir koklayıp iki kız kardeşe döndü ve belli belirsiz gülümsedi. “Hanginiz daha büyüksünüz?”</p>

  <p>Lauga kimin büyük olduğunu söylesin diye ablasını dirseğiyle dürttüyse de, adamın parlak kırmızı paltosuna şaşkın şaşkın bakan Steina sesini çıkarmadı.</p>

  <p>“Ben bir yaş küçüğüm Sayın Bölge Komiseri,” dedi gülerken gamzeleri iyice ortaya çıkan Lauga. “Steinvör de bu ay yirmi birini bitirecek.”</p>

  <p>“Herkes Steina der bana.”</p>

  <p>“İkiniz de çok sevimlisiniz,” dedi Blöndal.</p>

  <p>“Teşekkür ederim efendim.” Lauga, Steina’yı dirseğiyle bir kez daha dürttü.</p>

  <p>“Teşekkür ederim,” diye mırıldandı Steina.</p>

  <p>“İkiniz de babanız gibi sarı saçlı olmanıza karşın, sen annenin mavi gözlerini almışsın,” diyerek başıyla Lauga’yı gösteren Blöndal, elini bile sürmediği kâseyi kıza doğru iterken bu kez süt fincanını aldı ve onu da koklayıp yeniden masaya bıraktı.</p>

  <p>“Lütfen efendim, yiyin,” dedi eliyle kâseyi gösteren Lauga.</p>

  <p>“Teşekkür ederim ama birden iştahım kaçtı.” Blöndal elini cebine soktu. “Şimdi, bu konuyu evin reisiyle konuşmayı tercih ederdim, ama Bölge Polis Memuru Jón burada olmadığına, üstelik onun dönüşünü beklemeden bu işi çözmemiz gerektiğine göre, durumu sizlere anlatmalıyım.” Kızlar okuyabilsin diye elindeki kâğıdı açarak masanın üzerine koydu.</p>

  <p>“Eminim, geçen yıl Illugastadir’de gerçekleşen olayı biliyorsunuzdur.”</p>

  <p>Steina korkuyla geri çekildi. “Cinayetleri mi kastediyorsunuz?”</p>

  <p>Lauga ise başıyla Blöndal’ı onayladı ve bir anda ciddileşen kızın mavi gözleri iyice açıldı. “Davaya sizin evinizde bakılmıştı.”</p>

  <p>Blöndal başını eğdi. “Evet. Aktar Natan Ketilsson ile Pétur Jónsson’un öldürülmeleri. Húnavatn Bölgesi’nin sınırları içinde gerçekleşen bu çok talihsiz ve korkunç trajedide sulh yargıcı ve Reykjavík Yerel Mahkemesi’yle birlikte çalışarak, sanıklarla ilgili kimi düzenlemeleri yapmak benim sorumluluğum altında.”</p>

  <p>Lauga kâğıdı aldı ve okumak üzere pencereden gelen ışığa doğru yürüdü. “Demek her şey bitti.”</p>

  <p>“Tam tersine. Söz konusu üç sanık geçen ekim ayında bu ülkenin yargıçlarınca hem cinayetten hem de kundakçılıktan suçlu bulundu. Dava şimdi Kopenhag-Danimarka’daki Yüksek Mahkemece. Kral da ...” Blöndal sözlerinin etkisini güçlendirmek için durakladı. “Evet... Kral da işlenen bu suç için benim verdiğim hükmü onayladı. Sanıkların idam cezası aldıklarını kendiniz de okuyabilirsiniz. Adalet için büyük bir zafer olduğunu eminim siz de kabul edeceksinizdir.”</p>

  <p>Lauga okumasını sürdürerek dalgın dalgın başını salladı. “Danimarka’ya gönderilmedi mi bu suçlular?”</p>

  <p>Oturduğu tahta sandalyede, çizmelerinin topukları yerden kesilecek kadar geriye kaykılan Blöndal gülümsedi. “Hayır.”</p>

  <p>Lauga şaşkınlıkla ona baktı. “Cahilliğimi mazur görün efendim, ama bu adamları nerede...?” Cümlenin sonuna doğru sesi duyulmaz oldu.</p>

  <p>Blöndal sandalyesini gıcırdatarak ayağa kalktı ve pencerenin önüne yaklaşıp Lauga’nın yanında durdu. Steina orada değilmiş gibi davranıyordu. Cam işlevi gören, çerçevelere gerili kurutulmuş koyun mesanesine dikkatle baktı. Derinin yüzeyinde eğri büğrü küçük bir damar vardı. Tüyleri ürperdi. Onun evinin pencereleri camdandı.</p>

  <p>“Burada idam edilecekler,” dedi neden sonra. “Burada, İzlanda’da. Tam olarak söylemem gerekirse, İzlanda’nın kuzeyinde. Reykjavík’teki sulh yargıcıyla birlikte bunun daha...” Bir anlığına özellikle duralayıp ekledi: “Daha ekonomik olacağına karar verdik.”</p>

  <p>“Gerçekten mi?”</p>

  <p>Blöndal kuşku içinde kendisini izleyen Steina’ya hoşnutsuzlukla baktı. Kız ileri doğru uzanarak kâğıdı Lauga’nın elinden kapıverdi.</p>

  <p>“Evet, ayrıca idamların toplumumuza, işlenen ciddi bir suçun sonuçlarına tanıklık edebilme fırsatı vereceğini de hesaba katmalıyız. Dolayısıyla bu iş dikkatle ele alınmalı. Senin de bildiğin üzere, akıllı Sigurlaug, bu durumdaki suçlular cezalandırılmak üzere genellikle yurtdışındaki zindanlara gönderilir. Bu üç kişi ise İzlanda’da, yani suçun işlendiği bölgede idam edileceğine göre, o güne kadar onları gözetim altında tutabileceğimiz bir yer gerekecek.</p>

  <p>“Bildiğiniz üzere, Húnavatn’da suçluları barındırabileceğimiz bir fabrika ya da bir han yok.” Blöndal döndü ve yeniden sandalyeye oturdu. “İşte bu yüzden o suçluların çiftliklerde, kalplerinde pişmanlık duygusunu yeşertebilecek dürüst Hıristiyanlarla birlikte kalmalarına karar verdim. Böylece hüküm günlerine kadar çalışarak çiftlik sahiplerine yardım etmiş de olurlar.”</p>

  <p>Blöndal masanın üzerinden, eliyle ağzını kapayan Steina’ya doğru eğildi. Kız öteki eliyle de sıkı sıkı mektubu kavramıştı. “İzlandalıların,” diye sürdürdü konuşmasını, “kalacak yer konusunda gerekli kolaylıkları sağlayarak vatandaşlık ödevlerini yerine getireceklerinden hiç şüphem yok”.</p>

  <p>Lauga hayret dolu gözlerle Bölge Komiseri’ne baktı. “Reykjavík’te kalmaları mümkün değil mi?”</p>

  <p>“Hayır. Çok masraflı olur.” Elini havada salladı.</p>

  <p>Steina’nın gözleri kısıldı. “Çok masraflı olacak diye Reykjavík ’teki mahkeme onları yurtdışına gönderemeyeceği için buraya, bizim yanımıza mı getireceksiniz yani?”</p>

  <p>“Steina,” diye uyardı ablasını Lauga.</p>

  <p>“Aileniz ödüllendirilecektir,” dedi kaşlarını çatan Blöndal.</p>

  <p>“Peki ne yapmamızı bekliyorsunuz? Yatağımızın başucuna mı zincirleyelim onları?”</p>

  <p>Blöndal ayağa kalkarak tüm cüssesiyle dikildi. “Başka seçeneğim yok,” dedi, sesi bir anda pesleşmiş ve tehlikeli bir hal almıştı. “Babanızın unvanı belli sorumlulukları da beraberinde getiriyor. Verdiğim kararı sorgulamayacağından eminim. Kornsá’da bu iş için uygun başka kimse yok. Ailenizin maddi durumu da malum.” Steina’ya doğru yaklaşarak, kızın loş ışık altındaki küçük ve kirli yüzüne horgörüyle baktı. “Ayrıca, Steinvör, suçluların üçünün de tutuklu kalması uğruna sizi ve ailenizi mağdur etmeyeceğim. Kadınlardan yalnızca biri gelecek.” Kızın irkilerek geri çekilmesini umursamadan, güçlü eliyle omzundan tuttu. “Kendi cinsinden de korkmuyorsun herhalde, değil mi?”</p>

  <p>Blöndal gittikten sonra Steina küçük odaya dönerek adamın yemediği tatlının kâsesini masadan kaldırdı. Krema, meyveli yoğurdun çevresinde katılaşmıştı. Büyük bir düş kırıklığı ve hiddetle kâseyi sallayarak sertçe gerisingeri masaya atan kız, bütün gücüyle kâsenin üzerine bastırmaya başladı. Bir yandan da alt dudağını ısırıyor, sessiz çığlıklar atarak kâsenin kırılmasını diliyordu. Sonra öfkesi geçti ve mutfağa geri döndü.</p>

  <div>
    <br/>
  </div>

  <p class="p1" style="text-align: center;">*</p>

  <div>
    <br/>
  </div>

  <p class="p1">Öyle zamanlar oluyor ki çoktan ölüp ölmediğimi merak ediyorum. Temiz havanın kokusunu bile unuttuğum bu sefil odada, karanlığın içinde sessizce beklemek; bu yaşamak değil. Oturak ağzına kadar doldu, biri gelip de boşaltmazsa taşacak.</p>

  <p>En son ne zaman geldiler? Bir uzun gece geçti.</p>

  <p>Kışın daha iyiydi. Kış aylarında Stóra-Borg çiftliğindeki insanlar da benim gibi içeride hapsolurlardı; kar fırtınaları sırasında çiftlik evinin büyükodasını paylaşırdık. Uyanık olduğumuz saatlerde, karanlığı körfeze hapsetmek için kandilleri yakarlardı; lambaların yağı tükendiğindeyse mumları. Sonra bahar geldi ve saat kavramını yitirdiğim, gündüzü geceden ayıramadığım o karanlık ambara götürüp bir başıma bıraktılar beni. Şimdi bana yalnızca bileklerimdeki zincirler, toprak zemin, parçalarına ayrılıp köşeye atılmış dokuma tezgâhıyla eski, kırık bir el çıkrığı arkadaşlık ediyor.</p>

  <p>Belki yaz gelmiştir bile. Uşakların koridorda bir aşağı bir yukarı yürürlerken çıkan ayak seslerinin takırtılarını, girip çıktıkları kapının gıcırtısını duyabiliyorum. Bazen de hizmetçi kızların dışarıda gevezelik ederlerken attıkları tiz, kulak tırmalayıcı kahkahaları duyuyorum. Biliyorum, artık hava yumuşadı, rüzgâr ısırmıyor artık. Gözlerimi kapıyorum ve uzun yaz günlerinde vadiyi, kuğular göle doluşuncaya değin yeryüzünün kemiklerini ısıtan güneşi, mavi göğün yüksekliğini belli edecek ölçüde yukarılara çıkan bulutları düşlüyorum: Parlak mı parlak bir mavi, gözlerinizi yaşartacak kadar parlak.</p>

  <div>
    <br/>
  </div>

  <p class="p1" style="text-align: center;">*</p>

  <div>
    <br/>
  </div>

  <p class="p1">Björn Blöndal’ın Kornsá’yı ziyaretinden üç gün sonra, kızların Vatnsdalur Bölgesi Polis Memuru olan babaları Jón Jónsson ile karısı Margrét eve döndüler.</p>

  <p>Elli beş kış geçirmiş, zayıf, hafifçe kambur, sapsarı saçlı ve kulakları biraz safça görünmesine yol açacak kadar büyük olan Jón, elinde dizginlerle atının önünde yürüyor, engebeli toprağı rahat adımlarla katediyordu. Karısıysa ince, titrek boynunun üzerinde dengede duran kafası ve hafifçe yukarı kalkık çenesiyle siyah kısrağın sırtında oturuyordu. Kabul etmese de, yol yormuştu onu. Vatnsdalur vadisinde ilerlerken bakışlarını bir çiftlikten ötekine hızla gezdiren kadın, yerçekimine yenilip sarkmış olan gözkapaklarını yalnızca öksürük nöbetlerine tutulduğunda kapıyordu. Nöbetler hafiflediğinde atın sırtından eğilip yere tükürüyor, ağzını başörtüsünün ucuna silerek kısa bir dua mırıldanıyordu. Kadın tükürürken kocası da arada sırada başını ona doğru eğiyor, karısının attan düşmesinden endişeleniyormuş gibi bakıyordu. Bunun dışında yolculuklarını kesintisizce sürdürüyorlardı.</p>

  <p>Yine böyle acı veren bir öksürük nöbetinin ardından bitkin düşen Margrét çimenlere tükürdü ve yeniden soluk alıncaya kadar avuçlarını göğsüne bastırdı. Kısılmış bir sesle konuştu.</p>

  <p>“Gördün mü Jón? As çiftliğindekiler bir inek daha almışlar.”</p>

  <p>“Ha?” Kocası düşüncelere dalıp gitmişti.</p>

  <p>“Dedim ki, As çiftliğindekiler bir inek daha almışlar,” diye yineledi, boğazını temizleyen Margrét.</p>

  <p>“Öyle mi?”</p>

  <p>“Senin fark etmemiş olmana şaşırdım.”</p>

  <p>“Evet.”</p>

  <p>Margrét tozlu aydınlığa doğru gözlerini kırparak baktı. Kornsá çiftliği uzaktan belli belirsiz seçiliyordu.</p>

  <p>“Neredeyse evimizdeyiz.”</p>

  <p>Kocası homurdanarak onayladı.</p>

  <p>“Bir ineğimiz daha olsa neler yapabilirdik, hiç düşündün mü Jón?”</p>

  <p>“Tek eksiğimiz oydu sanki.”</p>

  <p>“Yine de bir ineğimiz daha olsa iyi olurdu. Elde edeceğimiz fazladan yağın geliriyle hasat zamanında bir yardımcıya daha gücümüz yeterdi.”</p>

  <p>“Durumumuz düzeldiğinde Margrét, aşkım.”</p>

  <p>“Durumumuz düzeldiğinde ben ölmüş olacağım.”</p>

  <p>Bu sözcükler düşündüğünden biraz daha sert çıktı kadının ağzından. Jón karşılık vermedi, ilerlemesi için ata homurdandı. Margrét adamın arkasından şapkasına doğru kaşlarını çatarak baktı. Jón’un kafasını çevirmesini istiyordu. Adam ağır ağır yürümeyi sürdürünce Margrét de derin bir soluk alarak bakışlarını yeniden Kornsá’ya çevirdi.</p>

  <p>İkindi vakti gelmiş, doğu yönünde toplanan alçak bulutların da yardımıyla gün ışığı çayırlar boyunca sönmeye başlamıştı. Bulutlar yer değiştirdikçe, kırkyamayı andıran görünüşleriyle dağın sırtındaki erimemiş karlar önce sıkıcı bir külrengine bürünüyor, ardından şaşırtıcı bir beyazlığa kavuşuyorlardı. Yaz mevsiminin kuşları, tepelerinde vızıldayan böcekleri yakalayabilmek için çayırların üzerinde hızla uçuşuyor, genç oğlanların vadiden aşağı, çiftliklere doğru güttüğü koyunların huysuz melemeleri duyuluyordu.</p>
</body>
</html>
