<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/SM.css" rel="stylesheet" type="text/css"/>
</head>

<body>
  <h3><br/></h3>

  <p class="p1">Tóti, Kornsá’dan ayrılırken, Blöndal’a bir mektup yazarak, Agnes’i ziyaret etme konusunda verdiği sözü geri almaya gayet istekliydi. Suçluyla olan ikinci konuşmasında büyük bir başarısızlığa uğramıştı; en basit bir duayı bile okuyamamışlardı. Ama sonra, daha iki buluşmada neden fikrini değiştirdiğini açıklamak durumunda kalacağı düşüncesi içini sıkıntı ve utançla doldurunca, mektubu yazmaktan vazgeçti. Breidabólstadur’da geçirdiği her gün, yarın yaparım diye kendine söz verdiyse de, iki hafta geçti, çiftçiler temmuz ortası hasadına hazırlanmaya başladılar, ama Tóti tüy kalemini eline alıp da bir şey yazmadı.</p>

  <p>Bir gece Rahip Jón’la birlikte oturup sessizce okurlarken, kır saçlı babası kafasını kaldırarak Tóti’ye “Katil kadın dua etti mi?” diye sordu.</p>

  <p>Tóti kısa bir tereddütten sonra yanıt verdi: “Emin değilim.”</p>

  <p>“Hımm,” diye mırıldandı Rahip Jón. “Bunu yapmasını sağla.” Tóti yanaklarıyla boynunu ateş bastığını hissedinceye kadar, babası iyice kıstığı çipil gözlerini oğlundan ayırmadı. “Sen Tanrı’nın bir hizmetkârısın. Kendini utandırma evlat,” dedi, kutsal kitabına dönmeden önce.</p>

  <p>Tóti ertesi gün Ýsa’yı sağmak için erken kalktı. Alnını ineğin yumuşak karnına bastırarak tahta kovaya fışkıran sütün düzenli ritmini dinledi. Orada otururken kafasına Agnes’le ilgili düşünceler doluştu. Agnes’i ziyarete gitmediğini babası biliyordu. Bir kadını günahlarından arındırma sorumluluğunu yüklenemediği için oğlundan utanç duyuyor olmalıydı. İyi de, arınmaya gönlü olmayan bir kadına ne yapılabilir ki? Ne demişti Agnes? Değer vereceği bir din adamıyla karşılaşmamış. İnançlıymış gibi görünmüyor; bir de manevi huzurla ilgili yapılan o aptalca küçük konuşma, güme giden o şatafatlı sözler... Kadın ondan ne istiyor o zaman? Tanrı’yla ilgili konuşmak istemiyorsa neden onu çağırdı? Irmakta ona yardım ettiği için mi? Çok sinir bozucu. Yaşamının sonuyla hesaplaşmasına yardımcı olmak için neden bir arkadaşı ya da akrabası gönüllü olmuyor?</p>

  <p>Belki şu dünyada kalmış tek bir arkadaşı bile yok. Belki de başka şeyler konuşmak istiyor. Örneğin su taşkınlarının olduğu bir ilkbaharda Gönguskörd geçidini katetmek gibi. Örneğin neden Vatnsdalur vadisini terk edip daha doğuya gittiği ya da din adamlarından hoşlanmamasının nedeni gibi. Tóti gözlerini kapadı, huzursuzlanan Ýsa’nın ılık ağırlığını bir yanından ötekine verişini alnında hissetti. İneği rahatlatmak için Hallgrímur Pétursson’dan<a href="../Text/DiPNOTLAR.xhtml#a7" id="k7"><sup>[7]</sup></a>&nbsp;bir şeyler okudu: “Tek dileğim gitmek Senin Çile yolundan, Ateş olup çıkarak âciz vücudumdan.” Gözlerini açtı ve son dizeyi bir kez daha okudu.</p>

  <p>Kova dolduğunda, Kornsá’ya dönmeye karar vermişti.</p>

  <div>
    <br/>
  </div>

  <p class="p1">Vadiye çöken sabah sisi, otların üzerindeki ürkütücü duman bükümlerinin arasından atıyla ilerleyen Tóti’nin karşısındaki dağları perdeliyordu. Ellerini atın ılık yelesine sokmuş, soğuktan titriyordu. Bugün Agnes’le ilgili işleri yoluna koyacağım, diye düşündü.</p>

  <p>Tóti atını yavaşlatıp düz yürüyüşe aldı, vadinin ağzındaki Thrístapar’ın üç tuhaf tepesini geçip Vatnsdalur’un yeşil boğazına doğru ilerlerken, sabahın ışıkları bulutun üzerinden aşağılara döküldü. Bugün de yine açık bir gün olacaktı. Birazdan aileler ve hizmetçileri ellerinde tırpanlarla bahçelere benek benek dağılıp, kesilmiş otları kuruması için yayacaklardı ve vadiyi yeni biçilmiş çim kokusu kaplayacaktı. Ama şimdi, sabahın bu erken saatinde sis, ince bir şerit halinde yavaş yavaş ilerleyerek dağların kahverengi gövdelerini gizlediğinden, Tóti yalnızca dorukları görebiliyordu. Birden bir bağırtı duydu ve dağın sisten hafifçe belirsizleşmiş yamacında koyunları güden Kornsá’daki çoban çocuk Páll’ı gördü. Tóti atını, vadinin çevresini dolanarak Kornsá’nın biraz uzağından geçen ve Undirfell’in eğimli arazisinden kıvrılıp giden ırmağın kıyısına doğru çevirdi.</p>

  <div>
    <br/>
  </div>

  <p class="p1">İri yarı, tıraşsız bir çiftçi kapıda belirdi.</p>

  <p><i>“Blessuð.</i> Selam. Ben, Haukur Jónsson.”</p>

  <p>“Sæl,<a href="../Text/DiPNOTLAR.xhtml#a8" id="k8"><sup>[8]</sup></a> Haukur. Ben Yardımcı Rahip Thorvardur Jónsson. Undirfell’in Rahibi burada mı?”</p>

  <p>“Pétur Bjarnason mu? Hayır, Rahip burada oturmuyor. Çok uzakta da sayılmaz. İçeri girin.”</p>

  <p>Tóti çiftçinin hantal cüssesini izleyerek içeri doğru ilerledi. Ev şimdiye kadar gördüklerinin birçoğundan genişti. Büyükodada en az sekiz kişi vardı, kimi giyinen kimi de kendi arasında konuşan kişiler. Kırmızı yüzlü, çığlık çığlığa apalak bir çocuğu kucağında tutan büyük gözlü genç bir kız ve bütün ilgisini yerdeki aşık oyununa vermiş olan genç bir çocuğa giysilerini boğuşurcasına giydirmeye çalışan iki hizmetçi kız... Tóti görünür görünmez konuşmayı kestiler.</p>

  <p>“Lütfen, böyle oturun,” dedi Haukur, boş gözlerle Tóti’ye bakan yüzü pörsümüş çok yaşlı bir kadının yanındaki yatağı göstererek. “Onun adı Gudrún. Kördür. Beklemenizde bir sakınca yoksa, gidip Rahibi getireyim.”</p>

  <p>“Teşekkür ederim,” dedi Tóti.</p>

  <p>Çiftçi gittikten bir süre sonra yüzünden sağlık akan genç bir kadın koşturarak büyükodaya girdi. “Merhaba! Demek sen Breidabólstadur’dansın? İçecek bir şey ikram edebilir miyim sana? Benim adım Dagga.”</p>

  <p>Tóti kafasını sallayınca Dagga küçük çocuğu genç kızın kollarından aldı ve yüzü arkaya gelecek biçimde kendi omzuna yerleştirdi. “Zavallı şey, bütün gece uyumadı, ölüleri bile hoplatacak kadar bağırdı.”</p>

  <p>“Hasta mı?”</p>

  <p>“Kocam karın ağrısıdır diye düşünüyor ya, ben daha kötüsünden endişeleniyorum. Rahip, sen tıp konusunda herhangi bir şey biliyor musun?”</p>

  <p>“Ben mi? Ah, hayır. Sizin de bileceğinizden daha fazlasını değil, üzgünüm.”</p>

  <p>“Neyse, boş ver. Yazık ki Natan Ketilsson da öldü, ruhu huzur bulsun.”</p>

  <p>Tóti gözlerini kırpıştırarak kadına baktı. “Efendim?”</p>

  <p>Köşedeki kız araya girdi. “Benim boğmacamı iyi etmişti.”</p>

  <p>“Ailenizin bir arkadaşı mıydı?” diye sordu Tóti.</p>

  <p>Dagga yüzünü buruşturdu. “Hayır, arkadaş değil, ama hastalandıklarında ya da hacamat edilmeleri gerektiğinde çocukları gönderdiğimiz yararlı bir kişiydi. Küçük Gulla’nın öksürüğü varken bir iki gece burada kaldı, otlarını karıştırıp yabancı bir dille yazılmış kitaplarına bakıp durdu. Tuhaf adamdı.”</p>

  <p>“Bir büyücüydü o.” Tóti’nin yanındaki yaşlı kadın konuşmuştu. Aile dönüp ona baktı.</p>

  <p>“Bir büyücüydü o,” diye yineledi yaşlı kadın. “Payına düşeni aldı sonunda.”</p>

  <p>“Gudrún...” Dagga, Tóti’ye sinirli sinirli gülümsedi. “Misafirimiz var. Çocukları da korkutacaksın.”</p>

  <p>“Adı Şeytan Natan’dı onun. Yaptığı hiçbir iş Tanrı’nın izniyle olmadı.”</p>

  <p>“Sus artık Gudrún. Yalnızca bir hikâye o.”</p>

  <p>“Nedir o?” diye sordu Tóti.</p>

  <p>Dagga, ağlayan apalak çocuğu belinin öteki yanına aldı. “Duymadın mı?”</p>

  <p>Tóti kafasını salladı. “Hayır, ben okuldaydım. Güneyde, Bessastadir’de.”</p>

  <p>Dagga kaşlarını kaldırdı. “Yani, bu yalnızca vadideki insanların söylediği bir şey. Natan Ketilsson’un anasının geleceği gördüğüne inanan insanlar var. Olacakları rüyasında görüyormuş, senin anlayacağın. Kadın Natan’a gebeyken rüyasında bir adamın geldiğini görmüş; adam, bir oğlan çocuğu olacağını söylemiş ve kendi adını oğlana koyup koyamayacağını sormuş; kadın da tamam deyince, adam adının Şeytan<a href="../Text/DiPNOTLAR.xhtml#a9" id="k9"><sup>[9]</sup></a>&nbsp;olduğunu söylemiş.”</p>

  <p>“Kadın korkmuş,” diye araya girdi Gudrún, hiddetle. “Rahip o adı Natan olarak değiştirmiş, öylesinin daha uygun olacağını düşünmüşler. Ama hepimiz biliyoruz ki o çocuk asla hayırla gelmedi. İkiz doğmuştu, ama kardeşi Tanrı’nın ışığını hiç göremedi. Biri yukarı gitti biri aşağıda kaldı.” Yaşlı kadın yatakta yavaşça dönerek yüzünü Tóti’ye yaklaştırdı. “Hiçbir zaman parasız kalmadı,” diye fısıldadı. “Şeytan’la bir sözleşmesi vardı.”</p>

  <p>“Ya da çok becerikli bir şifacıydı ve sürekli para akıyordu,” diye ekledi Dagga, neşeyle. “Dediğim gibi, yalnızca insanların söylediği bir şey bu.”</p>

  <p>Tóti başını salladı.</p>

  <p>“Her neyse, Vatnsdalur’da ne işiniz var, Rahip?”</p>

  <p>“Ben Agnes Magnúsdóttir’in papazıyım.”</p>

  <p>Dagga’nın yüzündeki gülümseme uçup gitti. “Kornsá’ya getirildiğini duymuştum.”</p>

  <p>“Evet.” Tóti iki hizmetçi kızın bakıştıklarını gördü. Yanında yatan Gudrún kuru kuru öksürüyordu. Ensesine konan tükürük parçacıklarını hissetti.</p>

  <p>“Davaya Hvammur’da bakılmıştı,” diye konuşmasını sürdürdü Dagga.</p>

  <p>“Evet.”</p>

  <p>“Kadın bu vadiden. Biliyorsun değil mi?”</p>

  <p>“O yüzden buradayım,” dedi Tóti. “Burada, Undirfell’de demek istiyorum. Papaz Defteri’ne bakıp, yaşayışıyla ilgili biraz bilgi almak istiyorum.”</p>

  <p>Kadının yüz ifadesi tatsızlaşmıştı. “Yaşayışıyla ilgili biraz bilgiyi ben de verebilirim sana.” Duraksadı, hizmetçilere çocukları dışarı çıkarmalarını emretti ve yeniden konuşmaya başlamadan önce çıkmalarını bekledi. “Her zaman içinde vardı,” dedi Dagga alçak bir sesle, duvara doğru kayıp uyuklamaya başlayan Gudrún’a dikkatle bakarak.</p>

  <p>“Ne demek istiyorsunuz?” diye sordu Tóti.</p>

  <p>Kadın yüzünü asarak biraz daha yaklaştı. “Bunu söylemekten hiç hoşlanmıyorum Rahip, ama Agnes Magnúsdóttir kendinden başka hiç kimseyi önemsemezdi. Yalnızca kendi çıkarını düşünürdü. Gözleri hep daha yukarılardaydı.”</p>

  <p>“Yoksul muydu?”</p>

  <p>“Düzgün ve terbiyeli bir hizmetçi kızda asla göremeyeceğin türde sinsi ruhlu, fukara piçin teki...”</p>

  <p>Tóti kadının sözlerinden irkildi. “Pek sevişmiyordunuz anlaşılan.”</p>

  <p>Dagga güldü. “Hayır, pek değil. Agnes farklı bir cinsti.”</p>

  <p>“Nasıl bir cinsmiş o?”</p>

  <p>Dagga duraksadı. “Kendi kısmetiyle yetinen gözü gönlü tok insanlar ve onların arkadaşları vardır Rahip, işte onlar için Tanrı’ya şükrederim. Ama Agnes için etmem.”</p>

  <p>“Ama onu tanıyordun, değil mi?”</p>

  <p>Kadın hâlâ ağlamakta olan küçük çocuğunu öteki yanına aldı. “Bir odayı paylaşmadık hiç, ama onu tanıyorum Rahip. Bu vadide herkes birbirini tanır. Gençken, onunla ilgili bir şiir söylenirdi buralarda. İnsanlar onu sever, ona Búrfell-Agnes<a href="../Text/DiPNOTLAR.xhtml#a10" id="k10"><sup>[10]</sup></a>&nbsp;derdi o zamanlar. Ama büyüdükçe kötüleşti. Erkekleri elinde tutamadı, ona özel bir durum. Yerleşemedi bir yere. Bu vadi küçüktür, o burada keskin dili ve serbestliğiyle tanınmıştı.”</p>

  <p>Birinin girişte boğazını temizlediği duyuldu. Çiftçi, esneyen ve boynundaki iki günlük sakalını kaşıyan başka bir adamla geri gelmişti.</p>

  <p>“Rahip Thorvardur Jónsson, sizi Rahip Pétur Bjarnason’la tanıştırayım.”</p>

  <div>
    <br/>
  </div>

  <p class="p1">Undirfell kilisesi yalnızca altı sırası ve arkada bir bekleme odası olan, küçük bir tapınaktı. Vadideki bütün çiftçileri alacak kadar büyük değil, diye düşündü Tóti, Rahip Pétur tel çerçeveli gözlüğünü burnunun üzerine doğru iterken.</p>

  <p>“Hah, işte anahtar.” Papaz, sunağın yanındaki bir sandığa eğilerek kilidiyle boğuşmaya başladı. “Evet, Kornsá’da kaldığınızı söylediniz, değil mi?”</p>

  <p>“Hayır, yalnızca ziyaret ediyorum,” dedi Tóti.</p>

  <p>“Benden iyi durumdasınız, sanırım. Oradaki aile nasıl?”</p>

  <p>“Onları o kadar iyi tanımıyorum.”</p>

  <p>“Hayır, duruma nasıl katlanıyorlar demek istiyorum; yani katil kadın onlarlayken?”</p>

  <p>Tóti, Agnes’in Stóra-Borg’dan geldiği gece Margrét’in söylediği hınç dolu sözleri düşündü. “Biraz bozulmuş olarak, belki.”</p>

  <p>“Üstlerine düşeni yapacaklardır. Hoşça bir ailedir. Kızların küçük olanı da epeyce güzeldir. Hele o gamzeler. Çalışkan ve zehir gibi akıllı.”</p>

  <p>“Lauga, değil mi?”</p>

  <p>“Kesinlikle. Ablasının çevresinde dönüp durur.” Papaz kocaman deri kaplı bir defteri kaldırıp sunağın üzerine koydu. “İşte burada. Şimdi, söyle bakalım oğlum, kaç yaşında bu kadın?”</p>

  <p>Tóti kendisine oğlum denmesinin verdiği hoşnutsuzlukla ciddileşti. “Emin değilim. Otuzundan fazladır sanırım. Tanımıyor musunuz onu?”</p>

  <p>Papaz burnunu çekti. “Ben yalnızca bir kıştır buradayım.”</p>

  <p>“Çok kötü. Onun kişiliğiyle ilgili sizden bir şeyler öğrenmeyi umuyordum.”</p>

  <p>“Natan Ketilsson’un ölü bedeni kadının kişiliğini yeterince açık bir biçimde gösteriyor,” dedi papaz, küçümseyici bir tavırla.</p>

  <p>“Olabilir. Ama ben onun Illugastadir olayından önceki yaşantısıyla ilgili biraz bilgi edinmek istiyordum.”</p>

  <p>Rahip Pétur Bjarnason, Tóti’ye tepeden tepeden baktı. “Papaz olmak için fazlasıyla gençsiniz.”</p>

  <p>Tóti’nin yüzü kızardı. “Beni o istedi.”</p>

  <p>“Ehh, kişiliğiyle ilgili öğrenmeye değecek herhangi bir şey varsa, Papaz Defteri’ndedir.” Rahip Pétur kargacık burgacık yazılarla dolu sarı sayfaları dikkatle çevirdi. “İşte burada. 1795. Flaga çiftliğinde, Ingveldur Rafnsdóttir ile Magnús Magnússon çiftinden olma. Evlenmemiş. Evlilik dışı çocuk. 27 Ekim’de doğmuş, adı ertesi gün konmuş. Başka ne öğrenmek istiyordunuz?”</p>

  <p>“Anne babası evli değiller miymiş?”</p>

  <p>“Burada yazan o. Diyor ki ‘Babası Stóridalur’da yaşıyor. Kayda değer başka bir şey bulunmamaktadır’. Peki, başka ne öğrenmek istiyorsunuz? Kiliseye kabulüne de bakalım mı? O da burada. Bölge Komiseri Blöndal birkaç ay önce ayrıntılarıyla yazmamı istemişti.” Papaz burnunu çekerek gözlüğünü yukarı doğru itti. “İşte belgesi. Kendiniz de okuyabilirsiniz.” Tóti’nin kâğıda yaklaşabilmesi için önünden çekildi.</p>

  <p>“22 Mayıs 1809 tarihinde,” diye yüksek sesle okudu, “on dört yaşındayken kiliseye kabulü öteki...” Tóti saymak için duraksadı. “Öteki beş kişiyle birlikte gerçekleştirilmiştir. Ama on üç yaşında olmalıydı.”</p>

  <p>“Sorun ne?” Papaz başını pencereden çevirdi.</p>

  <p>“On dört yaşında olduğu yazıyor. Ama mayıs ayında hâlâ on üç yaşında olmalıydı.”</p>

  <p>Papaz omzunu silkti. “Ha on üç, ha on dört. Ne fark eder?”</p>

  <p>Tóti kafasını salladı. “Hiçbir şey. Peki burada ne yazıyor?”</p>

  <p>Papaz deftere doğru eğildi. Tóti adamın soluğunu duydu. Kanyak ve balık kokuyordu.</p>

  <p>“Bakalım hele. Bu üç çocuğun hepsi -Grimur, Sveinbjörn ve Agnes- <i>Kverið'</i>i<a href="../Text/DiPNOTLAR.xhtml#a11" id="k11"><sup>[11]</sup></a>&nbsp;baştan sona öğrendi. Sonrasında da alışılmış yorumlar var.”</p>

  <p>“Başarılı mıymış?”</p>

  <p>“Diyor ki kızın ‘mükemmel bir zekâsı, Hıristiyanlığa dair sağlam bir bilgi birikimi ve kavrayışı’ varmış. Sonradan dinin öğretilerini izlememiş olması utanç verici.”</p>

  <p>Tóti son yorumu duymazdan geldi. “Mükemmel bir zekâ,” diye yineledi.</p>

  <p>“Burada yazan o. Şimdi, Rahip Thorvardur. Bizi biraz daha bu soğukta tutarak soyağaçlarına bakmak mı isterdiniz, yoksa dönüp Haukur’un sevimli küçük eşinin kahvaltılıklarını ve kahvesini tadalım mı artık, tabii bize de biraz kalmışsa?”</p>

  <div>
    <br/>
  </div>

  <p class="p1" style="text-align: center;">*</p>

  <div>
    <br/>
  </div>

  <p class="p1">“Rahip Tóti!” Margrét kapıyı, genç adamın kibarca tıklatmasının ardından üç saniye bile geçmeden açtı. “Ne iyi oldu da geldiniz. Güneye geri dönmüş olabileceğinizi düşünmüştük. İçeri girin.” Öksürerek kapıyı iyice açtı. Tóti kadının, belinin üzerinde destekleyerek ağır bir çuval taşıdığını fark etti.</p>

  <p>“Durun,” dedi, “size yardımcı olayım.”</p>

  <p>“Telaş etmeyin,” dedi Margrét çatlak bir sesle, Tóti’ye eliyle koridoru gösterirken. “Rahatlıkla becerebilirim. Hizmetçiler Reykjavík ’ten geri geldiler.” Rahibe doğru dönüp ince bir gülümsemeyle baktı.</p>

  <p>“Ah, evet,” diye karşılık verdi Tóti. “Tüccarlardan alışveriş.”</p>

  <p>Margrét başını salladı. “Çok kötü değil. Geçen yılki gibi kurt çıkmadı unun içinden. Tuz ve şeker de var.”</p>

  <p>“Öyle olmasına sevindim.”</p>

  <p>“Biraz kahve ister misiniz?”</p>

  <p>“Kahveniz mi var?” Tóti şaşırmıştı.</p>

  <p>“Bütün yünlerimizi ve biraz da kurutulmuş et sattık. Jón dışarıda hasat için tırpanları bileyliyor. Şöyle iyi bir kahveye hayır demezsiniz herhalde?” Kadın, Rahibi büyükodaya doğru yönlendirdi, aradaki perdeyi açıp, küçük oturma bölümünü gösterdi. “Burada bekleyin,” diyerek belindeki çuvalla ağır aksak dışarı çıktı.</p>

  <p>Tóti sandalyeye oturdu ve parmaklarını masanın tahtasındaki damarların üzerinde gezdirdi. Margrét’in mutfakta öksürük nöbetine tutulduğunu duyabiliyordu.</p>

  <p>“Rahip Tóti?” Perdenin öteki yanından mırıltılı bir ses geldi. Tóti ayağa kalkarak yavaşça perdeyi çekti. Agnes aralıktan bakıp Rahibe başıyla işaret etti.</p>

  <p>“Agnes. Nasılsınız?”</p>

  <p>“Özür dilerim. Şunu almam gerekiyordu da...” Odadaki öbür sandalyenin üzerinde duran yün yumağını gösterdi. Tóti yana çekilerek kadının içeri girmesi için perdeyi kaldırdı.</p>

  <p>“Burada kalın lütfen,” dedi. “Sizi görmeye geldim”</p>

  <p>Agnes yumağı aldı. “Margrét benden şey istedi, ben-”</p>

  <p>“Lütfen. Oturun, Agnes.” Kadın, Rahibin dediğini yapıp, sandalyenin iyice ucuna ilişti.</p>

  <p>“İşte geldim!” Margrét heyecanla odaya girdi. Elinde kahve tepsisi ile tereyağı ve çavdar ekmeği olan bir tabak vardı. Birden oturma bölümündeki Agnes’i fark etti.</p>

  <p>“Umarım Agnes’e birkaç dakika ayırmanın bir sakıncası yoktur,” dedi Tóti, ayağa kalkarak. “Buraya onunla konuşmaya geldim zaten.” Margrét gözlerini dikerek baktı ona. “Blöndal’ın emirleri,” diye şaka yollu takıldı Rahip, cılız bir gülümsemeyle.</p>

  <p>Margrét dudaklarını birbirine bastırarak kafasını salladı. “Onunla ne yapmak istiyorsanız yapın, Rahip Tóti. Elimin altından alın da.” Tepsiyi masanın üzerine gürültüyle bıraktı ve dönüp sertçe perdeyi çekti. Agnes ile Tóti kadının toprak dolu koridordan gelen gümbürtülü ayak seslerini dinlediler. Bir kapı hızla çarpıldı.</p>

  <p>“Peki öyleyse.” Tóti masanın başına oturup yüzünü buruşturarak Agnes’e baktı. “Biraz kahve ister misiniz? Yalnızca tek fincan var ama eminim-” Agnes kafasını salladı. “O zaman ekmeği alın lütfen. Az önce Undirfell’e uğradım, evin hanımı meyveli yoğurtla tıka basa doyurdu beni.” Tabağı Agnes’e doğru iteledikten sonra kendisine bir fincan kahve koydu ve ağızlıklı şekerlikten içine biraz şeker döktü. Agnes’in bir parça ekmek koparıp ağzına atışını yan gözle gördü. Gülümsedi.</p>

  <p>“Görünen o ki hizmetçiler efendilerinin Reykjavík alışverişinde iyi iş çıkarmışlar.” Tóti ilk yudumu alır almaz, sıcak kahvenin dilini yaktığını hissetti. İlk tepkisi tükürmek olacaktı, ama Agnes’in cansız gözlerle onu izlediğini fark edince kaynar sıvıyı zorla boğazından aşağı yolladı ve hafifçe tıkandı.</p>

  <p>“Buradan hoşnut musunuz Agnes?”</p>

  <p>Agnes ekmeğini yutup dik dik baktı. Yüzü biraz dolgunlaşmış, boynundaki çürük de neredeyse tamamen geçmişti.</p>

  <p>“İyi görünüyorsunuz.”</p>

  <p>“Stóra-Borg’dan daha iyi doyuruyorlar burada beni.”</p>

  <p>“Aileyle anlaşabiliyor musunuz?”</p>

  <p>Kadın duraksadı. “Anlayışlı davranıyorlar.”</p>

  <p>“Bölge Polis Memuru Jón hakkında ne düşünüyorsunuz?”</p>

  <p>“Benimle konuşmayı reddediyor.”</p>

  <p>“Peki ya kızlar?”</p>

  <p>Agnes bir şey söylemeyince, Tóti konuşmasını sürdürdü. “Anlaşılan Lauga, Undirfell’deki Rahibin gözdesi. Bir kadın için olağanüstü zeki olduğunu söylüyor.”</p>

  <p>“Ya ablası?”</p>

  <p>Tóti kahvesinden bir yudum daha aldı, ardından duraladı. “İyi bir kız.”</p>

  <p>“İyi bir kız,” diye yineledi Agnes.</p>

  <p>“Evet. Biraz daha yiyin.”</p>

  <p>Agnes ekmeğin kalanını da aldı. Ellerini ağzından ayırmadan ekmeği çabuk çabuk yedi ve parmaklarına bulaşan tereyağını yalayarak temizledi. Kadının yağlı dudaklarının pembeliği ister istemez Tóti’nin dikkatini çekti.</p>

  <p>Önündeki kahve fincanına bakmaya zorladı gözlerini. “Sanırım, niye geri döndüğümü merak ediyorsunuzdur.”</p>

  <p>Agnes başparmağının tırnağını kullanarak dişlerinin arasındaki bir kırıntıyı çıkarttı, sessizdi.</p>

  <p>“Benim çocuk olduğumu söylediniz,” dedi Tóti.</p>

  <p>“Sizi gücendirdim.” Kadın ilgisiz görünüyordu.</p>

  <p>“Gücenmedim,” diye yalan söyledi Tóti. “Ama yanılıyorsunuz, Agnes. Evet, genç biriyim, ama güneyde, Bessastadir’deki okulda üç uzun yıl geçirdim, Latince, Yunanca, Danca biliyorum ve kefaretinizi ödeyebilmeniz için Tanrı beni rehber olarak seçti.”</p>

  <p>Agnes gözlerini kırpmadan baktı. “Hayır. Sizi ben seçtim, Rahip.”</p>

  <p>“O zaman bırakın da yardım edeyim size!”</p>

  <p>Kadın kısa bir süre sessiz kaldı. Dişlerini karıştırmayı sürdürdü, ardından ellerini önlüğüne sildi. “Benimle konuşacaksanız doğal bir biçimde konuşun. Stóra-Borg’daki Rahip, Piskopos gibi konuşuyordu. Ayaklarına kapanıp ağlamamı bekliyordu. Dinlemiyordu bile.”</p>

  <p>“Neyi dinlemesini istiyordunuz?”</p>

  <p>Agnes kafasını salladı. “Ne zaman bir şey söyleyecek olsam, sözlerimi değiştirip bir aşağılama ya da bir suçlamaya çevirerek tekrarlıyorlardı.”</p>

  <p>Tóti başıyla onayladı. “Sizinle olağan bir biçimde konuşmamı istiyorsunuz. Belki de sizi dinlememi isterdiniz.”</p>

  <p>Agnes sandalyesinde öne eğilerek dikkatle ona bakınca, Tóti birden kadının gözlerindeki merak pırıltısını fark etti. Bebeklerinin çevresi kül gibi soluk benekli ve rengi buz kadar açık olan mavi gözlerinin kıyısında ince, siyah bir hare vardı.</p>

  <p>“Ne duymak istiyorsunuz?”</p>

  <p>Tóti sırtını sandalyenin arkasına dayadı. “Bu sabah Undirfell kilisesindeydim. Oraya Papaz Defterindeki bilgilerinize bakmaya gittim. Bu vadiden olduğunuzu söylemiştiniz.”</p>

  <p>“Defterde adım var mıydı?”</p>

  <p>“Doğum kaydınızla kiliseye kabul belgenizi gördüm.”</p>

  <p>“Demek artık kaç yaşında olduğumu biliyorsunuz.” Soğuk soğuk gülümsedi.</p>

  <p>“Belki bana geçmişinizle ilgili daha başka şeyler anlatabilirsiniz. Ailenizle ilgili.”</p>

  <p>Agnes derin bir soluk aldı ve yumaktaki yünü yavaş yavaş parmaklarına dolamaya başladı. “Benim bir ailem yok.”</p>

  <p>“Bu mümkün değil.”</p>

  <p>Kadın yünü boğumlarına sıkıca doluyor, iyice sıkışan parmaklarının uçları biriken kandan koyulaşıyordu. “Onların adlarını, sözünü ettiğiniz defterde görmüş olabilirsiniz Rahip, ama yetim diye kaydedilmiş de olabilirim.”</p>

  <p>“O neden?”</p>

  <p>Perdenin ardından bir öksürük sesi duyuldu, alt tarafta balık derisinden bir çift ayakkabının kıpırdandığı görülüyordu.</p>

  <p>“Girin,” diye seslendi Tóti. Perde yana doğru açılıp Steina’nın çilli yüzü görününce, Agnes parmaklarına doladığı yünü hızla çözdü.</p>

  <p>“Rahatsız ettiğim için özür dilerim Rahip, ama annem O’nu çağırıyor.” Sandalyesinden kalkmaya yeltenen Agnes’i gösterdi telaşla.</p>

  <p>“Konuşuyoruz,” dedi Tóti.</p>

  <p>“Affedersiniz Rahip. Şimdi hasat zamanı. Yani, temmuzun ortasındayız; bugün ve önümüzdeki günlerde otların biçilmesi gerekiyor. Yani, en azından güneş batana kadar.”</p>

  <p>“Steina, bunca yolu bunun için-”</p>

  <p>Agnes elini hafifçe Tóti’nin omzuna koyarak, sert bir bakışla onu susturdu. Rahibin gözleri, kadının eline, uzun ve soluk parmaklarına, başparmağındaki pembeleşmiş kabarcığa takıldı. Bu sabit bakışı fark eden Agnes elini koyduğu gibi çarçabuk geri çekti. “Yarın yine gelin Rahip. Arzu ederseniz. Biçilen otlar kururken konuşabiliriz.”</p>

  <div>
    <br/>
  </div>

  <p class="p1" style="text-align: center;">*</p>

  <div>
    <br/>
  </div>

  <p class="p1">Geçmişimi içimde saklı tutmaya yemin etmiş olmam doğru bir davranış değil belki de. Hvammur’da davaya bakılırken sözcüklerimi kuşlar gibi gagalarcasına didikleyip ayıkladılar. Göğüslerinde gümüş düğmeler olan kırmızı giysileri, horoz gibi kalkmış başları ve sipsivri ağızlarıyla çalılarda yemiş arar gibi suç arayan korkunç kuşlar... Olan biteni, bildiğim gibi anlatmama izin vermediler; Natan’la ilgili Illugastadir’deki anılarımı alıp uğursuz bir şeye dönüştürdüler ve o geceyle ilgili açıklamalarımı çarpıtarak benim kötü niyetli, kindar biri olarak görülmeme yol açtılar. Söylediğim her şey, anlatılanlar benim hikâyem olmaktan çıkarıldı.</p>

  <p>Bana inanabilirler diye düşünmüştüm. O küçük odadaki davula vurulduğunda ve Blöndal, “Suçlu” diyerek kararı açıkladığında düşünebildiğim tek şey, hareket edersem ufalanıp dağılacağımda Soluk alırsan yere yığılırsın. Yok etmek istiyorlar seni.</p>

  <p>Davadan sonra Tjörn’den gelen papaz bu büyük günahı zihnimden koparıp ayırmaz ve bağışlanmak için dua etmezsem yanacağımı söyledi. Papaz günahı şıp diye çekip alıverirmiş. Oysa her kadın bilir ki, bir kez örülmüş ip artık ilmeğini bulmuştur; bir yanlışı düzeltmenin tek yolu örgüyü sökmektir.</p>

  <p>Natan günaha inanmazdı. Kişiliğin parçası olan ve insanı insan yapan bir kusur olduğunu söylerdi. Doğa bile güzellik adına kendi kurallarına karşı gelir, derdi. Yaratıcılık adına. Kendi kanını sıcak tutmak için. Evet anladın, Agnes.</p>

  <p>Bunu bana Stapar’daki iki başlı kuzu doğunca söylemişti. Hizmetçilerden biri haber vermek için Illugastadir’e koşup gelmişti, ama Natan’la ben yetişinceye kadar kuzu ölmüştü. Çiftçi, lanetlenmiş olduğunu düşündüğü için onu görür görmez öldürmüştü. Natan kesip inceleyebilmek ve oluşumunu anlamak için kuzunun bedenini istemiş, ama gömüldüğü yerden çıkarırken kadınlardan biri ona doğru yaklaşıp “Bırak da Şeytan kendisi ilgilensin onunla,” demişti sertçe. Natan kadına gülmüştü.</p>

  <p>Bu tuhaf şeyi üstümüz başımız kan revan içinde, içimiz dışımıza çıka çıka Natan’ın işliğine taşımıştık, ardından hayvanı kesip biçmesi için onu yalnız bırakmıştım. Sigga’yla ben, Natan’ın hayvandan kestiği etleri yemedik. Bizim değer bilmez olduğumuzu söylemesine ve o biçimsiz kadavraya karşılık verdiği paranın miktarını yineleyip durmasına karşın, onun da iştahı pek yerinde değildi. Etleri tilki tuzağında kullanmak üzere ayırdık. Natan ikiz kafatasını işliğinde sakladı, kalan kemikleri de rengini vermesi için yeni merhemine kattı.</p>

  <p>Rahip Tóti de beni o kuzu gibi mi görüyor acaba? Bir ucube. Lanetlenmiş. Erkekler benim gibi kadınları nasıl görürler?</p>

  <p>Ama Rahip bir erkek gibi bile değil. Gençliğin getirdiği çılgınlıktan uzak ve yaygaracı olmayan bir çocuk kadar kırılgan biri. Onu daha uzun boylu anımsıyordum. Hakkında ne düşünmem gerektiğini bilemiyorum.</p>

  <p>Belki de yalnızca yetenekli bir yalancı. Tanrı bilir ya, memeden kesilir kesilmez yalana başladıklarını öğrenecek kadar çok sayıda erkek tanıdım.</p>

  <p>Ona neler söyleyeceğimi düşünmem gerekiyor.</p>

  <div>
    <br/>
  </div>

  <p class="p1" style="text-align: center;">*</p>

  <div>
    <br/>
  </div>

  <p class="p1">Kornsá çiftliğindekiler bahçenin bir köşesinde toplanıp otları kesmeye başladığında, sis günün mavisinde dağılmış ve çimlerin üzerindeki çiyden boncuklar kurumuştu. Bölge Memuru Jón bir yanında Reykjavík’ten yeni dönen, her ikisi de uzun sarı saçlı ve bıyıklı iki ırgat (Bjarni ile Gudmundur), öbür yanında da Kristín, Margrét ve Lauga’yla birlikte duruyordu. Hepsi de sessizce Steina ile Agnes’in aralarına katılmalarını bekliyordu. Steina avlunun ötesinden sallanarak gelirken, Agnes de örülü saçlarına bir örtü bağlayarak onu izliyordu.</p>

  <p>“İşte geldik,” dedi Steina neşeyle. Agnes, Jón ile Margrét’e başıyla selam verdi. Irgatlar önce Agnes’e, ardından birbirlerine baktılar.</p>

  <p>Jón başını eğdi. “Güzel Tanrım. Hasadımızda bize güzel bir hava bağışladığın için sana şükrediyoruz. İşimizi yaparken bizi esirgeyip kollaman, tehlikelerden, kazalardan uzak tutman ve bize yetecek kadar ürün sağlaman için sana dua ediyoruz. İsa adına, amin.”</p>

  <p>Irgatlar da amin diye mırıldanıp uzun saplı tırpanlarını ellerine aldılar. Biraz önce dövülüp keskinleştirilmiş olan bıçaklar pırıl pırıl parlıyordu. Yirmi sekiz yaşındaki kısa boylu ve kaslı Gudmundur tırpanın keskinliğini bileğindeki bir kılı keserek denedi, yeterince bileylenmiş olduğunu görünce, tırpanı hızla aşağı çevirerek ayağının yanındaki çimleri kazıdı. Başını kaldırdığında Agnes’in onu izlediğini fark etti.</p>

  <p>“Gudmundur, Bjarni,” diye seslendi Bölge Memuru. “Siz ikiniz, Kristín ve ...” Jón duraladı, hafifçe Agnes’e baktı. Irgatlar adamın baktığı yönü görünce afalladılar.</p>

  <p>“Ona bir tırpan mı vereceksiniz?” diye ilgisizce sordu, soluk benizli bir adam olan Bjarni. Gergin gergin güldü.</p>

  <p>Margrét boğazını temizledi. “Siz üçünüz ve Jón... Agnes ile Kristín sizinle birlikte kesecek. Steina, Lauga ve ben tırmıkla döneceğiz.” Kadın, Bjarni’ye sırıtıp ayağının dibine tüküren Gudmundur’a dik dik baktı.“Verin tırpanları,” dedi Jón sessizce. Gudmundur kendininkini yere bıraktı ve dönüp iki tırpan daha alarak birini beceriksizce reverans yapan Kristín’e verdi, ardından ötekini Agnes’e ulaştırmak için ileri doğru uzandı. Kadın tırpanı almak için elini uzattı, ama Gudmundur bırakmadı. Bir an için her ikisi de tırpana sıkı sıkı yapışmış halde, öylece kaldılar; sonra Gudmundur birden elini açıp sapı bıraktı. Agnes arkaya doğru sendeleyince tırpan ayak bileğini yalayıp geçti. Bjarni gülmemek için kendini tuttu.</p>

  <p>Jón, kendilerini tutamayıp, Agnes’in telaş içinde ayağına bakışına gülen Lauga ve ırgatları görmezden gelerek, “Gidip tırmıklarınızı getirin, kızlar hadi,” dedi.</p>

  <p>“Yaralandın mı?” diye fısıldadı Steina, Agnes’in yanından geçerken. Agnes kafasını salladı, çenesi kenetlenmişti. Margrét hiddetle kızına baktı.</p>

  <div>
    <br/>
  </div>

  <p class="p1" style="text-align: center;">*</p>

  <div>
    <br/>
  </div>

  <p class="p1">Bedenimi bir ritme kaptırıyorum. Yerçekiminin tırpanı aşağı doğru, otların arasına indirmesine izin veriyor ve bir sürekliliğe kavuşuncaya kadar ileri geri sallanıyorum. Kendi kendime hareket etmiyormuşum da, beni güneş yönlendiriyormuş gibi hissedene kadar. Rüzgârın, tırpanın ve bedenimi ileri doğru itekleyen uzun, ağır vuruşların yönettiği bir kukla olana kadar. İstesem de kendimi durduramayacağım noktaya kadar.</p>

  <p>Kendimi tamamen kontrol edememek güzel bir his. Hareketsiz durmanın ne olduğunu unutana kadar yavaşça öne arkaya sallanmak. Natan’la birlikte olduğumuz, yüreğimin atışlarının ölecekmişim gibi içimi dolup taşırdığı, arzulanmış olmaktan büyük mutluluk duyduğum o ilk aylardaki gibi. Onun kükürtle, öğütülmüş otlarla, at teri ve demir ocağından gelen dumanla karışık kokusunun zevkten başımı döndürdüğü, her şeyin mümkün olabileceği o zamanlar.</p>

  <p>Yaz mevsimi ve güneş sarhoş etmişti beni. Gökyüzünü avuç avuç yakalayıp yemek istiyorum. Tırpanların keskin parmakları ekinlerin içinden kayarken, uçuşan otlar soluk alır gibi bir ses çıkarıyor.</p>

  <p>Birden, Gudmundur denilen o işçinin beni izlediğini fark ediyorum. Kafasını eğmiş yan yan bakıyor. Belki de onu görmediğimi düşünüyor.</p>

  <p>Erkekler bana böyle bakmaya başladıklarında on dört yaşımdaydım. Gudrúnarstadir’de ücretli çalışmak üzere anlaşmıştım; sıkı sıkı örülmüş saçlarım yüzünden ağrıyan başım ve beyaz bir çuvalın içindeki öteberimle mart ayında oraya vardım. Düzgün ilk işim... Ücretle tutulmuş bir de delikanlı vardı o zamanlar. Uzun boylu, cildi bozuk bir tipti; sürekli hizmetçi kızları (Ingibjörg, Helga ve beni) izlerdi ve bakışları yüzünden ondan uzak durmaya özen gösterirdik. Geceleri kendini tatmin ettiğini duyardım: Battaniyenin altında aceleci bir kıpırdanma, ardından bir inleme ya da bazen kısa bir uğunma.</p>

  <p>Bırakıyorum bedenim sallansın, kollarım düşsün. Karın kaslarımın kasılıp büküldüğünü hissediyorum. Tırpan kalkıyor iniyor, kalkıyor iniyor, keskin yalmanında güneşi yakalıyor ve ışınlarını parmakla su serper gibi gözlerime yansıtıyor. Tanrı’nın parıltılı göz kırpışları... Seni izliyorum, diyor tırpan, yeşil bir denizde dalgalanıyor, güneşi yakalayıp üzerime döküyor. İşçi soluk alıp veriyor, tırpanını sallıyor, aşağılık bakışlarla çıplak kollarımı izliyor. Otları ve ışığı havaya savuruyorum. Seni izliyorum, diyor tırpan.</p>

  <div>
    <br/>
  </div>

  <p class="p1" style="text-align: center;">*</p>

  <div>
    <br/>
  </div>

  <p class="p1">Rahip Tóti sözleşildiği gibi ertesi gün erkenden, ufkun üzerinde dinlenen güneşin doğmasından epey önce Kornsá’ya döndü. Breidabölstadur’daki hasadın ilk gününden dolayı her yanı ağrıyorsa da, Vatnsdalur vadisine giden yolda ilerlerken soğuk havanın yüzüne attığı tokat ve atının burnundan çıkan sıcak buhar ona keyif veriyordu. Bölge çiftliklerinde yaşayan herkes otlarını biçmeye önceki gün başlamıştı, yarı yarıya temizlenmiş alanların görüntüsü ve çiyden nemlenmesinler diye yığınlar halinde istiflenen biçilmiş otlar, insana bir düzen ve bolluk hissi veriyordu. Bereketli kuzey, derlerdi. Küçük kuşlar anızların üzerinde hoplayarak hasatla birlikte savunmasız kalan böcekleri topluyor, vadideki ev ve kulübelerin eğimli çatılarından kıvrım kıvrım dumanlar yükseliyordu.</p>

  <p>Tóti, Björn Blöndal’ın ailesi ve hizmetçileriyle birlikte Hvammur’daki büyük çiftlikte yaşadığını biliyordu. Çiftlik ırmağın karşı yakasındaydı ve Kornsá’dan bakıldığında ayrı ayrı bacalardan dumanlar çıktığı görülebiliyordu. Çim kaplı damlarıyla yan yana dizilmiş evlerin düz tahta cephelerindeki pencerelerin camları sabahın güçsüz sarı ışığında bile kurumlu kurumlu parlıyordu. Göze benziyorlar, diye düşündü Tóti, kendini tuhaf düşseverler gibi hissederek. Illugastadir davasının büyük bir bölümüne bu çiftliğin, dolana dolana giden ırmağı ve suyun kıyısındaki sarı sazotlarını gören konuk odasında bakıldığını duymuştu.</p>

  <p>Irmağın ötesinden çiftliği izlerken, diye kafasında kurdu Tóti, kim bilir Agnes’in aklından neler geçiyordu. Odada otururken ona ölmesi gerektiğini söylediklerinde... Pencereden dışarı bakıp da ırmağın üzerinde yüzen buz parçalarını görmüş müydü? Belki dünya hiçbir şeyin görülemeyeceği kadar karanlıktı. Belki de ışığı kesmek için pencereleri perdeyle kapamışlardı.</p>

  <p>Bölge Memuru Jón, evinin önünde, tırpanları bileyleyen başka bir adamla birlikteydi. Bir ırgat olsa gerek, diye düşündü Tóti. Jón bileğitaşını kaldırıp selam verdi ve şapkasını yeniden başına geçirip rahibe doğru yürüdü.</p>

  <p>“Rahip Thorvardur. Tanrı sizi korusun.”</p>

  <p>“Sizi de,” dedi Tóti keyifle.</p>

  <p>“Onu görmeye geldiniz.”</p>

  <p>Tóti başıyla onayladı. “Agnes’i nasıl buluyorsunuz?”</p>

  <p>Jón omzunu silkti. “Hayat devam ediyor.”</p>

  <p>“İyi bir işçi mi?”</p>

  <p>“İyi bir işçi ama...” Durdu.</p>

  <p>Tóti kibarca gülümsedi. “Bu geçici bir durum, Jón.” Adamın sırtına güven verici bir biçimde hafifçe vurarak içeri girmek üzere eve doğru döndü.</p>

  <p>“Jón Thórdarson onları öldürmeyi önerdi,” dedi Jón birdenbire.</p>

  <p>Tóti geri döndü. “Efendim?”</p>

  <p>“Jón Thórdarson. Birkaç hafta önce Hvammur’a gelip Fridrik, Sigga ve Agnes’in cellatlıklarını yapabileceğini bildirdi. Yarım kilo tütün karşılığında o baltayı indirebileceğini söyledi.” Jón kafasını salladı. “Yarım kilo tütün için.”</p>

  <p>“Blöndal ne dedi?”</p>

  <p>Jón yüzünü ekşitti. “Ne demiş olabileceğini düşünüyorsunuz ki? Thórdarson önemsiz biri. Bazıları karşı çıksa da, Blöndal’ın aklında başka biri var.”</p>

  <p>Tóti, omuzlarını sarkıtarak işliğin duvarına dayanmış onları dinleyen ırgata bakıp sordu: “Kimmiş bu başka biri?”</p>

  <p>Jón nefretle kafasını salladı. Az önce konuştuğu ırgattı.</p>

  <p>“Gudmundur Ketilsson,” dedi yüksek sesle. “Natan’ın kardeşi.”</p>

  <div>
    <br/>
  </div>

  <p class="p1">“İsterseniz içeride oturabiliriz,” derken tökezleyen Tóti, az kalsın Kornsá’nın yanından geçen derenin kıyısındaki taşların üzerine düşecekti.</p>

  <p>“Suyu izlemek istiyorum,” diye karşılık verdi Agnes.</p>

  <p>“Peki o zaman.” Tóti büyük, ıslak bir taşı silerek, oturması için Agnes’e işaret etti. Kendisi de yanına oturdu.</p>

  <p>Kornsá deresi, seyirlik görünüm sunuyordu onlara. Güzeldi, ama Tóti’nin zihni, Jón’un demin cellatla ilgili söylediklerine takılıp kalmıştı. Agnes’in taşların külrengi koyuluğuna aykırı düşen soluk beyaz boynuna kaçamak bir bakış attı ve gözünde o boynun kesilişini canlandırdı.</p>

  <p>“Dünkü hasat nasıldı?” diye sordu, düşüncelerinden sıyrılmaya çalışarak.</p>

  <p>“Çok sıcaktı.”</p>

  <p>“Güzel,” diye karşılık verdi Tóti.</p>

  <p>Agnes şalının içinden bir çile yün ve birkaç ince örgü şişi çıkardı. “Bana ailemle ilgili soru sormak istiyordunuz, değil mi?”</p>

  <p>Tóti boğazını temizledi ve örgü örmeye başlayan kadının parmak hareketlerini izledi. “Evet. Flaga çiftliğinde doğmuşsunuz.”</p>

  <p>Agnes başını söz konusu çiftliğe, Kornsá sınırının solunda kamburu çıkmış gibi duran eve doğru eğdi. Rüzgâr estiğinde hizmetçilerin seslerini, birbirlerini çağırışlarını duyabilecekleri kadar yakındı. “Adıyla sanıyla...”</p>

  <p>“Anneniz evlenmemiş.”</p>

  <p>“Bunu Papaz Defteri’nden mi öğrendiniz?” Agnes zoraki gülümsedi. “Papazlar önemli şeyleri kayda düşmeyi de hiç ihmal etmiyorlar.”</p>

  <p>“Ya babanız, Magnús?”</p>

  <p>“Magnús da evlenmemişti, sormak istediğiniz buysa.”</p>

  <p>Tóti duraksadı. “Çocukken kiminle yaşadınız peki?”</p>

  <p>Agnes vadide göz gezdirdi. “Buradaki çiftliklerde yaşadım, çoğunda.”</p>

  <p>“Aileniz yerleşik değil miydi?”</p>

  <p>“Benim bir ailem yok. Annem altı yaşımdayken terk etti beni.”</p>

  <p>“Anneniz nasıl öldü?” diye kibarca sordu Tóti. Agnes gülünce şaşırdı.</p>

  <p>“Yaşantım o kadar trajik bir hikâye gibi mi görünüyor? Hayır, bana başkaları baksın diye terk etti beni, sanırım hâlâ hayatta. Yine de bilemem. Biri sırra kadem bastığını söylemişti. Bir gün çekip gitmiş. Yıllar önce.”</p>

  <p>“Ne demek istiyorsunuz?”</p>

  <p>“Annemle ilgili hiçbir şey bilmiyorum. Görsem tanımam bile.”</p>

  <p>“Sizi terk ettiğinde daha altı yaşındaydınız da ondan mı?”</p>

  <p>Agnes örgüyü bırakıp dürüstçe Tóti’nin yüzüne baktı. “Şunu anlamalısınız Rahip, annemle ilgili bildiğim şeyler yalnızca başka insanların bana anlattıklarından ibaret. Kabul edeceğiniz gibi, yaptıklarını da genellikle onaylamıyorlardı.”</p>

  <p>“Size neler anlatıldığını bana söyler misiniz?”</p>

  <p>Agnes kafasını salladı. “Bir insanın ne yapmış olduğunu bilmek başka, o insanı tanımış olmak başka, ikisi çok farklı şeyler. Nasıl davrandığına bakarak bir insanı tanıyamazsınız.”</p>

  <p>Tóti ısrar etti. “Ama Agnes, davranışlar sözlerden daha çok şey anlatır.”</p>

  <p>“Davranışlar yanıltır,” diye hemen karşılık verdi Agnes. “Bazen insanlar daha en baştan talihsizdir, asla fırsatları olmaz. Ya da belki bir yanlış yapmışlardır. Öteki kişilerin, yaptığı yanlış yüzünden onun kötü bir anne olduğunu söylemesi...”</p>

  <p>Tóti bir şey demeyince kadın konuşmasını sürdürdü.</p>

  <p>“Haksızlık olur. İnsanlar davranışlarına bakarak seni tanıdıklarını iddia ederler, oturup kendinle ilgili anlattıklarını dinleyerek değil. İstediğin kadar inancına bağlı bir yaşam sürdürmeye çalış, hiçbir işe yaramaz. Bu vadide yanlışlar asla affedilmez. İstediğin kadar elinden gelenin en iyisini yapmış ol. İstediğin kadar benliğinin en derinlerinde fısılda kendi kendine, ‘Söylediğiniz kişi değilim ben!’ diye. Başkaları senin hakkında ne düşünüyorlarsa, osundur.”</p>

  <p>Agnes soluklanmak için durdu. Sesini yükseltmeye başlamıştı; Tóti onu neyin kışkırtıp sözlerindeki bu beklenmedik taşkınlığa yol açtığını merak etmişti.</p>

  <p>“Annemin başına gelenler bunlar, Rahip,” diye konuşmasını sürdürdü. “Gerçekte kimdi? Büyük olasılıkla insanların söylediği gibi biri değildi, ama yanlışlar yaptı, ötekiler de onunla ilgili kararlarını verdiler. Bu yöredeki insanlar günahlarınızı unutmanıza izin vermezler. Yalnızca günahların kayıt altına alınmaya değecek şeyler olduğunu düşünürler.”</p>

  <p>Tóti bir süre düşündü. “Annenizin yanlışı neydi?”</p>

  <p>“Bir sürü yanlış yaptığı söylendi bana, Rahip. Bu yanlışlardan biri de benmişim. Talihsizmiş.”</p>

  <p>“Ne demek istiyorsunuz?”</p>

  <p>“Birçok kadının gizlice yapıp da sorun yaşamadığı bir şeyi yaptı,” dedi Agnes acı acı. “Ama sırrı ortaya çıkan az sayıdaki bahtsızdan biriydi.”</p>

  <p>Tóti, yüzüne yayılan kırmızılığın sıcaklığını hissediyordu. Bakışlarını ellerine çevirdi ve boğazını temizlemeye çalıştı.</p>

  <p>Agnes ona baktı. “Sizi yine gücendirdim,” dedi.</p>

  <p>Tóti kafasını salladı. “Geçmişinizi bana anlattığınız için memnun oldum.”</p>

  <p>“Geçmişim sizin duyarlı olduğunuz noktalara dokundu.”</p>

  <p>Tóti taşın üzerinde oturuşunu değiştirdi. “Peki ya babanız?” diye sordu.</p>

  <p>Agnes güldü. “Hangisi?” Rahibi izlemek için örgüsünü bıraktı. “Defteriniz ne demiş babam için?”</p>

  <p>“Adının Magnús Magnússon olduğunu ve doğumunuz sırasında Stóridalur’da yaşadığını...”</p>

  <p>Agnes yeniden örmeye başladı, ama Tóti kadının dişlerini sıktığını fark etti. “Bu konuyla ilgili malum insanlarla konuşursanız farklı bir hikâye duyabilirsiniz.”</p>

  <p>“Nasıl yani?”</p>

  <p>Agnes vadinin karşısına, ırmağın öte yanındaki çiftliklere baktı, attığı ilmekleri sessizce parmağıyla sayıyordu. “Sanırım size karşı dürüst olmuşum, olmamışım, fark etmiyor.” dedi soğuk soğuk. “Size ne istersem söyleyebilirim.”</p>

  <p>“Evet, bana güvenin isterim,” dedi Tóti, söyleneni yanlış anlayarak. Kadının ne söyleyeceğini merak ederek öne eğildi.</p>

  <p>“Undirfell’deki defterinizde, Brekkukot’ta çalışan çiftçi Jón Bjarnason’un da adı geçiyor olmalı. Bana onun gerçek babam olduğu söylenmişti. Magnús Magnússon ise hiçbir şeyden haberi olmayan bahtsız bir uşak.”</p>

  <p>Tóti’nin kafası karışmıştı. “İyi de Magnús’un kızı olduğunuz doğru değilse, anneniz neden size onun adını verdi?”</p>

  <p>Agnes yarım ağız bir gülümsemeyle ona döndü. “Bu dünyada işlerin nasıl yürüdüğüne dair hiçbir fikriniz yok, değil mi, Rahip?” diye sordu. “Brekkukot’lu Jón yeterince meşru çocuğu olan, evli bir adam. Ah, emin olun, bir sürü de benim gibisi var. Ama anlaşılan, çocuğa bekâr birinin adını vermek, o çocuğu canıyla ve kanıyla başka bir kadına bağlı olan bir adamın adına var etmekten daha küçük bir suç. Dolayısıyla, annem bana baba olsun diye başka bir rezili onurlandırmış, sanırım.”</p>

  <p>Tóti bunu bir süre düşündü. “Size böyle olduğu söylendi, siz de buna inandınız, öyle mi?”</p>

  <p>“Bana ailemle ilgili söylenmiş her şeye inansaydım, şimdikinden de acınası bir durumda olurdum, Rahip. Ama bu yörede hangi bebeciklerin hangi babacıklara ait olduğunu anlamak için Kopenhag’da ya da ülkenin güneyinde eğitim almaya gerek yok. Buralarda sır saklamak çok zordur.”</p>

  <p>“Hiç kendisine sordun mu?”</p>

  <p>“Jón Bjarnason’a mı? Sorsam ne işe yarayacaktı?”</p>

  <p>“Herhalde gerçeği ondan öğrenmeye,” diyerek, düşüncesini belirtti Tóti. Bu konuşma umudunu kırmıştı.</p>

  <p>“Gerçek diye bir şey yok,” dedi Agnes, ayağa kalkarak.</p>

  <p>Tóti de kalktı ve pantolonunun arkasını ovuşturmaya başladı. Manevi görevini yerine getirmek için bir fırsat bulduğunu fark ederek “Tanrıdır, gerçek olan,” dedi ağırbaşlılıkla. “Yuhanna, sekizinci bölüm, otuz ikinci ayet: ‘Ve siz-’ ”</p>

  <p>“Gerçeği bileceksiniz ve gerçek sizi özgür kılacak. Evet, biliyorum biliyorum,” dedi Agnes. Örgü takımını toparlayıp çiftliğe doğru yürümeye başladı. “Benim durumumda bu geçerli değil, Rahip Thorvardur,” diye seslendi ona. “Ben gerçeği söyledim ve gerçeğin bana nasıl hizmet ettiğini kendi gözünüzle görüyorsunuz.”</p>

  <div>
    <br/>
  </div>

  <p class="p1" style="text-align: center;">*</p>

  <div>
    <br/>
  </div>

  <p class="p1">Rahibin Papaz Defteri’ni ya da o tür herhangi bir defteri okumasının hiçbir yararı yok. Benimle ilgili ne öğrenebilir ki onlardan? Başka insanların önemli olduğunu düşündüğü şeyleri yalnızca.</p>

  <p>Rahip kilise defterinde adıma ve doğum kaydıma baktığında, yalnızca yazılanları okuyup, tarihi mi öğrendi? Yoksa o günkü sisi de gördü mü? Kanın kokusuna gelen kuzgunların gaklamalarını duydu mu? Benim kafamda canlandırdığım gibi mi canlandırdı o günü? Annem, beni terli derisinin ıslak ve yapışkan ılıklığına dayamış, ağlıyor. Emrinde çalıştığı Flaga kadınlarının bakışlarından kaçınıyor. Oradan ayrılıp başka bir yerde iş bulmak zorunda olduğunun çoktan farkında. Hiçbir çiftçinin, kucağında yeni doğmuş bebeğiyle bir hizmetçiyi işe almayacağını biliyor.</p>

  <p>Ailemle ilgili bilgi almak istiyorsa, Rahibin çok uğraşması gerekecek. İki baba ve bir anne... Benim için, bir kar fırtınasında uzaklaşıp giden yabancılar gibi belirsiz iki kişi. Annemle ilgili açık seçik çok az anım var. Biri, beni terk ettiği gün. Öteki, bir kış gecesi lamba ışığında onu izleyişim. Tıpkı diğerleri gibi, bu sessiz anıya da güvenemiyorum. Anılar uçuşan karlar gibi yer değiştiriyor. Ya da anılar, hep bir ağızdan konuşan bir hayaletler korosu. Benim için gerçek olan bir şeyin başkaları için gerçek olmadığını hissediyorum ve başkasıyla bir anıyı paylaşmak, doğrunun ne olduğu konusundaki inancıma gölge düşürebilir diye çekiniyorum. Rahip benim anılarımdan bir kişi mi, yoksa tamamen bir başkası mı? Bunu ben mi yaptım, yoksa başka biri mi? Magnús mu, Jón mu? Suyun üzerindeki ince bir buz tabakası bu, güvenilemeyecek ölçüde kırılgan.</p>

  <p>Annem küçücük kızına bakıp “Bir gün seni terk edeceğim,” diye düşünmüş müydü? Buruşuk yüzüme bakıp ölmemi mi diliyordu, yoksa dikenli bir tohum gibi yaşama tutunmam için beni sessizce yüreklendiriyor muydu? Belki de vadinin buğulu dinginliğine dalıp bana ne verebileceğini düşünüyordu. Baba için bir yalan. Siyah saçlı bir kafa. Uyumak için bir samanlık. Bir öpücük. Bir taş. Kuşları anlayabilmemi ve bir daha asla yalnız kalmamamı sağlayacak bir taş.</p>
</body>
</html>
