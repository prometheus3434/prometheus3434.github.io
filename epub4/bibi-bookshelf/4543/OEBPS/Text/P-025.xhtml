<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/SM.css" rel="stylesheet" type="text/css"/>
</head>

<body>
  <h3><br/></h3>

  <p class="p1">Tóti, Breidabólstadur’un karanlık büyükodasında uyandı, soluk almakta güçlük çekiyordu. Sırtını dikleştirip oturmaya çabalarken kanın başına hücum ettiğini hissetti, kolları sıtmaya yakalanmışçasına titredi ve kendini koyuverdi. Öksürmeye çalıştı; dili damağına yapışmıştı.</p>

  <p>Odanın öbür ucunda babası horlayarak uyuyor, bir an kesilmişçesine duran soluğu, ardından gümbürtüyle dışarı çıkıyordu. Hâlâ neden uyuyor, diye düşündü Tóti. Çoktan sabah olmuştur. Bir yudum su içmem gerek.</p>

  <p>Tóti bayılma hissine karşı koyarak bacaklarını yere sarkıttı ve çıplak ayaklarını yavaşça döşemeye bastı. Bir karabasan görmüş olmalıyım diye düşündü, hızla çarpan yüreği göğsünden fırlayacakmış gibi hissediyordu. Gidip biraz su alacağım.</p>

  <p>Kilerin havası nemli derisinin üzerine hoş bir serinlik yayıyordu. Belki de burada uyumalıyım diye düşündü Tóti, yere yığılırken. Büyükoda çok sıcak, birisi altımızda ateş yakmış.</p>

  <div>
    <br/>
  </div>

  <p class="p1">Babası sert elleriyle onu koltukaltlarından tutup kaldırırken yeniden uyandı.</p>

  <p>“Üşütüp hasta olmak mı istiyorsun? Kaçık gibi uykuda gezmeler nedir böyle.”</p>

  <p>“Anne?”</p>

  <p>Bir duraklama oldu. “Hayır evlat. Benim.”</p>

  <p>Rahip Jón geriye doğru sendeledi ama sonra oğlunu yanına çekmeyi başardı. “Yürü şimdi,” diye komut verdi, eğilip yerden mumunu aldı. “Hâlâ uyuyor musun?”</p>

  <p>Tóti kafasını salladı. “Hayır, hayır. Uyumuyorum. Kendimi iyi hissetmediğim için biraz su almak istedim. Sanırım orada yığılıp kaldım.”</p>

  <p>Babasının ona uzattığı kolunu yakaladı, birlikte ağır aksak yürüyerek büyükodaya geri döndüler. “Hadi, şimdi yatağına otur bakalım,” dedi babası. Birkaç adım geri çekilerek Tóti’nin ayaklarının üzerinde dengesizce sallanmasını izledi. Genç adamın gözleri alışılmadık biçimde parlaktı, terden yapışmış saçları mum ışığında parlıyordu.</p>

  <p>“Kendini çok yordun evlat. Böyle elverişsiz bir havada Kornsá’ya yaptığın yolculuklardan oldu bütün bunlar. Bu iş senin canını çıkardı.”</p>

  <p>Tóti başını kaldırıp ona baktı. “Baba?”</p>

  <p>Rahip Jón düşerken yakaladı onu.</p>

  <div>
    <br/>
  </div>

  <p class="p1" style="text-align: center;">*</p>

  <div>
    <br/>
  </div>

  <p class="p1">Günler kısalıyor artık. Bütün işler bittiği için her şeye yeterli zaman var, hatta fazlası bile; Kornsá ailesi, pazar sabahının geçmek bilmeyen saatlerini harcamak üzere kiliseye gitti. Dağlar karla kaplı. Ahırdaki su önceki gece donduğundan, Jón, suyu çekiçle kırması için Bjarni’yi ahıra yolladı. Şimdi evde yalnızca üç kişiyiz; Bjarni, Jón ve ben. Ötekilerin gelmesini bekliyoruz.</p>

  <p>Merak ediyorum, Rahip nerede acaba? Kaç gündür onu görmedim. Kilise defterinden öğrenmiş olduğunu düşünerek doğum günümde gelir sanmıştım, ama o gün gelip geçti, aileye bir şey söylemeye de cesaret edemedim. Kasım ayının sonundayız, ama Rahip ne kendi geldi ne de bir mektup veya bana destek olacak bir pusula gönderdi. Steina, hava yüzünden gelemiyor olabilir mi diye sordu: Bir hafta önce bir kar fırtınası patlamış, fırtına neredeyse evin içine kadar girmişti. Belki o da papazlık görevleriyle ilgilenmeye başlamış ve tarihin karanlığından kaybolmasınlar diye insanları kayıt altına alıp sayısız adı yazmak üzere kendi bölgesinde yolculuğa çıkmıştı. Ya da belki hikâyelerimden sıkılmıştı, belki de söylediğim bir söz yüzünden artık benim suçlu olduğumu, dolayısıyla bir başıma bırakılıp cezalandırılmam gerektiğini düşünüyordu. Günaha batmış durumdayım. Kendisini adadığı Hıristiyanlık düşüncesinden uzaklaştırıyorum onu. Sevecen bir Tanrı’ya olan inancından kuşkulanmasına yol açıyorum. Belki de Blöndal, beni dinlemesini engellemek için yine yanına çağırdı onu. Öyle ya da böyle, hiç uyarmadan ya da geri geleceğine söz vermeden beni yüzüstü bırakması merhametsizlik gibi görünüyor. Gün ışığı bu yörelerden kuyruğunu kıstırmış köpek gibi hızla kaçıp gitmesine karşın, Tóti’nin beni ziyaret etmediği zamanlarda günler daha uzunmuş gibi geliyor. Zaman geçtikçe yapabileceklerim azalıyor ve onu beklemek beni sürekli bıçak sırtında tutuyor. Üzerindeki karı silkelemek için yere vurulan her çizmenin sesi, koridordaki her öksürük onun geri geldiğini düşündürtüyor bana. Ama gelen hiçbir zaman o olmuyor. Akşam vakti hayvanları besleyip geri dönen uşaklar ya da mendiline tüküren Margrét çıkıyor karşıma yalnızca.</p>

  <p>Bu bekleyiş beni hasta ediyor. Niye şimdi değil? Niye baltayı alıp da diyetimi burada, bu çiftlikte ödetmiyorlar bana? Bjarni becerebilir bu işi. Ya da Gudmundur. Erkeklerden herhangi biri. Tanrı bilir yüzümü kara bastırıp törensiz mörensiz, papazsız ya da yargıçsız kafamı gövdemden ayırmak hoşlarına bile gider. Madem beni öldürecekler, neden hemen öldürüp de kurtulmuyorlar?</p>

  <p>Blöndal yüzünden herhalde. Boynumu vurdurmadan önce böyle bekleterek beni sakat bırakmak istiyor. Çözülmemi istiyor, şu dünyada kalan son avuntumu da elimden alıyor, çünkü o bir barbar. Zamanın ağır ağır ilerlemesini izlemem için Tóti’yi benden alıyor. Her şeyle vedalaşmam için bana verilen bunca zaman, ne acımasız bir armağan. Ne zaman öleceğimi neden söylemiyorlar bana? Yarın olabilir örneğin. Rahip de bana yardım etmek için burada değil. Neden gelmiyor?</p>

  <p>Bu son beni hasta ediyor. Aldığım cezanın gerçekliği, çiftlikteki günlerin sıradanlığının yanında yüreğe atılmış bir yumruk gibi. Belki beni Stóra-Borg’da tutsalardı daha iyi olacaktı. En azından açlıktan ölürdüm orada. Çamurlara bulanmış halde boğazıma kadar soğuğa ve umutsuzluğa batmış halde beklerken, bedenim lanetlendiğini anlayıp kendi kendine pes edebilirdi. Bu, birinin beni öldürmesini beklemekten daha iyi olurdu, karlı bir günde başıboş bir tüy gibi uçuşmaktan daha iyi.</p>

  <p>Margrét’e önümüzdeki pazar günü birlikte kiliseye gidip gidemeyeceğimizi sorarım belki. Tanrı, içine saplandığımız çamurdan uzaklaştırmaktan başka ne iyilik yapabilir ki bize? Hepimiz birer enkaza dönmüşüz. Irmak ağzında birikmiş balçık gibiyiz. En son ne zaman kiliseye gittim? Illugastadir’de bulunduğum sıralarda değil. Geitaskard’da olmalı, öteki hizmetçilerle birlikte. Oraya atla gitmiş, kilisenin duvarının dibinde, çıplak bacaklarımızda sabah ayazını hissederek üstümüzü değiştirip, at kılı bulaşmamış güzel giysilerimizi giymiştik. Bir yerde küme olmuş bir sürü bedenin bunaltıcı ılıklığını özlüyorum; burun çekmeler, öksürmeler ve bebeklerin ağlamaları. Bir papazın sesiyle yıkanmak istiyorum, yalnızca ezgisini duymak bile yeter. Küçükken, ırmağın kollarına kurulu çiftliklerde çocukların boklu kıçlarını temizlemek, kül ve yağ kullanarak çamaşırları yıkamak üzere yevmiyeli çalışırken, kendimizi bir şeylerin parçası hissetmek için kiliseye kaçtığımız zamanlardaki gibi. Saf ve masum.</p>

  <p>Natan, Tjörn’deki kiliseye gitmeme izin verseydi, her şey farklı olabilirdi. Orada arkadaşlar edinebilirdim. İşler zıvanadan çıktığında yardım isteyebileceğim bir aileyle tanışabilirdim. Birlikte çalışabileceğim başka çiftçiler olabilirdi. Ama gitmeme izin vermedi, başka arkadaşım olmadı, karla kaplı sonsuzlukta bir yol göstericim yoktu.</p>

  <p>Başka bir biçimde tanışmış olsaydık, Rósa’yla arkadaş olabilirdik. Natan, birbirimizden bir kuğu ile bir kuzgun kadar farklı olduğumuzu söylerdi hep, ama yanılıyordu. Birincisi, ikimiz de Natan’ı sevmiştik. Üstelik Rahip Tóti’ye ne söylemiş olursam olayım, Rósa’nın şiirleri ruhumun her noktasını tutuşturur ve içimde bir ateş yakardı. Natan onu sevmekten hiç vazgeçmedi. Nasıl vazgeçebilirdi ki? Şiirleri, insanları birer lamba gibi aydınlatırdı.</p>

  <p>Rósa’yla hiçbir zaman anlaşamadık, bunda benim olduğu kadar onun da suçu vardı. Bir savaş alanında karşı karşıya gelmiş iki düşman olduğumuzu, benimle tanıştığı anda açıkça belli etmişti. Bir yaz gecesi Illugastadir’deki büyükodada hayalet gibi ortaya çıkmıştı. Kimse ne geldiğini duymuştu ne de kapının açıldığını. Kucağında küçük kızıyla birdenbire ortaya çıkmıştı. Simsiyah giyinmişti; bu kasvetli rengin içinde derisi ışık yayıyormuşçasına belirginleşmişti. Sigga her zaman, Rósa’nın bir meleğe benzediğini söylerdi. Ama o gece onun çok yorgun göründüğünü düşünmüştüm, yaşamaktan bıkmış gibiydi.</p>

  <p>Rósa’nın beni tanıdığından daha iyi tanıyordum ben onu. “O harika bir kadın,” demişti Natan bir seferinde; o an küçük bir kıskançlık çengeli içimi delmiş, parçalamıştı. “İyi bir ebe ve müthiş bir şair.” Rósa’nın çocuğunun babasıydı o! Küçük kızın gözlerinde Natan’ın hiçbir şeyi kaçırmayan keskin bakışları vardı. Ama bana güvence vermişti. “Beni bunalttı,” demişti. “Onunla ve kocasıyla sonsuza kadar birlikte yaşamamı istedi. Ama benim kendi yaşantımı kurmam gerekiyordu. Ben de kurdum işte. Kendi çiftliğim. Bağımsızlığım.”</p>

  <p>Rósa’ya, artık onu istemediğini belirten mektuplar yazdığını söyleyerek ikna etti beni. Bana olan aşkı, Rósa’ya karşı hissettiklerini bastırmış, onu unutturmuştu. Natan benim bir piç, bir muhtaç, bir hizmetçi olduğum gerçeğinden hoşlanıyordu. “Her şey için savaşmak zorundasın,” demişti. “Sen canını dişine takmış durumdasın Agnes. Rósa gibi değilsin.”</p>

  <p>O yaz akşamı Rósa kızıyla birlikte kapıda belirdiğinde, Natan’ın yüzü aydınlanmıştı.</p>

  <p>Rósa hiçbir şey söylemedi. Bakışlarını üzerimde sabitledi ve gözlerini kıstı. Yüzüme karşı bir silah doğrultmuş gibiydi.</p>

  <p>“Sen Agnes Magnúsdóttir olmalısın. Kidjaskard’ın Gülü. Vadilerin Gülü.”</p>

  <p>Eldiveninden çıkardığı eli, elimin içinde, buz gibiydi.</p>

  <p>“Ozan-Rósa. Sonunda tanıştığımıza sevindim.”</p>

  <p>Rósa, Sigga’yı süzdü, ardından kaşlarını kaldırarak Natan’a baktı. “Küçük ve sevimli bir ev ortamı yarattığını görmek beni mutlu etti.”</p>

  <p>Sesindeki suçlamayı kaçırmadım. Natan’ın yanında dururken kendimden emindim. O artık benimdi.</p>

  <p>“Bu Thóranna olmalı,” dedim. Çocuk adını duyunca gülümsedi.</p>

  <p>Rósa onu yeniden kucağına aldı. “Evet. Natan’la ikimizin çocuğu.”</p>

  <p>“Hadi artık kızlar.” Natan keyifli görünüyordu. “Daha misafirperver olalım. Sigga, git de hepimize kahve getir. Rósa, çıkar sen de şu paltonu.”</p>

  <p>“Hayır, teşekkür ederim.” Rósa, Thóranna’yı benden uzakta bir köşeye bıraktı. “Onu getirmek için geldim yalnızca.”</p>

  <p>“Ne?” Natan bana Rósa’nın kızının gelip onda kaldığını söylememişti. Natan’a fısıltıyla, bunu neden bana söylemediğini, neden Rósa’nın gelebileceği konusunda beni uyarmadığını sordum. Hâlâ görüştüklerini bile bilmiyordum.</p>

  <p>“Rósa için en azından bunu yapmalıyım,” dedi. “Thóranna geçen kış da bizimle birlikteydi. O benim kızım, dolayısıyla yılın bir bölümünde bizimle yaşaması doğru olur.”</p>

  <p>Rósa’nın sözleri sertti. “Her konuda ona danıştığının farkında değildim, Natan? Seni böylesine avucunun içine almış olduğunu bilmiyordum. Çocuğumuzu evinde istemediği çok açık.”</p>

  <p>Natan gülüyordu. “Evi mi? Rósa, Agnes benim hizmetçim.”</p>

  <p>“Yalnızca hizmetçin, öyle mi?” Kaşlarını kaldırmıştı. “Onun kızımızla ilgilenmesini istemiyorum.”</p>

  <p>“Thóranna’ya göz kulak olmaktan mutluluk duyarım,” dedim. Yalan söylüyordum.</p>

  <p>“Seni neyin mutlu edeceği beni ilgilendirmez Agnes.”</p>

  <p>Natan eski ve yeni sevgililerinin çatışmasından hoşnut kalmamış olmalıydı. “Hadi Rósa. Gel de hep birlikte kahve içelim.”</p>

  <p>Kadın acı acı güldü. “Ah evet, hoşuna giderdi tabii! Bütün fahişelerinle birlikte aynı çatı altında cümbüş yapmak! Hayır, teşekkür ederim.” Rósa, Natan’ın tuttuğu kolunu sertçe çekerek gitmek üzere geri döndü. Ama kapıdan çıkmadan önce bana bir şey söyledi.</p>

  <p>“Lütfen Thóranna’ya iyi davran. Lütfen.” Başımı salladım ve Rósa birden yanıma yaklaştı. Elini kolumun üzerinde hissettim hafifçe. “<i>Brennt barn forðast eldinn</i>.” Yumuşak sesi ölçülüydü. “Ağzı yanan çocuk ateşten korkar.” Arkasına bakmadan çekti gitti.</p>

  <p>Küçük kız annesi için ağlamaya başlayınca Sigga onu teselli etti. Natan, Rósa geri dönecekmiş gibi kapının girişine bakakaldı.</p>

  <p>“Bizim hakkımızda ona ne anlattın?” diye fısıldadım Natan’a.</p>

  <p>“Rósa’ya hiçbir şey söylemedim.”</p>

  <p>“Kidjaskard’ın Gülü derken ne demek istedi? Bütün fahişeler ne demek oluyor?”</p>

  <p>Omzunu silkti. “Rósa insanları kendine özgü bir tarzla adlandırır. Sanırım senin güzel olduğunu düşünüyor.”</p>

  <p>“Bir övgüymüş gibi gelmiyordu kulağa.”</p>

  <p>Natan beni duymazdan geldi. “Ben işliğimde olacağım.”</p>

  <p>“Sigga bize kahve yapacaktı hani.”</p>

  <p>“Lanet olsun Agnes! Bir kere de üstüme varma!”</p>

  <p>“Rósa’nın arkasından mı gidiyorsun?”</p>

  <p>Yanıt vermeden çıktı gitti.</p>

  <div>
    <br/>
  </div>

  <p class="p1" style="text-align: center;">*</p>

  <div>
    <br/>
  </div>

  <p class="p1">Tóti bir gece ateşler içindeyken, Agnes’in büyükodanın kapısından içeri girdiğini gördü. “Buraya gelmesine izin vermişler,” dedi babasına. Jón yatağa eğilmiş tir tir titreyen oğlunu battaniyelerle sarıyordu sessizce.</p>

  <p>“Gir içeri,” dedi Tóti. Odanın boğuk havasında kollarını Agnes’e doğru uzatmış, yataktan çıkmak için çabalıyordu. “Buraya gel. Yaşamlarımız nasıl iç içe geçmiş, gel de gör. Tanrı’nın takdiri bu.” Sonra Agnes yatağın yanına diz çöktü, fısıldıyordu. Tóti, kadının uzun koyu renkli saçlarının kulağına sürtündüğünü hissederken, içinden özlem dolu bir titreme geçiyordu. “Burası çok sıcak,” dedi. Kadın, Rahibin derisinin üzerindeki teri yalamak için öne eğildi, ama dili sertti, elleri Tóti’nin boğazına uzandı, parmak uçlarını derisine geçirdi.</p>

  <p>“Agnes. Agnes!” Hırıldayarak kadını kendisinden uzaklaştırmaya çalıştı. Güçlü eller onunkilere uzandı ve onları yeniden battaniyenin içine soktu. “Karşı koyma,” dedi kadın. “Dur artık.”</p>

  <p>Tóti inledi. Alevler derisini yalıyor, ağzından duman çıkıyordu. Öksürdü, göğsü Agnes’in ağırlığı altında inip kalkıyordu, kadın üzerine çıkmış bıçağını havaya kaldırıyordu.</p>

  <div>
    <br/>
  </div>

  <p class="p1" style="text-align: center;">*</p>

  <div>
    <br/>
  </div>

  <p class="p1">“İnanmıyorum,” diyerek karşı çıktı Steina, büyükodayı öyle sert süpürüyordu ki tozlar döşemeden kalkıp havada uçuştu.</p>

  <p>“Steina! Ortalığı daha beter pisletiyorsun.”</p>

  <p>Steina öfkeyle süpürmeyi sürdürdü. “Korkunç bir hikâye bu. Róslín bunu kendisi uydurduysa şaşırmam.”</p>

  <p>“Ama bunu duyan tek kişi o değil ki.” Lauga hapşırdı. “Bak, daha beter toz yaptın.”</p>

  <p>“Peki, kendin yap o zaman.” Steina süpürgeyi kız kardeşinin eline tutuşturup yatağa oturdu.</p>

  <p>“Siz ikiniz ne diye didişiyorsunuz?” Margrét odaya girerek sıkıntıyla yere baktı. “Kim yaptı bunu?”</p>

  <p>“Steina,” dedi Lauga somurtarak.</p>

  <p>“Tavanın dökülüyor olması benim suçum değil! Baksana, her yer toz.” Steina ayağa kalktı. “Üstelik içerisi de ıslanıyor. Köşeden içeri damlıyor.” Ürpermişti.</p>

  <p>“Huysuzluk ediyorsun,” dedi Margrét ilgisizce. Lauga’ya döndü. “Nedir onun canını sıkan?”</p>

  <p>Lauga gözlerini devirdi. “Agnes’le ilgili duyduğum bir hikâye var. Steina doğru olmadığını düşünüyor.”</p>

  <p>“Yaa?” Margrét öksürdü ve elini sallayarak tozu yüzünden uzaklaştırdı. “Ne hikâyesiymiş o?”</p>

  <p>“Onun küçüklüğünü anımsayanlardan bazısı, Agnes’in boynuna bir balta inecek diye kehanette bulunan gezgin bir adam olduğunu söylüyor.”</p>

  <p>Margrét yüzünü buruşturdu. “Bunu Róslín’den mi duydun?”</p>

  <p>Lauga yüzünü astı. “Yalnızca Róslín’den değil. Diyorlar ki Agnes küçükken otlağa<a href="../Text/DiPNOTLAR.xhtml#a28" id="k28"><sup>[28]</sup></a> göz kulak olmak onun işiymiş. Bir gün, bir gezginin otların üzerine kamp kurduğunu fark etmiş. Adamın atı yemlik yoncaları mahvediyormuş; Agnes ona gitmesini söyleyince, adam lanet okumuş ve bir gün kellen uçurulacak diye bağırmış.”</p>

  <p>Margrét boğazından gelen horultuya benzer sesin ardından, öksürük nöbetine tutuldu. Lauga süpürgeyi bırakarak annesini yavaşça yatağına doğru götürdü. Steina olduğu yerde durmuş, kıpırdamadan izliyordu.</p>

  <p>“Tamam, oldu işte anne. Şimdi geçecek.” O sırada, sırtını sıvazladığı annesinin ağzından parlak bir kan pıhtısı düştüğünü gören Lauga boğuk bir çığlık koyuverdi.</p>

  <p>“Anne! Ağzından kan geldi!” Ayağı süpürgeye takılan Steina ileri doğru atıldı.</p>

  <p>Lauga ablasını itekledi. “Bırak da soluk alsın!”</p>

  <p>Margrét’in kuru kuru öksürüşünü endişeyle izlediler.</p>

  <p>“Yosun peltesini denediniz mi hiç?” Agnes kapının girişinde durmuş Lauga’ya bakıyordu.</p>

  <p>Margrét bir elini göğsünün üzerine dayayarak “Şimdi daha iyi hissediyorum,” dedi çatlak bir sesle.</p>

  <p>“Ciğerleri rahatlatır.”</p>

  <p>Lauga kapı girişine doğru döndü, yüzü acı içindeydi. “Bizi yalnız bırakır mısın sen?”</p>

  <p>Agnes onu umursamadı. “O tür bir pelte denediniz mi?”</p>

  <p>“Senin ilaçlarına ihtiyacımız yok,” diye tersledi Lauga.</p>

  <p>Agnes kafasını salladı. “Bence var.”</p>

  <p>Öksürüğü kesilmiş olan Margrét dikkatle ona bakıyordu.</p>

  <p>“Ne demek istiyorsun?” diye fısıldadı Lauga.</p>

  <p>Agnes derin bir soluk aldı. “Bir miktar ince kıyılmış karayosununu suda kaynatın. Uzun süre kaynatın. Geride külrengi bir pelte kalacak, onu soğutun. Tadı pek hoş değildir ama ciğerlerinin kanamasını durdurur.”</p>

  <p>Margrét ile Lauga gözlerini Agnes’e diktiler.</p>

  <p>Yaşanan kısa sessizliğin ardından, Steina yine yatağa oturdu. “Natan Ketilsson mu öğretti bunu sana?” diye sordu alçak bir sesle.</p>

  <p>“İşe yaradığını söylerler,” diye üsteledi Agnes. “Senin için hazırlayabilirim.”</p>

  <p>Margrét ağzını yavaşça önlüğünün köşesine sildi ve başını salladı. “Hazırla,” dedi. Agnes bir an duraksadı, sonra topuklarının üzerinde dönerek hızla koridora yöneldi.</p>

  <p>Lauga annesine döndü. “Anne, yapacağı şey her neyse, onu içmemen-”</p>

  <p>Margrét “Yeter Lauga,” diyerek kızın sözünü kesti. “Yeter.”</p>

  <div>
    <br/>
  </div>

  <p class="p1" style="text-align: center;">*</p>

  <div>
    <br/>
  </div>

  <p class="p1">Rahip hâlâ gelmiyor. Ama kış bastırdı iyice. Çiftlik evi, sonbaharı kovalayan kar fırtınalarıyla karşı karşıya ve hava bir kâğıt gibi kesiyor. Verdiğim her soluk önümde bir hayalet gibi asılı kalıyor; dağlardan inen sis, donmuş toprağın üzerine yığılıyor. Karanlık günler yaklaşıyor; bu yöreye derideki çürük gibi yerleşen o karanlık. Ama Rahip gelmiyor.</p>

  <p>Neden gelmiyor?</p>

  <p>Rahip bu gece gelirse, ona Natan’la benim karı koca gibi olduğumuzu söylesem mi? O zaman, aramızda nelerin değiştiğini de anlatabilirim. Belki kendisi de tahmin ediyordur zaten.</p>

  <p>Kar geldi. Karanlıkta esen rüzgâr, bir gül gibi büyüyor, uçuşan simsiyah tozlar birer diken gibi batmaya başlıyor. Soğuk, köklere, daha soğuk sulara doğru ilerliyor. Kar geldi.</p>

  <p>Tóti’ye ne söylemeliyim?</p>

  <p>Yaz sonunda Natan, Illugastadir’den ayrılmaya başlamıştı ve her geri dönüşünde daha da yabancılaşmış gibi görünüyordu, diye anlatırım Rahibe. Beni süthanede yalnız yakalıyor, elimden süpürgeyi alarak beni yanına çekiyor ve kendisi dışarılarda, köylülerin bağırsaklarından çıkardıklarıyla para kazanmaya uğraşırken, benim Daniel’i yatağında sıcak tutup tutmadığımı soruyordu. Fridrik’e âşık olmakla bile suçladı beni! Sağa sola yumruklarını sallayan ve yıkanmamış yün gibi kokan o aptal oğlana. Natan’ın suçlamaları gülünç geliyordu bana. Onu ne kadar özlediğimi göremiyor muydu? Tanıdığım bütün erkeklerden nasıl da farklı olduğunu bilmiyor muydu?</p>

  <p>Tóti’nin yüzünün kızarışını gözümde canlandırabiliyorum. Terli avuçlarını pantolonuna silişini görebiliyorum. Ağır ağır başını sallayışını. Fal taşı gibi olmuş gözlerle beni izlerken, büyükodadaki mumun ışığı yüzünde titreşiyor.</p>

  <p>Rahip, derim sonra, Daníel’in benim için hiçbir şey ifade etmediğini Natan’a anlattım. Fridrik, Sigga’ya tutkundu. Natan’a, beni istediği sürece ona ait olduğumu, isterse karısı olabileceğimi söyledim.</p>

  <p>Onu benden iyice uzaklaştıran, bu tür huysuzluklarıydı. Natan işliğinde sıvı karışımlarını ölçüp, kaynayan köklerde biriken köpükleri sıyırıyordu. İlk geldiğim zamanlardaki gibi yardım etmeyi önerdim. Beni yolundan çekilmem için iteklemeye başladı. Beni istemediğini söyledi. Yardımımı mı istemiyordu, yoksa orada bulunmamı mı? Beni kapıya doğru sürükledi.</p>

  <p>“Git. Seni burada istemiyorum. İşim var.”</p>

  <p>Kimi zaman kurutulmuş morina kafalarını, ineğin uyluk kemiğiyle ezmek için evin dışına çıkardım. Yalnızca bir şeylere vurmak ve sövüp saymak için. Artık seni sevmiyor, derdim kendi kendime. Sonra da, acaba hiç sevmiş miydi, diye düşünmeye başlardım.</p>

  <p>Ama beni deniz kıyısında bir başıma kuş tüyü toplarken yakaladığı zamanlar da olurdu. Elleri saçlarımda, yüzünde boğulmakta olan bir adamın umutsuzluğuyla kuş yuvalarının yanına götürürdü beni. Havaya gereksindiği gibi gereksinim duyardı bana. Bakışlarında hissederdim bunu, sudaki şamandıraya tutunur gibi bedenime sarılmasında.</p>

  <p>Tabureni biraz daha yakına çek Rahip Tóti. Sana her şeyi olduğu gibi anlatacağım.</p>

  <p>Natan’ın hizmetçisi olmaktan nefret ediyordum. Bir gece sevgilisi oluyordum onun, sert soluğu benimkine karışıyordu. Sonra, ertesi gece, oda hizmetçisi Agnes oluyordum yine. Kâhya bile değil! Sert buyrukları birer azarlama gibi gelmeye başlıyordu.</p>

  <p>“Koyunları çayırlıktan buraya getir. İneği sağ. Koyunu sağ. Git su doldur. Külleri toplayıp toprağa serp. Thóranna’yı doyur. Sustur çocuğu. Ağlatma şunu! Bu kap hâlâ kirli. Sigga’ya söyle de, beher kaplarının nasıl yıkanacağını göstersin sana.”</p>

  <p>Ne demek istediğimi anlıyor musun Rahip? Yoksa senin için aşk yalnızca Tanrı sevgisi mi? Sen hiç âşık oldun mu? Ölesiye bağlandığın bir insandan bir o kadar da nefret ettin mi?</p>

  <p>Gün boyu aklımın Natan’da olmasından nefret ediyordum ve düşüncelerimin sürekli aynı noktada dönüp durmasından bıkmıştım. Beni umursamıyor olduğu düşüncesinin yarattığı iç bulantısından nefret ediyordum. Sürekli işliğine giden taşların üzerinden geçerek, benden istemediği şeyleri ona götürüyor olmaktan nefret ediyorum.</p>

  <p>Bana olayların iç yüzünü anlatmak Daníel’e düştü.</p>

  <p>Natan’ın evde olmadığı bir gün, Daníel adlı bu ırgat benimle konuştu. İşlikten dışarı çıkıp kapıyı kilitleyince, Daníel’in, bir elinde tırpan, ötekinde şapkasıyla kıyıda beni beklediğini gördüm.</p>

  <p>“Orada ne yapıyordun?” diye sordu bana.</p>

  <p>“Seni ilgilendirmez.”</p>

  <p>“Oraya girmeye iznimiz yok,” dedi. “Anahtarı nereden buldun?”</p>

  <p>“Natan verdi. Bana güveniyor.”</p>

  <p>“Ah evet,” dedi Daníel. “Siz hizmetçilere ayrıcalıklı davranıldığını unutmuştum.”</p>

  <p>“Ne demek istiyorsun sen?”</p>

  <p>Daníel güldü. “Sence niye benim fok derisi ayakkabılarım yok, ya da yeni giysilerim?”</p>

  <p>Natan, keyfi yerinde olduğunda cömert davranırdı. “Sen buraya geleli çok olmadı,” diye açıkladım Daníel’e. “Eminim, Natan döndüğünde sen de bir armağan alırsın.”</p>

  <p>“Ben Natan’dan bir şey istemiyorum.”</p>

  <p>“İstemiyor musun? Daha şimdi bize ayrıcalıklı davranıldığından yakınıyordun.”</p>

  <p>“Ben senden bir şey istiyorum.”</p>

  <p>Daníel’in havası değişmişti. Sesi yumuşamıştı. “Agnes, senden hoşlandığımı bilmelisin.”</p>

  <p>Güldüm. “Benden hoşlanmak mı? Geitaskard’daki herkese nişanlı olduğumuzu söyledin!”</p>

  <p>“Umutluydum, Agnes. Hâlâ da umutluyum. Sonsuza kadar Natan’ın olamazsın.”</p>

  <p>Sözleri kanımı dondurdu. Ani bir baş dönmesiyle sersemledim. “Ne dedin sen?”</p>

  <p>“Bilmediğimizi mi sanıyorsun? Sigga, ben, Fridrik. Hepimiz biliyoruz. Geitaskard’daki herkes. Geceleri gizli gizli ambara girdiğinizi herkes biliyor.” Pis pis sırıttı.</p>

  <p>“Zamanını ona buna dedikodu yetiştirmek yerine çim biçmeye harcasaydın, hepimizin hayrına olurdu. Elinden geleni ardına koyma, Daníel.”</p>

  <p>Yüzü öfkeden allak bullak oldu. “Yatağını seninle paylaşan bir çiftçi buldun diye, bizden iyi durumda olduğunu mu sanıyorsun?”</p>

  <p>“Terbiyesizleşme.”</p>

  <p>“Sen de aptallaşma. Bir eş gibi davranıyor olman, evli olduğun anlamına gelmiyor Agnes.”</p>

  <p>“Ben onun hizmetçisiyim, o kadar.”</p>

  <p>Daníel güldü. “Ah evet, hizmet ettiğin kesin.”</p>

  <p>O an tepem attı. Tırpanı elinden kaptığım gibi göğsüne dayadım. “Peki sen nesin Daníel? Efendisi hakkında ileri geri konuşan bir işçi değil misin? Kendine ait olduğunu iddia ettiğin kadına hakaret eden biri değil misin? Midemi bulandırıyorsun.”</p>

  <p>Rahip burada olsaydı, bunları da anlatır mıydım ona? Belki o kendi kararını vermiştir zaten. Belki de o yüzden gelmiyor.</p>

  <p>Sonraki günü anlatabilirdim ona, ölüm dalgalarının olduğu günü. Sigga, ocağın duvarını onarmak üzere taş getirmem için dışarı yollamıştı beni, küreklerin suya çarpma sesini işte o sırada duydum. Sakin bir gündü, dünyanın soluğunu tuttuğu günlerdendi. Deniz çarşaf gibiydi.</p>

  <p>Daníel ile Natan sabahtan balığa çıkmışlardı, ama geri dönmüş olamazlardı; saat daha çok erkendi. Daníel’in kürek çektiğini görebiliyordum; Natan’sa dimdik oturuyordu. Onlar yaklaştıkça, Natan’ın yüzündeki korkunç ifadeyi daha iyi gördüm, kayığın tahtalarını sıkı sıkı tutmuştu, kusacak gibiydi.</p>

  <p>Kıyı şeridine ulaşır ulaşmaz, Natan kendini kayıktan dışarı atarak sığ sularda ağır ağır yürümeye başladı. Kıyıda çizmelerini sürüyerek yürüdüğünden, çevresine çakıl taşları sıçratıyordu.</p>

  <p>Natan kötü bir ruh hali içine girmişse hiçbir şeyin onu düzeltemeyeceğini bilecek kadar uzun süredir onunla yaşıyordum, o yüzden giysilerinden sular akıtarak kumsalda hışımla ilerlediğini görünce sesimi çıkarmadım. Yanımdan geçerken bana bakmadı, çiftliğe doğru sert adımlarla yürüdü.</p>

  <p>Daníel kayığı kıyıya çektiğinde, ne olduğunu sormak için onun yanına gittim. Kavga mı etmişlerdi? Ağlardan biri mi kaybolmuştu?</p>

  <p>Efendisinin bu öfke gösterisi Daníel’i eğlendirmişe benziyordu. Ağları kayıktan indirmeye başladı, bir bölümünü de taşımam için bana verdi.</p>

  <p>“Natan, kayığa ölüm dalgalarının vurduğunu düşünüyor,” dedi. Sakalına tuz yapışmıştı. Natan’ın böyle boş inançlara sahip bir hanım evladı olduğunu bilmediğini söyledi.</p>

  <p>Ağları denizden çekerlerken, nereden geldiği belli olmayan üç büyük dalga çarpmış bunlara. Daníel’in dediğine göre, kayık şans eseri alabora olmamış. Dengeyi korumak için epey uğraşmış, bereket versin kayığın batmasını önlemiş. Natan’a baktığında, onun hortlak gibi bembeyaz olduğunu görmüş. Daníel sorun nedir diye sorduğunda, Natan aklını yitirmiş gibi bakmış ona. “Daníel, bunlar ölüm dalgalarıydı.”</p>

  <p>Daníel, ölüm dalgalarının bir koca karı masalı olduğunu ve onun gibi bilgili bir adamın böyle şeylere inanmasına ihtimal vermediğini söylemiş. Natan birden atılıp Daníel’i giysisinin kolundan yakalamış ve okyanusun dibine gömüldüğü zaman gülemeyeceğini söylemiş ona.</p>

  <p>Daníel, Natan’ın elinden kurtulmuş ve dalgaların kayığın içine doldurduğu suları boşaltmayı önermiş ona, ama Natan yalnızca, “Canın cehenneme Daníel. Burada oturup, bir dalganın beni boğmasını bekleyeceğimi mi sanıyorsun? Geri dönüyoruz,” demiş.</p>

  <p>Natan’ın o öfkeyle, sırf boş inancını doğru çıkarmak uğruna kendi kendisini boğabileceğini düşünen Daníel, kıyıya doğru kürek çekmeye başlamış.</p>

  <p>Daníel bütün bunları anlattıktan sonra, onu yalnız bırakmamı söylemesine karşın, Natan’la konuşmaya karar verdim. Natan’ın lanetlenmiş olduğuna kendisini inandırdığını söyleyen Daníel, aklını toparlaması için onu kendi haline bırakmamız gerektiğini ekledi. Ama ben Natan’ın peşinden eve gittim. Islak giysilerini çıkarmaya çalışan Sigga’ya bağırıyordu, sırılsıklam gömleği yüzüne takılmıştı.</p>

  <p>Sigga’nın bu kırıcı sözlerden allak bullak olduğunu görünce, ona gitmesini söyleyerek ıslak giysileri çıkarmaya başladım, ama Natan beni itekledi ve Sigga’yı geri çağırdı. “Haddini aşma, yerini bil, Agnes,” dedi.</p>

  <p>Geç saatte, ihtiyacı olabileceğini düşünerek, işliğine giden Natan’ın peşinden koşup, yanmaya hazır bir lamba götürdüm. Birkaç haftadır günler hızla kısalıyordu ve ışık titreyerek yok oluyordu. Okyanus huzursuz görünüyordu.</p>

  <p>Natan işliğin kapısını açmak üzereyken, kapının kilitli olmadığını gördü. Onun izni olmadan içeri girip girmediğimi sordu; balığa çıktığı zamanlarda ateşi canlı tutmak için oraya girdiğimi, bunu kendisinin de bildiğini söyledim. Büyük olasılıkla çıkarken kapıyı kilitlemeyi unutmuştum. Natan, işlerine burnumu soktuğumu, içeride parasını aradığımı, hatta onu istismar ettiğimi söyleyerek, beni suçlamaya başladı.</p>

  <p>Onu istismar etmek mi! Bunu duyunca artık dilimi tutamadım ve çiftliğine gelmem için beni yalan dolanla kandırdığını söyledim. Evin kâhyası sensin dedi; oysa en başından beri kâhya Sigga’ydı. Sigga’ya benden daha fazla ücret ödeyip ödemediğini sordum. Onunla zaten geleceğimi bildiği halde, neden beni kandırmak istediğini sordum Natan’a!</p>

  <p>Natan işlikteki öteberisini kontrol etmeye başladı. Ona ait bir şeyi aldığımı düşünmesi beni çok kırdı. Onun bozuk paralarıyla, ilaçlarıyla ya da her ne saklıyorsa, onlarla ne işim olabilirdi ki?</p>

  <p>İşlikte kaldım. Çıkmama izin vermedi. Hiçbir şeyin eksik olmadığına kanaat getirince, kurutulması gereken birkaç fok derisini çıkardı. Bu arada benimle hiç konuşmadı. Gün akşama yaklaşmıştı. Dışarıda soluk, külrengi bir hava vardı; ışık çalışmak için yetersizdi. Somurtarak ocağın yanında durdum ve onu izlemeye başladım; dönüp yanıma gelmesini, bana sarılmasını, benden özür dilemesini bekledim.</p>

  <p>Natan, benim orada olduğumu unutmuştu galiba ya da umurunda değildi, ama bir süre sonra bıçağını yere bırakarak elini bir bez parçasına sildi. Ardından işlikten çıktı, suya doğru uzanan kayaların en ucuna gidip, gözlerini denize dikti. Arkasından gittim.</p>

  <p>Onu rahatlatmak için kollarımı beline dolayarak özür dilediğimi söyledim.</p>

  <p>Sarılmama bir tepki göstermedi, ama dokunuşumla bedeninin kaskatı kesildiğini hissettim. Yüzümü gömleğinin yağlı kıvrımlarına gömdüm ve sırtını öptüm.</p>

  <p>“Yapma,” diye homurdandı. Yüzü hâlâ denize dönüktü. Ellerimi karnının üzerinde sıkıca tutarak, bedenimi iyice bastırdım.</p>

  <p>“Dur artık Agnes.” Ellerimi yakalayıp, beni öteye itekledi. Çenesini sıkıp bıraktıkça kasları oynuyordu.</p>

  <p>Sert bir rüzgâr çıktı. Natan’ın şapkasını kafasından uçurup denize sürükledi.</p>

  <p>Derdinin ne olduğunu sordum ona. Birinin onu tehdit edip etmediğini sordum, güldü. Gözlerinde duygu yoktu. Şapkasının buyruğundan kurtulan koyu renkli, karmakarışık saçları rüzgârda dalgalanıyordu.</p>

  <p>Kendi ölümüyle ilgili işaretler gördüğünü söyledi.</p>

  <p>Sözlerinin ardından gelen sessizlikte derin bir soluk aldım. “Natan, sen ölmeyeceksin.”</p>

  <p>“Ölüm dalgalarını açıkla o zaman.” Sesi alçak ve gergindi. “İçime doğan şeyleri, önsezilerimi açıkla. Gördüğüm rüyaları.”</p>

  <p>“Natan, o rüyalara gülüp geçiyordun ya sen.” Sakinliğimi korumaya çalışıyordum. “Herkese onları anlatıp duruyordun.”</p>

  <p>“Ben gülüyor muyum Agnes?”</p>

  <p>Bana doğru gelerek omuzlarımdan tuttu ve yüzünü yüzüme öyle yaklaştırdı ki alınlarımız birbirine değdi.</p>

  <p>“Her gece,” diye tısladı, “rüyamda ölümü görüyorum. Her yerde onu görüyorum. Kan görüyorum, her yerde.”</p>

  <p>“Sürekli hayvan derisi yüzüyorsun-”</p>

  <p>Natan omuzlarımı daha da sıktı. “Toprağın üzerinde görüyorum ölümü, karanlıkta görüyorum, yapış yapış su birikintilerinde.” Dudaklarını yaladı. “Ölümün tadını alıyorum, Agnes. Sabahları ağzımda kanın tadıyla uyanıyorum.”</p>

  <p>“Uykunda dilini ısırıyorsun-”</p>

  <p>Soğuk soğuk gülümsedi. “Daníel’le seni, kayığın yanında benim hakkımda konuşurken gördüm.”</p>

  <p>“Bırak da gideyim Natan.”</p>

  <p>Beni umursamadı.</p>

  <p>“Bırak beni!” Hızla dönerek elinden kurtuldum. “Ağzından çıkanı kulağın duysun. Rüyalara ve önsezilere kafayı takmış bir kocakarı gibisin.”</p>

  <p>Hava soğuktu. Büyük, yayvan bir bulut gökyüzündeki en ince ışın demetini bile örterek, denizden içerilere doğru ilerliyordu. O karanlığın içinde Natan’ın gözlerinin parıldadığını gördüm yine de. Bakışları sinirimi bozmuştu.</p>

  <p>“Agnes,” dedi. “Rüyamda seni gördüm.”</p>

  <p>Hiçbir şey söylemedim, ansızın eve dönüp lambaları yakmak için dayanılmaz bir istek duydum. İki adım ötemizdeki okyanusu fark ettim.</p>

  <p>“Rüyada yatağımdaydım, duvarlardan aşağı kanlar aktığını görüyordum. Kan kafamın üzerine damlıyor, damlalar derimi yakıyordu.”</p>

  <p>Natan bana doğru bir adım attı.</p>

  <p>“Yatağıma bağlanmıştım. Kan sürekli yükseliyor, beni örtecek seviyeye çıkıyordu. Sonra, birden her şey yok oldu. Hareket edebiliyordum, kalkıp sağıma soluma bakındım. Oda bomboştu.”</p>

  <p>Elimi sıktı, tırnağının sivri ucunun avucuma battığını hissettim.</p>

  <p>“Ama sonra, seni gördüm. Sana doğru yürüdüm. Yanına yaklaşınca, saçlarından duvara çivilenmiş olduğunu fark ettim.”</p>

  <p>Bunu söylediği sırada ansızın esen bir rüzgâr başlığımı uçurdu ve saçlarım serbest kaldı. Her zamanki gibi örgüsüz olduklarından, uzun perçemler bir anda rüzgârda savrulmaya başladı. Natan çabucak uzandı ve saçlarımı avuçlayarak beni kendine doğru yaklaştırdı.</p>

  <p>“Natan! Canımı acıtıyorsun!”</p>

  <p>Ama Natan’ın kafası başka bir yerdeydi. “Neydi o?” diye fısıldadı.</p>

  <p>Birden rüzgârla birlikte burnuma iğrenç bir leş kokusu geldi.</p>

  <p>“Yosunların kokusu bu. Belki de ölü bir foktur. Bırak artık saçımı.”</p>

  <p>“Şşş!”</p>

  <p>Öfkesi beni de kudurtmuştu. “Kimsenin senin peşinde olduğu falan yok, Natan. O kadar da önemli biri değilsin.”</p>

  <p>Saçlarımı elinden kurtarıp eve doğru yürümek üzere döndüm, ama Natan gömleğimin kolundan yakaladı, beni çevirdi ve bütün gücüyle yüzüme vurdu.</p>

  <p>Soluğum kesildi ve elimi yanağıma götürdüm, ama Natan parmaklarımı sıkı sıkı yakalamış büküyor, beni önünde yere çökmeye zorluyordu. Rüzgârın getirdiği o soğukta bile, vurduğu yerdeki kan akışını hissedebiliyordum.</p>

  <p>“Bir daha asla benimle böyle konuşma.” Natan ağzını kulağıma bastırmıştı. Sesi pes ve sertti. “Seni buraya hiç çağırmamalıydım.”</p>

  <p>Beni bir süre daha tuttu, parmaklarımı acıdan bağırtıncaya kadar büktü, sonra bıraktı ve beni itti.</p>

  <p>Loş ışıkta kayalıktan eve doğru etekliğime takıla takıla, sendeleyerek yürüdüm, rüzgâr kulağımı acıtıyordu. Ağlıyordum; rüzgârın sesinin ve düzensiz soluk alıp verişlerimin arasından, denizin kıyısındaki tepeciğin üzerinde dikilen Natan’ın bağırdığını duydum.</p>

  <p>“Haddini bil, yerini unutma, Agnes!”</p>

  <div>
    <br/>
  </div>

  <p class="p1">O gece bir lambayı yanık tutarak Natan’ın eve dönmesini bekledim, geldiğinde tartışmamızı unutup barışacağımızı umuyordum. Ama saatler adeta suçluluk duygusuyla sürünerek ilerlediler yanımdan, gece yarısı gelip geçti, Natan hâlâ eve girmemişti. Sigga ile Daníel çoktan soyunup yataklarında uykuya dalmışlardı, ama ben uyanıktım. Lamba alevinin, fitilin üzerindeki dansını izledim. Başım zonkluyordu. Kötü bir şeyler olmasını beklediğimi hissediyordum.</p>

  <p>Birkaç kez evin dışından ayak sesleri geldiğini sandım, ama kapıyı açıp baktığımda, duyduklarımın yalnızca karanlıkta kıyıya çarparak kırılan dalgaların sesi olduğunu anladım. Kalın bir sis çökmüştü; o yüzden Natan’ın işliğinde ışık yakıp yakmadığını göremiyordum. Soğuyan yatağıma geri döndüm ve beklemeyi sürdürdüm.</p>

  <p>Uyuyakalmış olmalıyım. Gölgeler arasında uyandım; lamba kendi kendine sönmüştü, ama Natan’ın henüz yatağa gelmediğini biliyordum. Sonra koridordan yükselen ayak seslerini fark ettim. Kapı mandalının takırtısı uyandırmış olmalıydı beni. Soluğumu tuttum ve battaniyelerimin üzerinde Natan’ın sıcak ellerini hissetmeyi umdum. Yavaşça benimkine sokulan bedenini hissedecektim, yumuşak sesiyle kulağıma mırıldayacak ve bin bir özür dileyecekti.</p>

  <p>Ama Natan benim yatağıma gelmedi. Gözlerimi hafifçe aralayarak, bir tabureye oturup çizmelerini çıkardığını gördüm. Pantolonunu indirdi, gömleğini yavaşça kafasının üzerine çekti. Giysileri yere saçılmıştı. Ayağa kalktığında bir an için benim bulunduğum yöne geldiğini sandım. Ama sonra pencereye doğru iki sessiz adım attı ve loş ışıkta onu Sigga’nın yatağının örtüsünü açarken gördüm.</p>

  <p>İşte o zaman Rosa’nın bize onun fahişeleri derken neyi kastettiğini anladım. Natan’ın bir şeyler fısıldadığını ve Sigga’nın sessizce yanıt verdiğini duyunca, kendimi bırakıp bağırmama ramak kaldı, ama bunu yapmamak için kendimle savaştım. Buna çabalarken bedenim kaskatı kesildi. Midemi ince bir bulantı perdesi sardı ve dişlerimi elimin etine geçirdim. Kalbim tekledi. Onun her tekleyişinde boğuluyordum.</p>

  <p>Sigga’nın içine girerken Natan’ın çıkardığı hırıltıyı duyabiliyordum. Gözlerimi yumdum ve soluğumu tuttum, çünkü biliyordum ki vereceğim soluk bir feryat olarak çıkacaktı. Tırnaklarımı kollarımın derisine geçirdim ve akan kanın kayganlığını hissedene kadar bastırdım.</p>

  <p>Natan’ın kendi yatağına dönmesini bekledim. Sigga’nın soluğunun yavaşlayıp düzene girmesini ve Natan’ın horlamaya başlamasını bekledim. Yatağımda doğrulup dalgın dalgın battaniyelere bakmadan önce, uyuduklarından emin olana kadar bekledim. Boğazım acıyla tıkanmıştı, bir zift kadar sert, örseleyici ve simsiyah bir acıyla. Kendimi koyuverip ağlamadım. İçim öyle bir öfkeyle dolup taştı ki ellerim ve sırtım kaskatı kesildi. Sessizce öteberimi toplayıp hava aydınlanmadan önce burayı terk edebilirdim, ama nereye gidecektim ki? Bir tek Vatnsdalur vadisini biliyordum; kayalarla kaplı olduğunu, beyaz doruklu dağlarını, kuğularla dolu gölünü ve ırmak boyunca uzanan kıvrımlı çayırlarını biliyordum. Bir de kuzgunlarını, hiç eksik olmayan, sürekli dönüp duran kuzgunları. Ama Illugastadir çok farklıydı. Hiç arkadaşım yoktu. Araziyi tanımıyordum. Yalnızca suya doğru uzanan, deniz ile gökyüzünün mükemmel uyumunu yırtıp yaralayan kayaların çıkıntıları... Bilip tanıdığım başka hiç kimse, başka hiçbir şey yoktu. Gidecek başka bir yerim de.</p>

  <p><a href="#footnote1">1</a></p>
</body>
</html>
