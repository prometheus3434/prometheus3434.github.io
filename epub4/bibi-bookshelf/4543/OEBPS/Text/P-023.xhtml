<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/SM.css" rel="stylesheet" type="text/css"/>
</head>

<body>
  <h3><br/></h3>

  <p class="p1">“Siz hiç Illugastadir’e gittiniz mi, Rahip?”</p>

  <p>Tóti başını iki yana salladı. “Breidabólstadur’un kuzeyine yolculuk etmemi gerektirecek fazla bir durum olmadı.”</p>

  <p>Sonraki gün üzerimize daha da ıslak ve karlı bir havanın ağırlığıyla çökünce, Margrét, Tóti’yi gökyüzü açılıncaya kadar kalmaya ikna etti. Rahip rahatlamıştı. Sıkıntılı rüyalar görmüş, sabah baş ağrısıyla uyanmıştı.</p>

  <p>Koyunlar bir araya getirilmiş, kesimler bitmiş, kurutulan otlar içeri alınmıştı; artık Kornsá halkı gününü evde örgü örerek, yün eğirerek ve eğirdikleri yünden iplik çekerek geçiriyordu.</p>

  <p>Agnes yatağına oturmuş, Steina’nın ördüğü tek parmaklı eldivende atladığı ilmekleri düzeltiyordu. “Illugastadir neredeyse dünyanın öbür uçundaydı,” dedi, çiftliğin yerini gösterir gibi başını eğerek. “Yolunu bile bilmiyordum. Herkes bana o çiftlikte nasıl yalnızlık çekeceğimi anlatıyor ve orada hiçbir şeyin, insanlarını tanıdığım bu vadideki gibi olmayacağını söylüyordu. Ama ben Natan’la çalışmak istiyordum.”</p>

  <p>“Oraya ne zaman gittin?”</p>

  <p>“Durumumu ayarlar ayarlamaz. Mayıs sonunda, işçi değişim gününde.”</p>

  <p>“Hangi yıl oluyor bu?” diye sordu Tóti.</p>

  <p>“1827. Noel yortusu ile yılbaşını Geitaskard’da geçirdim, sonra yağmurkuşunun<a href="../Text/DiPNOTLAR.xhtml#a20" id="k20"><sup>[20]</sup></a>&nbsp;kışı kovmak için gelip şarkısını söylemesini bekledim. Malımı mülkümü topladım, yürüyerek ayrıldım oradan. Vadide bir yukarı bir aşağı yolculuk eden bir sürü hizmetli vardı, ama kimse Vatnsnes’teki Illugastadir çiftliğine gitmiyordu. Yarımadanın kuzeyine doğru yürümeye başladım; yoğun bir sis çökünce, yolumu yitireceğim diye endişelendim. Ama uzaktan denizin sesini duyabiliyor ve doğru yolda ilerlediğimi anlıyordum. Sis dağıldığında Tjörn kilisesinin uzağında olmadığımı gördüm. O gece orada kalmak için izin istedim. Ertesi gün kilisenin papazı Illugastadir’e nasıl gideceğimi anlattı.</p>

  <p>“Tjörn’den çiftliğe ulaşmam çok uzun sürmedi. Hayatımda ilk kez o sabah denizi öyle alabildiğine geniş ve engin gördüm. Kuzeyden esen rüzgâr kıyılara doğru sürüklenen dalgaların serpintilerini üflüyor, yüzeyin üzerinde yüzlerce deniz kuşu halka olmuş çığlıklar atıyordu. Suyun külrengi gövdesinin ucunda batı fiyortlarını bile görebiliyordum. Kendi kendilerinin gölgeleri gibiydiler.</p>

  <p>“Etkileyiciydi. Tjörn’deki papaz, çiftlik evinin kayalık bir koyda olduğunu söylemişti; çok geçmeden dediği yer karşıma çıktı. Kıyıya çekilmiş küçük bir kayık vardı ve balık kurutma askılarında çarşaflar asılıydı, rüzgârda deli gibi sallanıyorlardı. O sırada bunu iyi bir işaret olarak gördüm; sanki bana el sallayarak hoş geldin diyorlardı.</p>

  <p>“Bayırdan aşağı fazla inmemiştim ki evden biri çıktı ve tepenin yukarısına doğru seğirterek yürümeye başladı. Yaklaştıkça, gelen kişinin en fazla on beşinde bir genç kız olduğunu fark ettim. Sevinç içinde bana el sallıyordu. Onu duyacak kadar yaklaştığımda, hoş geldin, diye bağırarak yanıma koştu. Yakındayken daha da küçük görünüyordu, Rahip. Ufacık burnu yukarı kalkık, dudakları kıpkırmızıydı ve sarı saçları rüzgârda birbirine dolanıyordu. Bir çiftçi kızına göre fazlaca güzeldi; acaba Natan’ın kızlarından biri mi, diye düşündüğümü anımsıyorum. Hiçbir hizmetçinin giymeyeceği kadar da güzeldi elbiseleri.</p>

  <p>“Kız, öteberimin bulunduğu çuvalı alıp beni öptü. Agnes Magnüsdóttir olup olmadığımı sordu ve kendisini Sigrídur diye tanıttı, ama herkesin ona Sigga dediğini söyledi.”</p>

  <p>“Natan’ın Geitaskard’da sözünü ettiği hizmetçi kız bu, değil mi?”</p>

  <p>Agnes başını sallayarak onayladı. “Sigga bütün hafta boyunca beni beklediğini söyledi ve aç olup olmadığımı, çok uzaktan mı geldiğimi, dağ yollarında böyle tek başıma yürümekten, yol kesen eşkıyadan ya da haydutlardan korkup korkmadığımı sordu. Öyle hızlı konuşuyordu ki onu yanıtlamakta zorlanıyordum. Daha ne olduğunu anlamadan, beni içeri sürükleyip o sabah hazırladığı yatağımı gösterdi. İçinde yalnızca dört yatak bulunan büyükoda çok ufaktı ve oturup konuşulacak yer yoktu. Yataklardan birinin yukarısında küçük bir pencere vardı, ama sanırım Sigga orayı kendine ayırmıştı. Illugastadir düşündüğümden daha sıkışık ve pisti. Ama bir valinin evinde hizmetçi olmaktansa, küçük bir çiftlik evinin hanımı olmak daha iyidir diyerek kendimi avuttum. Sigga öteberimi yerleştirmem için beni yalnız bırakacağını söyleyip kahve yapmak üzere gitti. Ona zahmet edip kahveyi harcamamasını, biraz peynir suyuyla biraz da suyun yeterli olacağını söyleyince, gülerek Natan’ın kahveyi çok sevdiğini ve sürekli içtiklerini anlattı. Bu bana büyük bir nimetmiş gibi göründü.</p>

  <p>“Çevreye göz atmak için Sigga’nın odadan çıkmasını bekledim. Yalnızca iki yatak yapılıydı: Onunkiyle benimki. Natan’ın nerede yattığını ve tavan arasında bir oda olup olmadığını merak ettim.</p>

  <p>“Sigga döndüğünde ona Natan’ın nerede olduğunu sordum. Beni karşılamak üzere orada olacağını umuyordum. Utanmış görünen Sigga kızardı ve Natan’ın dışarıda olduğunu söyledi.</p>

  <p>“Bir Pazar günüydü; o yüzden Natan kilisede mi diye sordum, ama Sigga kafasını salladı. Natan kiliseye giden biri değildi. Sigga onun akşam dualarını okumayı reddeden tanıdığı tek kişi olduğunu, yanımda bir ilahiler kitabım varsa yastığımın altına saklamamı, yoksa Natan’ın kitabı ocağa atıp yakabileceğini söyledi. Hayır, dedi Sigga, Natan dağda tilki avındaydı; çiftliği bana kendisi gezdirecekti.</p>

  <p>“Çiftlikle ilgili ilk izlenimlerim nelerdi, anımsayamıyorum Rahip. Yolculuktan bitkin düşmüş, çevremde bu kadar çok su görmekten şaşkına dönmüştüm. Ama Tanrı’nın unuttuğu o yerde bir küsur yıl tutsak kaldıktan sonra, Illugastadir’in neye benzediğini söyleyebilirim sana.”</p>

  <p>“Bana orayı biraz anlatmanı isterdim,” diye üsteledi Tóti.</p>

  <p>“Dağın eteğinde ve denizin kıyısında olan herhangi bir yerden daha farklı değildi. Hayvanların kışlık yeminin yetiştirildiği bir iki tane düz arazinin dışında, taşların arasından yabanıl otların büyüdüğü uzunlamasına bir kayalık alandı. Deniz kıyısı çakıl taşlarıyla kaplıydı ve koydaki geniş yosun kümeleri boğulmuş birinin saçları gibi dalgalanıyordu. Gece boyunca kıyıya vuran yaloslar büyülüymüş gibi görünüyor, fok yığınlarının yanındaki sıra sıra kayalıklara deniz ördekleri yuva yapıyordu. Illugastadir güneşli günlerde çok güzel görünürdü, ama öteki zamanlarda orada yaşamak yağmur altında mezar kazmak kadar berbat bir durumdu. Denizden gelen sis bir bela gibi çöküyordu yörenin üzerine. En yakın çiftlik olan Stapar ise enikonu uzak bir mesafedeydi.</p>

  <p>“Fiyorda doğru uzanan kayalık adalardan birinde Natan’ın işliği vardı. Oraya ulaşmak için suyla kaplı dar bir taşlık yoldan geçmek gerekiyordu. Çiftlik evinden uzakta, çevresi sularla kaplı bu yerde bir işlik yapmanın tuhaf olduğunu düşünmüştüm ya, demek Natan böyle uygun görmüştü. Barakanın penceresi bile denize değil karaya bakıyordu; çünkü Natan dağdan kimlerin gelip geçtiğini görmek istiyordu. Düşmanları vardı.</p>

  <p>“Sigga işliğin anahtarının nerede olduğunu bilmediğini, ama demir tezgâhının o küçük kulübede olduğunu ve Natan’ın ilaçları orada yaptığını, ayrıca büyük olasılıkla yüklü miktardaki parasını da içeride sakladığını söyledi. Bütün bunları vahşi bir kıkırdamayla anlattığını görünce, onun gerçekten Natan’ın söylediği kadar kalın kafalı olduğunu düşündüğümü anımsıyorum.</p>

  <p>“Sigga, Natan’ın sopayla fok öldürdüğünü ve giymek istersem fok derisinden ayakkabılar verebileceğini, ayrıca İzlanda’nın bütün Bölge Komiserleri’ndeki gibi onlarda da ördek tüyünden şilteler bulunduğunu ve bu yumuşak yataklarda bir ölü gibi uyuyabileceğimi anlattı bana. Stóra-Borg’da büyüdüğünü ve annesinin artık yaşamadığını, bu işte yeni olduğunu, daha önce hiç kâhyalık etmediğini, ama Natan’ın beni çok övdüğünü ve ona işi öğreteceğimi umduğunu söyledi.</p>

  <p>“Sigga’nın kendisine kâhya dediğini duyunca şaşırdım. ‘Ah, buranın hanımısın yani? Karitas’ın yerini sen mi aldın?’ diye sordum. O da başını sallayıp evet dedi, daha önce basit bir hizmetçi olarak çalıştığını, ama Karitas işi bırakınca Natan’ın ona kâhyalığı teklif ettiğini söyledi. Onun hizmetçisi olmak üzere oraya gittiğim için bana teşekkür etti ve kolumu tutarak Natan’ın çoğunlukla evden uzakta olduğunu, dolayısıyla yalnızlık çektiğini, bu yüzden ikimizin iyi anlaşması gerektiğini söyledi.</p>

  <p>“Bir yanlışlık olduğunu, belki de Natan’ın ben gelinceye kadar ondan kâhyalık etmesini istediğini düşündüm; ya da kız düpedüz bir yalancıydı. Natan’ın bana yalan söyleyeceğini sanmıyordum.</p>

  <p>“Sonra biraz kahve içtik ve Sigga’ya daha önce çalıştığım yerleri anlattım kısaca. Yaşadığım çiftliklerin sayısını söylerken temkinli davranıyordum, yine de Sigga çok etkilenmiş görünüyor ve sürekli ona yardımcı olmak için Illugastadir’e geldiğime ne kadar mutlu olduğunu söyleyip duruyordu. Bir de üzerimdeki güzel desenli şalı nasıl yaptığımı öğretip öğretmeyeceğimi sorudu. Sonuçta biraz rahatlamıştım.</p>

  <p>“Kısa bir süre sonra yine Natan’la ilgili konuşmaya başladık, Sigga onu akşam yemeğinden sonra beklediğini söyledi. Ama Natan epeyce geç bir saatte döndü.”</p>

  <p>“Geldiğinde iş durumunu sordun mu ona?” dedi Tóti.</p>

  <p>Agnes kafasını salladı. “O geldiğinde ben uyuyordum.”</p>

  <div>
    <br/>
  </div>

  <p class="p1" style="text-align: center;">*</p>

  <div>
    <br/>
  </div>

  <p class="p1">Belki de olayların içyüzünü Illugastadir’deki o ilk sabah anlamıştım. Yanılıyor da olabilirim, o sabah değildi belki de.</p>

  <p>Geç bir saatte martıların hüzün dolu çığlıklarına uyanıp, Natan’ı dere boyunca yürürken görebilmek için dışarı çıktım. Denizin kıyısındaki çarşaflar hâlâ hafif bir esintiyle dalgalanıyordu. O sırada Natan’ın ancak sabah geri döndüğünü düşünmüştüm.</p>

  <p>Sigga, Natan’ın omzundan sarkan iki tilki postuyla gece yarısı döndüğünü söylediğinde bile, gecenin kalan bölümünü hangi yatakta geçirdiğini sormak aklıma gelmemişti.</p>

  <div>
    <br/>
  </div>

  <p class="p1" style="text-align: center;">*</p>

  <div>
    <br/>
  </div>

  <p class="p1">“O sabah Natan’ı gördüğüme öyle sevinmiştim ki ona, Sigga kendisini neden Illugastadir’in hanımı sanıyor diye sormayı unutmuştum. Ancak günün ilerleyen saatlerinde, kayaların üzerinden işliğine doğru giden Natan’ın peşi sıra yürürken konuyu açtım.</p>

  <p>“Kaba görünmek istemiyordum, o yüzden ona Sigga’nın kâhyalığından hoşnut olup olmadığını sordum söz arasında. Ama Natan her zamanki gibi ne demek istediğimi anlamıştı. Durdu ve kaşlarını kaldırdı.</p>

  <p>‘“O benim kâhyam değil,’ dedi.</p>

  <p>“Böyle söylediği için rahatlamıştım, ama yine de ona, ilk geldiğimde Sigga’nın bana Karitas’ın yerine geçtim dediğini anlattım.</p>

  <p>“Natan gülerek kafasını salladı, ardından Sigga’nın ne kadar genç ve kıt beyinli olduğu konusunda beni uyardığını anımsattı. Sonra işliğinin kilidini açtı ve içeri girdik. Daha önce hiç öyle bir oda görmemiştim. Her işlikte bulunabilecek örs, körük ve öteki aletlerin dışında, duvarlarda büyük demetler halinde kurutulmuş çiçekler ve otlar, kimileri bulanık kimileri duru sıvılarla dolu kavanozlar ve içinde yağa benzer bir şey olan büyük bir kova vardı. İğneler, neşterler ve soluk renkte, haşlanmış mide gibi buruşmuş bir hayvanın olduğu cam bir kavanoz vardı.”</p>

  <p>“Ne korkunç,” diye mırıldandı Steina büyükodanın öteki ucundan. Agnes gözlerini eldivenden kaldırıp baktı, ailenin orada olduğunu unutmuş gibiydi.</p>

  <p>Birden çiftliğin giriş kapısı vuruldu.</p>

  <p>“Lauga,” dedi Margrét. “Gidip bakar mısın, kimmiş gelen?” Kızı kapıyı açmak üzere çıktı. Kısa bir süre sonra yanında, omuzlarındaki karları süpüren yaşlı bir adamla geri döndü. Gelen, Undirfell’deki Rahip Pétur Bjarnason’du.</p>

  <p>“Herkesi Tanrı’nın adıyla selamlarım,” diye homurdandı gözlüğünü iç gömleğine silerken. Buzda ve rüzgârda yürüdüğü için soluk soluğaydı. “Undirfell kilisesi adına sizlerin dinsel bilgilerinizi ve okuma becerilerinizi öğrenip kayıt altına almak için buradayım,” dedi tekdüze bir sesle. “Ah, merhaba Yardımcı Rahip Thorvardur. Hâlâ vadidesiniz, gördüğüm kadarıyla. Ah, tabii. Blöndal sizi-”</p>

  <p>“Bu Agnes,” diyerek araya girdi Tóti. Agnes bir adım öne çıktı.</p>

  <p>“Adım Agnes Magnúsdóttir,” dedi kadın. “Ben bir tutukluyum.”</p>

  <p>Margrét şaşkınlık içinde ansızın ayağa kalkıp, yatağında ağzı bir karış açık halde oturan Jón’a baktı.</p>

  <p>Lauga “Ne?! Hayır, o bizim-” diye konuşmaya başladı, ama Tóti onun sözünü kesti.</p>

  <p>“Size daha önce de söylediğim gibi, Agnes Magnusdóttir benim manevi gözetimim altındadır.” Suçlu bir kişiye arka çıktığı için ailenin ona şaşkın şaşkın baktığının farkındaydı. Uzun ve sıkıntılı bir sessizlik oldu.</p>

  <p>“Usulen kaydedildi.” Rahip Pétur titrek ışığın dibindeki bir tabureye oturdu ve paltosunun altından ağır bir defter çıkardı. “Kornsá ailesi nasıllar bakalım? Hayvan kesimi bitti mi?”</p>

  <p>Margrét, Tóti’ye tuhaf tuhaf baktı, ardından yavaşça yerine oturdu. “Şey, evet. Yalnızca otlağın<a href="../Text/DiPNOTLAR.xhtml#a21" id="k21"><sup>[21]</sup></a> gübrelenmesi kaldı, ondan sonra da değiş tokuş için yünlüleri yapmaya başlayacağız.”</p>

  <p>Yaşlı papaz başını salladı. “Çalışkan bir aile. Bölge Memuru Jón, konuşmaya sizinle başlayabilir miyiz?”</p>

  <p>Papaz bütün aile bireyleriyle tek tek konuşarak, onların okuma becerilerini ve ezberlerindeki temel din bilgilerini yokladı. Ayrıca birlikte yaşadıkları kimselerin kişiliklerini öğrenmek için sorular sordu onlara. Hizmetlilerin hepsinin papazla işleri bittikten sonra, Agnes çağrıldı. Tóti onların konuşmasını dinlemeye çalıştı, ama okuma sınavının sona ermesiyle rahatlayan Kristín’in Bjarni’yle birlikte girdiği kıkırdama ve gülme nöbeti yüzünden bir şey duyamadı. Agnes’le bir iki kelime konuşan papaz, onu onaylayarak başını salladı.</p>

  <p>“Zaman ayırdığınız için hepinize teşekkür ederim. Belki yakında kilisede de görürüm sizleri,” dedi Rahip Pétur.</p>

  <p>“Biraz daha oturup bir kahve içseydiniz?” diye sordu Lauga güzelce reverans yaparak.</p>

  <p>“Teşekkür ederim tatlı kızım, ama daha bütün vadiyi dolaşacağım, üstelik bu havanın düzeleceği yok.” Rahip şapkasını kafasına geçirip elindeki defteri dikkatle kalın paltosunun içine soktu.</p>

  <p>“Sizi geçireyim,” dedi Tóti, Lauga davranmadan önce.</p>

  <p>Tóti koridorda papazın Agnes’le ilgili neler kaydettiğini sordu.</p>

  <p>“Ne öğrenmek istiyorsunuz?” diye kuşkuyla sordu adam.</p>

  <p>“O benim gözetimimde,” dedi. “Davranışlarını bilmek benim sorumluluğum. İyi okuyup okuyamadığını bilmek. Onun rahat olmasını sağlamak durumundayım.”</p>

  <p>“Peki o zaman.” Papaz Defteri’ni bir kez daha paltosundan çıkarıp son sayfalara bir fiske attı. “Kendiniz okuyabilirsiniz.”</p>

  <p>Tóti defteri koridorun duvarında asılı duran mumun yanına getirdi, loş ışığın altında sözcükleri seçene kadar gözlerini kısarak sayfalara baktı:</p>

  <p>Agnes Jónsdóttir. Bir hükümlü. <i>Sakapersona.</i><a href="../Text/DiPNOTLAR.xhtml#a22" id="k22"><sup>[22]</sup></a>&nbsp;34 yaşında.</p>

  <p>Papaz, Tóti’nin bitirmesini beklerken “Okuması çok iyi,” diyerek düşüncesini belirtti.</p>

  <p>“Kişiliğiyle ilgili bu yazdığınız nedir?” Karanlıkta kırpıştırdığı gözleri sözcükleri zar zor seçebiliyordu.</p>

  <p>“Ah, orada <i>blendin</i> yazıyor Rahip. Karışık.”</p>

  <p>“Peki bu sonuca nasıl vardınız?”</p>

  <p>“Bölge Memuru Jón’un görüşü bu. Bir de karısının.”</p>

  <p>“Sizin Agnes’le ilgili görüşünüz nedir Rahip?”</p>

  <p>Defteri paltosunun içine sokuşturan yaşlı adam omuzlarını silkti.</p>

  <p>“Çok düzgün konuşuyor. Eğitimli olduğunu düşünüyorum. Gayri meşru olduğu hesaba katılırsa, şaşırtıcı bir durum. İyi yetiştirilmiş. Oysa Bölge Memuru’yla konuştuğumda bana davranışlarının biraz şey olduğunu... Öngörülemez olduğunu söylemişti. Sinir nöbetlerinden söz etti bana.”</p>

  <p>“Agnes idam cezasıyla yüz yüze,” dedi Tóti.</p>

  <p>“Farkındayım,” diye sertçe karşılık verdi papaz, kapıyı açarken. “İyi günler Rahip Thorvardur. En içten dileklerimi sunarım.”</p>

  <p>“Ben de size,” diye mırıldandı Tóti, kapı yüzüne çarpıldığı sırada.</p>

  <div>
    <br/>
  </div>

  <p class="p1" style="text-align: center;">*</p>

  <div>
    <br/>
  </div>

  <p class="p1">Agnes Jónsdóttir. Kendine bir ad vermenin böylesine kolay olacağını hiç düşünmemiştim. Brekkukot’tan Jón Bjarnasson’un kızı, uşak Magnús Magnússon’un değil. Gerçekte kimin piçi olduğumu herkes öğrensin.</p>

  <p>Agnes Jónsdóttir. Aslında olmam gereken kadının adı bu olmalıydı gibi geliyor bana. Yanında kocası ve alacakaranlıkta koyunları eve çağırmaya yardım eden, eteğine yapışmış çocuklarıyla birlikte, vadiye tepeden bakan bir evin kâhyası. Onlara hayalet hikâyeleri öğreten ve onları korkutan. Çocuklarını seven. Dahası, Sigurlaug ile Steinvör Jónsdóttir’in kız kardeşleri bile olabilirdi o kadın. Margrét’in kızı... Kutsanmış bir evlilikte ve yoksulluk yüzünden darmadağın olmayacak bir ailede doğan bir çocuk.</p>

  <p>Agnes Jónsdóttir, ömrünü damarları açarak, boğazları, bacakları keserek geçiren ve kan akıtması için para ödenen bir adamı sevecek kadar aptal olmazdı. Bir büyükanne olabilirdi mesela. Ölüm döşeğindeyken yatağının çevresinde toplanmış dost yüzlere bakan biri. Cennetteki yerini önceden ayarlamış biri. Cennete inanıyor olabilirdi.</p>

  <p>Şimdi bakınca, Illugastadir’de mutlu olduğuma inanmam neredeyse olanaksız, ama bir ara öyleydim muhakkak. Bütün öğle sonrasını Natan’la birlikte işlikte geçirdiğimiz ilk gün mutluydum. Bana o iki tilki postunu göstermişti. O sabah hava, balıkların yanına asmasına elvermeyecek kadar nemli olduğundan, postları içeride kurutuyordu.</p>

  <p>Ellerimi tuttu ve beyaz tilki kürkünün üzerinde gezdirdi.</p>

  <p>“Hissediyor musun? Bu yaz Reykjavík’te epey para getirecek bunlar.”</p>

  <p>Dağda tilkileri nasıl avladığını anlattı bana. “Bütün iş bir tilki eniği bulup yakalamakta,” dedi. “Sonra anne babasını çağırsın diye eniği ağlatmak gerekir, yoksa onları deliklerinden çıkarmak neredeyse olanaksızdır. Cin gibi hayvanlardır. Kurnaz. Yürürken kokunu alıverirler.”</p>

  <p>“Peki tilki eniğini nasıl ağlatıyorsun?”</p>

  <p>“Ön ayaklarını kırarım. Böylece kaçamazlar. Yavrunun bebek gibi ağlamasını duyan anne baba inlerinden koşarak çıkınca kolaylıkla yakalanırlar. Birbirlerini yalnız bırakmazlar.”</p>

  <p>“Anne babasını öldürdükten sonra eniğe ne yaparsın?”</p>

  <p>“Kimi avcılar ölsün diye bırakıp giderler. Yavruların pazarda bir değeri yoktur; derileri çok küçüktür.”</p>

  <p>“Sen ne yaparsın?”</p>

  <p>“Kafalarını bir taşla ezerim.”</p>

  <p>“Yapılacak en doğru şey bu.”</p>

  <p>“Evet. Onları öylece bırakmak acımasızlık.”</p>

  <p>Bana kitaplarını gösterdi. Onlardan hoşlanacağımı düşünmüştü. “Sözcükler Sigga’nın umurunda değil,” dedi. “Okuması rezalet. Ona bir şey okutmak ineği konuşturmaya çalışmak gibi.”</p>

  <p>Parmaklarımı sayfaların üzerinde gezdirerek, bana sunulan yeni sözcükleri okumaya çalıştım.</p>

  <p>“Kutanöz enfeksiyonlar.” Berbat telaffuzumu düzeltti. “Cochlearia officinalis.”<a href="../Text/DiPNOTLAR.xhtml#a23" id="k23"><sup>[23]</sup></a></p>

  <p>“Bir daha söyle.”</p>

  <p>“Cetraria islandica.<a href="../Text/DiPNOTLAR.xhtml#a24" id="k24"><sup>[24]</sup></a>&nbsp;Angelica archangelica.<a href="../Text/DiPNOTLAR.xhtml#a25" id="k25"><sup>[25]</sup></a>&nbsp;Achilla millefolium.<sup><a href="../Text/DiPNOTLAR.xhtml#a26" id="k26">[26]</a>&nbsp;</sup>Rumex digynus.<a href="../Text/DiPNOTLAR.xhtml#a27" id="k27"><sup>[27]</sup></a>”</p>

  <p>Anlamadığım bir yazı diliydi bu, o yüzden Natan’ın alay dolu kahkahalarını öpücüklerle kestim ve dilini benimkine hafifçe bastırdığını hissettim. Bütün bu sözcüklerin anlamı ne? İşliğinde bulunan nesnelerin adları mıydı bunlar? Kavanozların, şişelerin, kilden kapların adı mı? Natan beni boynumdan öpünce yükselen şehvet fırtınasında bu düşüncelerim yitip gitti. Beni masanın üzerine kaldırdı ve daha ne olup bittiğini anlamadan, daha hazır bile değilken, daha giysilerimizle boğuşurken birdenbire içime girdi. Soluğum kesilmişti. Arkamdaki kâğıtları hissettim ve sözcüklerin sayfalardan yükselerek derimin içine gömüldüğünü düşündüm. Bacaklarım Natan’a sıkıca dolanmıştı ve soğuk deniz havasının boğazımı sıkıca kavradığını hissettim.</p>

  <p>Sonra, kalçamı masanın ucuna dayayıp, çıplak halde ayakta durdum. Önümde Natan’ın kitapları ve aşkımızın kasırgasında kırışmış kâğıtlar yayılıydı.</p>

  <p>“Bütün şu hastalıklara baksana, Natan. Kitaplar dolusu hastalık ve dehşet.”</p>

  <p>“Agnes.”</p>

  <p>Adımı yavaşça, “s” harfini dilinin üzerinde bekleterek, sanki tadına bakıyormuşçasına söylemişti.</p>

  <p>“Natan. Dünyada bu kadar çok hastalık varsa... Bir insanın başına bunca bela açacak kadar çoksa bu hastalıklar, bizler hâlâ nasıl canlı kalabiliyoruz?”</p>

  <p>Sigga durumumuzu biliyor olmalıydı. Illugastadir’deki ilk gecelerde onun uyumasını bekliyorduk. Natan’ın büyükodanın döşemelerinde dikkatle attığı adımları duyabiliyor, battaniyelerin yavaşça çekiştirildiğini hissedebiliyordum. Sesimi çıkarmamak için çok uğraşıyordum. Kendimizi birbirimize bir daha çözülemeyecekmişiz gibi sıkı sıkı doluyorduk, ama günün pencereden içeri giren ilk ışığı bir bıçak gibi kesiyordu buluşmalarımızı.</p>

  <p>Sigga uyanmadan önce Natan kendi yatağına dönmüş oluyordu her zaman.</p>

  <div>
    <br/>
  </div>

  <p class="p1" style="text-align: center;">*</p>

  <div>
    <br/>
  </div>

  <p class="p1">Agnes daldığı düşüncelerinin içinde yitmiş gibiydi. Tóti yavaşça omzuna dokununca birden irkilerek odanın içinde olduğunun farkına vardı.</p>

  <p>“Seni ürküttüğüm için özür dilerim,” dedi Tóti.</p>

  <p>“Ah, hayır,” diye karşılık verdi Agnes, biraz soluk soluğaydı. “İlmekleri sayıyordum yalnızca.”</p>

  <p>“Devam edelim mi?” diye sordu.</p>

  <p>“Ne diyordum?”</p>

  <p>“Illugastadir’deki ilk gününü anlatıyordun.”</p>

  <p>“Aa, evet. Natan beni gördüğüne sevindi; ben yerleşme işini tamamlayınca, yöre halkıyla ve çiftliklerle ilgili hikâyeler anlatmaya başladı. O ilk haftalarda pek kayda değer bir şey olmadı. Her gün güneşin doğuşundan batışına kadar Sigga’yla birlikte çalıştım, geceleri de birbirimize hikâyeler anlatarak ya da ona buna gülerek geçirdik. Sonuç olarak, Illugastadir’deki ilk birkaç ay mutlu dönemlerimdi. Sigga, Natan’ın evde daha önce olmadığı kadar çok zaman geçirmesinin tuhaf olduğunu söyledi, ben de bu durumun benim varlığımdan kaynaklandığını düşündüm. Natan çoğu gün, çiftlikle ilgilenmektense, işliğinin dışında aletlerini onarıp düzeltmeyi tercih ediyordu. Otlarla ya da atlarla kendisi ilgilenmiyor, gelip bakmaları için adam tutuyordu. Tembel olduğu için değildi ama bu. Bana kanın nasıl akıtılması gerektiğini gösterdi ve bir insanın başına gelebilecek bütün hastalıkları anlattı. Sanırım yaptığı işe ilgi duyan birinin olması onu mutlu ediyordu. Sigga sevimliydi, iyi çamaşır yıkıyor ve yakaladığımız balıkları ustalıkla ayıklıyordu, ama Natan’ın deyişiyle, zekâ gerektiren konuları hiç umursamıyordu. Benim dilediğim kadar okumaya ve bilimsel konularda bir şeyler öğrenmeye iznim vardı. Biliyor musun Rahip, bacaklarında lekeler olan ve dişetleri kanayan kişilerin lahana yemesi gerekir.”</p>

  <p>Tóti gülümsedi. “Hayır, bilmiyorum.”</p>

  <p>“Başlarda dalga geçiyor sanmıştım, ama yapraklardan yapılan basit bir çayın ya da domuz yağı ve kükürtle hazırlanan bir lapanın ya da bitki köklerinden süzülmüş reçinenin, dahası bir lahananın bile insanı nasıl iyileştirebildiğini kendi gözlerimle gördüm.</p>

  <p>“Illugastadir’e taşınmamın büyük bir talih olduğunu düşünmüştüm. Natan bana fok derisinden yeni ayakkabılar yapmış ve yeni bir şal vermişti, üstelik midemizi tıka basa dolduracak kadar çok ördek yumurtası vardı. Çiftlikten her gidişinde, Sigga’yla benim için aldığı armağanlarla geri dönerdi. Sigga’yı ilk gördüğümde onun kızı sanmam bu yüzdendi. Natan, onun güzel giyinmesini sağlamıştı hep. Oraya gittiğimde bana da armağanlar vermişti. Dantel ve ipek, bir de ta Fransalardan geldiğini söylediği küçük bir mendil. Onca soyutlanmış olmasına, boğuculuğuna ve sıkış tıkışlığına karşın, evin içindeki yaşantı epeyce gösterişli görünüyordu. Fazla konuğumuz olmuyordu, ama benim için Natan yeterdi, öte yandan Sigga da çok katlanılmaz değildi.” Agnes sesini alçalttı. “Sigga’yı gördünüz mü, Rahip? Temyiz kararı onaylanmış mı?”</p>

  <p>Tóti ağır ağır kafasını salladı. “Henüz bilmiyorum.”</p>

  <p>Agnes düşünceliydi. “Sigga büyük olasılıkla değişmiştir. Kendini dine vermiştir. Ama Illugastadir’deyken zaman zaman küstahça bir tavır takınırdı. Sürekli insanlarla ilgili hikâyeler kurgulardı; Natan da ona, kimin kiminle evleneceğini, çocuklarının neye benzeyeceğini ve buna benzer şeyleri sorardı. Natan için zararsız bir oyundu bu; Sigga’nın basitliğini eğlendirici bulurdu. Bense ona aldırmıyordum; kendisine kâhya deyip durmasına ya da oturağın boşaltılması, ahırın temizlenmesi, Natan’ın yakaladığı balıkların kurutulması gibi aslında onun yapması gereken işleri benden istemesine bile aldırış etmiyordum. Natan’ın dediği gibi, o yalnızca bir çocuktu ve çocukça bir düşünme biçimi vardı.</p>

  <p>“Benim Illugastadir’e gidişimden bir süre sonra, Fridrik Sigurdsson çiftliği ziyaret etti. Onunla daha önce karşılaşmamıştım, ama Sigga ondan söz etmiş, Natan’la ikisinin arasında bir tür arkadaşlık olduğunu söylemişti. Kız, Fridrik’le konuşurken derisi yüzülmüş bir kuzu gibi kızarıyordu. Ama Fridrik beni tedirgin etmişti. Dengesiz bir tarafı vardı. Natan da bir tuhaftı. İkisine de bir haller oluyordu; bulunduğumuz odada büyük bir keyif içindeyken, ansızın öfkeli bakışların ortasında kalıyorduk. Üstelik bu durum bulaşıcıydı. Onlarla birlikteyken, yapılan en küçük bir haksızlık bile yaralayıcı oluyordu. Bence Fridrik, erkek olduğunu her fırsatta kanıtlamaya çabalayan, biraz tehlikeli bir delikanlıydı. Çok alıngandı. Sanırım bütün dünyanın ona karşı olduğunu düşünüyor, bu yüzden de öfke kusuyordu. Sinirlenmek için neden arardı, onun bu huyundan hoşlanmazdım. Kavga etmeyi severdi. Ellerinin yara bere içinde olmasını isterdi.</p>

  <p>“Natan daha farklıydı. Kendisini birilerine kanıtlamak zorunda olduğunu düşünmezdi. Ama batıl inançları vardı ve bu tür işaretlerden tedirgin olurdu. Onun dünyaya bakışını, bilgiye duyduğu açlığı, sevdiği kişilere karşı davranışlarını çok beğenirdim; onun yumuşak yanıydı bunlar. Natan, hava kapadığında kendini daha güçlü hissedebilmek için güneşli gökyüzünün tadını olabildiğince fazla çıkaran insanlardandı kısacası.”</p>

  <p>Tóti yüzünü buruşturup ensesini ovalamaya başlayınca, Agnes durakladı.</p>

  <p>“Bir sorun mu var?” diye sordu.</p>

  <p>Rahip boğazını temizledi. “Bir şey yok, yalnızca buradaki hava biraz basık,” dedi. “Sen devam et. Ben gider su alır gelirim birazdan.”</p>

  <p>“Solgun görünüyorsun.”</p>

  <p>“Bu havada yolculuk etmekten kaynaklanan hafif bir soğuk algınlığı.”</p>

  <p>“Bu gece Breidabólstadur’a geri dönmesen iyi olacak galiba.”</p>

  <p>Tóti gülümseyerek kafasını salladı. “Daha kötü hissettiğim zamanlar oldu,” dedi. “Sözünü kesmek istemezdim. Lütfen devam et.”</p>

  <p>Agnes onu dikkatle süzdükten sonra başını salladı. “Peki o zaman. Fridrik Sigurdsson’u ilk gördüğümde dereden su taşıyordum. Bir bağırış duydum ve dağ yolundan atıyla hızla gelmekte olan kızıl saçlı genç bir adam gördüm. Bir de kadın vardı. Sesi duyan Natan, işliğinin penceresinden baktı ve kapıyı kilitlemekle zaman yitirmeyip doğrudan dışarı çıktı. Illugastadir’e fazla insan gelmezdi, Natan da böyle olmasını tercih ediyor gibiydi.</p>

  <p>“Natan delikanlıyı Fridrik diye tanıştırdı. Fridrik bana dağın hemen ötesindeki Katadalur çiftliğinden çiftçi Sigurdur’un oğlu olduğunu söyledi. Kışı evden uzakta geçirdiğini belirterek, yanındaki arkadaşını tanıştırdı; Thórunn adında, çok çirkin dişli ve herkese sırıtan bir hizmetçi kadındı bu. Sigga’nın, Thórunn’u görünce endişelendiğini fark ettim. Doğrusunu istersen Rahip, daha ilk karşılaştığımızda ikisinden de hoşlanmamıştım. Fridrik’in kendini beğenmiş bir gösteriş budalası olduğunu düşünmüştüm. Boş boş konuşuyor, babasını nasıl zengin edeceğini anlatıyor, Vesturhóp’ta üç kişiyle dövüştüğünü ve hepsinin gözlerini morartıp patakladığını anlatıyordu. O yaştaki bir delikanlıdan bekleyebileceğin bütün sıkıcı yalanları söylüyordu. Natan neden sıkıntıya girip de Fridrik’in palavralarını dinliyordu, bilmiyorum. Kendi mutluluğunu başkalarına ilan etmekte hiç de çekingen davranmamasına karşın, Natan böyle şeyleri duymaktan hoşlanmazdı. Sanırım Fridrik’e örnek olmak istiyordu, Sigga’ya da rehberlik etmeye çalıştığını söylemişti bana.</p>

  <p>“Natan o gün Fridrik ile Thórunn’u içeri buyur etti. Yeni komşularımla özellikle ilgileniyor değildim, ama anladığım kadarıyla, Fridrik’in ailesi epey yoksuldu. Genç adam balığını açlıktan ölmek üzere olan biri gibi silip süpürmüştü. Natan’a uymayan bir arkadaş olduğunu düşünmüştüm.</p>

  <p>“Fridrik, bir kukla gibi onu izleyen Thórunn’la birlikte gittiğinde, Natan ortadan yok oldu. Onu yeniden görünce nerede olduğunu sordum ve gülümseyerek mallarını kontrol etmeye gittiğini söyledi. Neden diye sorduğumda, Fridrik’in elinin uzun olduğunu, buraya yalnızca parasının yerini bulmak için geldiğini anlattı.</p>

  <p>“Durum buysa, nasıl olup da Fridrik’in buraya adımını atmasına izin verdiğini sordum; o da gülerek parasını hiçbir zaman evde tutmadığını, üstelik bu oyundan hoşlandığını söyledi. Onlarınki gerçek bir arkadaşlık değil, can sıkıntısından kaynaklanan tuhaf bir çekişmeydi. Fridrik, Natan’ın zengin olduğunu düşünerek elindekilerin küçük bir bölümünü istiyor, Natan da parasını asla bulamayacağını bilerek eğlence için onu kışkırtıyordu. O gün Natan’a, böyle bir adamı kışkırtmanın tehlikeli olduğunu düşünüyorum dediğimde, gülerek, Fridrik’in adamdan sayılmayacağını, yalnızca gözü kara bir delikanlı olduğunu söylemişti. Ama bu beni rahatsız etti. Fridrik’in onun iki katı olduğunu, olası bir kavgada rahatlıkla hakkından gelebileceğini iddia ettim. Natan bundan hoşlanmadı. İlk tartışmamızı o zaman yaşadık.”</p>

  <p>“Natan ne dedi?”</p>

  <p>“Kolumdan tutup beni dışarı sürükledi ve Sigga’nın önünde bir daha asla onunla böyle konuşmamamı söyledi. Ben de yalnızca doğruyu söylediğimi, onu utandırmak istemediğimi, ayrıca Sigga’nın da benim gibi yalnızca onun iyiliğini düşündüğünü belirttim. Bu onu biraz yatıştırdı, ama ruh halinin bu kadar çabuk değişmesi beni korkuttu. Açık deniz kadar değişken ve güvenilmez biri olduğunu sonradan öğrendim; gözünün dönüp de yüzünün karardığını görenin Tanrı yardımcısı olsun. Bir gün sana arkadaşı olduğunu söylerken, ertesi gün yere biraz su döktün diye gecenin köründe dışarı atmakla tehdit eder seni. Ne demişler, her iyilikte bir kötülük, her kötülükte bir iyilik vardır.”</p>

  <p>“Belki de bunu biliyor olsaydın, Natan’ın yardımcısı olmayı asla kabul etmezdin?” diyerek düşüncesini belirtti Tóti.</p>

  <p>Agnes durakladı, sonra kafasını salladı. “Vatnsdalur’dan ayrılmak istiyordum,” dedi sessizce.</p>

  <p>“Biraz Sigga’dan bahset bana,” diye kibarca konuyu değiştirdi Tóti.</p>

  <p>“O gece, Fridrik’in ziyaretinden sonra, Sigga evlilikle ilgili konuşmaya başladı. Bu alımlı görünüşüyle Fridrik Sigurdsson’u çok çekici bulmuyor musun, diye sordum Sigga’ya. Yalnızca şaka ediyordum tabii. Fridrik yüzü çilli, kızıl saçlı ve bir sosis kadar alacalı bir oğlandı; üstelik ailesi o kadar yoksuldu ki, boş fıçıları bile yalar bunlar diyebilirdin. Ama bu sözlerim üzerine Sigga’nın yanakları kıpkırmızı parladı ve bana, Fridrik’in o Thórunn denilen kadınla nişanlı olup olmadığı konusunda ne düşündüğümü sordu. İşte o zaman, onun Fridrik’e karşı boş olmadığını anladım.</p>

  <p>“Sigga’yla dalga geçmeyi sürdürdüm. ‘Evlenmenin ne kadar zor bir iş olduğunu biliyor musun?’ diye sordum ona. Sigga, ‘Buradaki işlerden daha zor olamaz,’ deyince gülmeye başladım ve kastettiğim şeyin çiftlik işi olmadığını, onun gibi genç bir kızın yaşamını biriyle birleştirmek için ne tür izinler alması gerektiğini anlattım. Ona, hem papazın hem de Bölge Memuru’nun izin vermesi gerektiğini, üstelik Bölge Komiseri’nin yanında yer alıp onaylamasının zorunlu olduğunu, ayrıca son sözü söyleyecek olan Natan’ın da buna razı gelmesi gerektiğini açıkladım.</p>

  <p>“‘Birden fazla sayıda adamın, kabul ediyorum demesi gerekiyor,’ diye açıkladım ona. Sigga bu haberden hiç hoşlanmadı. Natan’ın her tür nişanı onaylaması gerektiğini söylediğimde, kızın yüzü soldu ve konuyla ilgili başka bir şey demedi. Keyfi yerine gelsin diye Natan’ın bana anlattığı, Fridrik’le aralarındaki o küçük oyunu ona aktardığımda bile ağzını açmadı.</p>

  <p>“‘Fridrik’in hırsız olduğunu düşünüyor musun gerçekten?’ diye sordu, ben de hayır dedim, namuslu bir kişi olduğuna eminim.</p>

  <p>“Natan’a, Sigga’nın evlilik planını onun onaylaması gerektiğini öğrendiğinde verdiği tepkiyi anlatınca, Natan kahkahalarla güldü. Bunu öğrendiği iyi olmuş dedi. Sigga’nın Fridrik’e vurulduğunu söyledim ve Natan onun bir hırsız olduğunu düşündüğü için kızın duyduğu endişeden bahsettim. Natan, iki yaratığı aynı kümese koyarsan olacağı budur dedi, sonra da bununla ilgili başka bir şey konuşmadık.</p>

  <p>“Bütün bunlar aşağı yukarı kuzulama zamanında oldu. Hava açıktı, Natan da bu fırsattan yararlanarak insanlara uğrayıp ilaçlarını satmak ve para kazanmak için kuzeye doğru yolculuğa çıktı. Illugastadir’de yavrulama, Natan evden uzaktayken başladı. Sigga’yla birlikte ineği doyurmak için dışarı çıktığımızda, koyunlardan birinin doğuruyor olduğunu gördük. Hareketsiz gelebilecek yavruları soluk alsınlar diye ayaklarından tutup düzgünce sallayacak güçte değildik ikimiz de, dolayısıyla birkaç hafta sonra döndüğünde, Natan’ın koyunların sayısını beklediği kadar yüksek bulamamasından endişeleniyorduk. Natan çiftliğe kimseyi sokmayın demesine karşın, Sigga’ya hemen bir komşuya gitmesini ve bir yardımcı ayarlamasını söyledim. Sigga, Fridrik’le geri döndü.</p>

  <p>“Natan’ın uyarılarından dolayı başta onu içeri alıp almama konusunda tereddütte kaldım, ama yardıma gereksinim duyuyorduk; üstelik Fridrik geldiğinde, başka koyunlar da doğurmaya başladı. Tam bir çiftçi çocuğuydu, kuzuları çekmemize yardım ediyor ve soluk alabilmeleri için onları sallıyordu. Koyunlardan birinin memesinin yavrularını emzirmek için çok kalın olduğunu fark edince, Fridrik sağda solda bulduğu ıvır zıvırdan bir emzik uydurarak, onları bizim beslememizi sağladı. Bu yaptıklarından sonra onu biraz daha sevdim, ama yine de evde uyumasına izin vermedim. Yatması için ahırda bir yatak hazırladım ona.</p>

  <p>“Fridrik kuzulama sırasında bir hafta kaldı bizimle. Onun evdeki her şeye fiyat biçtiğini fark ettiğim için, elini hiçbir şeye değdirmemesi konusunda dikkat kesilmiştim. Doğan kuzuların, annelerinin, ineğin, arazinin, hatta Sigga’nın kafasındaki ipek kurdelenin bile değerini hesaplıyordu. Bu davranışını yoksul büyümüş olmasına verdim. Yine de, özellikle ön kapının çevresine çukurlar açarken gördükten sonra, gözümü ondan hiç ayırmadım. Ona, ne yapıyorsun diye sorduğumda, gülerek önemli bir şey olmadığını, Natan’a saklaması için biraz para verdiğini, ama Natan’ın paraları nereye gömdüğünü unuttuğunu ve onları bir daha görmediğini anlattı. Yalan söylediğini biliyordum. Fridrik Sigurdsson’un tek kuruşu bile yoktu; Natan’ın parasını aradığına adım gibi emindim.</p>

  <p>“Sigga ise, oğlanın üçkâğıtçı kişiliğini görmezden geliyordu. Bahar boyunca Fridrik’in üzerine çok düştüğünü, dışarıda çalışırken ona sürekli alet edevat taşıdığını, Fridrik kavgalarını ve gözüpekliklerini anlatırken Sigga’nın kıkırdayıp durduğunu fark ettim. Akşamları genellikle iyi geceler dilemek için ahıra gidiyor, ona biraz süt götürüyor ve epeyce zaman geçiriyordu yanında. Daha önce de söylediğim gibi, Sigga güzel, cici bir kızdı; o yüzden Fridrik’in yakında o kahverengi dişli Thórunn’u unutmasını bekliyordum. Fridrik iyi bir biniciydi ve Sigga’yı etkilemek için midillisini ölesiye kamçılıyordu. O güzel at bütün derisini kana buladığı için Fridrik’i sırtından attığında bile, Sigga ona yemeğini götürmüş, oğlan aç kurtlar gibi tıkınırken yanına oturup şişmiş şakağını silmiş ve onları görmediğimi düşünerek çabuk iyileşsin diye onu öpmüştü.</p>

  <p>“Natan geri dönüp de koyunların çoğunun doğurduğunu gördüğü zaman, bu işi çok iyi yaptığımız için bizi övdü. Sigga, Fridrik olmasaydı beceremezdik deyince, Natan kendisinin evde olmadığı, dolayısıyla da Fridrik’i göz hapsinde tutamayacağı bir zamanda hangi akla hizmet o hırsız çocuğun buraya gelmesine izin verdiğimizi sordu. Sigga ağlamaya başladı (tartışmalara hiç dayanamazdı); Natan onu düşüncesizlikle suçlamayı sürdürüp ağzını bozunca araya girdim ve Fridrik’i çağırmanın benim fikrim olduğunu söyledim.</p>

  <p>“Natan’a onun Illugastadir dışında da sorumlulukları olduğunu bildiğimi, ama başka bir erkek olmadan belli birtakım işlerin yapılmasını da Sigga’yla benden beklememesi gerektiğini anlattım. Kuzuları sallamaya ikimizin de gücünün yetmediğini, bunun dışında daha birçok işi yaparken zorlandığımızı söyledim ona. Fridrik’e olan bütün hıncına karşın, o oğlanın çok sayıda hayvanını kurtardığını, üstelik dışarıda yatması için özen gösterdiğimizi söyledim. Fridrik’in para için avluyu kazdığınıysa anlatmadım.</p>

  <p>“Natan sonunda yatıştı ve Illugastadir’de her şey olağan seyrine döndü. Geitaskard’a gidip, hasat zamanı için Daníel Gudmundsson’u tutacağını söyledi. Kendisinin yokluğunda bizimle birlikte bir erkeğin kalmasını dilediğini, ama bu kişinin Fridrik olmasını istemediğini anlattı.”</p>
</body>
</html>
