<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/SM.css" rel="stylesheet" type="text/css"/>
</head>

<body>
  <h3><br/></h3>

  <p class="p1">Stóra-Borg’da kapatıldığım ambarda rüya görmedim. Isınmak için sırtımda küflü bir at derisiyle dar tahtaların üzerine kıvrılmışken uyku, gelgitle kıyıya vuran cılız bir su gibi yanaşırdı bana. Bedenime küçük dalgalarla dokunur ama asla rehavetin derinliklerine çekmezdi. Beni uyandıracak bir şey mutlaka olurdu: Gelen ayak sesleri ya da hizmetçi kızın boşalttığı oturağı yere koyarken çıkan tangırtı, sidiğin güçlü kokusu. Kimi zaman, kıpırdamadan yatıp gözlerimi sıkıca yumarak kafamdaki bütün düşünceleri kovarsam, uyku usulca kendini gösterirdi yeniden. Zihnim, incecik bir ışık şeridinin odanın içine sokulmasına ya da hizmetçilerin bir parça kurutulmuş balığı önüme atmalarına kadar bilinçle bilinçsizlik arasında gidip gelirdi. Kimi günler, yangından beri hiç uyumadığımı, Tanrı’nın verdiği cezanın da belki bu uykusuzluk olduğunu düşünürdüm. Dahası, Blöndal’ın verdiği cezanın... Gözetim masraflarımı karşılamak için eşyamla birlikte rüyalarıma da el konmuştu.</p>

  <p>Ama dün gece burada, Kornsá’da, rüyamda Natan’ı gördüm. Karışımında kullandığı otları kaynatıyordu; ben de onu izlerken ellerimi işliğin toprak duvarlarında gezdiriyordum. Yaz mevsiminin ışığı pembe pembe parıldıyordu. Karışıma girecek olan otların güçlü kokusu beni çepeçevre sarmıştı. Bu acımsı tatlı burcunun içinde soluk alıyor, etrafımda küçük bir mutluluk dalgasının yükseldiğini hissediyordum. Sonunda vadiden ayrılmıştım. Natan dönüp gülümsedi. Elinde, kaynamış otlardan artakalan pislik tabakasıyla dolu ve içinden buharlar çıkan camdan bir imbik tutuyordu. Elinden yükselen duman ve siyah yünden örülmüş uzun çoraplarıyla bir büyücüye benziyordu. Natan, su gibi kamaşan gün ışığına doğru adımını atınca, gülerek ve sevgiden ölecekmişim gibi hissederek kollarımı ona açtım, ama tam bu anda imbik avuçlarından kaydı ve yere düşerek paramparça oldu. Karanlık, odayı bir zift gibi doldurdu.</p>

  <p>O rüyadan beri uyuyabildim mi, emin olamıyorum.</p>

  <p>Natan öldü.</p>

  <p>Her sabah yüreğimde kahredici bir acı kasırgasıyla uyanıyorum.</p>

  <p>Karşı koymanın tek yolu zihnimi yeniden suyun derinliklerine, rüyamda imbiğin kırılmasından önce beni sarıp sarmalayan o altın dakikaya geri götürmem... Ya da Brekkukot’u, annemin yanımda olduğu zamanları kafamda canlandırmam... Kendimi adamakıllı zorlarsam, karşımdaki yatakta uyurken görebilirim onu. Onu ve Jóas’ı, pire ısırıklarını kaşıyan küçük Jóas’ı. Başparmağımla tırnağım arasında ezeceğim pireler...</p>

  <p>Ama geçmişten çekip aldığım bu anılar hoş değil. Brekkukot’tan sonrasını biliyorum. Anneye ve Jóas’a neler olacağını biliyorum.</p>

  <p>Gözlerimi açtığımda, yatağında yatan Margrét’i görüyorum. Uyanmış, kıpırdanıp dönerek dalgın dalgın battaniyesini çekiştiriyor. Kaykılmış başlığının altında lüle lüle olmuş ve kafasının üzerine yapışmış külrengi saçlarını görebiliyorum. Neredeyse kafatasının biçimini bile seçebiliyorum.</p>

  <p>Üzerine örttüğü battaniyenin altında yarısı görünen yüzü büyük bir leke gibi. Karşısındaki karyolaya dönmüş, orada yatan görevliyi inceliyor.</p>

  <p>Görevli horulduyor, çiftliğin hanımı da onu ayıplayarak dilini şaklatıyor. Duydum seni, yaşlı bayan. Daha şimdiden bıktın mı? Hele onlarla bir yıl geçirmeye çalış bakalım, o sert elleriyle ve sert bakışlarıyla.</p>

  <p>Başını çevirdiğinde, yastığının içindeki kuru yosunlar hışırdıyor. Beni görüyor. Ani bir soluk alışla elini yüreğine götürüyor.</p>

  <p>Biraz daha dikkatli olmalıydım. Asla birilerine dik dik bakarken yakalanmamalı. Onlardan bir şey istediğini sanabilirler.</p>

  <p>“Uyanmışsın. Güzel.” Çiftliğin hanımı alnındaki saçları yana doğru düzelterek bana bir süre dikkatle bakıyor, belki de, ne zamandır kendisini izlediğimden emin olamıyor.</p>

  <p>“Kalk hadi,” diyor.</p>

  <p>Söylediğini yapıyorum. Ayağımın altındaki döşemenin yassı tahtaları serin.</p>

  <p>Margrét bana bir hizmetçinin mavi yünden giysisini veriyor, sessizce giyiniyoruz. Horlayan görevliye sinirli sinirli bakmayı sürdürüyor. Kaba kumaştan giysiyi kafamdan geçirip odada göz gezdiriyorum. Yataklarda uyuyan başka kişiler de var. Hizmetçiler belki. Kim olduklarını öğrenmeye zaman yok. Margrét beni kulübenin nem kokulu koridoruna doğru yönlendiriyor ve yalnızca, sarkan bir ot parçasını çekerek kiriş boyunca sıra sıra uzanan öteki otlara dolamak için duraklıyor.</p>

  <p>“Sapır sapır dökülüyorlar,” diye homurdanıyor.</p>

  <p>Evin öteki odalarına göz atamayacağım kadar hızlı yürüyor. Çok büyük bir konut değil, ama fıçıların durduğu ambarı, içinde kovalar, tavalar ve bir süt sağma kabı olan şuradaki küçük odayı buraya ilk gelişimden anımsıyorum. Evin süthanesi olmalı ya da belki kilere dönüştürülmüş bir oda. Mutfağı geçiyoruz. Stóra-Borg’da giydiğim giysiler bir köşede yığılı duruyor.</p>

  <p>Dışarıda güzel bir gün var. Çimenler gece yağan yağmurla ıslak, yapraklar doğan güneşin ışığında daha parlak görünüyor. Sertçe bir rüzgâr esiyor ve avludaki su birikintilerinin üzerinde dalgacıklar oluşturuyor. Artık ayrıntıları fark edebiliyorum.</p>

  <p>“Gördüğün gibi,” diye söze başlıyor Margrét, evin dışındaki yığından yere düşmüş bir dal parçasına ayağı takılınca duraklıyor. “Gördüğün gibi, burada yapılması gereken bir sürü iş var.”</p>

  <p>Bana giyinmemi buyurduğundan beri söylediği ilk söz oluyor bu. Sesimi çıkarmıyor, gözlerimi aşağıda tutuyorum. Etekliğinin uç kıvrımının koyulaştığını fark ediyorum; yıllarca yerleri fırçalamış belli ki.</p>

  <p>Margrét sırtını dikleştirip, kendini daha iri göstermeye çalışır gibi ellerini kalçalarına koyuyor. Tırnakları etlerine kadar yenmiş...</p>

  <p>“Sana karşı olan hoşnutsuzluğumu saklamayacağım. Seni evimde istemiyorum. Seni çocuklarımın yanında istemiyorum.”</p>

  <p>Orada yatanlar çocuklarıymış.</p>

  <p>“Seni burada tutmaya zorluyorlar beni, sen de...” Hafifçe kekeliyor. “Sen de zaten burada zorla tutulacaksın.”</p>

  <p>Elbiselerimizi bacaklarımıza dolayan sabah rüzgârında omuzlarımız geriliyor. Ben küçükken manevi annem Inga, etekliğimin kumaşını esintiye karşı iki yana açarak, nasıl kanatlarım varmış gibi yapacağımı gösterirdi. Bu, bir uçma duygusuydu. Bir gün rüzgârın beni önüne katıp uçuracağını, vadideki herkesin gözlerini yukarı çevirerek gökyüzünde oradan oraya kayıp gidişimi göreceklerini söylemişti Inga bana. O zamanlar bu sözlere gülüp geçiyordum.</p>

  <p>“Kocam Jón, Hvammur’da, ama bu sabah geri dönecek. Irgatlarımız da otları biçmek için bugün yarın burada olurlar. Münasebetsiz davranışlara tahammülüm yok. Stóra-Borg’da ne yaptığını bilmiyorum, ama şu kadarını söyleyeyim, burada bizi istismar etme fırsatı bulamazsın.”</p>

  <p>Bu kadının dünyadan haberi yok.</p>

  <p>“Şimdi.” Elleriyle sıkıca belini kavrıyor. “Anladığım kadarıyla, daha önce hizmetçilik görevinde bulunmuşsun, şeyden önce ...” Duraksıyor.</p>

  <p>Neden önce? Natan Ketilsson ile Pétur Jónsson’un kafalarının çekiçle dağılmasından önce mi?</p>

  <p>“Evet, hanımefendi.”</p>

  <p>Kendi sesimi duyunca birden irkiliyorum. Rahat rahat, özgürce konuşmayalı bir ömür geçmiş gibi geliyor.</p>

  <p>“Hizmetçi miydin?” Rüzgârdan sesimi duymamıştı.</p>

  <p>“Evet, on beş yaşımdan beri hizmetçiyim. Ondan önce de yanaşmalık ettim.”</p>

  <p>Kadın rahatladı.</p>

  <p>“Yün eğirmeyi, örgüyü, yemek pişirmeyi, hayvanlarla ilgilenmeyi biliyor musun?”</p>

  <p>Gözlerim kapalı yapabilirdim hepsini.</p>

  <p>“Bıçak kullanmayı bilir misin?”</p>

  <p>Yüreğim hopladı. “Anlayamadım, hanımefendi?”</p>

  <p>“Otları biçebilir misin? Tırpan kullanabilir misin? Tanrı bilir, ömründe hiç ot biçmemiş ne çok hizmetçi vardır. Günümüzde ekin biçen kadına rastlanmıyor pek, ama çiftliğimizin çalışan sayısı az ve-”</p>

  <p>“Tırpan kullanabilirim.”</p>

  <p>“Güzel. Anladığım kadarıyla, burada bulunuşunun karşılığı olarak bizim için çalışacaksın. Evet, bana verdiğin zahmetin karşılığını ödeyeceksin. Bir suçlu benim işime yaramaz, bana hizmetçi lazım.”</p>

  <p>Suçlu. Sözcük havada asılı kalıyor. Sert esen rüzgârda ağır, kıpırtısız duruyor.</p>

  <p>Kafamı sallamak istiyorum. O sözcüğün bana ait olmadığını söylemek istiyorum. Bana ya da kimliğime uymuyor, beni tanımlamıyor. Yabancı bir sözcük o, bana değil bir yabancıya ait olan...</p>

  <p>İyi de kullanılan dile karşı çıkmak neye yarar şimdi?</p>

  <p>Margrét boğazını temizliyor.</p>

  <p>“Şiddete göz yummayacağım. Tembelliğe tahammül etmeyeceğim. Çizginin bir adım ötesine geçersen, avarelik ya da hırsızlık edersen ya da gizlice işler çevirirsen seni buradan defederim. Seni bu çiftliğin dışına, gerekiyorsa saçlarından sürüyerek atarım. Anlaşıldı mı?”</p>

  <p>Yanıtı beklemedi. Başka seçeneğim olmadığını biliyordu.</p>

  <p>“Hayvanları göstereyim,” dedi, derin bir soluk alarak. “Ben koyunlarla ineği sağarken, sen de...”</p>

  <p>Gözleri benden kayıp, vadideki komşu çiftliğe döndü. Bir şey dikkatini çekmişti.</p>

  <div>
    <br/>
  </div>

  <p class="p1" style="text-align: center;">*</p>

  <div>
    <br/>
  </div>

  <p class="p1">Gilsstadir’li çiftçi Snæbjörn vadinin yamacından yukarı çıkıyordu. Yanında, yedi oğlundan biri olan ve o yaz koyunlara çobanlık etsin diye Kornsá çiftliğine çırak verilen Páll vardı. Snæbjörn’ün karısı Róslín de en küçük iki kız çocuğuyla birlikte kocasının peşi sıra koşturuyordu.</p>

  <p>“Tanrı yardımcım olsun,” diye homurdandı Margrét. “İşte sürü geliyor.” Birden irkilerek Agnes’in kolunu yakaladı. “İçeri gir,” diye fısıldadı. Agnes’i evin yanına çekip hızla kapıya doğru iteledi. “İçeri! Hemen.”</p>

  <p>Agnes kapı girişinde duraksadı, Margrét’e bir baktı, ardından evin karanlığına karıştı.</p>

  <p>“<i>Sæl og blessuð</i>”<a href="../Text/DiPNOTLAR.xhtml#a6" id="k6"><sup>[6]</sup></a>&nbsp;diye bağırdı Snæbjörn. Bu iri yarı, uzun boylu adamın yanakları al al, gözlerinin önüne düşen saçları donuk sarıydı. “Güzel bir hava!”</p>

  <p>“Değil mi ya?” diyerek, kısaca karşılık verdi Margrét. Adam yanına yaklaşıncaya kadar bekledi. “Görüyorum ki Páll’la birlikte bana misafir getiriyorsunuz.”</p>

  <p>Snæbjörn mahcup mahcup sırıttı. “Gelmek için Róslín ısrar etti. Sizin şeyi duyunca, yani talihsiz durumunuzu duyduğunda... İyi olduğunuzdan emin olmak istediğini söyledi bana.”</p>

  <p>“Ne düşünceli kadın,” dedi, kenetlediği dişlerinin arasından.</p>

  <p>Róslín onları duyacak kadar yaklaşmıştı. “Ne güzel bir hava!” diye çocuk gibi çığlık attı, bir elini havada sallayarak. “Umalım da otlar biçilinceye dek böyle sürsün. Günaydın Margrét!”</p>

  <p>Snæbjörn’ün karısı on birinci çocuğuna gebeydi; büyümüş karnı elbisesinin önünü kaldırıyor, sabah çiğiyle nemlenmiş şişkin ayak bileklerini ortaya çıkarıyordu. Yürüyüşün etkisiyle geniş yüzü kızarmıştı. Hızlı hızlı soludukça göğüsleri yuvarlak göbeğinin üzerinde inip kalkıyordu.</p>

  <p>“Snæbjörn ve Páll’la birlikte gelip seni bir ziyaret edeyim diye düşündüm.” Üstü örtülmüş bir tabağı Margrét’e uzatan beş yaşındaki kız, küçük bir çalı kümesine takılarak tökezledi. “Çavdar ekmeği,” dedi Róslín. “Ufak bir ikram hoşuna gider diye düşündüm.”</p>

  <p>“Teşekkür ederim.”</p>

  <p>“Of Tanrım, soluğum kesildi. Bu durumda olmak için çok yaşlıyım, ama sürekli arkası geliyor.” Róslín neşeyle karnını okşadı.</p>

  <p>“Gerçekten öyle,” diye yorum yaptı Margrét somurtarak.</p>

  <p>Snæbjörn öksürerek bakışlarını Róslín’den Margrét’e çevirdi. “En iyisi biz iki erkek kendi işimize bakalım. Jón buralarda mı Margrét?”</p>

  <p>“Hvammur’da.”</p>

  <p>“Peki o zaman. Páll’ı götüreyim de, işbaşı yapsın. Tezgâhı kullanmamda sakınca yoksa, bir de şu tırpanı elden geçireyim.” Karısıyla çocuklarına döndü. “Margrét’i oyalayıp da işlerinden alıkoymayın, olur mu Róslín?” Kadınların ikisine de kısaca gülümseyip topuklarının üzerinde döndü, oğlanı usulca iteleyip önüne katarak uzun ve düzenli adımlarla uzaklaşmaya başladı.</p>

  <p>Adam onları duyamayacak kadar uzaklaşır uzaklaşmaz, Róslín güldü. “Ah şu erkekler yok mu? Yerlerinde duramıyorlar. Git de kız kardeşinle oyna Sibba. Çok uzaklaşma. Hadi bizi yalnız bırak.” Kızlarını yolun dışına doğru itekleyen Róslín konuşurken birini arıyormuşçasına etrafını şöyle bir süzdü. Margrét çavdar ekmeğinin olduğu tabağın ucunu kalçasına dayadı. Ekmeğin tatlı baharıyla Róslín’in sıcak, nemli kokusu birleşince Margrét rahatsız oldu ve sert bir öksürük nöbetine tutuldu. Bedeni öylesine sarsılıyordu ki Róslín kadının elindeki ekmek tabağını otların üzerine düşmesin diye kapmak zorunda kaldı.</p>

  <p>“Tamam, oldu işte Margrét. Yavaşça soluk al. Daha iyi misin şimdi?”</p>

  <p>Margrét nöbet geçene kadar bekledi, ardından otların üzerine dolu dolu bir parça tükürdü. “Ben iyiyim. Bir kış öksürüğü altı üstü.”</p>

  <p>Róslín kıkırdadı. “Ama yazın ortasındayız.”</p>

  <p>Margrét “İyiyim,” diyerek kadını tersledi.</p>

  <p>Róslín ona abartılı bir acımayla baktı. “Sen öyle diyorsan öyledir elbet. Ama doğrusu, ben de bugün bu yüzden geldim. Senin için biraz endişeleniyorum.”</p>

  <p>“Ya?” Margrét mırıldandı. “Ne içinmiş o?”</p>

  <p>“Şey, ciğerlerinin durumu elbet, ama onun dışında, bir iki dedikodu duydum geçen haftalarda. Eminim hepsi saçmalık, ama yine de...” Róslín başını yana eğdi ve tombul yüzü zoraki bir gülümsemeyle gamzelendi. “Ama, meşgul müsün, değil misin, onu bile sormadan, düşüncesizce sıkboğaz ediyorum seni.” Alnına doğru götürdüğü elini güneşe siper ederek Margrét’in omzunun üzerinden dikkatle çiftlik evine baktı. “İşini bölmüyorumdur umarım. Demin yanında biri vardı sanki. Siyah saçlı bir kadın. Misafir mi?” Róslín kibar bir kayıtsızlık ifadesi takınıverdi.</p>

  <p>Margrét içini çekerek, “Sağlam gözlerin var Róslín,” dedi sıkıntıyla.</p>

  <p>“Ah. Ingibjörg mü yoksa?” diye sordu, bir kaşını kaldırarak. “O zaman gideyim de sizi rahat bırakayım.”</p>

  <p>Gözleri dönecekmiş gibi olan Margrét kendini zor tuttu. “Hayır.”</p>

  <p>“O değildir tabii ki, onun ziyareti için daha çok erken,” dedi Róslín göz kırparak. “Yeni bir hizmetçi mi? Otların biçilmesi için olabildiğince fazla yardım gerekiyor sana.”</p>

  <p>“Tam olarak değil de-”</p>

  <p>“Akraban mı yoksa?” diye konuşmasını sürdürdü, bir adım daha yaklaşan Róslín.</p>

  <p>Margrét içini çekti. Boğazını temizledi, Róslín’in sorgulamasından kurtulmanın bir yolu olmadığını anladı. “Benimle gördüğün o kadın, Bölge Komiseri Björn Audunsson Blöndal eliyle yanımıza yerleştirildi.”</p>

  <p>“Ah, gerçekten mi? Ne ilginç. Niye peki?”</p>

  <p>“Kadının adı Agnes Magnúsdóttir. Natan Ketilsson ile Pétur Jónsson’u öldürmekten suçlu bulunan hizmetçilerden biri. İdam gününe kadar gözetim altında kalması için bizim yanımıza yerleştirildi.” Kollarını göğsünün üzerinde birleştiren Margrét, Róslín’e küçümser bir tavırla baktı.</p>

  <p>Küçük bir çığlık atan Róslín, duyduğu dehşeti daha iyi gösterebilmek için elindeki ekmeği yere bıraktı.</p>

  <p>“Agnes mi! ‘Agnes ile Fridrik’in Agnes’i mi? Natan Ketilsson’un katilleri!” Ellerini kızarmış yanaklarına yaklaştırarak kocaman gözlerle Margrét’e baktı. “Ama Margrét! Gelmemin asıl nedeni de buydu! Soffia Jónsdóttir’le, hani Hvammur’da ırgatlık eden bir kardeşi var Jóhann diye, işte o Soffia’yla konuşan Ósk Jóhannsdóttir dedi ki Blöndal, Agnes’i Stóra-Borg çiftliğinden, öyle önemli bir ailenin katledilmesi tehlikesini göze alamadığı için çıkarmaya karar vermişmiş.”</p>

  <p>Róslín yanlışını fark ederek durdu. Margrét dudaklarını bükerek kadına baktı.</p>

  <p>“Margrét, ben, öyle demek istemedim.” Yuvarlak yanakları daha da kızardı.</p>

  <p>“Evet Róslín. Blöndal’ın o kadın katili yanımıza verdiği doğru; üstelik ne ben ne de Jón, ikimiz de konuyla ilgili tek bir şey bile söyleyemedik. Bu kararının nedenlerini de Blöndal’dan başka kimse bilemez.”</p>

  <p>Róslín anlayışla başını salladı. “Tabii ki öyle... Ósk pis dedikoducunun tekidir.”</p>

  <p>“Evet.”</p>

  <p>Róslín başını sallamayı sürdürerek ileri doğru bir adım attı ve elini Margrét’in omzuna koydu. “Senin için çok üzülüyorum Margrét.”</p>

  <p>“Nedenmiş o?”</p>

  <p>“Neden olacak, aile çatınızın altında bir katili tutmak zorunda olduğun için! Her gün kadının o korkunç yüzüne bakmak zorunda olduğun için! Hem kendin için hem de kocan ve zavallı kızların adına içinde uyanan korku yüzünden!”</p>

  <p>Margrét burnunu çekti. “Yüzü o kadar da korkunç değil,” dedi, ama Róslín onu dinlemiyordu.</p>

  <p>“Aslına bakarsan, davayla ilgili pek çok şey biliyorum Margrét ve seni uyarmalıyım ki, iyi insanlar olan Natan Ketilsson ile Pétur Jónsson’un canlarını alan o günahkâr üçlü hakkında canavarca şeyler duydum!”</p>

  <p>“Sanırım birçokları Natan ve Pétur’dan bahsederken ‘iyi’ sözcüğünü kullanmazdı.”</p>

  <p>“Aa! Onlar iyilerdi ama. Yanlışları da oldu, elbet-”</p>

  <p>“Pétur otuz tane koyunun boğazını kesti, Róslín. Hırsızın tekiydi o.”</p>

  <p>“Ama ne olursa olsun, onlar soylu İzlandalılardı. Ah, Natan’ın ailesini düşünsene! Kardeşi Gudmundur’u, karısını, bütün o küçük çocuklarını... Illugastadir’e, hem çiftlik evini hem de Natan’ın işliğini onarmaya gitmişlerdi, biliyorsun.”</p>

  <p>“Róslín, yanlış duymadıysam, Natan zamanının büyük bir bölümünü işliğinden çok, evli kadınların yataklarında geçirmiş!”</p>

  <p>Róslín şaşırmıştı. “Margrét?”</p>

  <p>“Ancak bu ...” Margrét duraladı, arkasını dönerek evin girişine doğru baktı. “Hiçbir şey öyle basit değil,” diye homurdandı neden sonra.</p>

  <p>“Ölmeyi hak ettiklerini düşünmüyorsun ya?”</p>

  <p>Margrét burnundan soludu. “Tabii ki hayır.”</p>

  <p>Róslín dikkatle ona baktı. “Onun suçlu olduğunu biliyorsun, değil mi?”</p>

  <p>“Evet, suçlu olduğunu biliyorum.”</p>

  <p>“İyi. O zaman arkanı kollaman konusunda seni yeniden ve ısrarla uyardığımı unutma sakın. Adı ne demiştin?”</p>

  <p>“Agnes,” diye yanıtladı Margrét, yavaşça. “Senin de bildiğin üzere, Róslín.”</p>

  <p>“Evet, Agnes Magnúsdóttir, tastamam o. Dikkatli ol. Yapacak fazlaca bir şeyin olmadığını biliyorum, ama ona gözcülük etmesi için Bölge Komiseri’nden bir nöbetçi iste. Kadının ellerini hep bağlı tut! İnsanlar üç suçlunun arasında en tehlikelisinin Agnes olduğunu söylüyor. Fredrik’in aklını çelmiş, gözcü kızı da bulunduğu yerden kaçmasın diye zorla kapı direğine bağlamış.” Róslín bir adım daha atıp, yüzünü Margrét’inkine iyice yaklaştırdı. “Natan’ı on sekiz kez bıçaklayanın o olduğunu duydum. Üst üste, defalarca!”</p>

  <p>“On sekiz kez, öyle mi?” diye mırıldandı Margrét. Snæbjörn’ün geri gelip de karısını götürmesini diledi umutsuzca.</p>

  <p>“Mideden ve gırtlaktan.” Róslín’in yüzü heyecanla kızardı.“-Hatta -ah, Tanrım bizi esirgesin- hatta yüzünden de! Bıçağı adamın gözyuvasına saplamış diye duydum. Yumurtanın sarısını deler gibi oymuş!” Róslín, Margrét’i omzundan sıkıca yakaladı. “Ben senin yerinde olsaydım, o kadınla aynı odada değil uyumak, gözümü bile kırpamazdım! Tehlikeye atılacağıma ahırda uyurdum. Ah Margrét, dedikoduların doğru olduğuna inanamıyorum. Katiller eşiğimizin dibinde! Bu cemaat artık çok bozuldu. Reykjavík’le ilgili duyduklarımızdan bile beter oldu. Üstelik o, Agnes, şu an kızlarımın oyun oynadığı yerde, tam da o noktada duruyor. Tüylerim ürperiyor. Bak, kollarımı görüyor musun, cildim tavuk derisine dönmüş! Zavallı Margrét, nasıl başa çıkacaksın bununla?”</p>

  <p>“Üstesinden geleceğim,” dedi Margrét kendinden emin bir tavırla, çavdar ekmeğinin olduğu tabağı eğilip yerden alırken.</p>

  <p>“Yapabilecek misin? Seni korumak için Jón nerelerde peki?”</p>

  <p>“Daha önce de söylediğim gibi, Hvammur’da, Blöndal’la birlikte.”</p>

  <p>“Margrét!” Róslín ellerini hızla havaya kaldırdı. “Blöndal’ın seni ve kızları bu kadınla bir başınıza bırakması acımasızlık! Bak ne diyeceğim, ben de seninle birlikte kalayım.”</p>

  <p>“Öyle bir şey yapmayacaksın Róslín,” dedi Margrét kararlı bir biçimde. “Yine de, ilgilendiğin için teşekkür ederim. Seni kovmuş gibi olmayayım, ama koyunlar sütlerini kendi kendilerine sağamıyorlar.”</p>

  <p>“Sana yardım edeyim mi?” diye sordu Róslín. “Bırak da şu ekmeği içeri götüreyim senin için.”</p>

  <p>“Güle güle, Róslín.”</p>

  <p>“Belki de onu görürsem, tehlikenin, yani ortak tehlikemizin, boyutlarını ölçebilirim. Ne yapsak da, gece vakti sinsilik etmesini engellesek?”</p>

  <p>Margrét, Róslín’i dirseğinden tutarak geldiği yöne doğru çevirdi. “Ziyaretin için teşekkür ederim Róslín, çavdarlı ekmek için de teşekkür ederim. Bastığın yere dikkat et.”</p>

  <p>“Ama-”</p>

  <p>“Güle güle, Róslín.”</p>

  <p>Róslín giderken başını arkaya çevirip eve bir baktı, sonra gülümsemeye çabalayarak yamaçtan aşağı, Gilsstadir çiftliğine doğru ağır aksak ilerledi. Küçük kızları da yalpalayarak arkasından gitti. Çavdar ekmeğinin tabağını önünde tutan Margrét durdu ve uzakta ufak birer leke oluncaya kadar gidişlerini izledi, ardından yere çömelerek ağzının içi doluncaya kadar öksürdü. Otların üzerine ıslak ıslak tükürdü. Sonra yavaşça ayağa kalktı ve dönüp, eve doğru yürüdü.</p>

  <div>
    <br/>
  </div>

  <p class="p1" style="text-align: center;">*</p>

  <div>
    <br/>
  </div>

  <p class="p1">Büyükodaya girince, uyuyan görevlinin gitmiş olduğunu görüyorum. Arkadaşlarına katılmış olmalı; adamların pencerenin dışında Danca ve İzlandaca karışık konuşmalarını duyabiliyorum. Çiftliğin hanımının beni içeri iteklediğini görmüş olmalılar. Uyuyan kızlar da gitmiş. Yalnızım.</p>

  <p>Yalnızım!</p>

  <p>Ne gözetleyen bir göz, ne kapıda bir nöbetçi, ne ip, ne zincirler, ne de kilit; bir başımayım burada, serbestim. Bu düşünceyle donup kalıyorum. Kesin anahtar deliğine gözünü dayamış biri vardır. Duvardaki bir çatlaktan ne yapacağımı görmek, sonra da hışımla odaya girip, parmağını boğazıma dayalı bir bıçak gibi bana doğru uzatmak için bekleyen birisi olmalı muhakkak.</p>

  <p>Ama kimse yok. Tek bir can bile.</p>

  <p>Odanın ortasında duruyor, gözlerimi bu loş belirsizliğe alıştırıyorum. Evet, gerçekten yalnızım ve kaynamak üzere olan bir kap suyun yüzeyindeki titremeler gibi bir coşkunluk ürpertisi geçiyor derimin üzerinden boydan boya. Şu an istediğim her şeyi yapabilirim: Kulübeyi inceleyebilirim, yere uzanabilirim ya da yüksek sesle konuşabilir, şarkı söyleyebilirim. Dans edebilir, küfredebilir ya da gülebilirim; kimsenin de haberi olmaz.</p>

  <p>Kaçabilirim.</p>

  <p>Sırtımdan yukarı doğru bir korku dalgası yükseliyor. Bu his, buzun üzerinde dururken, birden ağırlığının altında çatırdadığını duyma hissi; aynı anda hem heyecan verici hem de korkutucu. Stóra-Borg’dayken kaçma hayalleri kurmuştum. Zincirlerimin anahtarını bulmayı ve kaçıp gitmeyi... Nereye gidebileceğimi asla düşünmedim. Hiç fırsatım olmamıştı. Oysa şimdi, burada, avludan dışarı süzülüp çiftliklerden uzağa, vadinin en ucuna kadar koşabilir, sonra geceyi bekleyip yükseklere, gökyüzünün külrengi yabansı eliyle beni koruyacağı dağlara kaçabilirim. Uçsuz bucaksız topraklarda yitip gidebilirim. Onlara beni kapalı tutamayacaklarını, benim bir zaman hırsızı olduğumu ve yoksun bırakıldığım saatleri geri çalacağımı gösteririm!</p>

  <p>Pencerelere gerili kurutulmuş mesane zarından geçen gün ışığında toz zerrecikleri uçuşuyordu. Onları izlerken içimdeki kaçış coşkusu, topraktan yerin altına emilen su gibi süzülüp gitti. Kaçsam, ölüm cezamın şeklini değiştirmiş olurdum ancak. Dağların yükseklerinde, kar fırtınaları, kocaları denizde ölen dullar gibi gürültü koparır ve rüzgâr, yüzünün derisini yakar. Kış, karanlığın içinden çıkan bir yumruk gibi geliverir. Issız bölgeler bir cellat kadar acımasızdır.</p>

  <p>Dizlerim iyice güçsüzleşmiş, yatağıma doğru sendeleyerek gidiyorum. Gözlerim kapalıyken odanın sessizliği bir el gibi üzerime bastırıyor.</p>

  <p>Yüreğimin atışı yavaşlayınca, görevlinin uyuduğu yere bakıyorum; kıvrılan örtü yıpranmış şilteyi ortaya çıkarmış. Yatak tahtalarını değiştirmeliydi; başına bir uğursuzluk gelecek. Yatağı hâlâ sıcaksa belki yakınlardadır. Çıplak yatağı ellemek uygunsuz kaçıyor galiba, ama şilte soğuk. Gitmiş. Benim yatağım yapılmış. Ellerimi, üstü kullanılmaktan düzleşmiş ince battaniyede dolaştırıyorum. Başka kaç kişi yatmıştır burada benden önce? Kim bilir kaç karabasan görülmüştür bu kumaşın altında?</p>

  <p>Yerler tahta kaplı, ama duvarlarla tavan açıkta ve toprak damın onarılması gerekiyor. Kurumuş çimler içeri döküldüğü için duvarları inceltip üstlerinde yarıklar oluşturmuş ve odayı hava akımlarına karşı korunaksız bırakmış. Kışın soğuk olacak burası.</p>

  <p>Ama o günlerden önce ölmüş olabilirim.</p>

  <p>Çabuk! O düşünceyi at hemen kafandan.</p>

  <p>Ölü otlar yıkanmamış saçlar gibi sarkıyor tavandan. Kirişlerin arasına bir iki oyma süs yerleştirilmiş, girişin üzerindeki pervaza da bir haç çivilenmiş.</p>

  <p>Kışın burada ilahi söylüyorlar mıdır? Belki de ezberden masal okuyorlardır ilahi yerine. Hikâyeleri dualara tercih ederim. Bu yüzden bir zamanlar, ben küçükken, bahçeye göz kulak olayım diye evlatlık verildiğim bu Kornsá çiftliğinde kırbaçlamışlardı beni. Çiftçi Björn, masalları ondan daha iyi bilmemden hoşlanmamıştı. Sen git koyunlarla ilgilen Agnes, o işi daha iyi beceriyorsun. Tanrı’nın değil, insanoğlunun yazdığı kitaplar inançsız arkadaşlardır ve sana göre değildir.</p>

  <p>Çiftçi akşamları uyuklarken, manevi annem Inga’nın bana fısıltılarla verdiği dersler olmasaydı, adamın söylediklerine inanabilirdim belki.</p>

  <p>Girişin yakınında, evin hanımının yatağının az ötesinde yassı tahtalara çivilenmiş külrengi yünden bir perde var. Sanırım ilerideki odaya geçiş için kapı işlevi görüyor. Boyu kısa kalan perdenin altındaki boşluktan bir masanın bacakları görülüyor. Bacakların kimi yerleri, kemirilmiş gibi kıymık kıymık olmuş.</p>

  <p>Bel veren kirişlere çivilenmiş kalaslar ve raf gibi kullanılan duvar destekleri bir yana, büyükoda onca yıl öncesinde olduğu kadar çıplak görünüyor neredeyse. Raflarda alışıldık şeyler duruyor: Tahta çay kutuları, koyun boynuzları, bir pipo, balık kemikleri, tek parmaklı eldivenler, örgü şişleri. Yatakların tekinin altında küçük, boyalı bir sandık var. Onarılması gereken bir terlik teki... Bu gündelik öteberinin doğallığı içimi rahatlatıyor. Benim de böyle şeylerim vardı zamanında. İçinde kuru çiçekler olan beyaz sepetim... Annemin beni bırakıp gitmeden önce verdiği taş... Sana uğur getirecek, Agnes. Büyülü bir taş bu. Dilinin altına koyarsan kuşlarla konuşmayı becerebilirsin.</p>

  <p>O taş günlerce ağzımda kalmıştı. Kuşlar onlara sorduğum soruları anladılarsa bile, yanıtlamaya tenezzül etmemişlerdi.</p>

  <p>Húnavatn Bölgesi’ndeki Kornsá çiftliği... Altı yaşımdayken yanağımda annemden bir öpücük, elimde onun verdiği taşla kapısına bırakıldım ve şimdi, üç artı otuz kış sonra, iki ölü adam ve bir yangın yüzünden yine buraya sürüklendim. Kuzeyde, payıma düşenden çok daha fazla sayıda çiftlikte çalıştım. Ama yoksulluk bu çiftliklerin iliğini kemiğini öyle bir kuruttu ki sonunda hepsi ortak yoksunluk işaretlerine sahip, birörnek mekânlara dönüştü. Ömrüm boyunca tek bir yerde kalsam da olurmuş.</p>

  <p>Demek buraya kadarmış. Kornsá, aman tanımaz son durağım. Son yatağım, başımın üzerindeki son çatı, bastığım son zemin. Beni acıya sürükleyen her şeyin sonu; geride dumandan başka hiçbir şey kalmayacak olan terk edilmiş ateşler... Bir hizmetçiymişim gibi davranmam gerekiyor hâlâ; burası benim yeni yuvam, bütün gündelik işleri düşünmek ve hanımımın el becerilerimle ilgili güzel yorumlar yapmasını sağlamak zorundayım. Önceleri, çok çalışırsam bir gün beni evin kâhyası yapabilirler diye düşünürdüm. Ama Kornsá’da değil. Burada olmaz.</p>

  <p>Kornsá! Kafamda sürekli sessiz sessiz, ama öylesine avaz avaz dönenip duruyor ki gürültüsünü hissedebiliyorum. Kendi kendime, bu da ötekiler gibi bir çiftlik işte diyor, daha önce yaşadığım bütün yerlerin adlarını yavaşça mırıldanıyorum. Bir tür büyü gibi: Flaga, Beinakelda, Litla-Giljá, Brekkukot, Kornsá, Gudrúnarstadir, Gilsstadir, Gafl, Fannlaugarstadir, Búrfell, Geitaskard, Illugastadir.</p>

  <p>Bunca adın içinde bir hata. Bir karabasan. Karanlıkta göremediğin o basamak.</p>

  <p>Her şeyin ters gittiği yer. Illugastadir, denizin kıyısındaki çiftlik; yumuşak esintinin işlikten gelen madeni seslerle birlikte çınladığı, martıların bağrıştığı, fokların kendi yağları üzerinde yuvarlandıkları o yer... Illugastadir, gecenin yangınla aydınlandığı, sabahın erken saatlerinde dumanın yıldızları ve yıkıntıları yutmak üzere çöktüğü yer; evet, yine Illugastadir, yanmış direklerden oluşan kafesinin içinde ölü bedenleri özenle koruyan o yer...</p>

  <p>Dışarıda görevliler kahkahalarla gülüyor. İçlerinden biri Helgavatn’daki zengin yeğeninden bahsediyor.</p>

  <p>“Hadi bir uğrayalım da kanyağından kurtaralım onu.”</p>

  <p>“Evet! Karısıyla kızlarından da!” diye bağırıyor bir başkası. Yine gülüyorlar.</p>

  <p>Kaçmamam için birini bırakacaklar mı burada? Lambaları yakıp da alevlerini yerlere savurmamı engelleyecek birini? Ellerimi temiz, ağzımı sıkı, bacaklarımı bitişik, gözlerimi de yerde tutmamı sağlayacak birini?</p>

  <p>Artık Danimarka Krallığının malıyım ben.</p>

  <p>Umarım hepsi çekip gider bugün.</p>

  <p>Görevlilerin konuşmalarını sıkıntıyla dinlerken, karşımdaki yatağın altında, kuytuda bir şey görüyorum, parlak bir şey. Gösterişten bunca uzak bir odada bulunması tuhaf olan, gümüş bir yaka iğnesi bu. Çalıntı mı yoksa? Bu vadide insanların koyunları yakalayıp, sürü dağılmadan önce kulaklarındaki damgaları kesmeleri ya da erkeklerin madeni paraları daha iyi yürütebilmek için tırnaklarını uzatmaları o kadar da tuhaf kaçmaz. Bu bölgelerde yasaların şamarını yemiş bir sürü hırsız çiftçi ve uşak vardır. Natan bile gençliğinde huş ağacından bir sopayla yediği dayakların izlerini taşıyordu.</p>

  <p>Yaka iğnesini yerden alıyorum. Beklenmeyecek ölçüde ağır.</p>

  <p>“Bırak onu yere.” İnce, zarif, genç bir kadın bacaklarını iki yana açmış, kollarını da iki yanında kabartmış duruyor. “O benim.”</p>

  <p>Elimden bıraktığım iğne yere çarpınca ikimiz de irkiliyoruz. İnce kemikli, ufak tefek kızın uçuk renkli kirpikleri, koyu mavi gözleriyle tezat oluşturuyor. Başına bir eşarp örtmüş. Burnu hafif kemerli.</p>

  <p>“Steina!” Kız kıpırdamadı, kapı girişinin oradan bana bakıyor yalnızca. Benden korktu, sanırım.</p>

  <p>Başka bir kız kapı girişine yaklaşıyor. Daha uzun boylu, kahverengi gözlü ve burnunun üstü çillerle kaplı; kız kardeşi olmalı. “Róslín ile yavruları buraya ...” Beni görünce susuyor.</p>

  <p>“Kiliseye kabul hediyemi tutuyordu elinde.”</p>

  <p>“Annemin onu dışarı çıkardığını sanıyordum?”</p>

  <p>“Ben de öyle.”</p>

  <p>Bakışıyorlar. “Anne! Anne! Buraya gel!”</p>

  <p>Margrét aksayarak içeri giriyor, bir yandan da ağzını siliyor. Ayağımın dibindeki gümüş iğneyi görünce kanı yüzünden çekiliyor. Ağzı hafifçe aralanıyor.</p>

  <p>“Hediyem elindeydi, Anne. Yakaladım onu.”</p>

  <p>Margrét gözlerini kapıyor, ellerini acı çekiyormuşçasına dudaklarının üzerinden geçiriyor. Koluna dokunmak istiyorum. Ona güven vermek istiyorum. Bana doğru geliyor, artık gözü dönmüş durumda, yüzüme inen elini hissetmeden önce tokadın sesini duyuyorum. Net bir şaklama. Acının yakıcı hücumu.</p>

  <p>“Ben sana ne demiştim?” diye bağırıyor. “Bu evde hiçbir şeye dokunmayacaksın!” Hızlı hızlı soluk alıyor, elini yüzüme doğru tutuyor. “Bu olayı bildirmeyeceğim için kendini talihli saymalısın.”</p>

  <p>“Ben hırsız değilim,” diyorum.</p>

  <p>“Hayır, bir katilsin.” Yanaklarındaki gamzeleri yıldız gibi çakan mavi gözlü kız bu sözleri tükürür gibi söylüyor. Başındaki örtü yana kaymış, beyaza çalan açık sarı saçının bir tutamı yüzüne düşüyor. Yüzü kıpkırmızı.</p>

  <p>“Lauga,” diye uyarıyor Margrét, “Steina’yı da al ve mutfağa git.” Çıkıyorlar. Margrét giysimin kolunu kavrıyor. “Yürü,” diyerek odadan dışarı sürüklüyor. “Pişmanlığını köpek gibi çalışarak gösterebilirsin.”</p>

  <div>
    <br/>
  </div>

  <p class="p1" style="text-align: center;">*</p>

  <div>
    <br/>
  </div>

  <p class="p1">Rahip Tóti sabahın erken saatlerinde uyanmış, bir daha da uyuyamamıştı. Bugün yine Kornsá’dan bekleniyordu. İsteksizce kalkıp giyinerek sabahın temiz ayazına çıktı, çiftlik ve kiliseyle ilgili günlük işleri bitirmek üzere çalışmaya başladı. Babasının küçük koyun sürüsünü bir araya topladı, adlarını fısıldayarak ve kürkle kaplı kulaklarını okşayarak büyük bir özenle sağdı. Kuşluk vakti geldi, geçti ve güneş gökyüzüne doldu. Tóti inekleri Ýsa’yı doyurup, ona suyunu verdi ve babasının kilisenin taş duvarına serdiği çamaşırları toplamaya başladı.</p>

  <p>“Onları toplamana gerek yok,” dedi Rahip Jón, evden çıkıp oğlana doğru yürürken.</p>

  <p>“Önemli değil,” dedi Tóti, gülerek. Çorabın tekinin içinden bir çim tohumu çıkarttı.</p>

  <p>Babası omzunu silkti. “Vatnsdalur yolundasındır diye düşünmüştüm.”</p>

  <p>Tóti yüzünü buruşturdu.</p>

  <p>“O kadını görmen gerekirken, neden çamaşırlarla uğraşıyorsun?”</p>

  <p>Tóti duraladı ve elindeki pantolonu rüzgâra doğru sallayan Rahip Jón’a baktı.</p>

  <p>“Ne söyleyeceğimi bilmiyorum,” dedi, sonra yine duraladı. “Sen ne söylerdin ona?”</p>

  <p>Babası güçlü eliyle oğlunun omzuna vurarak dik dik baktı ona. “Hadi yürü,” dedi. “Bir şey söylemen gerekeceğini nereden çıkardın? Git artık.”</p>

  <div>
    <br/>
  </div>

  <p class="p1" style="text-align: center;">*</p>

  <div>
    <br/>
  </div>

  <p class="p1">Margrét yaban kerevizi ve melekotu yetiştirdikleri küçük bahçeyi göstermek üzere avlunun öbür ucuna götürüyor beni; ardından da, koyunların sağılmasında ona yardımcı oluyorum. Sanırım artık yalnızken bana güvenmiyor; biraz evvel gelen küçük çocuk hayvanları biraraya topladı. Margrét çocuğu gösterip adının Páll olduğunu söylüyor, ama bizi tanıştırmıyor; çocuk da ağzı bir karış açık bana bakmasına karşın yanıma yaklaşmıyor.</p>

  <p>Sonra elbisemi yakıyoruz.</p>

  <p>İki yıl önce dikmiştim onu. Sigga’yla birlikte, bir ona bir bana, Natan’ın verdiği mavi kumaştan basit bir iş elbisesi...</p>

  <p>Ah, çalışırken giydiğim o elbisenin ekşimiş derilerden dolayı leş gibi kokan odadaki tek sıcak şeyim olacağını bilebilseydim. Ah, gecenin bir köründe Stapar’a doğru, ölüleri bile dirilten çığlıklar atarak koşmadan önce telaşla giyilip tere bulanacağını bilebilseydim o elbisenin.</p>

  <p>Margrét kovadan biraz ılık süt veriyor bana, sonra da kızlarının tezek kullanarak ateş yaktıkları mutfağa gidiyoruz. İçeri girdiğimde kızlar ürkerek duvara yanaşıyorlar.</p>

  <p>“Tencereyi çengelden indir Steina,” diyor Margrét gösterişsiz kıza. Sonra pislik içindeki giysilerimi köşeden alıp öylece ateşe atıveriyor.</p>

  <p>“İşte.” Bu görüntüden memnun olmuş gibi.</p>

  <p>Gözlerimiz dumandan yaşarıncaya kadar, yün elbisenin için için yanışını izliyoruz; Margrét öksürünce dışarı çıkmak zorunda kalıyor ve giysilerim kül olurken, biz başka bir yerde çalışıyoruz. Kızlar kilere gidiyor.</p>

  <p>O elbise, kalan son malımdı. Şu dünyada artık bana ait hiçbir şey yok; bedenimin sıcaklığı bile yaz esintisine kapılıp gidiyor.</p>

  <div>
    <br/>
  </div>

  <p class="p1">Kornsá’da ıtırlı bitkilerin bulunduğu, bir ucu yıkılmış eğreti taş duvarla çevrili bahçeyi yaban otları doldurmuş. Bitkilerin çoğu tohuma kaçmış ve ılık havada çürüyen köklerini kırağı çalmış, ama bahçede solucanotları ile Natan’ın Illugastadir’deki işliğinden bildiğim küçük acı otlar gördüm; melekotu da tatlı tatlı kokuyor.</p>

  <p>Yaban otlarını ayıklıyoruz, sağlıklı bitkileri saran ot kümelerini buluyor, topraktan çekip çıkarıyoruz. Kökler elimde kaldıkça ve saplar parçalanırken elime yapışkan sıvı bulaştıkça, ciğerlerimin ağrımasına karşın keyif alıyorum. Güçsüzleştim. Ama kendimi bırakmıyorum.</p>

  <p>Etekliğimi çevreme toplayıp yere çömelmenin ve tezek ateşinden gelen dumanın saçlarıma sinmesinin verdiği bir haz olmalı. Margrét öfkeyle çalışıyor ve hızlı hızlı soluk alıyor. Ne düşünüyor? Aceleyle eşelediği toprak tırnaklarının arasına simsiyah dolmuş. Mutfaktaki dumandan gözleri kıpkırmızı. Boğazını temizlediğinde balgamın hırıltısını duyuyorum.</p>

  <p>“Eve git de, kızlarıma yanıma gelmelerini söyle,” diyor aniden. “Sonra da ocaktaki külleri küreyip toprağa göm.”</p>

  <p>Bahçeye tek başıma dönünce, görevlilerin avluda atlarını eyerlediklerini görüyorum. Sessizler, “İyisiniz ya?” diye sesleniyor içlerinden biri Margrét’e; o da toprağa bulanmış elini sallayarak adamların merakını gideriyor.</p>

  <p>Evin kapısı muhtemelen pis duman dışarı çıksın diye açık. Ayağımı kapı pervazının üzerinden geçiriyorum.</p>

  <p>Kızları kilerde, dünkü sütün kaymağını alırken buluyorum. Genç olanı görüyor beni önce, dirseğiyle ablasını dürtüyor. İkisi birden birkaç adım geri gidiyor.</p>

  <p>“Anneniz sizleri yanında istiyor.” Başımla hafifçe işaret edip geçsinler diye yana çekiliyorum. Genç olanı gözlerini benden ayırmadan hemen odadan dışarı süzülüyor.</p>

  <p>Büyüğü duraksıyor. Takma adı neydi? Steina. “Taş.” Bana tuhaf bir bakış atarak elindeki tokacı yere bırakıyor.</p>

  <p>“Sanırım seni tanıyorum.”</p>

  <p>Hiçbir şey söylemiyorum.</p>

  <p>“Daha önce burada, bu vadide hizmetçiydin, değil mi?”</p>

  <p>Başımı sallıyorum.</p>

  <p>“Seni tanıyorum. Yani, bir kez karşılaşmıştık. Kirayı almak için Gudrúnarstadir’e gittiğimizde, sen oradan ayrılıyordun. Yolda karşılaşmıştık.”</p>

  <p>Bu ne zaman olmuş olabilir? 1819’un Mayıs ayı. O zamanlar kaç yaşındaydı acaba? Onundan fazla olamaz.</p>

  <p>“Yanımızda köpeğimiz vardı. Kahverengi beyazlı bir köpek. Seni anımsıyorum; çünkü hayvan havlayıp zıplamaya başlamış, babam da onu senden öteye çekmişti, sonra yemeğimizi paylaşmıştık.”</p>

  <p>Kız, yüzüme merakla bakıyor.</p>

  <p>“Sen Gudrúnarstadir’e giderken karşılaştığımız kadınsın. Beni anımsadın mı? Kız kardeşimin saçını örmüş, ikimize de birer yumurta vermiştin.”</p>

  <p>Yolda yumurta içen, etek uçları çamura bulanmış iki küçük kız. Sudaki yansımasını kovalayan zayıf bir köpeğin bulanıklığı ve külrengi gölgelerle bölünmüş geniş gökyüzü. Düz bir çizgi halinde uçan üç kuzgun. Bir uğur belirtisi.</p>

  <p>“Steina!”</p>

  <p>Dondurucu bir ilkbaharda Gudrúnarstadir’den Gilsstadir’e yapılan yürüyüş. 1819. Thingeyrar yakınlarında kıyıya vuran yüz küçük balina. Bir uğursuzluk belirtisi.</p>

  <p>“Steina!”</p>

  <p>“Geliyorum Anne!” Steina bana dönüyor. “Haklıyım, değil mi? Sendin o.”</p>

  <p>Kıza doğru bir adım atıyorum.</p>

  <p>Çiftliğin hanımı hışımla içeri giriyor. “Steina!” Bana bakıyor, sonra da kızına. “Dışarı.” Kolunu yakalıyor ve kızı hızla odadan dışarı çekiyor. “Küller. Hemen şimdi.”</p>

  <p>Dışarıda, esen yel elbisemin kovada duran küllerinden bir avuç kaldırıp mavi gökyüzüne doğru savuruyor. Küller pul pul dalgalanıyor, alçalıp yükseliyor, havanın içinde dağılıp toz oluyor. Göğsümün üzerindeki bu sıcaklık, mutluluk bu mu? Başka birinin eli duruyormuşçasına orada?</p>

  <p>Burada eski benmişim gibi davranmayı becerebilirim belki.</p>

  <div>
    <br/>
  </div>

  <p class="p1" style="text-align: center;">*</p>

  <div>
    <br/>
  </div>

  <p class="p1">“Bir duayla başlayalım mı?” diye sordu Yardımcı Rahip Thorvardur Jónsson.</p>

  <p>Çiftlik evinin giriş yolunun dışında, onarımlar için hazırlanıp istif edilen kesilmiş çim tepeciğinin üzerinde Agnes’le birlikte oturuyorlardı. Rahip bir elinde Yeni Ahit’i ötekinde de Margrét’in verdiği ince bir dilim yağlanmış çavdar ekmeğini tutuyordu. Giysilerinden havalanan at kılları yağa yapışmıştı.</p>

  <p>Agnes, Rahibin sorusunu yanıtlamadı. Elleri kucağında, hafifçe kambur oturmuş, sıra halinde uzaklaşan görevlilere bakıyordu. Saçına küller yapışmıştı. Rüzgâr kesilmişti; arada sırada adamların bağırışları ya da kahkahaları duyuluyordu; Margrét ve kızlarının küçük bahçedeki yaban otlarını ayıklarken çıkardıkları belli belirsiz koparma seslerini bölen kahkaha patlamaları... Büyük kız, papaz ile suçluyu gözetlemek için sürekli kafasını kaldırıyordu.</p>

  <p>Tóti iki eliyle tuttuğu kitaba baktı ve boğazını temizledi.</p>

  <p>“Bir duayla mı başlamamız gerektiğini düşünüyorsunuz?” diye bir daha sordu yüksek sesle, Agnes’in onu duymadığını düşünerek.</p>

  <p>“Neye bir duayla başlamamız?” diye sessizce karşılık verdi kadın.</p>

  <p>Tóti “Ş-şşey,” diye kekeledi, hazırlıksız yakalanmıştı. “Günah çıkarmanıza.”</p>

  <p>“Günah çıkarmama mı?” diye yineledi Agnes. Usulca başını salladı.</p>

  <p>Tóti ekmeği çabucak ağzına attı ve hızla çiğneyip, gürültü bir biçimde yuttu. Ellerini gömleğine sildi, ardından parmağıyla Yeni Ahit’in sayfalarını çevirerek çim tepeciğinin üzerindeki oturuşunu değiştirdi. Gece yağan yağmurdan dolayı hâlâ yaş olan yığından pantolonuna sızan ıslaklığı hissedebiliyordu. Oturmak için aptalca bir yer, diye düşündü. İçeride kalmalıydı.</p>

  <p>“Yaklaşık bir ay önce, Bölge Komiseri Blöndal’dan bir mektup aldım, Agnes,” dedi duraklayarak. “Size Agnes dememin bir sakıncası var mı?”</p>

  <p>“Adım Agnes, değil mi?”</p>

  <p>“Blöndal, Stóra-Borg’daki Rahipten memnun olmadığınız konusunda beni bilgilendirdi ve başka bir din adamının sizinle zaman geçirmesini istediğinizi, o güne kadar bir başkasının... O gün... Siz, şeyden önce...” Tóti’nin sesi giderek kısıldı.</p>

  <p>“Ölmeden önce mi?” diye araya girdi Agnes.</p>

  <p>Tóti hafifçe başını salladı. “Beni istediğinizi söyledi.”</p>

  <p>Agnes derin bir soluk aldı. “Rahip Thorvardur-”</p>

  <p>“Bana Tóti de. Herkes öyle der.” Rahip durdu. Bu senlibenli davranışından derhal pişman olup, kulaklarına kadar kızardı.</p>

  <p>Agnes kararsızca durakladı. “Peki o zaman, Rahip Tóti... Bölge Komiseri’nin, benim bir din adamıyla zaman geçirmemi istediğini nereden çıkarıyorsun?”</p>

  <p>“Şey... Sanırım, biz, yani Blöndal ve rahipler, ben de... Biz senin yeniden Tanrı’ya dönmeni istiyoruz.”</p>

  <p>Agnes’in bakışları sertleşti. “Sanırım çok gecikmeden Ona dönmüş olacağım. Bir baltanın açacağı yoldan.”</p>

  <p>“Söylemek istediğim, benim... Ben o anlamda söylemedim...” Tóti içini çekti. Bu iş korktuğundan da kötü gidiyordu. “Beni istediniz yine de, değil mi? Gelmeden önce Breidabólstadur’a uğrayıp Papaz Defteri’ne baktım, orada adınız yok.”</p>

  <p>“Yok,” diye karşılık verdi Agnes. “Olamazdı da.”</p>

  <p>“Benim ya da babamın, bizim cemaatin üyesi olmadınız mı hiç?”</p>

  <p>“Hayır.”</p>

  <p>“Daha önce hiç karşılaşmamışız bile. Peki, neden beni istediniz?”</p>

  <p>Agnes dik dik baktı ona. “Beni anımsamıyorsun, değil mi?”</p>

  <p>Tóti afalladı. Kadında ona tanıdık gelen bir şey vardı kesinlikle, ama belleğinin sayfalarını çevirerek tanıdığı ya da karşılaştığı kadınları (hizmetçiler, anneler, eşler, çocuklar) gözünün önüne getirdiğinde Agnes’i bir yere oturtamıyordu.</p>

  <p>“Üzgünüm,” dedi.</p>

  <p>Agnes omuzlarını silkti. “Daha önce bir kez bana yardım etmiştin.”</p>

  <p>“Öyle mi?”</p>

  <p>“Bir ırmakta... Sen atının üzerindeydin.”</p>

  <p>“Nerede oldu bu?”</p>

  <p>“Gönguskörd geçidinin yakınlarında... Fannlaugarstadir çiftliğindeydim, ama oradaki işimden ayrılmıştım.”</p>

  <p>“O zaman Skagafjördur Bölgesi’ndensiniz, sanırım?”</p>

  <p>“Hayır. Ben bu vadidenim. Vatnsdalur’dan. Húnavatn Bölgesi.” “Ben de size bir ırmaktayken yardım ettim, öyle mi?”</p>

  <p>“Evet. Ortalığı sel götürüyordu. Ben tam karşıya geçmek için suya girecekken, sen atınla çıkageldin.”</p>

  <p>Tóti meraklandı. Gönguskörd’den birçok kez geçmişti, ama genç bir kadınla karşılaştığını anımsayamıyordu. “Ne zamandı bu?”</p>

  <p>“Altı ya da yedi yıl önce. O zaman küçüktün.”</p>

  <p>“Evet. Öyle olmalıyım,” dedi Tóti. Kısa bir sessizlik oldu. “O iyilikten dolayı mı şimdi beni istiyorsunuz?” Yüzüne dikkatlice baktı. Bir caniye benzemiyor, diye düşündü. Yıkanıp temizlendiğinden beri öyle görünmüyor.</p>

  <p>Agnes gözlerini kısarak vadiye doğru bakındı. Yüzünden herhangi bir şey anlaşılmıyordu.</p>

  <p>“Agnes...” Tóti iç geçirdi. “Ben bir Yardımcı Rahibim yalnızca. Eğitimim bitmiş değil. Daha yetkili bir din adamına ya da kendi bölgenizden sizi tanıyan birine gereksiniminiz var belki de? Size yardımcı olmuş başka biri vardır kesin. Oradaki Rahibiniz kimdi?”</p>

  <p>Agnes siyah saçlarını kulağının arkasına sıkıştırdı. “Değer vereceğim fazla sayıda din adamıyla karşılaşmadım; dolayısıyla aralarında beni tanıyanların çıkacağını da söyleyemem,” dedi.</p>

  <p>Birkaç kuzgun, vadiden doğru uçarak taş duvarın üzerine kondu; o arada duvarın arkasından Margrét’in başının birdenbire ortaya çıkışını Tóti de Agnes de gördü. “Baş belası kuşlar!” diye bağırdı kadın. Duvarın üzerinden yüklü bir çamur parçası uçtu ve kuşlar öfkeyle gaklayarak havalandılar. Tóti, Agnes’e bakarak gülümsedi, ama Agnes’in yüzü buz gibiydi.</p>

  <p>“Bundan hoşlanmayacaklar,” diye mırıldandı kendi kendine.</p>

  <p>“Şimdi,” dedi Tóti, derin bir soluk alarak. “Bir manevi rehber istiyorsanız, sizi ziyaret etmeyi görevim olarak addedeceğim. Bölge Komiseri Blöndal’ın dileği de bu yönde olduğuna göre, dualarınızda size yardımcı olmak için geleceğim; böylece önünüzdeki yolda inanç ve onurla yürüyebileceksiniz. Size manevi huzur ve umutla destek olmayı kendi sorumluluğum olarak göreceğim.”</p>

  <p>Tóti sustu. Çiftliğe doğru atla gelirken bu konuşmaya çalışmıştı ve “manevi huzur” demeyi unutmadığı için mutluydu. Bu sözleri, yüksek bir manevi katiyet içindeymişçesine pederane ve kendine güven dolu bir ruh haliyle söylemiş gibiydi: Tóti’nin olması gereken, ama içindeki belirsiz ve yenilgi dolu hisse bakılırsa, olamadığı bir ruh hali.</p>

  <p>Yine de, bu kadar resmî konuşmaya alışık değildi ve elleri Ahit’in incecik kâğıdı üzerinde terlemişti. Hiçbir sayfasını buruşturmamaya özen göstererek kitabı kapadı ve avuçlarını bacaklarına sildi. Babasının alışkanlıkla hep yaptığı gibi, kutsal kitaptan bir alıntı iyi olurdu şu anda; ancak Tóti’nin tek düşünebildiği, enfiye kutusuna karşı birdenbire kapıldığı özlemdi.</p>

  <p>“Belki de hata ettim, Rahip.” Agnes’in sakin sesi ölçülüydü.</p>

  <p>Tóti ne diyeceğini bilemedi. Dudağını ısırdı ve kadının yüzündeki çürüklere baktı.</p>

  <p>“Belki de Breidabólstadur’da kalsanız daha iyi olacak. Teşekkür ederim ama... Gerçekten düşünüyor musunuz ki?..” Kadın elleriyle ağzını kapayarak kafasını salladı.</p>

  <p>“Sevgili çocuğum, ağlama!” diye bağırdı Rahip, oturduğu yığından kalkarak.</p>

  <p>Agnes ellerini ağzından çekti. “Ağlamıyorum,” dedi soğuk soğuk. “Hata etmişim ben. Bana çocuk dediniz Rahip Thorvardur, ama esas siz daha dünkü çocuksunuz. Sizin ne kadar genç olduğunuzu unutmuşum.”</p>

  <p>Tóti bu sözlere karşılık vermedi. Bir süre kadına baktı, sonra kafasını sertçe sallayarak şapkasını hızla başına geçirdi ve kadına iyi günler diledi.</p>

  <p>Agnes, taş duvarı geçerek Margrét ve kızlarla vedalaşan Rahibi izledi. Papaz ile kadın, ona dönüp bakarak birkaç dakika ayaküstü konuştu. Agnes ne konuştuklarını duymaya çalıştı, ama rüzgâr sözcükleri yakalayıp ondan uzaklara uçurdu. Agnes ancak, Tóti şapkasıyla Margrét’e selam verip atını bağladığı kazığa doğru yürüdüğünde Margrét’in yüksek sesle söylendiğini duydu: “Taşı sıkıp kanını çıkarmak bile daha kolaydır, eminim!”</p>

  <div>
    <br/>
  </div>

  <p class="p1" style="text-align: center;">*</p>

  <div>
    <br/>
  </div>

  <p class="p1">Günün geri kalan bölümü çalışmayla geçiyor. Yaban otlarını ayıklayarak ve zararlıları temizleyerek... Koyunların uzaktan gelen melemelerini dinliyorum. Kışın uzayan yünleri yeni kesildiği için zavallı hayvanlar zayıf ve yoluk görünüyorlar. Rahip gittikten sonra kızlar, Margrét ve ben kurutulmuş balık ile tereyağından oluşan yemeğimizi yedik. Her lokmamı yirmi kez çiğnemeye özellikle dikkat ettim. Ardından bahçeye döndük, şimdi taş duvarı onarmaya uğraşıyorum. Kaymış olan taşları çekip toprağın üzerinde istifleyerek, sonra da, ellerimin içindeki ağırlıklarının verdiği hazla onları yeniden üst üste dizerek örmeye çalışıyorum duvarı.</p>

  <p>Burada bulunmadığımı, neredeyse var olmadığımı hissediyorum sık sık, dolayısıyla kaldırdığım ağırlıklar varlığımı anımsatıyorlar bana.</p>

  <p>Margrét ve ben sessizce çalışıyoruz; yalnızca emir vereceği zaman konuşuyor benimle. Görülen o ki düşüncelerimiz başka şeylere odaklanmış. Talihin beni gerisingeri çocukluğumun geçtiği Kornsá’ya sürüklemesinin tuhaflığını düşünüyorum. Acı çekmenin ne olduğunu öğrendiğim yere. Geçtiğim yolları düşünüyorum. Rahibi düşünüyorum.</p>

  <p>Bir çiftçinin oğlu gibi kendisine Tóti denilmesini isteyen Thorvardur Jónsson... Bulunduğu konumu düşünürsek, henüz çok deneyimsiz. Sesinde bir yumuşaklık var, ellerinde de öyle. Rahibin elleri Natan’ınkiler gibi uzun ve tentürle lekelenmiş ya da bir ırgatın elleri gibi etli değil, tersine, küçük, ince ve temiz. Benimle konuşurken İncil’in üzerinde tutuyordu onları.</p>

  <p>Bir hata yaptım. Beni ölüme mahkûm ettiler, oysa ben gidip bir oğlanı seçtim beni hazırlasın diye. Yağlı ekmeğini gürültüyle silip süpüren, atına giderken bir çocuk gibi arkası ıslak tıpış tıpış yürüyen kızıl saçlı bir oğlan; beni dizlerimin üzerine çökertip bana dualar okutacak genç adam bu işte. Neyle ya da nasıl bilemiyorum, ama bana yardım edebileceğini umduğum genç adam işte bu.</p>

  <p>Nasıl hissettiğimi anlayabilecek tek kişi Natan... Mevsimlerin, gelgitlerin bilinmesi gibi, dumanın kokusu gibi, ne olduğumu ve ne istediğimi bilirdi. Ama artık o bir ölü.</p>

  <p>Belki de Tóti’ye söylemeliydim, zavallı çocuk, demeliydim, papazevine geri dön, o değerli kitaplarına dön. Yanılmışım, benim için yapabileceğin bir şey yok senin. Tanrı isteseydi kurtarırdı beni, ama yalnızca kendisinin bildiği nedenlerle bu kötü talihe mecbur etti. Onca çabalamama karşın sürekli felaketten felakete koştum; kınına saplanmış bir bıçak gibiyim, yazgımdan kaçamıyorum</p>
</body>
</html>
