<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/SM.css" rel="stylesheet" type="text/css"/>
</head>

<body>
  <h3><br/></h3>

  <p class="p1">“Burada, seninle aynı odada bulunması nasıl bir duygu? Sanırım uyuması zor olsa gerek,” dedi Ingibjörg Pétúrsdóttir.</p>

  <p>Margrét ırmağın hemen yanındaki otları kesen Kornsá tırpancılarının olduğu yere doğru baktı. “Yo, yanlış bir adım atmaya cesaret edeceğini hiç sanmam.”</p>

  <p>İki kadın Kornsá’daki çiftlik evinin dışında, istiflenmiş odunların üzerinde dinleniyorlardı. Yakınlardaki bir çiftlikte oturan ve ufak, gösterişsiz bir kadın olan Ingibjörg, Margrét’in öksürüğünün ot biçmesini engellediğini duyunca, arkadaşını ziyarete gelmişti. Margrét’in nobranlık ya da pervasızlık gibi özellikleri Ingibjörg’da olmadığı için iki kadın çabucak arkadaş olmuşlar ve çiftliklerini bölen ırmak geçilebilecek kadar sığlaştığı zamanlarda sık sık birbirlerini ziyaret etmeye başlamışlardı.</p>

  <p>“Anlaşılan, Róslín hepinizin uykuda boğazlanacağını düşünüyor.”</p>

  <p>Margrét sertçe gülümsedi. “Tam da Róslín’in arzulayacağı bir şey diye düşünmekten kendimi alamıyorum.”</p>

  <p>“Ne demek istiyorsun?”</p>

  <p>“Böylece o gevezenin koca ağzına sakız olacak bir konu daha çıkmış olur.”</p>

  <p>“Margrét...” diye uyardı Ingibjörg.</p>

  <p>“Ah, Inga. Onca çocuk doğurmanın Róslín’in kafasını bulandırdığını ikimiz de biliyoruz.”</p>

  <p>“En küçüğü kuşpalazı olmuş.”</p>

  <p>Margrét kaşlarını kaldırdı. “Bu durumda hepsinin hastalığa yakalanması fazla sürmez. Bütün gece boyunca inlemelerini duyarız artık.”</p>

  <p>“Yine yüklü, şişiyor.”</p>

  <p>Margrét duraksadı. “Doğuma yardım etmeyi düşünüyor musun? Öyle çok yaptı ki kendi başına halledebilecek hale gelmiştir artık.”</p>

  <p>Ingibjörg içini çekti. “Bilemiyorum. İçimde kötü bir his var.”</p>

  <p>Margrét arkadaşının yüzündeki ciddi ifadeye dikkatle baktı. “Bir rüya mı gördün?”</p>

  <p>Ingibjörg bir şey söyleyecekmiş gibi ağzını açtı, ardından hızla başını sallayarak fikrini değiştirdi. “Eminim önemsizdir. Her neyse, içimizi karartmayalım. Bana katili anlat!”</p>

  <p>Margrét kendinden umulmayacak biçimde güldü. “İşte! Sen de Róslín’den daha iyi değilsin.”</p>

  <p>Ingibjörg gülümsedi. “Gerçekten. Nasıl biri? Kişilik olarak. Ondan korkuyor musun?”</p>

  <p>Margrét bir süre düşündü. “Kafamda canlandırdığım gibi bir katil değil,” dedi sonunda. “Uyuyor, çalışıyor, yemek yiyor. Hep bir sessizlik içinde. Benim yanımdayken ağzına kilit vurulmuş gibi. O genç adam, Rahip Thorvardur, son birkaç haftadır yine onu ziyaret etmeye başladı. Kadının onunla konuştuğunu biliyorum, ama aralarında olup bitenleri Rahip bana söylemiyor. Belki de bir şey olduğu yok.” Margrét araziye bakındı. “Sık sık merak ediyorum, acaba neler düşünüyor.”</p>

  <p>Ingibjörg gözlerini Margrét’in baktığı yöne çevirdi ve ikisi birlikte samanların arasında eğilmiş tırpanıyla otları kesen Agnes’i izlediler. Kadının her sallayışında bıçak parıl parıl parlıyordu.</p>

  <p>“Kim bilir?” diye mırıldandı Ingibjörg. “O karanlık kafasından neler geçtiğini düşünmek bile tüylerimi ürpertiyor.”</p>

  <p>“Rahip, kadının annesinin Ingveldur Rafnsdóttir olduğunu söylüyor.”</p>

  <p>Ingibjörg duraksadı. “Ingveldur Rafnsdóttir. Zamanında bir Ingveldur tanımıştım. Hafifmeşrep bir kadındı.”</p>

  <p>“Kuzgun yumurtasından kumru çıkmazmış,” diye onayladı Margrét. “Agnes’in de bir kız evlat olduğunu düşünmek çok tuhaf. Kızlarımın cinayet gibi alçakça ve büyük günah olan bir şeyi akıllarının ucundan geçireceklerini bile düşünemiyorum.”</p>

  <p>Ingibjörg başını salladı. “Ya kızların nasıl?”</p>

  <p>Margrét ayağa kalkarak etekliğindeki tozları silkeledi. “Bildiğin gibi işte.” Yeniden öksürüğü tutunca Ingibjörg sırtını ovalamaya başladı.</p>

  <p>“Tamam, geçti.”</p>

  <p>“İyiyim,” dedi Margrét çatlak bir sesle. “Biliyor musun, Steina onu tanıdığını düşünüyor.”</p>

  <p>Ingibjörg kuşkulu gözlerle arkadaşına baktı.</p>

  <p>“Kim bilir ne zaman Gudrúnarstadir’e giderken yolda karşılaştığımızı söylüyor.”</p>

  <p>“Steina hikâyeler mi uyduruyor yine?”</p>

  <p>Margrét ürktü. “Tanrı bilir. Ben kadını anımsamıyorum. Doğrusunu istersen, Steina için biraz endişeleniyorum. Agnes’e gülümsüyor!”</p>

  <p>Ingibjörg güldü. “Ah, Margrét! Bir gülücük ne zaman birinin başını derde sokmuş ki?”</p>

  <p>“Birçok kez, diye düşünüyorum!” diye söylendi Margrét. “Róslín’e bak yeter. Her neyse, başka şeyler de var. Steina’yı Agnes’le ilgili sorular sorarken yakaladım ve fark ettim ki ayak işinde şunda bunda gerektiği zaman gidip kadını çağırmak için can atıyor. Baksana, şimdi bile onu izliyor, otları tırmıklarken.” Agnes’in yakınında samanları çeviren Steina’yı gösterdi. “Bilemiyorum, zavallı Sigga’yı düşünüyorum ve aynı şeyin kızımın da başına gelmesinden korkuyorum.”</p>

  <p>“Sigga mı? Illugastadir’deki öbür hizmetçi mi?”</p>

  <p>“Agnes, Steina’nın üzerinde de aynı etkiyi yaratırsa ne olur? Ya onun da kanına girip kafasını kötülükle doldurursa.”</p>

  <p>“Agnes’in ağzını bıçak açmadığını daha şimdi söyledin.”</p>

  <p>“Evet, benim yanımda öyle. Ama engel olamadığım bir his, işin aslı başkaymış gibi... Aman, boş ver şimdi.”</p>

  <p>“Peki ya Lauga?” Ingibjörg ilgiyle sordu.</p>

  <p>Margrét kıkırdadı. “Hah, Lauga onun burada olmasına ateş püskürüyor. Hepimiz öyleyiz, ama Lauga bitişik yatakta yatmayı bile reddediyor. Bir şahin gibi onu izliyor. Agnes’in yolunu gözlediği için Steina’yı da azarlıyor.”</p>

  <p>Kızlardan kısa boylu olanının, sorumluluk duygusuyla samanları düzgün çizgiler halinde tırmıklaması Ingibjörg’un dikkatini çekmişti. Lauga’nın oluşturduğu kümelerin yanında Steina’nınkiler bir çocuğun el yazısı kadar çarpık görünüyordu.</p>

  <p>“Jón ne diyor?”</p>

  <p>Margrét homurdandı. “Jón ne diyebilir ki? Konuyu ne zaman açsam, Blöndal’a karşı olan sorumluluğunu anlatıyor. Yine de temkinli davrandığını fark ettim. Kızları ayrı tutmamı istedi benden.”</p>

  <p>“Çiftlikteyken yapılması zor bir iş.”</p>

  <p>“Kesinlikle. Kristín’in sütle kremayı ayırabildiği kadar ayrı tutabilirim onları.”</p>

  <p>“Ah Tanrım.”</p>

  <p>“Kristín hiçbir işe yaramaz,” dedi Margrét umursamazca.</p>

  <p>“Anlaşılan tam da zamanında becerikli bir yardımcı buldun kendine,” dedi Ingibjörg bilmişçe. İki kadın bir süre yan yana sessizce oturdular.</p>

  <div>
    <br/>
  </div>

  <p class="p1" style="text-align: center;">*</p>

  <div>
    <br/>
  </div>

  <p class="p1">Dün gece rüyamda, idam sırasında başımı koyacağım kütüğü gördüm. Karların arasında o karanlık tahta kütleye doğru sürünürken gördüm kendimi. Yalnızdım. Ellerim ve dizlerim soğuktan uyuşmuştu ama başka çarem yoktu.</p>

  <p>Kütüğe ulaştım, üstü geniş ve pürüzsüzdü. Tahtanın kokusunu alabiliyordum. Kıyıya vurmuş yalosların<a href="../Text/DiPNOTLAR.xhtml#a12" id="k12"><sup>[12]</sup></a>&nbsp;tuzlu kokusu yoktu üzerinde, ama kırmızı bir özsu sızıyor gibiydi, kanı hatırlatan bir şey. Daha tatlı, daha ağır.</p>

  <p>Rüyamda kendimi yukarı doğru çekip kafamı kütüğün üzerine koydum. Kar yağmaya başladı ve kendi kendime “Son perde inmeden önceki sessizlik bu,” diye düşündüm. Daha sonra kütüğün burada oluşuna şaşırdım; yörede ağaç yetişmediğine göre hangi ağaçtandır diye merak ettim. Burası çok sessiz diye düşündüm rüyamda. Ne çok taş var.</p>

  <p>Böylece, ağaçla yüksek sesle konuşmaya başladım. “Hâlâ yaşıyormuşsun gibi seni sulayacağım,” dedim. Bu sözlerden sonra da uyandım.</p>

  <p>Rüya beni korkuttu. Hasat zamanından beri eski yaşantımdan bir şeylere geri döndüm burada ve öfkeyi unuttum. Rüya, günlerimin ne kadar hızlı geçtiğini, başıma neler geleceğini anımsattı bana. Şimdi, yabancılarla dolu bir odada uyanık yatıyor ve tavandaki çubukların çürümüş çimle birlikte oluşturduğu desenleri izliyorken, yüreğimin, bağırsaklarımı burup kıvırıncaya kadar sıkışıp döndüğünü, döndüğünü, sürekli döndüğünü hissediyorum.</p>

  <p>Kendimi rahatlatmam gerek. İçim titreyerek yataktan çıkıyor, yerde oturağı arıyorum. Irgatlardan birinin yatağının altında, neredeyse dolu olarak duruyor, ama boşaltmaya zaman yok. Sünmüş çoraplarım ayak bileklerime kadar kolayca kayıyor ve çömelip küçük kovanın içine doğru sıcak sicimi bırakırken kalçama sıçrayan sidiği hissediyorum. Alnım sırılsıklam tere batıyor.</p>

  <p>Umarım kimse uyanıp da beni görmez. Bir an önce işimi bitirip kabı gözden ırak bir yere tıkıştırmak için o kadar telaş ediyorum ki sonunu beklemeden çoraplarımı hızla çekiyorum. Ilık bir damla bacağımın arasından süzülürken kovayı iteliyorum.</p>

  <p>Niye böyle titriyorum? Dizlerim güçsüzlükten pelte gibi. Yatmak beni rahatlatıyor. Yüreğim hızlı hızlı atıyor. Natan rüyaların bir anlamı olduğuna inanırdı her zaman. Tanrı sözcüğü geçti mi kolaylıkla gülebilen böyle bir insanın, kendi uykusunun içten içe kaynayan karanlığına güveniyor olması tuhaf. O kendi tapınağını karılarının öyküleriyle ve havanın gizemli diliyle kurmuştu. Tanrı’nın göz kırpışını denizin huyunda suyunda, birdenbire saldıran atmacanın gözbebeğinde, gıcırdayan dişlerinde görmüştü. Kapının eşiğinde örgü örerken yakaladığında, kışın süresini uzatmakla suçlamıştı beni. “Doğanın bizi izlemediğini düşünme sakın,” diye uyarmıştı. “En az senin benim kadar uyanık o da.” Bana gülümsemiş, yumuşak ve geniş avucuyla alnımı okşamıştı. “Bir o kadar da gizemli.”</p>

  <p>Burada hizmetçi olabilirmişim diye düşündüm. Kornsá’da geçirdiğim bir ayı aşkın sürede, başıma neler geleceğini çoktan unutmuştum bile. Çalışmayla dolu günler yatıştırmıştı beni, bedenimin dinlenebilmesi için bir fırsat vermişti. Ben de uykunun kötü rüyalarla kaplı denizinde derin derin uyuyordum, rüyaların bana ulaşamayacağı derinlikte. Bugüne kadarmış.</p>

  <p>Onlardan biri olmadığım doğru. Rahip ile Steina’nın dışındakiler ağızlarından çıkan bir iki söz dışında benimle konuşmayı reddediyor. Ama daha önceki zamanlardan, birkaç saatte bir oturağı dökmesi istenen düşük seviyeli, değersiz bir hizmetçi olduğum günlerden ne farkı var bu durumun? Stóra-Borg’dakilerle karşılaştırıldığında, bu aile daima nazik.</p>

  <p>Ama yakında kış, kıyıya vuran çılgın bir dalga gibi gelecek, apansız. Güneşi ve sıcaklığı hızla silecek, yeryüzünü özüne kadar donduracak. Her şey çok çabuk sona erecek. Ah, bir de Rahip... Nasıl da genç ve ben ona ne diyeceğimi hâlâ nasıl oluyor da bilemiyorum. Bana ırmakta yardım ettiği gibi yine yardım edebileceğini düşünmüştüm. Ama onunla konuşmak, yaşamımda nasıl her şeyin ters gittiğini ve nasıl hiç sevilmemiş olduğumu anımsattı bana yalnızca.</p>

  <p>En başından beri beni anlamasını beklemiştim ondan. Beni anlamasını istemiş, onunla aynı dili konuştuğumuzu sanmıştım, ne safmışım. İkimizin de anlayacağı ortak bir lisan ararken dilim sanki taş kesiliyor, konuşamıyorum.</p>

  <p>Rahibin Breidabólstadur’dan buraya varmasına daha birkaç saat var; kalkmak için hâlâ çok erken. Ellerimi battaniyenin üzerinde birleştirip yüreğimi geren iplere biraz gevşemelerini söylüyor ve Rahibe neler anlatacağımı düşünüyorum.</p>

  <p>Tóti ailemi öğrenmek istiyor, ama anlattıklarım onun duymak istedikleri değil. Bu vadinin iç içe geçmiş, dalları birbirine halatlar gibi dolanmış, dikenlerle kaplı soyağaçlarına alışkın değildir o.</p>

  <p>Ona Jóas ya da Helga’yı anlatmadım daha. Kardeşlerim olduğunu bilmek onun ilgisini çekebilirdi. Sorularını kafamda canlandırabiliyorum: Şimdi neredeler? Niye seni ziyaret etmiyorlar, Agnes?</p>

  <p>Niye mi, Rahip, nasıl desem, kan bağlarımız o kadar güçlü değil de ondan: Her ikisinin de babaları ayrı, üstelik Helga çoktan öldü ve toprağı boyladı. Ya Jóas? Açıkçası o en ufak bir şeyi bile becerecek adam değil, ölüme mahkûm bir kız kardeşi ziyaret etmeyi bile.</p>

  <p>Ah, Jóas. O donuk bakışlı ruhsuz adam ile bir zamanlar sevmeme izin verilen tatlı çocuğu birbirleriyle bağdaştıramıyorum.</p>

  <p>Aynı annenin kollarına sürüklenmiştik hepimiz. Hangi çiftliklerdi? Başka adamlara ve onların kızıl gözlü karılarına ait olan sayısız ortak odalar... Üç boğaz doyurmaya çalışan bir kadını ücretli tutacak kadar kibar, belki de umutsuz olan yabancıların odaları... Geceleri, içinden çığlıklar yükselen iki aç boğaz, böyle bağırmanın karın doyurmayacağını bilmeden çığlık atan iki ağız...</p>

  <p>Önce Beinakelda çiftliği. Üç yaşıma kadar orada, bana söylenen bu. Yalnızca annemle ben. Hiçbir şey anımsamıyorum. Tamamen karanlık.</p>

  <p>Sonra Litla-Giljá. Çiftlik gözümün önüne gelmiyor ama adamı anımsıyorum. Kara Illugi derlerdi, erkek kardeşimin babası. Yerde oturuyor, kir içindeki ellerimi siliyor, ama sonra aynı adam yanımda, gözleri geriye kaymış, bedeni sudan yeni çıkmış balık gibi yerde kıvranıyor ve ağzından sızan köpüğü gören bütün kadınlar çığlıklar atıyor. Sonra, bir süre geçince, yatağından gelen inlemeler... Soluk tenli karısı “Dua et onun için. Dua et,” diyerek yüzümü kemikli boynuna bastırıyor. Annem neredeydi? Kuşkusuz oturağa çömelmiş, gelmeyecek olan kana bakıyordu umutsuzca.</p>

  <p>Çığlıklar anımsıyorum. Illugi sağlığına kavuşmuş, o kocaman ayı yüzüyle, ağlaması dinmeyen karısına kükrüyor ve onların ortasında duran, annem, üzerinde uzun etekliği, yerlere çıkarıyor.</p>

  <p>Illugi bir gün balık avlarken o titreme hastalığından öldü. Dediler ki kayıkta içiyormuş, sonra nöbete tutulmuş, dengesini yitirince kayık alabora olmuş ve balık ağlarına dolanıp boğulmuş. Başkalarıysa, nöbet, ecinnilerin gölünde avlanan bir adam için uygun bir cezadır diyordu, ama bunları söyleyenler onun içkisinden de kavgacılığından da çok çekmiş olan kişilerdi.</p>

  <p>Rahip bütün bunlardan ne anlam çıkarabilirdi ki?</p>

  <p>Jóas Illugason, Brekkukot denen üçüncü çiftlikte doğdu. Beş yaşımdayken, süte batırılmış bir bez parçasını onun küçücük pembe dişetlerine tutmama izin verilmişti. Oradaki evli çift Jóas’ı alıkoyup kendi iki çocuğuyla birlikte büyütmek istiyor, annem benim de onlara evlatlık verilmemin en iyisi olacağını söylüyordu. Sonraki yıl boyunca yedimiz birden bir aile olduk ve ben, saçları en az benimkiler kadar koyu olan o küçük oğlan çocuğunu yaşatmak için onlara yardım ettim. Erimiş kar ve taze krema gibi kokardı.</p>

  <p>Sonradan fikirlerini değiştirmiş olmalılar. Annem bir sabah şişmiş gözlerle sarsarak uyandırdı beni. Niçin ağladığını sordum, ama bir şey söylemedi. Jóas ve benim yanımıza yattı, bedeninin sıcak kıvrımlarında uyuyakaldım. Dışarıdaki kuzgunların gaklaması uyandırdı beni ve öteberimi toprağın üzerinde bir çuvala doldurulmuş olarak gördüm.</p>

  <p>O sabah çıktık ve kar fırtınalarıyla dolu hırçın gün boyunca yürüyerek vadiye geri döndük. Açlıktan bayılacağımı sanmıştım. Kornsá’nın avlusunda durduk. Daha çiftlikteki kadının bana verdiği peynir suyunu bitirmemiştim ki annem kulağıma fısıldadı, tek parmaklı eldivenimin içine bir taş sıkıştırdı ve sırtında Jóas’la birlikte bırakıp gitti beni.</p>

  <p>Onu izlemeye çalıştım. Bağırdım. Terk edilmek istemiyordum. Ama arkasından koşunca ayağım takıldı, düştüm. Yeniden ayaklanıp kalktığımda annemle kardeşim gözden yitmişlerdi. Tek görebildiğim, karın üzerinde kapkara zehirli tüyleriyle iki kuzgundu.</p>

  <p>Uzun bir süre o iki kuşun annemle kardeşim olduğunu düşündüm. Ama asla sorularımı yanıtlamadılar, taşı dilimin altına koyduğumda bile. Yıllar sonra, annemin bana bir de üvey kız kardeş verdiğini öğrendim, Kringla’daki çiftçiden olma Helga. Jóas ise muhtaç bir çocuk olarak cemaatin gözetimine girmiş. Ama o zamanlarda artık onları sevmediğime kendimi inandırmıştım. Daha iyi bir aile bulduğumu düşünüyordum; manevi ailemi, Kornsá’daki Inga ile Björn adlı kiracıları.</p>

  <div>
    <br/>
  </div>

  <p class="p1" style="text-align: center;">*</p>

  <div>
    <br/>
  </div>

  <p class="p1">“Nasıl, iyi uyudun mu Agnes?” Steina kadını dışarıda, yaban kerevizlerinin olduğu yerde, oturağın içindekileri kül çukuruna boşaltırken yakaladı.</p>

  <p>“Burada ıslanacaksın,” dedi Agnes kıza bakmadan. Kaptaki içeriğin daha yapışkan olanlarını dışarı atabilmek için büyükçe bir taş kullanmış, şimdi de taşı otlara siliyordu. “Yağmur yağacak.”</p>

  <p>“Umurumda değil. Sana arkadaşlık edebilirim diye düşündüm.” Steina şalını başının üzerine kaldırdı. “İşte, bir sıçan kadar kuruyum.”</p>

  <p>Agnes kıza bir göz attı ve hafifçe gülümsedi.</p>

  <p>“Agnes bak,” dedi Steina. Vadinin ağzını işaret ederek, kuzeyden bu yöne dalga dalga gelen alçalmış külrengi bulutları gösterdi.</p>

  <p>Agnes elini gökyüzüne doğru çevirdi. “Daha da kötüleşiyor. Otların kurumasına izin vermeyecek.”</p>

  <p>“Biliyorum. Babacığım çok sinirli. Kahvaltısını yaktı diye Lauga’ya bağırdı, oysa ona asla böyle bir şey yapmaz.”</p>

  <p>Agnes yüzünü Steina’ya çevirdi. “Baban benimle birlikte burada olduğunu biliyor mu?”</p>

  <p>“Sanırım.”</p>

  <p>“Bence içeri dönsen iyi olur,” dedi Agnes.</p>

  <p>“Dönüp de ne yapayım? Ateşin altını çok açtım diye Lauga’nın beni suçlamasına izin mi vereyim? Hayır, teşekkür ederim. Ben dışarıda her halde mutluyum.”</p>

  <p>“Yağmurda bile mi?”</p>

  <p>“Yağmurda bile.” Steina esneyerek araziye, nemden etkilenmesinler diye yığınlar halinde kümelenmiş kesik otlara baktı. “Onca iş boşa gitti.”</p>

  <p>“Ne demek boşa gitti? Hava düzelir, işler yoluna girer, hepsini bitiririz.” Agnes çiftliğe baktı. “Annenin yanına dönsen iyi olur,” dedi.</p>

  <p>“Ah, onun umurunda değil.”</p>

  <p>“Umurunda. Benimle birlikte yalnız olmandan hoşlanmıyor,” dedi Agnes dikkatlice.</p>

  <p>“Ama haftalardır buradasın.”</p>

  <p>“Olsun.” Agnes ırmağa doğru ağır ağır yürümeye başladı, Steina da ona ayak uydurmak için döndü.</p>

  <p>“Rahip bugün gelecek mi sence?”</p>

  <p>Agnes karşılık vermedi.</p>

  <p>“Seninle neler konuşuyor?”</p>

  <p>“O benim bileceğim iş,” diye tersledi.</p>

  <p>“Ne?”</p>

  <p>“Bu benim işim dedim. Seni ya da aileni ilgilendiren bir durum değil.”</p>

  <p>Agnes oturağı elinde sertçe tutarak tepeden aşağı hızla inerken Steina şaşkın bir halde, olduğu yerde kalakaldı.</p>

  <p>“Seni kızdırdım mı?” diye sordu kız.</p>

  <p>Agnes durdu ve Steina’ya döndü. “Senin gibi küçük bir kadın beni niye sinirlendirsin ki?”</p>

  <p>Steina kızdı. “Çünkü sen burada tutuklusun, ailem seni gözetim altında tutuyor ve babam kimsenin seninle konuşmasını istemiyor.”</p>

  <p>“Öyle mi söyledi?” diye sordu Agnes.</p>

  <p>“Seni çiftlik işleriyle baş başa bırakmamız gerektiğini düşünüyor.”</p>

  <p>“Baban haklı.”</p>

  <p>Steina, Agnes’e yetişip kibarca kolundan tuttu. “Lauga senden korkuyor, biliyorsun. Róslín’i ve onun yalanlarını dinleyip duruyor. Ama ben o dedikoducunun söylediklerinden birine bile inanmıyorum. Seni daha öncesinden anımsıyorum. Ne kadar iyi yürekli olduğunu, bize kendi yemeğini verdiğini...” Steina eğilerek biraz daha yaklaştı. “Onları öldürdüğüne inanmıyorum,” diye fısıldadı. Agnes’in bedeni sertçe kasıldı. “Belki sana yardım edebilirim,” diye önerdi kız aceleyle.</p>

  <p>“Nasıl?” diye sordu Agnes. “Kaçmama mı yardım edeceksin?”</p>

  <p>Steina kadının kolunu bıraktı. “Belki bir dilekçe olabilir diye düşünmüştüm,” diye mırıldandı.</p>

  <p>“Bir dilekçe.”</p>

  <p>Steina bir kez daha denedi. “Temyiz olsun o zaman. Hani Sigga için düzenlenen gibi.”</p>

  <p>Agnes’in gözlerinde şimşekler çaktı. “Ne?”</p>

  <p>“Temyiz. Blöndal ötekisi için bir tane düzenledi,” dedi Steina kekeleyerek.</p>

  <p>“Hangi öteki?”</p>

  <p>“Sigga... Biliyorsun, Illugastadir’deki öbür hizmetçi. Fridrik’in sevgilisi.”</p>

  <p>Agnes’in rengi sarardı. Oturağı yavaşça ıslak otların üzerine bırakarak Steina’ya doğru ilerledi. “Blöndal, Sigrídur Gudmundsdóttir için temyiz mi istedi?” diye sordu ağır ağır.</p>

  <p>Steina biraz korkmuş bir halde, başını salladı. Agnes’in hâlâ elinde tuttuğu taşa bir göz attı. “Babam anneme söylerken duydum,” diye açıkladı. “Hvammur’da Bölge Komiserleri Blöndal’la konuyu tartışıyorlarmış. Senin buraya geldiğin gün.”</p>

  <p>Agnes kafasını salladı.</p>

  <p>“Bildiğini sanıyordum,” diye fısıldadı Steina.</p>

  <p>Agnes’in gözleri Steina’nınkilerden kayıp ayaklarına yöneldi. “Blöndal, ha?” diye soluğunu bırakırken mırıldandı. Steina, Agnes’in taşı sıkan parmaklarındaki bütün boğumların bembeyaz olduğunu fark etti.</p>

  <p>“Sana bunu söylediğim için özür dilerim.”</p>

  <p>Agnes geriye doğru yalpaladı ve yine ırmağa dönüp sendeleyerek yürüdü.</p>

  <p>“Belki Krala senin adına da başvurması için ikna edebiliriz onu!” Steina arkasından bağırdı. “Illugastadir’de gerçekten neler olduğunu anlat onlara!”</p>

  <p>Agnes ırmağın kıyısında yere çöktü, etekliği çevresinde kabarmıştı. Onun bayıldığını düşünen Steina ona doğru koştu, ama yaklaştıkça Agnes’in boş gözlerle ırmağa baktığını gördü. Titriyordu. O sırada kara bulutlar parça parça yarıldı, iki kadın şimşek gibi çakan dondurucu bir sağanağın ortasında kaldı.</p>

  <p>“Agnes!” diye seslendi, şalını sıkı sıkı kafasına dolayan Steina. “Kalk! Bu yağmurdan kaçmalıyız.” Sağanağın sesi kızın sözcüklerini boğdu.</p>

  <p>Agnes karşılık vermedi. Hızla akan ırmağa çarpan ve dağların su yüzeyindeki yansımalarını daha da bozan damlaları izliyordu. Taş hâlâ elindeydi.</p>

  <p>“Agnes!” diye bağırdı Steina. “Özür dilerim! Bildiğini sanıyordum!” Şalı sırılsıklamdı ve elbisesinin sudan ağırlaştığını hissedebiliyordu. Irmağın kıyısında duraladı, sonra dönüp tepeyi tırmanarak eve doğru koşmaya başladı. Steina, vıcık vıcık olmuş toprakta kayıyordu. Yolun yarısında dönüp baktığında, Agnes’in hâlâ bıraktığı yerde oturduğunu gördü. Bir kez daha seslendi, sonra çiftliğe giden çamurlu yolda tökezleyerek koşmayı sürdürdü.</p>

  <div>
    <br/>
  </div>

  <p class="p1">“Tanrı aşkına Steina! Nerelerdeydin sen?” Margrét, kapıyı sertçe kapayıp içeri giren büyük kızını azarlamak üzere koridorda koşarak ilerledi. “Sucuk gibi ıslanmışsın!”</p>

  <p>“Agnes,” dedi, sırılsıklam şalını yere atan Steina soluk soluğa.</p>

  <p>“Sana bir şey mi yaptı? Ah güzel Tanrım, koru bizi! Biliyordum.” Margrét soğuktan titreyen kızını kendine doğru çekerek ona sarıldı.</p>

  <p>“Hayır, anne!” diye bağırdı Steina, kadını öteye itekleyerek. “Irmağın orada, ona yardım etmemiz gerek!”</p>

  <p>“Ne oldu?” Lauga mutfaktan dışarı çıktı. “Ah Steina! Şalımı çamur etmişsin.”</p>

  <p>“Umurumda değil!” diye haykırdı Steina. Annesine döndü. “Ona Sigrídur Gudmundsdóttir’in temyizinden söz açtım, bir tuhaflaştı ve bembeyaz oldu, şimdi de ayağa kalkmıyor.”</p>

  <p>Margrét, Lauga’ya döndü. “Ne anlatıyor bu kız?”</p>

  <p>“Agnes!” diye tiz bir sesle bağırdı Steina. Islak yüzünü giysisinin koluna silip koridorda koşmaya başladı. “Babama söylemem gerek!”</p>

  <p>Jón büyükodada ayakkabılarını onarıyordu. “Steina?” diye sordu başını işinden kaldırarak.</p>

  <p>“Baba! Aşağı gidip Agnes’e bakmalısın, lütfen. Illugastadir’deki öbür hizmetçi kız için Blöndal’ın temyiz ayarladığını söyledim ona, o da çıldırdı.”</p>

  <p>Jón kucağındaki ayakkabıları hemen yere atarak ayağa kalktı. “Nerede?” diye sordu alçak bir sesle.</p>

  <p>“Irmağın yanında,” dedi Steina, gözlerindeki yaşları zor tutarak. Jón yatağının altından çektiği çizmelerini giydi ve üstünkörü bağladı.</p>

  <p>“Özür dilerim babacığım, bildiğini sanıyordum! Ona yardım etmek istemiştim.”</p>

  <p>Jón ayağa kalkarak kızını omuzlarından sıkıca tuttu. Yanakları öfkeden kızarmıştı. “Sana ondan uzak durmanı söylemiştim.” Kızına dik dik baktı, ardından onu öteye iteledi ve yatağında yatan Gudmundur’a seslenerek odadan çıktı. Irgat gönülsüzce kalktı. Steina oturup ağlamaya başladı.</p>

  <p>Birkaç dakika sonra Lauga yanında Kristín’le büyükodaya girdi.</p>

  <p>“Babam ne dedi?” diye sessizce sordu, sonra Steina’nın nereye oturduğunu görünce, “Hey, kalk oradan, yatağımı ıslatıyorsun.” dedi.</p>

  <p>Steina, “Git buradan!” diye avaz avaz bağırınca Kristín kesik bir ciyaklamayla odadan kaçtı. “Yalnız bırakın beni!”</p>

  <p>Lauga sırıtarak kafasını salladı. “Şu an sinirlisin Steina. Orada ne yapmaya çalışıyordun ki sen? Arkadaş edinmeye mi çabalıyordun?”</p>

  <p>“Cehennemin dibine git Lauga!”</p>

  <p>Lauga’nın şaşkınlıktan ağzı açık kaldı. Onu yiyecekmiş gibi ağlamaklı ağlamaklı kardeşine baktı, ardından gözlerini kıstı. “Ayağını denk alsan iyi olur,” diye tısladı. “Böyle devam edersen sen de onun kadar lanet biri olacaksın.” Gitmek üzere geri döndü ama durdu. “Senin için dua edeceğim,” dedi, burnunu çekerek odadan çıktı. Steina başını ellerinin arasına aldı ve ağladı.</p>

  <div>
    <br/>
  </div>

  <p class="p1" style="text-align: center;">*</p>

  <div>
    <br/>
  </div>

  <p class="p1">Ben yatağımda oturmuş beklerken Margrét, Jón ve kızları oturma bölümündeki külrengi perdenin arkasında benim hakkımda konuşuyorlar. Margrét fısıltıyla konuşmasına karşın iki oda arasındaki boşluktan sızıp gelen sözcükleri yakalayabiliyorum. Ellerim titriyor, yüreğimin atışlarını duyabiliyorum; canımı kurtarmak için deliler gibi koşmuşçasına çarpıyor. Bu his, mahkemede kendimi her şeyin dışındaymış gibi hissettiğim zamankiyle aynı.</p>

  <p>Bakıma muhtaç bir zavallı olabilirdim; hizmetçileri de olabilirdim, ama o sözler! Sigga! Illugastadir! içimdeki soluğu benden koparıp alan bir anının denizine demirledi o sözler beni. O sihirli sözler, beni bir canavara çeviren lanetlenmiş sözler ve işte ben, II-lugastadir’li Agnes, ateşin kızı Agnes, kendileri için biçtiğim bezlere yapışmış kurtulamayan, kanlar içinde yatan, yanmamış ölülerin Agnes’i... Sigga’yı özgür bırakacaklar ama beni bırakmayacaklar; çünkü ben Agnes’im. Kanlı, şeytan Agnes. Ama ölesiye korkuyorum. Bununla başa çıkabilirim sanmıştım, olmamış gibi davranabilirim sanmıştım, ama gördüm ki işe yaramayacak, beceremeyeceğim, bundan kaçamayacağım, kaçamam.</p>

  <div>
    <br/>
  </div>

  <p class="p1" style="text-align: center;">*</p>

  <div>
    <br/>
  </div>

  <p class="p1">Karışık bir el yazısıyla küçük bir kâğıda, yerden kazanmak için satırları birbirinin içine geçirilerek yazılmış olan mektup kısaydı. Tóti kâğıdı okumak için öğle yemeğini yediği büyükodaya geçti.</p>

  <p>“Yine Blöndal mı?” diye sordu babası, bakışlarını önündeki etten ayırmadan.</p>

  <p>“Hayır,” dedi Tóti, hızla gözlerini pusulanın üzerinde gezdirirken: Hemen gelin, Agnes Magnúsdóttir’le ilgili. Blöndal’a haber vermek istemiyorum. Din kardeşiniz, Jón Jónsson. “Kornsá’dan gelmiş.”</p>

  <p>“Yağmur yağdığının farkında değiller mi? Üstelik Pazar,” diye homurdandı papazlardan yaşlı olanı.</p>

  <p>Tóti masanın başına oturup babasını inceledi. Bıyığında kurumuş yulaf parçaları görünüyordu. “Gitmek zorundayım,” dedi.</p>

  <p>Rahip Jón güçlü bir soluk vererek, “Bugün Pazar,” diye yineledi.</p>

  <p>“Evet, Tanrı’nın kutsal günü,” dedi Tóti. “Emirlerini yerine getirmek için çok uygun bir gün.” diye ekledi.</p>

  <p>Rahip Jón ağzından bir parça kıkırdak çıkardı, evirip çevirdi, sonra yine ağzına atıp çiğnemeye başladı.</p>

  <p>“Baba?”</p>

  <p>“Umarım Blöndal da, onun isteklerine ne kadar bağlı olduğunu biliyordur.”</p>

  <p>“Tanrı’nın istekleri,” dedi Tóti yavaşça. “Teşekkür ederim Baba. Bu gece dönerim. Hava kötülerse belki de yarın.”</p>

  <div>
    <br/>
  </div>

  <p class="p1">Vatnsdalur vadisine giden geçide ulaştığında Tóti iliklerine kadar ıslanmıştı. Daha ötede ona pusulayı veren ulağı gördü ve ona yetişmek için atını mahmuzladı.</p>

  <p>“Merhaba,” diye bağırdı Tóti, yağmurun oluşturduğu kalın saydam tabakanın ardından bakarak.</p>

  <p>Adam eyerinde geri döndüğünde, Tóti onun Kornsá’daki uşaklardan biri olduğunu fark etti. Islanmamak için, balık avlarken giyilen meşinlerden giymişti. “Geldin demek!” diye cevap verdi bağırarak. “Bir tek biziz bu berbat havada ata binen.”</p>

  <p>“Otlar için kötü oldu,” dedi Tóti, konuşmuş olmak için.</p>

  <p>“Bana mı söylüyorsunuz,” dedi adam küçümseyerek. “Adım Gudmundur.” Elini kaldırdı. “Siz de katilimizi kurtarmaya çalışan Rahipsiniz.”</p>

  <p>“Şey, ben-”</p>

  <p>“Ürkütücü bir iş,” diye sözünü kesti. “O kadın tüylerimi ürpertiyor.”</p>

  <p>“Nasıl yani?”</p>

  <p>Irgat güldü. “Vahşinin biri.”</p>

  <p>Tóti hızını ayarlamak için atını mahmuzladı. “Ne oldu? O pusula-”</p>

  <p>“Ha, bir nöbet geçirdi. Jón’la ve benimle boğuştu, tırnaklarını geçirip tırmaladı bizi, sürekli çığlıklar attı; sırılsıklam olmuş, deli karılar gibi çamurun içinde yatıyordu. Görüyor musun?” Şakağındaki bir morluğu gösterdi. “Bu onun eseri. Ben onu kaldırmaya çalıştım, o ise benim kafamı kırmaya davrandı, inleyerek Blöndal’la ilgili bir şeyler söylüyordu. Stóra-Borg’da da aynını yapmış dediler, o yüzden yeri değiştirilmiş.”</p>

  <p>“Emin misiniz?” Agnes kendine çok hâkim biri gibi görünmüştü Tóti’ye.</p>

  <p>“Orada beni öldüreceğini sandım bir ara.”</p>

  <p>“Onu sinirlendiren neymiş?”</p>

  <p>Adam burnunu çekerek eldivenli elinin parmağıyla sildi. “Biliyorsam ne olayım. Kızlardan biri bir şey dedi ya... Yakaladıkları öteki hizmetçi kızdan bahsetti. Sigga’dan.”</p>

  <p>Tóti dönüp önlerindeki çamurlu su birikintilerine baktı. Kendini hasta hissediyordu.</p>

  <p>“Çok da çirkin değil,” dedi Gudmundur parlayan gözleriyle Tóti’ye dönerek.</p>

  <p>“Efendim?”</p>

  <p>“Agnes. Saçları falan güzel, hani,” dedi uşak. “Ama benim için çok uzun. Bir baş ya da öyle bir şey daha kısa olmalıydı, anlarsın ya.” Tóti’ye göz kırpıp güldü.</p>

  <p>Tóti şapkasını kafasına daha da sıkı geçirdi. Yağmur bir dakika süreyle hafifledi, ama vadiye doğru döndüklerinde şiddetini yeniden artırdı. Külrengi sicimler önlerindeki eğimli toprağı süpürüyor, sular dağların sarp kayalıklarından aşağı dökülüyordu.</p>

  <p>Tóti büyükodaya girdiğinde, Agnes yataktaydı. Hizmetçi Kristín ona bir tabure getirdi, evin küçük kızı da Rahibin ıslak giysilerini çıkarmaya başladı. Lauga, Tóti’nin çizmelerinin bağcıklarını çözmek için eğilirken o da Agnes’in oturduğu karanlık köşeye dikkatle baktı. Kadın ölü gibi kıpırtısızdı.</p>

  <p>Lauga ikinci çizmeyi öyle ani bir hareketle çekti ki neredeyse Rahibi tabureden aşağı düşürüyordu. “Ben sizi yalnız bırakayım,” diye homurdandı ve çizmeleri bir kol mesafesi ötede tutarak odadan çıktı.</p>

  <p>Tóti ıslak çoraplarıyla Agnes’e doğru ilerledi. Kadın, yatağının başındaki tahta direğe doğru eğilmişti. Rahip ona yaklaşınca ellerinin kelepçelenmiş olduğunu gördü.</p>

  <p>“Agnes?”</p>

  <p>Agnes gözlerini açarak boş boş baktı.</p>

  <p>Tóti yatağın ucuna oturdu. Kadının derisi loş ışıkta kül gibi görünüyordu ve yarılmış dudağı kanlıydı.</p>

  <p>“Ne oldu?” diye usulca sordu. “Yine niye zincire vurdular seni?”</p>

  <p>Agnes orada olduklarını yeni fark ediyormuşçasına bileklerine baktı. Güçlükle yutkundu. “Sigga temyiz alacakmış. Blöndal, ona verdiği cezayı düşürtmek için Krala temyiz başvurusunda bulunmuş.” Sesi çatladı. “Ona merhamet gösteriyorlar.”</p>

  <p>Tóti geriye dayanarak başını salladı. “Biliyordum.”</p>

  <p>Agnes donup kaldı. “Biliyor muydun?”</p>

  <p>“Sana karşı da merhametliler,” diye ekledi, onu rahatlatmak isteğiyle.</p>

  <p>“Yanılıyorsun,” dedi Agnes tıslayarak. “Bana merhamet göstermiyorlar; benden nefret ediyorlar. Hepsi birden. Özellikle de Blöndal. Ya Fridrik? Onun cezası da temyiz edilecek miymiş?”</p>

  <p>“Sanmıyorum.”</p>

  <p>Agnes’in gözleri karanlıkta parladı. Tóti, kadının ağlıyor olabileceğini düşündüyse de, yanına eğilince gözlerinin kuru olduğunu gördü.</p>

  <p>“Sana bir şey söyleyeceğim, Rahip Tóti. Bütün yaşamım boyunca insanlar benim çok akıllı olduğumu düşündüler. Fazlasıyla akıllı, dediler. Biliyor musun Rahip? îşte tam da bu nedenle bana merhamet göstermiyorlar. Çünkü benim bu olayda yanlışlıkla yakalanamayacak kadar zeki ve kurnaz olduğumu düşünüyorlar. Oysa Sigga kalın kafalı, üstelik güzel ve genç, işte bu yüzden de onun öldüğünü görmek istemiyorlar.” Kadın sırtını tahta direğe yasladı, gözleri kısıldı.</p>

  <p>“Bunun doğru olmadığına eminim,” dedi Tóti, onu yatıştırmaya çalışarak.</p>

  <p>“Genç ve kıt akıllı biri olsaydım herkes parmağını bana yöneltir miydi sanıyorsun? Hayır. Suçu Fridrik’in üzerine atabilirlerdi; bizi onun etkilediğini, parasında gözü olduğu için Natan’ı bize onun öldürttüğünü söyleyebilirlerdi. Fridrik’in, Natan’ın sahip olduklarının bir kısmına çok evvelden göz koyduğu büyük bir sır değildi. Ama benim, omuzlarımın üzerinde bir başım olduğunu gördüler ve düşünen bir kadına asla güvenilemeyeceğine inandılar. O kafanın içinde masumiyete yer olmadığına inandılar. Beğen ya da beğenme Rahip, ama işin gerçeği buydu.”</p>

  <p>“Gerçeğe inanmadığını sanıyordum?” diye cüretle sordu Tóti.</p>

  <p>Agnes yatağın tahtasından kafasını kaldırdı ve dik dik Rahibe baktı, gözleri her zamankinden daha donuktu. Yüzünü ekşitti. “Gerçek demişken, sana bir sorum var. Tanrı gerçeği söyler demiştin hani?”</p>

  <p>“Her zaman.”</p>

  <p>“Tanrı, ‘Adam öldürmeyeceksiniz’ demiş, değil mi?”</p>

  <p>“Evet,” dedi Tóti özenle.</p>

  <p>“O zaman Blöndal ile ötekiler Tanrı’ya karşı geliyorlar. Onlar iki yüzlü. Tanrı’nın yasasını uyguladıklarını söylüyorlar ama yalnızca insanların emrini yerini getiriyorlar!”</p>

  <p>“Agnes-”</p>

  <p>“Tanrı’yı sevmeye çalıştım, Rahip. Gerçekten. Ama bu insanları sevemem. Ben... Onlardan nefret ediyorum.” Kadın son üç sözcüğü sıktığı dişlerinin arasından, yavaş yavaş ve bileklerindeki kelepçeye bağlı zincirleri sıkıca tutarak söyledi.</p>

  <p>Büyükodanın girişinden bir kapı tıklatma sesi geldi, ardından Margrét, kızları ve Kristín’le birlikte içeri girdi.</p>

  <p>“Özür dilerim Rahip. Siz bize bakmayın. Kendi aramızda çalışıp konuşacağız.”</p>

  <p>Tóti iyiden iyiye sert, başını salladı. “Hasat nasıl gidiyor?”</p>

  <p>Margrét bozuldu. “Bu ıslak ağustos havasında...” diyerek örgüsüne döndü.</p>

  <p>Tóti kendisine tatsız tatsız gülümseyen Agnes’e baktı.</p>

  <p>“Artık daha da çok korkuyorlar benden.” diye fısıldadı kadın.</p>

  <p>Tóti düşündü. Ötekilere döndü. “Margrét, bu zincirlerin çıkarılması mümkün değil mi?”</p>

  <p>Margrét, Agnes’in bileklerine göz atarak şişlerini bıraktı. Odadan çıktı, kısa süre sonra da bir anahtarla geri döndü. Zincirlerin kilidini açtı.</p>

  <p>“Bunları burada bırakıyorum, Rahip,” dedi sertçe, kelepçeleri kaldırıp yatağın üzerindeki rafa koydu. “Olur da gerek duyarsanız diye.”</p>

  <p>Tóti, Margrét’in odanın öbür ucuna kadar gitmesini bekledi, sonra Agnes’e döndü. “Bir daha böyle davranmamalısın,” dedi alçak bir sesle.</p>

  <p>“Kendimde değildim.”</p>

  <p>“Senden nefret ettiklerini söylemiyor musun? Onlara daha da fazlası için fırsat verme.”</p>

  <p>Kadın başını salladı. “Burada olduğun için mutluyum.” Bir süre sessiz kaldı. “Dün bir rüya gördüm.”</p>

  <p>“Umarım iyi bir şey görmüşsündür.”</p>

  <p>Kadın kafasını salladı.</p>

  <p>“Ne gördün?”</p>

  <p>“Ölümü.”</p>

  <p>Tóti yutkundu. “Korkuyor musun? Senin için dua etmemi ister misin?”</p>

  <p>“Ne istersen onu yap, Rahip.”</p>

  <p>“O zaman, dua edelim.” Agnes’in soğuk ve nemli elini tutmadan önce öteki kadınlara bir göz attı.</p>

  <p>“Ulu Tanrım, bu akşam sana üzgün yüreklerle dua ediyoruz. Sırtımızda taşımamız gereken yüklere dayanmamız için bize güç ver, yazgımızla yüzleşebilme cesareti ver.” Tóti durakladı ve Agnes’e baktı. Rahip, kadınların onları dinlediğinin farkındaydı.</p>

  <p>“Tanrım,” diye duasını sürdürdü, “Agnes’le bana evlerini ve yüreklerini açan Kornsá ailesi için sana şükrediyorum.” Margrét’in boğazını temizlediğini duydu. “Onlar için dua ediyorum. Şefkat ve bağışlayıcılıkları için dua ediyorum. Baba, Oğul ve Kutsal Ruh adına, hep bizimle ol Tanrım.”</p>

  <p>Tóti, Agnes’in elini sıktı. Kadın anlaşılmaz bir ifadeyle ona baktı.</p>

  <p>“Benim burada olmam yazgımın eseri mi sence?”</p>

  <p>Tóti bir süre düşündü. “Hepimiz kendi yazgımızı kendimiz belirleriz.”</p>

  <p>“O zaman bunun Tanrı’yla bir ilgisi yok.”</p>

  <p>“Bu, bizim bilgimizin ötesinde,” dedi Tóti. Kadının elini nazikçe battaniyenin üzerine bıraktı. Soğuk tenin hissi Rahibi huzursuz etmişti.</p>

  <p>“Ben gerçekten yalnızım,” dedi Agnes neredeyse duygusuzca.</p>

  <p>“Tanrı seninle. Ben buradayım. Annenle baban yaşıyor.”</p>

  <p>Agnes kafasını salladı. “Ölü olsalar da fark etmez.”</p>

  <p>Tóti örgü ören kadınlara baktı. Lauga, Steina’nın yarısı bitmiş çorabını kızın kucağından çekip almış, bir yanlışını düzeltmek için söküyordu.</p>

  <p>“Çağırabileceğim, sevdiğin biri yok mu hiç?” diye fısıldadı Agnes’e. “Eski günlerden kalan biri?”</p>

  <p>“Bir üvey erkek kardeşim var, ama kim bilir şimdi hangi odanın hangi köşesinde ekşiyordur. Bir de üvey kız kardeşim var. Helga. Ama öldü. Bir yeğenim var. O da ölü. Herkes ölü.”</p>

  <p>“Ya arkadaşlar? Seni Stóra-Borg’da ziyaret eden arkadaşların olmadı mı?”</p>

  <p>Agnes acı acı gülümsedi. “Stóra-Borg’a gelen tek ziyaretçi Vatnsendi çiftliğinden Rósa Gudmundsdóttir’di. Onun beni bir arkadaş olarak gördüğünü sanmam.”</p>

  <p>“Ozan-Rósa mı?”</p>

  <p>“Ta kendisi.”</p>

  <p>“Sürekli uyaklı konuşur derler.”</p>

  <p>Agnes derin bir soluk aldı. “Stóra-Borg’a, bana bir şiir vermeye gelmişti.”</p>

  <p>“Bir armağan mı?”</p>

  <p>Agnes sırtını dikleştirip Tóti’ye yaklaştı. “Hayır Rahip,” dedi düz bir sesle. “Bir suçlama.”</p>

  <p>“Neyle suçladı seni?”</p>

  <p>“Yaşamını anlamsız kılmakla.” Agnes burnunu çekti. “Başka birçok şeyle birlikte... En iyi şiiri sayılmazdı.”</p>

  <p>“Canı çok sıkkın olmalı.”</p>

  <p>“Natan öldüğünde Rósa beni suçladı.”</p>

  <p>“Natan’a âşıktı.”</p>

  <p>Agnes durdu, Tóti’ye sert sert baktı. “O evli bir kadındı,” diye bağırdı, sesinde öfkeli bir titreme vardı. “Natan’ı sevemezdi!”</p>

  <p>Tóti ötekilerin örgüyü bıraktığını fark etti. Agnes’i izliyorlardı, son cümlesi odanın öbür ucuna kadar ulaşmıştı. Kristín’in arkasında duran boş tabureyi almak için ayağa kalktı.</p>

  <p>“Korkarım sizi rahatsız ediyoruz.” dedi kadınlara.</p>

  <p>“Zincirleri kullanmak istemediğinize emin misiniz?” diye sordu Lauga sinirli bir ifadeyle.</p>

  <p>“Onlarsız daha iyiyiz sanırım.” Agnes’in yanına döndü. “Belki de başka şeylerden konuşmalıyız.” Agnes’in Kornsá ailesinin önünde sakinliğini koruyamayacağından endişe ediyordu.</p>

  <p>“Duymuşlar mı?” diye fısıldadı.</p>

  <p>“Geçmişinden konuşalım,” diye önerdi Tóti. “Üvey kardeşlerinden biraz daha bahset.”</p>

  <p>“Çok az tanıyorum onları. Erkek kardeşim doğduğunda beş, Helga’nın varlığını öğrendiğimde dokuz yaşındaydım. Helga ben yirmi birimdeyken öldü. Yalnızca birkaç kez gördüm onu.”</p>

  <p>“Erkek kardeşinle de çok yakın değilsiniz galiba?”</p>

  <p>“Ayrıldığımızda, o daha bir yaşındaydı.”</p>

  <p>“Annen seni terk ettiğinde.”</p>

  <p>“Evet.”</p>

  <p>“Daha öncesinden anıların var mı annenle ilgili?”</p>

  <p>“Bana bir taş vermişti.”</p>

  <p>Tóti ona soru soran gözlerle baktı.</p>

  <p>“Dilimin altına koymam için,” diye açıkladı Agnes. “Bir tür boş inanç.” Kaşlarını çattı. “Blöndal’ın memurları aldı.”</p>

  <p>Tóti, Kristín’in mumları yakmak için ayaklandığını fark etti. Kötü hava yüzünden odaya iyice kasvet çökmüştü ve dışarıda gün hızla kavuşuyordu. Önünde yalnızca Agnes’in çıplak kollarının battaniyenin üzerindeki soluk uzantılarını görüyordu. Kadının yüzü karanlıkta kalmıştı.</p>

  <p>“Örgü örmeme izin verirler mi dersin?” diye fısıldadı, kafasını kadınlara doğru eğerek. “Seninle konuşurken bir şeyle uğraşmak istiyorum. Boş durmaya dayanamıyorum.”</p>

  <p>“Margrét?” diye seslendi Tóti. “Agnes’e verebileceğiniz bir işiniz var mı?”</p>

  <p>Margrét durakladı, ardından Steina’nın örgüsünü kızın elinden kaptı. “İşte,” dedi. “Her yerinde açıklar var. Sökmek gerekiyor.” Steina’nın yüzündeki utanç ifadesini görmezden geldi.</p>

  <p>“Onun için üzülüyorum,” dedi Agnes, kıvrılmış örgüyü çözerken.</p>

  <p>“Steina için mi?”</p>

  <p>“Benim için bir dilekçe vermek istediğini söyledi.”</p>

  <p>Tóti ikircikliydi. Agnes’in, söktüğü yünü çabucak yumak yapmasını izledi bir şey söylemeden.</p>

  <p>“Sence mümkün müdür, Rahip Tóti? Krala başvurmak için bir temyiz belgesi hazırlamak?”</p>

  <p>“Bilmiyorum Agnes.”</p>

  <p>“Blöndal’a soramaz mısın? O seni dinler. Steina da Bölge Memuru Jón’la konuşabilir.”</p>

  <p>Tóti boğazını temizlerken Blöndal’ın küstah tavırlarını düşündü. “Elimden geleni yapacağıma söz veririm. Hadi şimdi anlat.”</p>

  <p>“Çocukluğumu mu?”</p>

  <p>“İstiyorsan.”</p>

  <p>“Peki,” dedi Agnes, daha rahat örebilmek için sırtını geriye doğru vererek. “Ne anlatayım sana?”</p>

  <p>“Neler anımsadığını anlat.”</p>

  <p>“İlginç bulmazsın ki.”</p>

  <p>“Niye öyle düşünüyorsun?”</p>

  <p>“Bir papazsın,” dedi Agnes kararlı bir biçimde.</p>

  <p>“Yaşamını öğrenmek istiyorum,” diye kibarca karşılık verdi Tóti.</p>

  <p>Agnes dönüp kadınların onu dinleyip dinlemediğini anlamaya çalıştı. “Sana bu vadideki çiftliklerin çoğunda yaşadığımı söylemiştim.”</p>

  <p>“Evet,” diye onayladı Tóti başını sallayarak.</p>

  <p>“Başta bir evlatlık olarak, sonra da bir muhtaç olarak.”</p>

  <p>“Bu korkunç bir acı.”</p>

  <p>Agnes dudaklarını birbirine bastırdı. “Gayet sıradan.”</p>

  <p>“Kime evlatlık verildin?”</p>

  <p>“Şu anda oturduğumuz yerde yaşayan bir aileye. Beni evlat edinen manevi annemle babamın adları Inga ile Björn’dü, o zamanlar Kornsá’nın kiracılarıydılar. Inga ölünceye kadar.”</p>

  <p>“Sonra cemaate mi bırakıldın?”</p>

  <p>“Evet,” Agnes başını salladı. “İşler böyle yürüyor. Çoğu iyi insan erkenden toprağın altını boyluyor.”</p>

  <p>“Bunları duyduğuma üzüldüm.”</p>

  <p>“Üzülmene gerek yok, Rahip. Inga’yı sen öldürmediysen tabii” diyerek şöyle bir baktı ona, yüzünden geçip giden küçük gülümseme Rahibin gözünden kaçmadı. “Inga öldüğünde yedi yaşındaydım. Bedensel durumu doğuma hiç uygun değildi. Manevi kardeşim gelene kadar, beş bebeği ölü doğdu. Yedincisiyse onu cennete uçurdu.”</p>

  <p>Agnes burnunu çekti ve gevşek ilmekleri dikkatle yeniden atmaya başladı. Tóti kemik şişlerin hafifçe tıkırdamalarını dinlerken, Agnes’in yünün üzerinde aceleyle kıpırdayan ellerine bakıyordu gizli gizli. Kadının uzun ve ince parmaklarının çalışırkenki hızına hayret etti. Onlara dokunma arzusunu güçlükle bastırdı.</p>

  <p>“Sekiz yaşında ha,” diye yineledi Tóti. “Peki manevi annenin ölümünü iyice anımsıyor musun?”</p>

  <p>Agnes örgüyü bırakıp yine kadınlara baktı. İyice sessizleşmiş, kulak kesilmişlerdi. “Anımsıyor muyum?” diye yineledi, biraz daha yüksek bir sesle. “Unutabilmeyi isterdim.” Ucuna doladığı yünü çözerek işaretparmağını alnına doğru yaklaştırdı. “İşte burada,” dedi, “Bir kitabın sayfasıymışçasına çevirip o güne geri dönebilirim. Belleğime öylesine kazınarak yazılmış ki mürekkebin tadını hissedebiliyorum neredeyse.”</p>

  <p>Agnes gözünü dikip Tóti’ye baktı, parmağı hâlâ alnına dayalıydı. Kadının gözlerindeki parıltı ve kanlı dudağı Rahibin sinirlerini bozmuştu. Bir yandan da, Sigga adına temyiz başvurusu yapıldığı haberi onu biraz çıldırtmış olabilir mi, diye merak ediyordu.</p>

  <p>“Ne oldu peki?” diye sordu sonra.</p>
</body>
</html>
