<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/SM.css" rel="stylesheet" type="text/css"/>
</head>

<body>
  <h3><br/></h3>

  <p class="p1">Kornsá’da, Lauga ile Steina dağdan akan dereden su almak için çiftlik evinden çıkmışlardı. Lauga güneş ışığında gözlerini ovuştururken, Steina adımlarına uygun olarak kovasını dalgın dalgın sallıyordu. İkisi de konuşmuyorlardı.</p>

  <p>İki kız kardeş geçen birkaç gün boyunca bahçe küreğini istemek için birbirlerine seslenmek ya da tuzlanmış morina fıçılarından hangisinin önce açılması gerektiğini sormak dışında, tam bir sessizlikle çalıştılar. Bölge Komiseri’nin ziyaretinin sonrasında yaşadıkları tartışmanın ardından başlayan bu sessizlik, öfke ve huzursuzlukla sürüp gitmişti. Birbirleriyle olabildiğince az konuşma çabası ikisini de bitkin düşürmüştü. Ablasının inadından ve aksiliğinden iyice yılan Lauga, annesiyle babasının Blöndal’ın ziyaretiyle ilgili ne söyleyeceklerini düşünmeden edemiyordu. Blöndal’ın verdiği habere Steina’nın gösterdiği nezaketsiz tepki, ailenin toplum içindeki saygınlığını etkileyebilirdi. Otoriter bir adam olan Björn Blöndal, bir kızın efelenerek kendisine kafa tutmasını hoş göremezdi. Ailesinin Blöndal’a ne kadar bağlı olduğunu Steina bilmiyor muydu? Sorumluluklarını başka türlü nasıl yerine getireceklerdi?</p>

  <p>Steina cinayetleri düşünmemeye çalışıyordu. Suçun adı bile onu hasta etmeye yetiyor, katı yürekli Komiser’in suçluyu zorla üzerlerine yıktığını anımsadıkça gırtlağı öfkeyle sıkılıyormuş gibi oluyordu. Lauga ailenin en küçüğüydü, dolayısıyla Steina’nın ne yapıp yapmayacağını söyleyecek kişi o olmamalıydı. Kırmızı üniformalı şişman adamlara toplum içinde gösterilmesi zorunlu inceliğin ayrıntılarını Lauga nasıl bilebilirdi ki? Hayır. En iyisi bunları hiç düşünmemekti.</p>

  <p>Kovanın ağırlığını aşağı sarkmış omzuna veren Steina geniş geniş esnedi. Arkasından gelen Lauga da kendini tutamayıp esneyince, çok kısa bir süre için kızların bakışları kesişti. Bir anlık bu anlayışlı bakışma yorgunluklarını paylaşmalarına yettiyse de, Lauga’nın ters bir hareketle ağzını kapaması Steina’nın öfkeyle gözlerini yere çevirmesine yol açtı.</p>

  <p>Dereye doğru ilerlerken, öğle sonrasının yumuşak ışığı yüzlerini ısıtıyordu. Rüzgâr esmiyordu ve vadi öylesine durgundu ki, ikisi de havanın bu durağanlığına eşlik edebilmek için daha yavaş yürümeye başladı. Suyun çevresini kaplayan kayalık çıkıntıya yaklaşıyorlardı. Lauga dikenli bir çalıya takılan etekliğini kurtarmak için arkaya döndüğünde uzakta bir at dikkatini çekti.</p>

  <p>“Aaa!” diye bağırdı soluğunu tutarak.</p>

  <p>Steina döndü. “Şimdi ne oldu?”</p>

  <p>Lauga başıyla atın olduğu yönü gösterdi. “Annecimle Babacım,” dedi soluk soluğa. “Döndüler.” Steina gözlerini kısarak çayırların üzerine düşen puslu güneş ışığına doğru baktı. “Evet, onlar,” dedi, kendi kendine konuşurmuş gibi. Birden heyecanlanan Lauga kovasını Steina’ya doğru iteleyerek dereyi gösterdi ve yürüyüşüne devam etmesi için kıza eliyle işaret etti. “Sen doldur şunları. İkisini de halledebilirsin, değil mi? Ben de gidip... Gidip ateşi yakacağım.” Steina’yı düşündüğünden daha sert bir biçimde omzundan itekleyen Lauga hızla geri döndü.</p>

  <p>Dar yolun üzerindeki dikenli bitkiler, eve doğru aceleyle koşturan Lauga’nın çoraplarına takıldı. Kız rahatlamıştı. Şimdi Bölge Komiseri’yle de Agnes Magnúsdóttir’le de babacığı ilgilenebilirdi.</p>

  <p>Çiftlik evinin kapısını itip içeri giren Lauga koridordan geçerek sola, mutfağa doğru döndü. Kristín, evin hanımı yokken ailesini ziyaret etmek için öğleden sonra izinli olsa da, sabah yaktığı ocağın dumanı hâlâ tütüyordu. Lauga hemen ocağı ağzına kadar tezekle doldurdu, ama o aceleyle az kalsın alevleri boğuyordu. Bölge Komiseri’nin ziyaret haberine babasının tepkisi ne olacaktı acaba? Hükümlü, Kornsá’da ne süreyle tutulacaktı? Komiser’in gösterdiği mektup da elinde değildi; didişmeleri sırasında Steina ateşe atmıştı onu.</p>

  <p>Nasıl olsa babam öğrenince konuya el koyacaktır, diye düşündü Lauga, alevlerin üzerindeki çengele çaydanlığı asarken.</p>

  <p>Lauga küçük bir körükle ocaktaki ateşi canlandırdıktan sonra kapıdan dışarı uzanıp bakmak için hızla koridordan geçti. Birden, yine korkuyla sırtından aşağı soğuk bir ürperti yayıldı. Babası ne yapacaktı peki? Kafasını eğerek yeniden içeri girdi, kilere gidip et suyuna koyabileceği ne var diye bir baktı. Çok az arpa kalmıştı. Güneydeki tüccarlara alışverişe giden çiftçilerin dönmelerini bekliyorlardı hâlâ.</p>

  <p>Lauga tencereye eklemek için biraz koyun eti almak üzere dışarıdaki ambara giderken, kapı girişindeki yüksek eşiğe takılıp sendeledi. Yılın bu zamanında tütsülenmiş kuzu dilimlemek anlamsız olurdu, ama kıştan kalan bir iki parça sosis vardı, mayhoş ama güzel sosisler.</p>

  <p>Yemeği büyükodada hep birlikte yeriz, diye düşünen Lauga, bunu onlara sonra söylerim diye karar verdi. Avlunun toprak zemininden çıkan toynak seslerini duyuyordu.</p>

  <p>“<i>Komið þið sæl</i>!”<a href="../Text/DiPNOTLAR.xhtml#a3" id="k3"><sup>[3]</sup></a>&nbsp;Evden dışarı çıkan Lauga eline bulaşan tezek tozlarını temizledi ve saçlarını başlığının altından geriye doğru çabucak itip düzeltti. “Her ikinizin de sağ salim geri döndüğünü görmek güzel.”</p>

  <p>Durması için atı yavaşlatan Jón şapkasının altından kızına gülümsedi, elini kaldırıp selam verdikten sonra yanına giderek yanağına resmi bir öpücük konduruverdi.</p>

  <p>“Küçük Lauga. Nasıl, idare edebildiniz mi?” Sonra da, atın sırtındaki yükleri indirmek üzere hayvana döndü.</p>

  <p>“Merhaba anneciğim.”</p>

  <p>Lauga’ya gözlerinde sıcak bir ifadeyle bakan Margrét “Merhaba Sigurlaug,” dedi. Dudakları belli belirsiz kıpırdamıştı.</p>

  <p>“İyi görünüyorsun.”</p>

  <p>“Hâlâ yaşıyorum,” diye karşılık verdi anne.</p>

  <p>“Yoruldun mu?”</p>

  <p>Soruyu duymazdan gelen Margrét atın üzerinden beceriksizce yere doğru kaydı. Lauga ürkekçe annesine sarıldı, ardından elini kısrağın titrek burun deliklerinin üzerinde gezdirdi ve atın sıcak, nemli soluğunu avucunda hissetti.</p>

  <p>“Kız kardeşin nerede?”</p>

  <p>Lauga derenin olduğu kayalığa doğru baktıysa da orada bir hareket göremedi. “Akşam yemeği için su dolduruyor.”</p>

  <p>Margrét kaşlarını kaldırdı. “Bizi karşılamak için onun da burada olacağını düşünmüştüm.”</p>

  <p>Lauga, küçük paketleri eyerden yere indiren babasına döndü yeniden. Derin bir soluk aldı. “Babacığım, sana daha sonra söylemem gereken bir şey var.”</p>

  <p>Babası kısrağın bağlı olduğu gergin ipi çözmeye başladı. “Ölü mü var?”</p>

  <p>“Ne?”</p>

  <p>“Yitirdiğimiz hayvan var mı?”</p>

  <p>“Hayır. Hayır, öyle değil,” diye yanıtladı Lauga. “Tanrı’ya şükür,” diye de ekledi ardından. Babasına biraz daha yaklaştı. “Bunu sana yalnız kaldığımızda söylemem gerekiyor,” dedi alçak sesle.</p>

  <p>Sözlerini duyan annesi “Her ne söyleyeceksen ikimize de söyleyebilirsin, Lauga,” dedi.</p>

  <p>“Seni endişelendirmek istemiyorum anneciğim.”</p>

  <p>“Ben zaten sık sık endişeleniyorum,” dedi Margrét, birden gülümseyerek. “Göz kulak olunması gereken çocuklarla hizmetçilerin varlığından kaynaklanıyor o endişe.” Kocasına, kalan yükleri çamurun üzerine koymamasını tembihleyen Margrét, birkaç paket alıp içeri doğru ilerledi, Lauga da ardından gitti.</p>

  <div>
    <br/>
  </div>

  <p class="p1">Büyükodaya giren Jón dinlenmek için kendini karısının yanına bıraktı. O arada Lauga da et suyu dolu tabakları getirdi.</p>

  <p>“Sıcak bir yemek iyi gelir diye düşündüm,” dedi.</p>

  <p>Jón, elinde tepsiyle önünde duran Lauga’ya baktı. “İzin verirsen önce üstümdekileri değiştireyim.”</p>

  <p>Lauga duraksadı, tepsiyi yatağın üstüne, annesinin yanına koydu, dizlerinin üzerine çöküp Jón’un ayakkabı bağcıklarını çözmeye başladı, “İkinize de söylemem gereken bir şey var.”</p>

  <p>Jón dirseklerinin üzerinde geriye doğru kaykılarak, nemli çorabı çıkarması için ayağını kızına uzattığı sırada Margrét, “Kristín nerede?” diye sertçe sordu.</p>

  <p>“Steina ona yarım gün izin verdi,” diye yanıtladı Lauga.</p>

  <p>“Steina nerede peki?”</p>

  <p>“Bilmiyorum. Buralarda bir yerde.” Annesiyle babasının meraklı ısrarcılığı yüzünden telaşlanan Lauga’nın midesi buruldu. “Babacığım siz yokken Bölge Komiseri Blöndal geldi,” dedi fısıldayarak.</p>

  <p>Yerinde biraz dikleşen Jón kızına doğru baktı. “Bölge Komiseri mi?” diye yineledi.</p>

  <p>Margrét yumruklarını sıktı. “Ne istiyormuş?” diye sordu.</p>

  <p>“Sana bir mektup getirdi babacığım.”</p>

  <p>Margrét, Lauga’ya dik dik baktı. “Niye bir uşak göndermemiş? Blöndal olduğundan emin misin?”</p>

  <p>“Anneciğim lütfen.”</p>

  <p>Jón sessizdi. “Mektup nerede?” diye sordu.</p>

  <p>Lauga’nın, babasının ayağından sıyırarak çektiği ayakkabı kendiliğinden yere düştü. Ayakkabının üzerindeki çamurlar döküldü.</p>

  <p>“Steina yaktı.”</p>

  <p>“Niyeymiş o? Güzel Tanrım!”</p>

  <p>“Anne! Önemli değil. Ne yazdığını biliyorum. Babacığım, onlar bizi şey yapmaya zorluyorlar, şeyi -”</p>

  <p>“Babaaa!” Steina’nın sesi koridordan odaya doğru çınladı. “Bil bakalım evimizde kimi kilit altında tutmaya mecburmuşuz. Tahmin bile edemezsin.”</p>

  <p>“Kilit altında tutmak mı?” dedi Margrét, bir anda zıplaya zıplaya odaya dalan büyük kızına dönerek. “Ah Steina, sırılsıklamsın.”</p>

  <p>Steina ıslak önlüğüne bakarak omzunu silkti. “Kovaları düşürdüğüm için geri dönüp bir daha doldurmam gerekti. Babacığım, Blöndal kendi evimizde Agnes Magnúsdóttir’e bakmamız için bizi zorluyor!”</p>

  <p>“Agnes Magnúsdóttir mi?” Margrét dehşetle Lauga’ya döndü.</p>

  <p>“Evet anneciğim, o katil kadın!” diye bağırdı Steina. Önlüğünü çözüp yatağa, annesinin yanına fırlatıverdi. “Natan Ketilsson’u öldüren hani!”</p>

  <p>“Steina! Ben de tam babama açıklıyordum ki-”</p>

  <p>“Bir de Pétur Jónsson’u öldüren.”</p>

  <p>“Steina!”</p>

  <p>“İlle de sen söylemek istiyordun, değil mi Lauga.”</p>

  <p>“Sen de sözümü kesmek zorunda-”</p>

  <p>“Kızlar!” Jón kollarını açarak ayağa kalktı. “Yeter artık. En başından başla Lauga. Ne oldu?”</p>

  <p>Lauga duraksadı, ardından Bölge Komiseri’nin ziyaretiyle ilgili anımsayabildiği her şeyi annesiyle babasına anlatmaya başladı. Mektuptan aklında kalanları iletirken, yüzü gittikçe kızarıyordu.</p>

  <p>Kız daha konuşmasını bitirmeden, Jón yeniden giyinmeye başladı.</p>

  <p>“Kuşkusuz bunu yapmaya mecbur değiliz!” Margrét kocasını omzundan tutup çekti, ama Jón silkinerek elinden kurtuldu. Karısının perişan yüzüne dönüp bakmadı bile.</p>

  <p>“Jón,” diye homurdandı Margrét. Dönüp her ikisi de elleri kucaklarında oturmuş, sessizce anne-babalarını izleyen kızlarına bir bakış attı.</p>

  <p>Jón çizmelerini yeniden ayağına geçirerek bağcıklarını bileğine doladı. Adamın iyice gerdiği deri gıcırdadı.</p>

  <p>“Çok geç oldu, Jón,” dedi Margrét. “Hvammur’a mı gideceksin? Hepsi uyuyordur şimdi.”</p>

  <p>“O zaman ben de uyandırırım onları.” Adam askıdan şapkasını aldı, yolunun üzerindeki karısını omzundan tutup yavaşça öteye itti. Kızlarına başıyla selam verdi, büyük adımlarla odadan çıkarak koridoru geçti ve evin kapısını çekip dışarı çıktı.</p>

  <p>“Biz ne yapacağız anneciğim?” Lauga’nın zayıf sesi odanın karanlık bir köşesinden geliyordu.</p>

  <p>Margrét gözlerini kapayarak derin bir soluk aldı.</p>

  <div>
    <br/>
  </div>

  <p class="p1">Jón, Kornsá’ya birkaç saat sonra geri geldi. Öğleden sonraki tatilinden döndüğünde Margrét’ten azarı işiten Kristín kaşlarını çatmış, Steina’ya sitemli sitemli bakıyordu. Margrét kızları barıştırıp barıştırmamak konusunu düşünmek üzere örgüsüne ara verdiği sırada evin kapısının gıcırdayarak açıldığını ve kocasının koridordan gelen kuvvetli ayak seslerini duydu.</p>

  <p>Jón içeri girer girmez karısına baktı. Kadın eliyle çenesini kavramıştı.</p>

  <p>“Eee?” Margrét yatağa kadar kocasına eşlik etti.</p>

  <p>Jón’un eli beceriksizce bağcıklarına gitti.</p>

  <p>“Babacığım lütfen,” dedi dizlerinin üzerine çöken Lauga, “Blöndal ne söyledi?” Babasının çizmelerini çıkarırken bir an geriye doğru sarsıldı. “Kadın buraya gelecek miymiş?”</p>

  <p>Jón başını salladı. “Lauga’nın dediği gibi. Agnes Magnúsdóttir, Stóra-Borg’da kaldığı yerden alınıp bize getirilecek.”</p>

  <p>“Niye ama baba?” Lauga sessizce sordu. “Ne yanlış yaptık ki biz?”</p>

  <p>“Hiçbir yanlış yapmadık. Ben bir Bölge Polis Memuruyum. Yetkililerin sorumluluğu altındaki o kadın, ki ben de bir yetkiliyim, herhangi bir ailenin yanına yerleştirilemez.”</p>

  <p>“Stóra-Borg’da sürüyle yetkili var.” Margrét’in ses tonu tatsızdı.</p>

  <p>“Öyle ama yine de gelecek. Özel bir durum oldu.”</p>

  <p>“Ne oldu?” diye sordu Lauga.</p>

  <p>Jón en küçük çocuğunun saf yüzüne baktı. “Endişelenecek bir şey olmadığına eminim,” dedi sonunda.</p>

  <p>Margrét sinirli bir gülüş attı. “Bu duruma öylece boyun mu eğeceğiz? Yerde oradan oraya yuvarlanan bir köpek gibi?” Sesi bir tıslamaya dönüştü. “Bu Agnes denilen kadın bir katil, Jón! Bizim kızlarımıza, çalışanlarımıza, hatta Kristín’e karşı sorumluluklarımız var!”</p>

  <p>Jón karısına anlamlı anlamlı baktı. “Blöndal bize bedelini ödeyecek, Margrét. Kadının gözetim altında tutulmasının maddi bir karşılığı olacak.”</p>

  <p>Bir an duraklayan Margrét’in sesi şimdi daha yumuşak çıkıyordu. “Belki kızları başka bir yere göndermeliyiz.”</p>

  <p>“Anne hayır! Ben gitmek istemiyorum,” diye bağırdı Steina.</p>

  <p>“Güvenliğiniz için.”</p>

  <p>Jón boğazını temizledi. “Kızlar seninle birlikteyken yeterince güvende olurlar, Margrét.” İçini çekerek, “Bir şey daha var. Kadının buraya geleceği gece Björn Blöndal benim Hvammur’da bulunmamı istedi.”</p>

  <p>Margrét dehşetle ağzını açtı. “Yani onu ben mi karşılayacağım?”</p>

  <p>“Baba! Annemi o kadınla yalnız bırakamazsın,” diye haykırdı Lauga.</p>

  <p>“Yalnız olmayacak. Siz hepiniz burada olacaksınız. Stóra-Borg’dan gelen görevliler olacak. Bir de Rahip... Blöndal her şeyi ayarladı.”</p>

  <p>“Tam da evimize bir suçluyu yollayacağı gece, Blöndal’ın senden Hvammur’da bulunmanı istemesini gerektirecek kadar önemli ne olabilir ki?”</p>

  <p>“Margrét...”</p>

  <p>“Hayır, ısrar ediyorum. Bu hakça değil.”</p>

  <p>“Cellatın kim olacağını konuşacağız.”</p>

  <p>“Cellat mı?”</p>

  <p>“Stóra-Borg çiftliğinin süvarileriyle birlikte yolculuk edecek olan Vatnsnes’liler de dahil olmak üzere, bütün Bölge Polis Memurları hazır bulunacaklar. O gece orada uyuyup ertesi gün döneceğiz.”</p>

  <p>“Bu arada ben de Natan Ketilsson’u öldüren kadınla yalnız başıma kalacağım.”</p>

  <p>Jón sakince karısına baktı. “Yanında kızların olacak.”</p>

  <p>Margrét konuşmasını sürdürmeye hazırlanıyordu, fakat susmasının daha iyi olacağını düşünerek kocasına sert bir bakış fırlattı ve örgüsünü alıp öfkeyle şişleri oynatmaya başladı.</p>

  <p>Çatık kaşlarının altından annesiyle babasını izleyen, Steina yemeğini aldı. Midesi bulanıyordu. Tahta kâseyi elinde tutarken yağlı suyun içinde yüzen koyun eti parçalarını inceledi. Yavaşça kaşığını daldırdı, bir parça eti ağzına götürerek çiğnemeye başlayınca, etin içindeki iri kıkırdak diline değdi. Ağzındakini gerisingeri tükürme içgüdüsüyle savaşan kız, kıkırdağı dişlerinin arasında ezdi ve sessizce yuttu.</p>

  <div>
    <br/>
  </div>

  <p class="p1" style="text-align: center;">*</p>

  <div>
    <br/>
  </div>

  <p class="p1">Stóra-Borg’daki adamlar yerimi değiştirmeye karar verdiklerinden beri, kaçmayayım diye kimi akşamlar atların önayaklarına yaptıkları gibi ayaklarımı birbirine bağlamaya başladı. Anlaşılan her geçen gün onların gözünde biraz daha hayvanlaşıyorum. Sağdan soldan ne bulunursa onlarla beslenen, açık havadan olabildiğince uzak tutulan bir hayvan, ruhsuz bir yaratık, o kadar... Karanlıkta bırakıyorlar beni, ışıktan da havadan da yoksun bırakıyorlar, bir yere gitmem gerektiğindeyse ellerimi bağlayıp istedikleri yere doğru sürüklüyorlar beni.</p>

  <p>Burada benimle asla konuşmuyorlar. Kışın bu büyükodada sürekli kendi soluğumu duyuyor, odanın her köşesinden işitilecek diye yutkunmaya bile korkuyorum. Öyle zamanlarda bana eşlik eden biricik ses İncil sayfalarının hışırtısı oluyor. Bir de fısıldamalar. Ötekilerin adımı andıklarını duyabiliyor, üstelik dudaklarından dökülen adımın ardından hayır dualarının gelmediğini biliyorum. Zaman zaman bir mektubu ya da duyuruyu yasa uyarınca bana yüksek sesle okumaları gerektiğinde, arkamda duran birine hitap edercesine konuşuyorlar. Gözlerime bakmayı reddediyorlar.</p>

  <p>Sen, Agnes Magnúsdóttir, cinayete ortaklıktan suçlu bulundun. Sen, Agnes Magnúsdóttir, kundakçılıktan suçlu bulundun. Sen, Agnes Magnúsdóttir, kasten adam öldürmekten suçlu bulundun. Sen, Agnes Magnúsdóttir, ölüme mahkûm edildin. Sen, Agnes. Agnes!</p>

  <p>Beni tanımıyorlar.</p>

  <p>Sessiz kalıyorum. Kendimi dünyaya kapamaya, yüreğimi sağlam tutarak henüz benden çalınmamış olana sıkı sıkı bağlanmaya kararlıyım. Kendimi bırakamam. İçimdeki beni yitirmemeli, ömrüm boyunca çevremde gördüğüm, işittiğim, hissettiğim her şeyi ellerimle kavramalıyım. Şiirler, ellerimin derisi soyuluncaya değin yıkadığım bulaşıklar için, biçtiğim otlar için, pişirdiğim yemekler için yazılan o şiirler. Ezbere bildiğim masallar, destanlar. Benden geriye ne kaldıysa, onlarla birlikte suyun dibine doğru batıyorum. Konuşursam ağzımdan yalnızca kabarcıklar çıkacak. Onlar artık sözcüklerimi duyamayacaklar. Onlar fahişeyi, deli kadını, katili, çayırlara kan akıtan ve ağzı toprakla tıka basa doluyken kahkahalar atan dişiyi görecekler bende. “Agnes” diyecekler ve kendi yazgısının ağlarını örerken yakalayacaklar o örümceği, o cadıyı. Yitik annesi için meleyen, kuzgunlarla çevrili kuzuyu bile görebilirler. Ama beni göremeyecekler. Ben orada olmayacağım.</p>

  <div>
    <br/>
  </div>

  <p class="p1" style="text-align: center;">*</p>

  <div>
    <br/>
  </div>

  <p class="p1">Yardımcı Rahip Thorvardur Jónsson kiliseden ayrılıp ikindi vaktinin serin ve nemli havasına çıkınca derin bir soluk aldı. Blöndal’ın, hüküm giymiş kadını ziyaret etme önerisini kabul edeli bir aydan biraz daha fazla bir süre olmuş ve verdiği bu kararı sorgulamadığı tek bir gün bile geçirmemişti. Her sabah, bir karabasandan yeni uyanmış gibi sıkıntılı hissediyordu kendini. Günlük yürüyüşünü yapıp Breidabólstadur’un küçük kilisesine dua etmek ve sessizliğin içinde bir süre oturmak için gittiğinde bile midesine kramplar giriyor, bedeni zihninde beliren çelişik duyguların getirdiği yorgunlukla titriyordu. Bugün de öncekilerden farklı değildi. Kilisenin uzun sırasına oturup ellerine bakarken, ölümcül bir hastalığa yakalanmayı, böylece Kornsá’ya gitmekten affedilmeyi dilerken buldu kendini. Bu gönülsüzlüğü ve Tanrı’nın kendisine bağışladığı beden sağlığını bile feda etmeye can atışı Rahibi dehşete düşürdü.</p>

  <p>Kilisenin acınacak durumdaki bahçesinden geçerken, artık çok geç diye düşündü. Bir insana söz verdin. Bu söz Tanrı’ya da verilmiş sayılır. Bundan dönüş yok.</p>

  <p>Annesinin ölümünden önce, yaz aylarında kilisenin arazisindeki mezarların kenarları sıra sıra mor çiçekler açan küçük bitkilerle dolu olurdu. Mezarlardaki ölülerdir, demişti annesi, kış boyunca kiliseye gelenleri selamlasınlar diye çiçeklerin boyunlarını böyle eğdiren. Ama kadın öldükten sonra babası bu yaban çiçeklerini yolduğu için, mezarların çevresi artık bomboştu.</p>

  <p>Breidabólstadur çiftliğinin kapısı aralıktı. Tóti içeri girince mutfağın yoğun sıcaklığı ve koridordaki mumdan gelen erimiş içyağı kokusu midesini bulandırdı.</p>

  <p>Babası fokurdayan bakracın üzerine eğilmiş, bıçağıyla bir şeyi dürtüyordu.</p>

  <p>“Artık gitmem gerekiyor, sanırım,” dedi Tóti.</p>

  <p>Babası gözlerini kaynayan balıktan kaldırıp başıyla onayladı.</p>

  <p>“Akşam erkenden oraya ulaşmam, kendimi Kornsá’daki aileye tanıtmam ve şey geldiğinde, yani suçlu geldiğinde orada hazır bulunmam gerekiyor.”</p>

  <p>Babası kaşlarını çattı. “Hadi git o zaman evlat.”</p>

  <p>Tóti duraksadı. “Sence hazır mıyım?”</p>

  <p>Rahip Jón içini çekerek kömürlerin üzerindeki çengelde asılı duran bakracı kaldırdı. “Kendi yüreğini ancak kendin tanırsın.”</p>

  <p>“Kilisede dua ediyordum. Annem bütün bu olanlarla ilgili ne düşünürdü kim bilir.”</p>

  <p>Tóti’nin babası yavaşça gözlerini kırparak ötelere doğru baktı.</p>

  <p>“Peki ya sen ne düşünüyorsun baba?”</p>

  <p>“Bir insan verdiği sözü tutmalı.”</p>

  <p>“Yine de doğru bir karar mı bu? Ben... Ben seni mutsuz etmek istemem.”</p>

  <p>“Tanrı’yı mutlu etmeye bakmalısın sen,” diye mırıldandı, sıcak suyun içindeki balığı bıçağıyla çıkarmaya çalışan Rahip Jón.</p>

  <p>“Benim için dua edecek misin baba?”</p>

  <p>Tóti bir yanıt bekledi, ama o yanıt gelmedi. Belki de babası, katil kadınla kendisinin görüşmesinin daha uygun olacağını düşünüyordu. Belki de kadın beni seçtiği için babam kıskançlık ediyor, diye aklından geçirdi Tóti. Bıçağın ucuna yapışmış bir balık parçasını yalayan babasını izledi. Ama kadın beni seçti, diye yineledi kendi kendine.</p>

  <p>“Döndüğün zaman beni uyandırma,” dedi Rahip Jón yüksek sesle, sanki oğlu odadan çıkmıştı da arkasından sesini duyurmaya çalışıyordu.</p>

  <p>Tóti eyerlediği atma bindi ve “Demek hepsi bu,” diye fısıldadı. Atı yürümeye başlasın diye yavaşça dizlerini sıktı, dönüp çiftlik evine baktı. Mutfaktan halka halka çıkan ince bir duman, tatlı bir öğle sonrası çisentisinin içinde dağılıyordu.</p>

  <p>Yardımcı Rahip kilisenin çevresini kaplayan vadideki uzun otların arasında yol alırken, kadınla nasıl konuşması gerektiğini düşünüyordu. Kibarca ve nezaketle mi karşılamalıydı onu, yoksa Blöndal gibi katı ve ulaşılmaz bir tavır mı takınmalıydı? Yol boyunca farklı ses tonlarıyla değişik selamlamalara çalıştı. Belki de kadını görene kadar beklemeliydi. Ansızın bedeni hafif bir korkuyla ürperdi. Kadın yalnızca bir hizmetçiydi belki, ama aynı zamanda da bir katildi. Sessizce dudaklarını oynatarak bir daha söyledi. Katil. <i>Mor ingi.</i> Sözcük ağzından yağ gibi kayıp çıktı.</p>

  <p>Tóti, ufuktaki incecik okyanus manzarasının eşliğinde yarımadanın kuzeyinden ilerlerken bulutlar dağılmaya başladı ve haziran sonu güneşinin yumuşak kızıl ışınları geçidi boydan boya doldurdu. Yerdeki su damlaları parıldadı; sessiz, pembe tepeler ortaya çıktı. Bulutlar yukarıda sürüklenirken tepelerin üzerindeki gölgeler yavaş yavaş hareket ediyordu. Küçük böcekler havada döne döne yollarını buluyor, güneş ışınlarının altında toz zerreleri gibi çakıyordu. Çayırların hasata hazırmışçasına yükselen tatlı ve nemli kokusu, vadinin serin havasında etrafa yayılıyordu. Tóti, sessiz bir hayranlık duyduğu kırlardan ilerledikçe midesindeki o keskin korkunun yok olduğunu hissetti.</p>

  <p>Hepimiz Tanrı’nın çocuklarıyız, diye düşündü. Dolayısıyla bu kadın benim kız kardeşim. Ben de, manevi kardeşi olarak ona gittiği yolda rehber olmalıyım. Gülümseyerek atını rahvan yürütmeye başladı.<a href="../Text/DiPNOTLAR.xhtml#a4" id="k4"><sup>[4]</sup></a>&nbsp;“Onu kurtaracağım,” diye fısıldadı.</p>
</body>
</html>
