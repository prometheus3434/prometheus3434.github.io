<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/SM.css" rel="stylesheet" type="text/css"/>
</head>

<body>
  <h3><br/></h3>

  <p class="p1">Sonbahar çok çabuk çöktü vadiye. Ciğerleri balgamdan yosun tutmuş Margrét, Ekim sabahının uzadıkça uzayan kasveti içinde yatağında yatıyor, ışığın içeri girmeye nasıl nazlandığına, uzun yolculuğunda çok yorulmuşçasına, pencereden sendeler gibi geçişine şaşırıyordu. Işık doğup doğmamak arasında bocalıyor gibiydi. Jón ayak parmaklarını ısınsınlar diye Margrét’in bacaklarına bastırınca kadın buz gibi gecede uyanıyor, ineklerle atları besleyen ırgatlarsa burunları ve yanakları havadaki dondan kızarmış halde ahırdan dönüyorlardı. Margrét’in böğürtlen toplamaya giden kızları, yolculukları sırasında her sabah kırağı gördüklerini, güz göçü sırasında da kar yağdığını söylemişlerdi. Margrét, yazın otlamaya götürülen koyunları toparlamak üzere dağa yapılan bu uzun yürüyüşe ciğerlerine güvenmediği için katılmamış ama geri kalan herkesi göndermişti. Agnes dışında herkesi. Onun dağa gitmesine izin vermesi söz konusu olamazdı. Kaçacağı için değil. Agnes aptal değildi. Bu vadiyi tanıyor ve kaçarak bir şey elde edemeyeceğini biliyordu. Hemen fark edilirdi. Herkes onun kim olduğunu biliyordu.</p>

  <p>Sürünün toparlanma günü, telaş içinde geçen bir gündü. Irgatlar, vadideki öbür adamlarla birlikte hava aydınlanmadan önce Vididals dağının ötesine doğru atlarıyla yola çıktı, bölgedeki kadınların bir bölümü de çok geçmeden yürüyerek onları izledi. Margrét işçilerin dönüşü için yemek hazırlamak üzere Agnes’le birlikte evde kalmıştı. O gün ortalık aydınlandığında Margrét kendisini huzursuz hissediyordu. Gün doğumunda gökyüzü külrengine kesmiş ve Margrét’in içine kötü bir şeyler olacağı hissi düşmüştü. Bulutların toprağa bunca yakın olması... Havadaki demir kokusu... Dağlarda yitip giden insanları düşündü sabah boyunca. Daha geçen yıl hizmetçi kadınlardan biri güz göçü sırasında çıkan beklenmedik bir kar fırtınasında yoklara karışmış, kadının kemiklerini son görüldüğü yerden kilometrelerce uzakta, ancak bir sonraki bahar bulabilmişlerdi. Margrét içindeki tedirginliğin baskısıyla kendisini Agnes’le konuşurken buldu, kaygısını dile getirip rahatlamak istiyordu yalnızca. İkisi birden dağlarda ölmüş olan tanıdıklarının bir dökümünü çıkardılar. İç karartıcı bir konuşma, diye düşündü Margrét, ama ölüm hakkında yüksek sesle konuşmanın rahatlatıcı bir tarafı vardı; sanki açık açık dile getirmek, bu tür olayları engellemeye yarıyordu. Agnes belki de bu yüzden, Rahibin onunla konuştuğundan daha çok konuşuyordu Rahiple, diye düşündü Margrét.</p>

  <p>Haklıydı elbet; gerçekten de bir şey olmuştu. Öğleden sonra, dağdakiler henüz dönmemişken, çiftliğin kapısı aceleyle çalındı ve Ingibjörg telaşla içeri dalarak “Róslín kötü durumda,” dedi.</p>

  <p>Gilsstadir çiftliği çocuk kaynıyordu. Duman altında kalmış mutfağın yanmış tencereler ve içinde sular kaynayan bakraçlarla dolu olması, onca karmaşaya karşın Margrét’in gözünden kaçmamıştı. Çocuk sürüsü annelerinin doğurmasına çok bozulmuş gibiydi. Üç kadın içeri girince, Róslín sallanarak büyükodaya gelmişti, terden ıslanmış yüzü soluktu. Bir sorun var, deyip duruyordu. Agnes’in kapının girişinde sessizce durduğunu görünce, doğal olarak dehşete kapılmıştı; fakat Ingibjörg, Margrét’in onu götürebileceği başka bir yer olmadığına dikkat çekmişti sakince.</p>

  <p>Bebek inatçıydı. Birden öne çıkıp ellerini Róslín’in karnına koyan Agnes söylemişti bunu. Róslín çığlık atarak ötekilerin Agnes’i ondan uzak tutmalarını istemişti, ama ne Margrét ne de Ingebjörg kıpırdamıştı. Róslín onun ellerine vurup kollarını tırmalamasına karşın, Agnes ince parmaklarını kadının şişmiş karnına nazikçe bastırmayı sürdürmüştü.</p>

  <p>Bebek ters geliyor, demişti Agnes. O zaman Róslín inildeyerek karşı koymaktan vazgeçmişti. Agnes de hiç kıpırdamamış, Róslín’i yere yan yatırarak ne olursa olsun duruşunu bozmamasını söylemişti. Margrét, Agnes’in ellerini nasıl kadından bir an olsun ayırmadığını anımsadı. Doğum boyunca Róslín’i o narin avuçlarıyla okşamış, onu sakinleştirmiş, çocuklara ortalıkta dolaşmamalarını, gidip bez getirmelerini, su kaynatmalarını söylemişti. Çocuklardan birini Kornsá’ya yollayarak, kızların böğürtlen toplarken buldukları melekotundan biraz getirmesini istemişti. “Kilerdeki kum havuzunun içinde,” deyince, Margrét onun evi nasıl bu kadar iyi bildiğine şaşırmıştı. “Kökünü zedelemeyin. Bir avuç dolusu alıp hemen geri gelin.” Ingibjörg’e kökü kaynatarak çay yapmasını, böylece bebeğin daha rahat geleceğini söylemişti. Çayı dudaklarına değdirdiklerinde, Róslín dişlerini kenetlemiş ve içmeyi reddetmişti.</p>

  <p>“Sana zehir içirmiyoruz, Róslín,” demişti Margrét. “Huysuzluk edip durma.” O sırada anlık bir şey yaşamışlardı. Agnes’le göz göze gelmiş, birbirlerine gergin bir şekilde gülümseyivermişlerdi.</p>

  <p>Bebek, Agnes’in söylediği gibi ters gelmişti. Önce kanlı parmaklarıyla ayaklar görünmüş, ardından gövde, en son da baş çıkmıştı; kordon koluna ve boynuna dolanmıştı. Ama bebek canlıydı. Róslín’in duymak istediği tek şey de buydu.</p>

  <p>Agnes bebeği doğurtmayı reddetmiş, onu dünyaya getirmesi için Ingibjörg’ün yardımcı olmasını istemişti ve daha sonra, Róslín uykuya daldığında bile ona dokunmamıştı. Ardından, güdülen koyunların melemeleri yine vadiyi doldurmaya başlamıştı. Margrét, Agnes’in yeni doğmuş bebeği kucaklamamasının tuhaf olduğunu düşünmüştü. Ne söylemişti Agnes? “O yaşamak zorunda.” Sanki Agnes kollarının arasına alırsa bebek ölecekmiş gibi...</p>

  <p>O akşam çifte mutluluk yaşanıyordu. Snæbjörn’ün keyfi yerindeydi, ama öteki çiftçiler ona o kadar çok rom ve kanyak içirmişlerdi ki, koyunlarını kendi ağılına gütmek için aradaki çite tırmandığında sendeleyerek çamura düşünce ağıldaki baba koç Snæbjörn’ün kafasına sert bir tos vurmuştu. Margrét, iyileşmekte olan annesine olayı anlatırken duymuştu Páll’ı. Çocuk, Snæbjörn’ün ağıldan dışarı nasıl sürüklenerek çıkarıldığını ve otların üzerine yatırıldığını, öbürlerinin de kalan hayvanları nasıl toparladığını ayrıntılarıyla anlatmıştı.</p>

  <p>Geç saatlere kadar yemek yiyememişlerdi. Margrét’in kızları, gündüz yarım yamalak pişmiş olan yemeklerden kurtarabildiklerini, açlıktan gözü dönmüş ırgatlara vermişlerdi o gece. “Kar serpiştiriyordu,” demişti Steina, Róslín’in çocuğu doğurduğunu öğrendikten sonra. Agnes’e şöyle bir bakmıştı. “Bu iyiye işaret olmalı.”</p>

  <p>“Ben fazla bir şey yapmadım,” dedi Agnes. “Ingibjörg doğurttu bebeği.”</p>

  <p>“Hayır,” diye düzeltti Margrét. “O melekotu çayı... Bunu nereden öğrendin?”</p>

  <p>“Bilinen bir yöntemdir,” diye mırıldandı Agnes.</p>

  <p>“Natan’dan öğrenmiştir,” dedi Lauga huysuzca.</p>

  <p>Margrét, bir saat için bile olsa, Agnes’in nasıl aileden biriymiş gibi göründüğüne şaşırdı. Ertesi gün birden bire Agnes’le konuşmaya başladı, ona daha önce ne tür boyalar yapmış olduğunu sordu. Lauga odaya girip Agnes’in onun giysilerine ve öteberisine bakmasından artık bunaldığını söyleyinceye kadar birlikte ev hanımı ile yardımcısı gibi işlerini sürdürdüler. Agnes gerçekten bir hırsız olsaydı, şimdiye kadar çoktan evden bir şeylerin eksilmiş olacağını Lauga da Margrét kadar biliyordu. Yatağın altındaki tozların arasından çıkan gümüş yaka iğnesi bile kaybolmuş değildi. Margrét başta Lauga acaba Agnes’i kıskanıyor mu diye meraklansa da, sonradan kafasından attı bu düşünceyi. Mevsim bir kez daha dönmeden önce ölecek olan bir kadını Lauga neden kıskansındı ki? Yine de kızın duygularında, kızgınlıktan daha farklı bir şeyin tetiklediği şiddetli bir değişiklik vardı.</p>

  <p>Kocasının ağırlığı altında kalan ayaklarını yavaşça çeken Margrét yataktan çıktı, pencereye doğru sessizce yürüyerek cam yerine geçen kurutulmuş derinin gerisinden dışarı bakmaya daldı. Sulusepken bir kar yağıyordu. Ne illet şey, diye düşündü. Koçlar ve süt verecek olan koyunlar otlamaları için ekili alana çıkarılmıştı; bir yaşındaki toklu kuzularsa hâlâ ağıldaydı. Onları bugün kesmeye başlayacaklardı.</p>

  <p>Margrét, Agnes’in Kornsá’ya ilk geldiği zamanı düşündü. O sıralar ailesi ile suçlu arasındaki gerginlikten için için hoşlanıyor, dahası, yaşananlarla yetinmeyip, fazlasını istiyordu. Bu durum onları birleştirmiş, hem kızlarına hem de kocasına daha yakın hissettirmişti. Ama şimdi fark ediyordu ki, ailenin sessizliğiyle birlikte, artık gerginlik daha doğal, daha sorunsuz bir ilişkiye dönüşmüştü. Margrét bundan tedirgindi. Agnes’in çiftlikteki varlığına fazlaca alışmıştı. Belki de onun buradaki işlere yardımcı olmasından kaynaklanıyordu bu alışkanlık. Başka bir kadının ona yardım etmesi, Margrét’in sırtındaki ağrıyı azaltmıştı; üstelik öksürüğü soluğunu eskisi kadar kesmiyordu. İdam günü ilan edildiğinde neler olacağını düşünmek istemedi. Evet, en iyisi bunları hiç düşünmemekti; kadın yanındayken Margrét’in kendisini daha rahat hissetmesinin nedeni, işlerin daha kolay halledilmesiydi. Durumu kestirmeden açıklamak varken, olayı dallandırıp budaklandırmanın bir anlamı yoktu.</p>

  <div>
    <br/>
  </div>

  <p class="p1" style="text-align: center;">*</p>

  <div>
    <br/>
  </div>

  <p class="p1">Hayvan kesiminin çabucak aradan çıkarılması gerekiyordu. Hava kötüydü. Yağmur karla karışık yağıyor, rüzgâr ayak bileklerimizi bıçak gibi keserken kış mevsiminin eli kulağında olduğunu anımsatıyordu. Alçaklarda toplanan yoğun kar bulutları kadar sıkıntılı hissediyordum kendimi.</p>

  <p>Hiç kimse işin geceye sarkmasını istemiyordu, o yüzden hepimiz dışarıda kat kat giyinmiş, ekim ayının alacakaranlığında Jón’un hizmetçilerle birlikte ilk koyunu yakalamasını bekliyorduk. Kış boyunca yetmesi için, ayırabilecekleri kadar çok sayıda hayvan ayırmışlardı. Beni de doyurulması gereken boğazlardan biri olarak düşünüyorlar mıydı? Kendimi Jón’un ve elindeki bıçağın önüne atmak için duyduğum ani isteği güçlükle bastırdım. Beni şimdi, burada, bu anlamsız günde niye öldürmesinlerdi ki? İnsana asıl koyan beklemek... Koyunlar, soğuktan büzüşmüş otları yemeye çalışıyorlar. Bu aptal hayvanlar yazgılarının farkında değiller mi? Yakalanıp ötekilerden ayrıldılar, şimdi yalnızca tek bir soğuk geceleri kaldı korkuyla geçirecekleri. Oysa ben aylardır bekliyorum kendi ağılımda.</p>

  <p>İlk koyunu Gudmundur yakalıyor, başını sabit tutmak için dizleriyle üzerine çöküyor. Ondan hiç hoşlanmıyorum, ama işini biliyor. Koyunun boğazını omuriliğine kadar kesip kovayı altına öyle hızlı çekiyor ki, yere bir iki damla ancak düşüyor. Bütün kanın boşalması yalnızca birkaç dakika sürüyor. Kovayı ondan almak için ileri çıkıyorum, ama o beni görmezden gelip Lauga’ya veriyor elindekini. Varsın öyle olsun. Ben de ona aldırıyor değilim. Kanı daha rahat aksın diye kestiği dişi koyunu çitin üzerine kaldıran Jón’dan bekliyorum kızıl sıvıyla dolacak olan kovayı. Kan her zaman düşünülenden daha fazla çıkar ve hep umulmadık bir yöne doğru fışkırır. Bir bölümü çamurlu toprağa, bir bölümü de hayvanın külrengi tüylerine sıçrıyor ama çok geçmeden kova doluyor.</p>

  <p>İçeri dönüyorum, Margrét tezek ve turba kömürüyle ateşi sıkıştırıyor. Gözlerim dumandan yaşarıyor ve bu sis pus içinde Margret de öksürüyor ama, kirişlere asacağımız tütsülenmiş etleri daha sonra afiyetle yerken yakınacak bir şeyimizin kalmayacağını da anımsatıyor bana. Elimdeki kanlı kovayı bırakıp dışarı çıkıyorum.</p>

  <p>Koyunların derisi yüzülene kadar bekliyoruz. Bjarni’nin öldürdüğü koyunun kanı hâlâ akıyor. Hayvan boğazlamak için gereken niteliklere sahip değil Bjarni. Oysa Gudmundur’un eli bıçağa çok yatkın. Bana Fridrik’i anımsatıyor. Natan’la aralarındaki göstermelik arkadaşlık zırvalığı sürerken Illugastadir’deki kesimlere yardıma gelen Fridrik, hayvanları kesip parçalamaya her zaman çok istekli görünürdü ve bıçak kullanırken biraz fazlaca eline çabuktu. Jón ise eli ağır olmakla birlikte, daha dikkatli. Deriyi yüzmeye arka diz kirişinden başlıyor ve bacak eklemini, arada kesecek kas lifi kalmayıncaya kadar çevirip kırarak birbirinden ayırıyor. Gudmundur deriyi hayvanın omzuna kadar yüzüyor ama göğsünde zorlanınca Jón, Bjarni’nin ona yardım etmesini istiyor. Birlikte koyunu bir duvara asıp kalan deriyi yumruklarıyla gövdeden ayırıyor, en sonunda da çekip çıkarıyorlar. Bjarni işi eline yüzüne bulaştırıyor. Gidip ona nasıl yapması gerektiğini göstermek istiyorum. Yanlarına gidip de bıçağı istediğimde yüzlerinin alacağı görüntüyü düşünüyorum.</p>

  <p>Yüreği, akciğerleri, yemek borusunu, mideyi ve bağırsakları çıkarıp gövdeyi bomboş bırakıyoruz.</p>

  <p>Illugastadir’de geçen o sonbaharda Natan bir koyunun safrakesesine bir kesi atmıştı. Acı sıvı etin üzerine akmış, Fridrik bağıra bağıra gülerek Natan’a “Sen kendini hekim sanıyorsun,” demişti. Bunlar nasıl da geliveriyor şimdi aklıma, tuhaf.</p>

  <p>Etleri parça parça kesip asma işine dalan erkekleri bırakıp, kovalarımızda hayvanların sakatatıyla mutfağa dönüyoruz. Duman hafiflemiş, ateş de iyice harlanmış. Margrét ocağın üzerine bir çaydanlık su koyuyor ve hep birlikte sosisleri hazırlamaya başlıyoruz.<a href="../Text/DiPNOTLAR.xhtml#a18" id="k18"><sup>[18]</sup></a> Kanı kumaşta süzerken Lauga bile yardım ediyor. Kumaşa dökülen kandan sıçrayan damlacıklar yüzüne çarptıkça korkarak geri çekiliyor. Dışarı çıkıp hayvanların midelerini topluyorum, geri döndüğümde kaynayan yağdan ve erkeklerin kahvaltısı için kızaran böbreklerden gelen hayvan kokusu yüzünden evin havasının iyice boğulduğunu duyuyorum. Margrét biraz içyağı koyup üzerine ağzına kadar su doldurduğu başka bir kabı ocağa oturtuyor. Kristín, Margrét ve Steina’yla birlikte midelerden küçük keseler dikiyor, içlerini doldurmak üzere uçlarını delik bırakıyoruz. Lauga süzmeyi bitirince kanı içyağı ve çavdar unuyla karıştırıp çevirirken, Geitaskard’da yaptığımız gibi içine biraz da yosun eklemeyi öneriyorum. Margrét olur deyince, Lauga yosun getirmek için ambara gidiyor. O an, yüreğim bir mutluluk esintisiyle hafifliyor. Alıştığım eski yaşantı bu işte: Ellerim dirseklerime kadar bağırsakların içinde, ayakta kalabilmek için savaşırcasına çalışıyorum. Kızlar keseleri kanlı karışımla doldururken kıkır kıkır gülüşüp konuşuyorlar. Kim olduğumu unutuyorum.</p>

  <p>İçyağı çabuk eriyor. Dipte kalan sıvıyı almak için üzerinde kalınca bir katmanın birikmesi gerek; üçümüz birlikte tutarak ateşteki kabı soğuması için yere indiriyoruz.</p>

  <p>Üstleri başları leş gibi bok ve ıslak yün kokan erkekler pişen böbrekleri yemek için içeri giriyor. Sanırım bu dumanlı ve sıcak mutfakta, tencerede kaynayan suya kanlı sosisleri atan biz kadınlara imreniyorlar. Jón’a yemeğini verdiğimde ilk kez gözlerimin içine bakıyor. “Teşekkür ederim Agnes,” diyor sessizce. Bu değişimin Róslín’in bebeğinden kaynaklandığına eminim. Artık bana başka bir gözle bakıyor.</p>

  <p>Yemeklerini bitiren erkekler gidip kesilen ilk etleri getirmek için dışarı çıkıyor. Önce etleri saklamak için kullanacağımız güherçilenin miktarını ölçüyor, ardından onu tuzun içine karıştırıyorum. Natan’a işliğinde yardım ettiğim zamanları anımsatıyor bu bana: Tartılan kükürtler, kurutulmuş yapraklar, ezilmiş tohumlar. Bugün Illugastadir’i ne kadar da çok düşünüyorum. Orada yalnızca bir kez sonbahardaki hayvan kesiminde bulundum. Kış için gerekli erzakı, daha sonra yiyeceğimiz ya da Natan’ın uzun yolculuklarında yanına alacağı yiyecekleri hazırlamaktan keyif duymuştum. O gün kapının çerçevesine dayanmış, ben unu kanın içine katarken bana masallar okuyor ve <i>blodpølse'</i>nin<a href="../Text/DiPNOTLAR.xhtml#a19" id="k19"><sup>[19]</sup></a>&nbsp;baharat niyetine bir tür kurutulmuş meyveyle çeşnilendirilerek pişirildiği Kopenhag’daki günlerini anlatıyordu. O sırada Fridrik ile Sigga, ellerinde kesim yerinden getirdikleri barsak dolu kovalar, kıkır kıkır gülerek odaya dalmış, Natan da işliğine gitmek üzere yanımdan ayrılmıştı.</p>

  <p>Tuzlanmış etleri kat kat tahta fıçının içine yayarken parmaklarım yanıyor. Parmak aralarımda oluşan pembe kabartılar kabuklaşıp çatlıyor ve fıçıya eğilmekten sırtım ağrıyor. Steina beni izliyor, her katın arasına ne kadar su serpileceğini sorarken, tuzdan büzülen parmak uçlarını gösteriyor. Derisini yaladığında ağzına gelen tattan dolayı yüzünü buruşturuyor. “Niçin etlerin hepsini peynir suyunda saklamıyoruz anlamıyorum. Tuz çok pahalı,” diyor.</p>

  <p>“Yabancıların damak tadına böylesi uygun,” diye yanıtlıyorum onu. Bu fıçı başka ürünlerle değiş tokuş edilecek. Peynir suyunda aile için ayırdığımız daha yağlı etleri saklayacağız.</p>

  <p>“Tuz denizden mi geliyor?”</p>

  <p>“Bana neden bu kadar çok soru soruyorsun, Steina?”</p>

  <p>Kız duraklıyor, yanakları pembeleşiyor. “Beni ciddiye alıp yanıtlıyorsun da ondan,” diye mırıldanıyor.</p>

  <p>Sırada kemiklerle kafalar var. Lauga’ya içinde kıkırdak ve su olan içyağı tenceresini boşaltmasını söylüyorum, ama o beni duymuyormuş gibi yaparak uzaklara bakıyor. Onun yerine Kristín gidiyor. Steina utangaç utangaç gülümseyerek yeniden yanıma sokuluyor, yapılması gereken bir şey var mı diye sorunca, artık kemikleri boşalan tencerenin içine doldurmasını istiyorum. Tuz. Arpa. Su. Ocağın sıcaklığı ve tuzun etkisiyle bütün yumuşak dokunun temizlenip kemiklerdeki iliğin kaynayan suya karışması için Steina’yla birlikte tencereyi haşlanan sosislerin yanına çekiyoruz. Sallanan tencereyi ocağın üzerindeki çengele asıp sabitlediğimizde Steina ellerini çırpıyor ve ateşe gazyağı boşaltmaya girişiyor.</p>

  <p>“Çok dökme Steina,” diyorum. “Kömürlere fazla gelmesin.”</p>

  <p>Koyun kafalarını, üzerlerindeki tüyleri yalazlamak için ocağın korlarına yakın tutuyorum. Yanan tüyler tutuşmuyor ama alevlerin her dokunuşunda büzüş büzüş oluyor ve yükselen kokudan burun deliklerimin genişlediğini hissediyorum.</p>

  <p>Ah, Tanrım. Bu koku.</p>

  <p>Illugastadir’deki büyükoda. Tahtaya ve yataklara bulaşmış balina yağı, ardından lamba aleviyle tutuşan yağlanmış yün battaniyelerden çıkan duman. Yanan tüyler, saçlar.</p>

  <p>Dayanamayacağım, temiz havaya ihtiyacım var. Tanrım!</p>

  <p>Kokunun seni nasıl altüst ettiğini fark etmelerine izin verme. Kafaları Steina’ya bırakıyorum, o yapsın. Temiz havaya çıkmam gerek. Steina’ya dumandan oldu derim.</p>

  <p>Yüzüme vuran çisentinin her damlası bana kutsal su gibi geliyor. Kavrulmuş tüy ve yanmış kılın pis kokusu burun deliklerime yerleşmiş, keskin mi keskin, içimi hücrelerime kadar bulandırıyor.</p>

  <p>Ben karanlıkta, başım dizlerimin üzerinde yere çömelmişken, Margrét geliyor yanıma. Beni azarlamasını bekliyorum. Agnes, ne yapıyorsun? Gir içeri. Sana ne söylendiyse onu yap. Ne cüretle bütün işi Steina’ya yıkıyorsun. Eti yaktığının farkında bile değil.</p>

  <p>Ama Margrét sessiz kalıyor. Yavaşça yanıma eğiliyor, dizlerinin çatırdadığını duyuyorum.</p>

  <p>“Işık nasıl da çabucak yitip gidiyor artık.” Tek söyleyeceği bu mu?</p>

  <p>Margrét haklı. Akşamın mavi aydınlığı karşımızdaki ırmağın karanlık kıvrımlarında yitip gitmiş gibi.</p>

  <p>Geceleri kokular hep daha güçlüymüş gibi gelir. Mutfağın Margrét’in üzerine sinmiş kokusunu burada otururken bile alabiliyorum. Kanlı sosis. Duman. Salamura suyu. Margrét ağır ağır soluk alıyor, akşamın sessizliğinde ciğerlerinden gelen bir hırıltı duyuyorum; soluğunu kavrayıp da bırakmayan bir şey sanki.</p>

  <p>“Biraz hava almam gerekti,” diyorum.</p>

  <p>Margrét içini çekip boğazını temizliyor. “Taze havadan ölen olduğunu duymadım.”</p>

  <p>Oturup, ırmağın belli belirsiz akışını dinliyoruz. Yağmurun çiselemesi kesiliyor. Kar yağmaya başlıyor.</p>

  <p>“Gidip şu kızlar ne yapıyor bir bakalım,” diyor Margrét neden sonra. “Steina etlerin yerine kirişe kendini astıysa hiç şaşırmayacağım. Onu tütsülenmiş olarak bulabiliriz.”</p>

  <p>İşliğin oradan hafif bir patırtı geliyor. Erkekler kurutmak için koyun derilerini geriyor olmalı.</p>

  <p>“Hadi gel Agnes. Üşütüp hasta olacaksın.”</p>

  <p>Margrét ayakta bana bakıyor, elini uzattığını görüyorum. Tutuyorum ve derisinin kâğıt gibi olduğunu hissediyorum. İçeri giriyoruz.</p>

  <div>
    <br/>
  </div>

  <p class="p1" style="text-align: center;">*</p>

  <div>
    <br/>
  </div>

  <p class="p1">Mutfaktaki ateş için için yanan közlere dönüşmüştü. Gece, kan içinde kalmış hayvanların üzerine tüm ağırlığıyla çökerken, Lauga doldurduğu son sosisi de kuruması için astı. Parmakları şişmişti. Steina, önlüğü sakatat parçaları ve kanla lekelenmiş halde kapının çerçevesine dayanmış, kız kardeşini izliyordu.</p>

  <p>“Dışarıda kar yağıyor,” dedi.</p>

  <p>Lauga omzunu silkti.</p>

  <p>“Herkes yattı.” dedi Steina burnunu çekerek. “Burası güzel kokuyor, değil mi? Sen ne dersin?”</p>

  <p>“Ölümün bir an için bile güzel koktuğu olmuş mudur hiç, bilmiyorum.” Lauga eğilip koyun bağırsaklarını taşıdıkları boş kovaları aldı.</p>

  <p>“Yahu bırak da kurusunlar. Sabahtan başlarız onları yıkamaya.” Steina kız kardeşinin yanından geçerek ateşin önüne bir iskemle çekti. “Agnes’in etleri nasıl dizdiğini sen de gördün mü? Böyle hızlı çalışan birini görmemiştim şimdiye dek.”</p>

  <p>Lauga kovaları duvarın dibine koyup Steina’nın yanına oturdu, ellerini sıcak küllere tuttu. “Fıçıya zehir koymuştur muhtemelen.”</p>

  <p>Steina yüzünü buruşturdu. “Bize öyle bir şey yapmaz o.” Önlüğünün bir köşesini emerek ellerindeki lekeleri süngerle silmeye başladı. “O tuhaf hareketi neden yaptı acaba?”</p>

  <p>“Ne hareketi?”</p>

  <p>“Seninle oturduğumuz gibi Agnes’le burada oturuyor, koyun kafalarını tütsülüyorduk. Birdenbire elindekileri kucağıma attı ve kendi kendine homurdanarak dışarı fırladı. Annecim arkasından gitti, ikisini birden şurada oturmuş konuşurlarken gördüm. Sonra tekrar içeri girdiler.”</p>

  <p>Lauga kaşlarını çatarak ayağa kalktı.</p>

  <p>Steina “İlginç,” diye sürdürdü konuşmasını. “Söylediği onca şeyden sonra, annem artık ondan hoşlanıyor sanırım.”</p>

  <p>“Steina!” diye çıkıştı Lauga.</p>

  <p>“Çok da bir şey söylemedi aslında ama-”</p>

  <p>“Tanrı aşkına Steina! Sürekli Agnes hakkında konuşmak zorunda mısın?”</p>

  <p>Steina şaşkınlıkla kız kardeşine baktı. “Agnes hakkında konuşmanın ne sakıncası var?”</p>

  <p>Lauga ona küçümsemeyle baktı. “Ne sakıncası mı var? Bir tek ben miyim onun kim olduğunu unutmayan?” Sesi alçalmış, fısıltıya dönüşmüştü. “Herhangi biriymiş gibi konuşuyorsun onun hakkında. Hizmetçilerden biriymiş gibi.”</p>

  <p>“Ah, Lauga. Keşke sen de-”</p>

  <p>“Keşke ben de ne? Ne! Hepiniz gibi arkadaş mı olsaydım onunla?”</p>

  <p>Steina kız kardeşine ağzı açık bakakaldı. Lauga birden mutfağın arkasına doğru yürüdü ve yumruk yaptığı ellerini alnına sertçe bastırdı.</p>

  <p>“Lauga?”</p>

  <p>Kız kardeşi dönüp bakmadı, kirli kovaları yavaşça yerden aldı. “Ben bunları yıkamaya gidiyorum.” Sesi titriyordu. “Sen de artık yatmalısın Steina.”</p>

  <p>“Lauga?” Steina ayağa kalkarak ona doğru birkaç adım attı. “Ne oldu şimdi?”</p>

  <p>“Yok bir şey. Sen yatağına git Steina. Beni yalnız bırak.”</p>

  <p>“Canını sıkacak ne yaptığımı söyleyene kadar gitmeyeceğim.”</p>

  <p>Lauga kafasını salladı, yüzü gözü değişmişti. “Daha farklı olacağını sanmıştım,” dedi sonunda. “Blöndal ilk geldiğinde, burada görevliler de olacağı için Agnes’in bize fazla sıkıntı çektirmeyeceğini düşünmüştüm. Onu kilitli tutacağımızı sanmıştım! Sürekli bizimle olacağını, büyükodamızda oturup Rahiple konuşacağını düşünmemiştim. Annem bile arkadaşıymış gibi konuşuyor onunla! Vadideki herkes bize tuhaf tuhaf bakmaya başladı, ama kimsenin umurunda değil, anlaşılan.”</p>

  <p>“Öyle bakmıyorlar. Kimsenin bize aldırdığı yok.”</p>

  <p>Lauga gözlerini kısarak elindeki kovaları atar gibi ayağının dibine bıraktı. “Hayır, bakıyorlar Steina. Sen görmüyorsun, ama artık hepimiz damgalıyız. Bizi onunla konuşurken ya da ona bol bol yemek verirken görmeleri de üzerine tuz biber ekiyor. İkimiz de asla evlenemeyeceğiz.”</p>

  <p>“Bunu bilemezsin.” Ocağın yanındaki taburede oturan Steina duruşunu düzeltti. “Sonsuza kadar sürecek değil ki bu durum,” dedi sonra.</p>

  <p>“Onun gitmesini bekleyemeyeceğim.”</p>

  <p>“Böyle bir şeyi nasıl söyleyebilirsin?”</p>

  <p>Lauga sinirle iç geçirdi. “Rahibin abayı yakmış delikanlılar gibi Agnes’in çevresinde dolanıp durduğunu herkes görüyor. Róslín’in bebeğini büyü yapıp doğurttuğundan beri, babam bile selam verip günaydın diyor ona. Hele sen, Steina!” Lauga dönüp kuşkulu gözlerle ablasına baktı. “Sanki benimle değil de onunla kardeşmişsin gibi davranıyorsun.”</p>

  <p>“Bu doğru değil.”</p>

  <p>“Hayır, doğru. Her yerde onu izliyorsun. Ona yardım ediyorsun. Onun seni sevmesini istiyorsun.”</p>

  <p>Steina derin bir soluk aldı. “Ben... Ben yalnızca onu yıllar öncesinden anımsıyorum da o yüzden. Üstelik onun eskiden böyle olmadığını düşünmekten kendimi alamıyorum. O da bir zamanlar bizim yaşımızdaydı. Onun da bizim gibi annesiyle babası vardı.”</p>

  <p>“Hayır,” dedi Lauga dişlerinin arasından. “O bizim gibi değil. Kesinlikle bizim gibi değil. O buraya geldikten sonra her şeyin nasıl değiştiğini, üstelik kötü yönde değiştiğini kimse görmüyor.” Eğildi ve kanlı kovaları alıp ağır adımlarla odadan çıktı.</p>

  <div>
    <br/>
  </div>

  <p class="p1" style="text-align: center;">*</p>

  <div>
    <br/>
  </div>

  <p class="p1">Kuzeyde artık neredeyse her gün kar yağıyordu. Breidabólstadur, ekim güneşinin cılız ışınlarının altına yerleşmiş, soğuk ve kalkmayı reddeden kalın bir sis tabakasıyla kaplıydı. Hava kötü olmasına karşın, Tóti evde babasıyla kalmak istemiyordu. Agnes’le aralarında kurulmuş olan o görünmez bağın koptuğunu hissediyordu. Sonunda Natan’la ilgili konuşmaya başlayınca Agnes’in ona yaklaşacağını ve Illugastadir’de olup biteni anlatacak kadar güveneceğini ummuştu oysa.</p>

  <p>Sandığının içinde bulabildiği ne kadar yünlü giyecek varsa hepsini giyip titreyen bedenini kat kat sarmalayan Tóti, ilk karşılaşmalarını geçirdi aklından. Gönguskörd geçidindeki taşkın suyu, baharda eriyen karların oluşturduğu bu suyun geçitten aşağı akarken çıkardığı gürültüyü belli belirsiz anımsıyordu. Gün ışığının parlattığı ıslak kumu ve çakılları gözünde canlandırabiliyordu. Hemen önünde, suyun kıyısında koyu renk saçlı bir kadın eğilmiş çoraplarını indiriyor ve ırmağı geçmeye hazırlanıyordu.</p>

  <p>Tóti, Breidabólstadur’un büyükodasında eldivenlerini giyerken, belleğinde Agnes’in yüzünü, onu ilk kez gördüğü günkü halini arıyordu. Kadın güneşin altında gülümsemeden, gözlerini kısarak bakıyordu ona. Yürürken ıslanmış olan uzun saçları alnına ve boynuna yapışmıştı. Kadının yanında, ırmak taşlarının üzerinde beyaz bir çuval duruyordu.</p>

  <p>Sonra, atıyla köpüklü suları geçerlerken Tóti’nin göğsünün üstünde hissettiği, kadının gövdesinden gelen ılıklık. Agnes’in boynunun arkasından gelen ter ve yabani ot kokusu. Bütün bu düşünceler bir heyecan fırtınası halinde hızla akıyordu Tóti’nin kafasından.</p>

  <p>“Nedir seni bu kadar telaşlandıran?”</p>

  <p>Tóti başını kaldırdı ve babasının odanın bir ucundan gözlerini dikip ona baktığını gördü.</p>

  <p>“Kornsá’da beni bekliyorlar.”</p>

  <p>Rahip Jón düşünceli görünüyordu. “Orada çok fazla zaman geçiriyorsun,” dedi dalgın dalgın.</p>

  <p>“Orada yapılacak çok fazla iş var da ondan.”</p>

  <p>“Duyduğuma göre, Bölge Memuru’nun iki kızı varmış.”</p>

  <p>“Evet. Sigurlaug ile Steinvör.”</p>

  <p>Babası gözlerini kıstı. “Güzeller mi bari?”</p>

  <p>Tóti şaşırmış görünüyordu. “Eminim birileri güzel buluyordur.” Odadan çıkmak üzere döndü. “Gece beni bekleme.”</p>

  <p>“Evlat!” Rahip Jón kapıya doğru birkaç adım atarak Tóti’nin İncil’ini uzattı. “Bunu unuttun.”</p>

  <p>Yüzü kızaran Tóti, küçük kitabı babasının elinden kaparcasına alıp paltosunun cebine atıverdi.</p>

  <p>Breidabólstadur’daki soğuk Tóti’nin yanaklarını ısırıyor, kulaklarını sızlatıyordu. Uyuklayan atını eyerleyip Kornsá’ya doğru yollanırken, soluk almakta güçlük çekiyordu. Sis bile çekilmiş, Rahibin küçük atının yelesine takılan taneleriyle yağan karın önünü açmıştı. Bu kadar uzun süre keskin soğukta kalan kollarının ve bacaklarının acımaya başladığını hisseden Tóti’nin düşünceleri sürekli geçmişe, Gönguskörd geçidinde karşılaştığı kadına yöneliyordu ve bu anılar onu iliklerine kadar ısıtıyordu.</p>

  <div>
    <br/>
  </div>

  <p class="p1">“Hasat kutlamalarının ardından Natan’ı uzun süre görmedim. Bir gün çiftliğin ek yapılarının birinde, kirişlere asılmış etleri kesiyordum. Elimde bıçak, merdivenin üzerinde durmuş, dışarıdaki mavi kasım ışığını izlemek için ara vermiştim. Sonra birden onu gördüm; kapı girişine dayanmış duruyordu.”</p>

  <p>Agnes gaz lambasından gelen ışığa yaklaşabilmek için yatağın üzerindeki duruşunu değiştirdi. Tóti, Kornsá ailesinin büyükodanın öbür ucunda oturan üyelerine bir göz attı. Konuşmayı onlar da dinliyorlardı muhtemelen, ama Agnes bunu umursamıyordu belli ki; zaten, istese bile duramayacak gibiydi.</p>

  <p>“Onu gördüğüme o kadar şaşırmıştım ki neredeyse merdivenden aşağı uçuyordum. Natan yakalamasaydı, elimdeki et yere, pisliğin içine düşecekti. Blöndal’ın karısını iyileştirmek için Hvammur’da kaldığını, buraya Worm’u ziyaret etmeye geldiğini ve evine dönmesi için bir neden olmadığını söyledi. Çünkü evinde, yapılacak işler ve onu karşılayacak foklardan başka bir şey yokmuş. Bütün söylediği buydu.</p>

  <p>“Sanırım ona Illugastadir’de işlerin nasıl gittiğini sordum, o da daha fazla yardımcıya ihtiyacı olduğunu anlattı; bir hizmetçisi varmış, ama kafası biraz yavaş çalışıyormuş. Üstelik daha çok gençmiş. Evin kâhyası Karitas da, bir sonraki işçi değişim gününde Vatnsdalur vadisine gitmek üzere çiftlikten ayrılacakmış.</p>

  <p>“O gün epeyce bir konuştuk. Ona, çukur avuç içlerini sorduğumu anımsıyorum, ilk karşılaştığımızda konuştuğumuz bir konuydu bu. Natan güldü ve Blöndal’ın karısını kışın sonuna kadar hayatta tutabilirse, o çukur avuçlarının parayla dolacağını söyledi.</p>

  <p>“Çiftlik evine dönerken, avluda çalışan öteki hizmetliler bizi gördü. Külleri dışarı çıkaran María, Natan’ı görünce durup baktı. İşte, arkadaşım orada, dedim ama Natan onu görmezden geldi. Konuşmaya başladı, kar nasıl yağacakmış, bunu nasıl kemiklerinde hissediyormuş, o karşıdaki adam kimmiş? O sırada koyun katili Pétur’u gösteriyordu.”</p>

  <p>“Öldürülen öteki adam, değil mi?” diye sordu Tóti.</p>

  <p>Agnes başını eğdi. “Adı Pétur Jónsson’du. Birkaç yıl önce hayvan cinayetiyle suçlanmış, o kış kalması için Geitaskard’a gönderilmişti. Tuhaf bir adamdı. Ondan pek hoşlanmazdım. Ortada gülünecek bir şey yokken gülmek gibi bir huyu vardı, bir de biz hizmetçilere, çoğumuzu rahatsız eden karabasanlar anlatırdı.”</p>

  <p>“O da geleceği görebiliyor muydu?”</p>

  <p>Agnes duraksayarak odadaki öbür insanlara şöyle bir baktı. Sesini iyice alçaltarak devam etti. “Pétur’un Geitaskard’da gördüğü bir rüyayı birçok kişi hâlâ anımsar. Birkaç kez anlattığı bu rüya her zaman tüylerimi diken diken ederdi benim. Rüyasında bir vadide yürürken, Jón Arnarson’la birlikte öldürdükleri üç koyunun koşarak üzerine doğru geldiklerini görmüş. Dediğine göre, onun öldürdüğü dişi bir koyun, başı çekiyormuş ve hayvan yanına ulaştığında Pétur’un üstüne kan kusmaya başlamış. O bu rüyaya gülmüştü, ama daha sonra birtakım insanlar rüyadan anlam çıkardılar.”</p>

  <p>“Bir kehanet mi? Pétur’un rüyasından Natan’a söz ettin mi peki?”</p>

  <p>“Evet. Sonra Natan kendi gördüğü kimi tuhaf rüyaları anlattı bana. Ama bunların şimdi bir önemi yok.”</p>

  <p>“Natan’ın gördüğü rüyaları biliyorum,” dedi, odanın öbür ucundan gelen soluk soluğa bir ses. Agnes’le Tóti bakışlarını çevirince, yüzünde rahatsız bir ifadeyle kendilerini incelemekte olan Lauga’yı gördüler.</p>

  <p>Margrét “Lauga!” diyerek araya girdi.</p>

  <p>“Róslín anlatmıştı onları bana. Sanırım, epeyce ilginç bulacaksındır.”</p>

  <p>“Böyle şeyleri duymak istemiyoruz,” dedi Jón, yavaşça ayağa kalkarak.</p>

  <p>“Hayır. Bırakın Natan’ın rüyalarını anlatsın bize,” diye karşı çıktı Steina. “Lauga onları bildiğini düşünüyorsa, eminim Agnes dahil hepimiz dinlemek isteriz.”</p>

  <p>Jón düşünceli görünüyordu. “Araya girip müdahale etme de, Rahip Thorvardur konuşmasını sürdürsün.”</p>

  <p>“Müdahale mi!” Lauga güldü ve örgüsünü yatağın üzerine attı. “Peki ya onun müdahalesi! O, bizim evimizde yaşıyor! Mutfakta hep ensemde soluğunu duyuyorum! Kendi odamızda bize yalanlar atıyor!” Lauga annesiyle babasına döndü. “Beni affedin, ama bu kadının sözlerine kulak tıkamamız gerektiğini Steina’yla bana söyleyen sizdiniz. Şimdi burnumuzun dibinde hikâyeler uydurmasına izin mi veriyorsunuz? ‘Ah, zavallı ben, kimsesiz bir muhtaçken!’”</p>

  <p>“Rahiple onu dışarıya, karların içine gönderemeyiz ya,” diyerek atıldı Steina.</p>

  <p>“Peki o zaman, aramızdan biri geceleri uyduruk peri masalları anlatabiliyorsa, diğerleri anlatabilir, değil mi baba?”</p>

  <p>Margrét’in yüzü taş gibi ifadesizdi. “Kaldır örgünü oradan, Lauga.”</p>

  <p>“Evet, kaldır oradan örgünü, Lauga,” dedi Steina alay ederek.</p>

  <p>Margrét “Yeter artık, ikiniz de!” diye bağırdı. “Rahip Tóti, siz de bilmelisiniz ki biz istemesek de, konuştuklarınız-”</p>

  <p>“Róslín sana Natan’ın rüyalarıyla ilgili neler anlattı, Lauga?” Agnes, Margrét’in sözünü kesti. Örgü örmeyi bırakmış dikkatle kızlara bakıyordu.</p>

  <p>Herkes sus pus oldu.</p>

  <p>“Şey,” diye mırıldandı Lauga, boğazını temizledi. Agnes’e kuşku dolu bir bakış attı, ardından gözlerini yere çeviren babasına döndü. “Róslín dedi ki, Natan rüyasında kötü bir ruhun onu karnından bıçakladığını birçok kişiye anlatmış. Kendisini mezarlıkta gördüğü başka bir rüya daha varmış. Róslín’in anlattığına göre, Natan o rüyasında açık bir mezarlığın içinde bir beden ya da bir ceset, işte her neyse, bir şey görmüş; üç kertenkele de o şeyi yiyormuş. Sonra bir adam yanına yaklaşmış, Natan adama bunun kimin cesedi olduğunu sorunca, adam da, ‘Kendi bedenini tanımıyor musun?’ diye karşılık vermiş.”</p>

  <p>“Güzel Tanrım,” diye mırıldandı Kristín.</p>

  <p>“Sonra ne olmuş?” diye sordu Bjarni, yattığı yerden.</p>

  <p>Lauga omzunu silkti. “Sanırım uyanmış. Ama Róslín, Natan’ın o rüyayı birçok kişiye anlattığını ve herkesin rüyanın içeriği konusunda hemfikir olduğunu söyledi. Róslín, rüyayı Ósk’tan duymuş; Ósk, kardeşinden, kardeşi de Natan’ın kendisinden dinlemiş.”</p>

  <p>Gözler Agnes’e çevrildi. Kadın düşünceli görünüyordu, ardından herkesi daha iyi görebilmek için bacaklarını yatağın yanından sarkıttı.</p>

  <p>“Natan, bana bedenini açık bir mezarın içinde gördüğünü söylemişti, ruhu da mezarın öbür ucunda ayakta duruyormuş. Sonra bedeni ruhunu çağırıp, ona Piskopos Stein’in ilahisini söylemiş.” Agnes’in sesi sessizliğin içinde çatlak çıktı.</p>

  <p>Kimse bir şey söylemedi. En sonunda Tóti boğazını temizledi.</p>

  <p>“Agnes. Demin anlattıklarına dönmek ister misin? Pétur’la ilgili konuşuyordun.”</p>

  <p>“Işığa doğru biraz daha yaklaşabilir miyim?”</p>

  <p>Jón, Margrét’e bir baktı, ardından gözlerini ailesine çevirdi ve kafasını iki yana salladı.</p>

  <p>Margrét çekinerek “Jón,” diye fısıldadı. “Ne zararı olabilir ki?”</p>

  <p>Tóti, Jón’un gözlerini sertçe kızlarına diktiğini fark etti.</p>

  <p>Margrét içini çekti. “En iyisi biz olduğumuz yerde kalalım,” dedi Agnes’e. “Rahatça hikâye anlatabileceğin kadar ışık var orada da.”</p>

  <p>Agnes’in yüzünden ani bir öfke belirtisi geçti, ama yeniden konuşmaya başladığında sesi yumuşaktı.</p>

  <p>“Biliyorsunuzdur, Pétur’un hem Langidalur’da hem de Vatnsdalur’da adı çıkmıştı. Onca hayvanı öldüren bir adama kimse güvenmez. Natan’ın bir insan sarrafı olduğunu düşündüğüm için, Geitaskard’dayken Pétur’u fark etmemiş olmasına şaşırmıştım; o yüzden, ona Pétur’un gözetim altında bir suçlu olduğunu, otuzdan fazla koyunun boğazını zevk için kestiğini ve Kopenhag’a gönderilebileceğini söyledim. Natan adama uzun uzun baktı ama bir şey söylemedi.”</p>

  <p>“Belki de koyun çalması için onu işe alacaktı,” dedi Lauga sertçe.</p>

  <p>“Belki de,” diye karşılık verdi Agnes karanlık köşesinden. Yeniden Tóti’ye döndü. “O gün Natan’ı Worm’un yanına götürdüm, sonra da bahçede María’yla buluştuk. Ona, Natan’ın ambara habersizce gelip beni şaşırttığını söylediğimde, ne istiyormuş, diye sordu bana. Geitaskard’a Worm’u görmeye geldiğini söyledim. O sırada María elimi tutarak dikkatli olmamı söyledi.”</p>

  <p>“Neden?” diye sordu Kristín. Gudmundur gölgelerin arasından tatsız tatsız güldü.</p>

  <p>Agnes onları duymazdan geldi. “María’ya, aklı başında yetişkin bir kadın olduğumu söyledim. O da zaten bu yüzden endişelendiğini söyledi bana.”</p>

  <p>“Rahip,” dedi Jón birdenbire. “Belki de en iyisi ikinizin aileden uzak bir yerlerde konuşması olacak.”</p>

  <p>“Ne sakıncası var, baba? Neler olduğunu bilmek istiyorum,” dedi Steina.</p>

  <p>“Yatağına gir Steina.”</p>

  <p>Tóti “Özür dilerim Jón,” diyerek araya girdi. “Tüm saygımla söylemeliyim ki ben, Agnes’in yüreğinden gelip de anlatmak istediği her şeyi dinlemek için buradayım. Karının ve çocuklarının da açıkça belirttiği gibi, sizlerin yakınında olmamız nedeniyle ailen de hizmetçilerin de bizim tartışmalarımızı ister istemez duymak zorunda kalıyor.”</p>

  <p>“Tartışmalarınız mı?” Gudmundur öfkeyle baktı. “Sen onun konuşmasına izin veriyorsun, ama o yalnızca masallar anlatıyor.”</p>

  <p>Tóti daha bir şey söyleyemeden Margrét araya girdi.</p>

  <p>“Gudmundur, kes sesini. Bırakın da Agnes, Rahiple konuşsun. Hem artık ne fark eder sevgili Jón? Kızların ikisi de neler olduğunu biliyor; üstelik daha önce bilmedikleri şeyleri de belli ki Róslín anlatmış onlara.”</p>

  <p>“Korkulacak bir şey yok,” dedi Tóti.</p>

  <p>“Umarım öyle olur,” diye karşılık verdi Jón. Dudaklarını kenetleyerek, çoraplarını dinkleme işine döndü.</p>

  <p>Tóti, Agnes’e bakıp, “Arkadaşın sana niye öyle bir şey söyledi?” diye sordu.</p>

  <p>“Kıskandığını düşünmüştüm. En başından beri Natan’la tanışmayı çok istiyordu. Durum şu ki, onun bir kâhyaya gereksinim duyduğunu hepimiz biliyorduk.”</p>

  <p>“Kâhyalığın ayrıcalığı nedir?” diye sordu Tóti.</p>

  <p>“Para sıkıntısı olmayan bir adamın yanında yeni bir iş mesela, ya da hizmetçilikten çok daha iyi bir konum, yahut da evin hanımına hesap vermeden bir evi ve çiftliği keyfince yönetmek belki.” Agnes bunu söylerken Margrét’e bakıp gözünü kaçırdı.</p>

  <p>“Devam et Agnes,” diye homurdandı Margrét.</p>

  <p>“Böyle bir fırsat doğduğunda, haber hızla yayılırdı, Rahip. Natan’ın bekâr olduğunu, bir kâhya, belki de daha fazlasını aradığını Geitaskard’daki bütün kızlar biliyordu, üstelik María bu iş için en az benim kadar hevesliydi.” Agnes ötekilere şöyle bir baktı. “Karitas’ın işini her şeyden daha çok istiyordum. Bunun bir onursuzluk olduğunu düşünmüyorum.”</p>

  <p>Gudmundur küçümseyerek pofurdayınca, Agnes’in gözleri şimşek gibi parladı.</p>

  <p>“Doğrusu Natan’la ben birbirimizle konuşmaktan keyif aldığımız için arkadaş olmuştuk. Birkaç haftada bir Geitaskard’a geliyordu, her seferinde konuşuyorduk.” Lauga’ya ters ters baktı. “Bana arkadaşlığını sundu, çevremde fazla değerli arkadaşım olmadığı için, ben de zevkle kabul ettim. Bir süre sonra, María benden uzaklaştı, adeta tanımazdan geliyordu beni. Natan’ın benimle görüşmeleri sıklaşırken, onunla arkadaş olmak isteyen ötekilerle ilişkileri kopuyordu. Yalnızca birer hizmetçiydi onlar.” Agnes bu sözleri büyükodanın bir köşesinde uyuşuk uyuşuk duran ırgatlara bakarak öfkeyle söylemişti. “Natan akıllı bir adamdı, bir hekimdi, hesap kitap bilirdi, üstelik eli açık biriydi. O sonbahar Geitaskard’da önemli hastalıkları olan birçok işçiyi iyileştirmişti; peki, onlar minnettar olmuşlar mıydı? Kesinlikle hayır. Natan’ın çoğu zaman yalnızca beni görmek için geldiğini biliyorlar ve bunun için beni cezalandırıyorlardı. Benim bunda ne suçum olabilirdi ki? Natan’ın bana Illugastadir’de iş teklif ettiğini söyleyince benim adıma sevinirler sanmıştım. Ama beni kibirli olmakla suçladılar ve aslında hiç de düşündüğüm gibi kimsesiz bir muhtaç olmadığımı söylediler. O kış yalnızlığın yeni bir şekliyle tanıştım, ama Natan’ın yol açtığı bu değişiklik beni mutlu etmişti. Geitaskard’dan ayrılacağıma seviniyordum. Kardeşim gitmişti. María da görüşmek istemiyordu. Beni orada tutan hiçbir şey kalmamıştı.”</p>

  <p>Agnes susmuş, kızgın bir biçimde örgüsünü örüyordu. Tóti, Lauga ile Gudmundur’un birbirlerine sinsi sinsi baktıklarını fark etti. Yalnızca örgü şişlerinden gelen tıkırtılarla ve Kristín’in kıkırdamalarıyla kesilen huzursuz bir sessizlik yaşandı. Neden sonra, dışarıda rüzgâr şiddetini iyice artırdığında, Jón ayağa kalktı ve herkese uyumayı teklif etti. Birden yorgun düşen Tóti, öneriyi kabul edip boş yataklardan birine uzandı. Agnes’in Natan’ı anlattığı sıralarda üzerine bir kırıklık çökmüştü; boğazı yanıyor, yutkunmakta güçlük çekiyordu. Gaz lambası söndürülürken, Agnes’i konuşturmakla doğru yapıp yapmadığını merak etti.</p>

  <div>
    <br/>
  </div>

  <p class="p1" style="text-align: center;">*</p>

  <div>
    <br/>
  </div>

  <p class="p1">Bazen, Rahiple konuştuktan sonra çeneme ağrılar giriyor. Dilimin öyle yorulduğunu hissediyorum ki... Ölü bir kuş, ıslak tüyleriyle ağzımın içine yığılmış, dişlerimin arasında yatıyor sanki.</p>

  <p>Ona neler söyledim? Ötekiler söylediklerimden ne anlam çıkardılar? Bir önemi yok. Natan’ı tanımanın nasıl bir şey olduğunu kimse anlayamaz. İlk ziyaretlerinde onunla birlikte kutsal bir şeyler yaratıyor gibiydik. Sözcüklerimizi dikkatle seçiyor, aralarında boşluk bırakmadan özenle bir araya getiriyorduk. İkimiz de kuleler dikiyorduk, kötü havalarda yolculara kılavuzluk eden işaret kuleleri gibi. Yaşamın boğucu döngüsünün ortasında, sisin arasından birbirimizi görüyorduk.</p>

  <p>Akşamları Geitaskard’da, tabanlarımızın altında gacır gucur eden karda yürürdük. Bir seferinde buzda kayıp kolunu kavradığımda o da dengesini yitirmişti. Birlikte yere düşünce gülmeye başladık. Yıldızların pırıltılarını izleyelim diye, beni de geriye doğru çekti. Burçların adlarını tek tek saydı bana.</p>

  <p>“Öldüğümüz zaman yıldızlara mı gideceğiz sence?” diye sordum.</p>

  <p>“Cennete inanmıyorum,” dedi Natan.</p>

  <p>Çok şaşırmıştım. “Nasıl olur da cennete inanmazsın?”</p>

  <p>“Cennet bir yalandır. İnsanoğlu ölümden korktuğu için kendisi yaratmıştır Tanrı’yı.”</p>

  <p>“Böyle bir şeyi nasıl söyleyebilirsin?”</p>

  <p>Başını çevirdi, saçları buzdan kristallere bulanmıştı. “Agnes. Benimle hemfikir değilmişsin gibi davranma. Her şey bu kadar, daha ötesi yok, bunu sen de biliyorsun. Yaşam burada, damarlarımızın içinde. İşte kar, işte gökyüzü, işte yıldızlar, işte bütün bize anlatılanlar, her şey bu kadar. Öteki insanlar... Onların hepsi kör. Yaşıyorlar mı, yoksa ölüler mi, farkında bile değiller.”</p>

  <p>“O kadar da kötü sayılmazlar.”</p>

  <p>“Agnes. Beni anlamıyormuş gibi davranıyorsun ama anladığını biliyorum. Biz seninle aynı kumaştan dokunmuşuz.” Natan doğrulup dirseklerine dayanınca ayın ışığı su gibi yüzüne aktı. “Bundan daha iyisini hak ediyoruz.” Başıyla çiftlik evini gösterdi. “Çamurla ve çırpınmayla dolu bir yaşam. Her şeyi olduğu gibi kabullenme zorunluluğu.” Bana doğru eğilip yavaşça öptü. “Sen bu vadiye ait değilsin Agnes. Farklısın. Seni korkutan fazla bir şey de yok.”</p>

  <p>Güldüm. “Senden korkmadığım kesin.”</p>

  <p>Natan gülümsedi. “Sana bir şey soracağım.”</p>

  <p>Yüreğim küt küt attı. “Öyle mi? Nedir o?”</p>

  <p>Yeniden karın üzerine yattı. “Yıldızların arasındaki boşluğun adı nedir?”</p>

  <p>“Bir adı yoktur.”</p>

  <p>“Uydur bir tane.”</p>

  <p>Biraz düşündüm. “Ruhun sığınağı.”</p>

  <p>“Bu, cennet demenin başka bir yolu, Agnes.”</p>

  <p>“Hayır Natan, değil.”</p>

  <p>Bir süre sonra artık onun tartışmalarının ve açıkça dile getirdiği karanlık düşüncelerinin ağırlığı altında boğulmaya başladım. Dillerimizin oluşturduğu göçükte, söylediklerimiz ile demek istediklerimizin arasındaki çatlaklara yuvarlanıp, sonunda birbirimizi yitirdik, kendi ağzımızdan çıkan sözcüklere bile güvenmez olduk.</p>

  <p>O gece ahıra gittik. Avuçlarındaki çukurluğu öptüm ve göğüslerimle doldurdum onları; bedenini benimkiyle buluşturdum. Elleriyle etekliğimi toplayıp yukarı doğru sıyırdı, derimin üzerinde serin havayı hissettim. Yakalanacağız diye tedirgin oluyordum; bana fahişe diyecekler diye endişeleniyordum. Sonra tenin tene ilk dokunuşu ve sanki bir silahın patlaması, bir serbest düşüş. Çoraplarım dizlerime inmiş, yumuşak saçları boynumu okşuyor.</p>

  <p>Ağırlığını arzuladım sonra. Hızlanan soluğunu ve dudaklarının ılık baskısını arzuladım. Kokusu, bedeninin kaygan çıplaklığı başka hiç kimseye benzemiyordu. Yüzüm yerdeki birikintiden ıslanıncaya kadar boynumu yay gibi büktüm. Onu hissedebiliyordum, sıcaklığını, diriliğini hissediyordum. Ardından inledi, sesi bir yanardağın üzerindeki kül bulutu gibi asılı kaldı havada.</p>

  <p>Ağlamak istedim. Bir düş gibiydi. Böyle bir şeyi yaşamak benim için fazlaydı.</p>

  <p>Natan gülerek gömleğini içine soktu. Darmadağın olmuş saçları, uçlarındaki su damlacıklarıyla ışıyordu. Yanağımı okşadı ve canımın yanıp yanmadığını, kanayıp kanamadığımı sordu. Hayır dediğimde güldü. Rahatlamış mıydı? Yoksa canı mı sıkılmıştı?</p>

  <p>“Bu kadar çabuk gitmek zorunda değilsin.”</p>

  <p>“Samanların arasından kalk Agnes. Hadi yatağına git.”</p>

  <p>“Geri gelecek misin?”</p>

  <p>Geri geldi. O uzun kış boyunca sürekli bana geri döndü. Toz gibi karın içinde titreyerek geçirdiğimiz geceler, herkes uyurken ahırda buluştuğumuz akşamlar birbirini kovaladı. Yağan kar vadiye soluk aldırmamasına ve sütler süthanede donmasına karşın, ruhumun bütün buzları çözülmüştü. Dışarıda rüzgâr acı acı bağırırken, onun dudaklarında öfkeli bir ateş canlanıyordu. Her yer donduğunda biz ambarda, başımızın üzerinde yığılı kuruyan etlerin altında buluşuyorduk. Samanların kokusu bizi yaz aylarının ıtırlı meltemiyle sarhoş ediyordu. Kendimi fazlasıyla yaşam dolu hissediyordum. Ünlü Natan Ketilsson; hastaları organlarından akıttığı kanlarla iyileştiren, ünlü Ozan-Rósa’yla birlikte olan, Kopenhag’ın çanlarını dinlemiş, kendi kendine Latince öğrenmiş o adam (sıra dışı bir adam, bir masal kahramanı) beni seçmişti. Ömrümde ilk kez biri beni fark etmişti, ben de onu sevmiştim; çünkü beni yeterli bulmuş ve bunu hissettirmişti bana.</p>

  <p>Elimi etekliğimin kıvrımları arasından içeri kaydırıyor, Natan’ın bacaklarımda bıraktığı çürükleri bulup onlara bastırıyor ve derimin üzerinde oluşan acıyı hissediyorum. Bu çürükler, dokunuşunun bir yansıması, ellerinin üzerimde gezmiş olduğunun ve kalçalarımızın birbirine değdiğinin bir kanıtı: O coşkulu soluk soluğa kalış, karanlıkta kollarımızla bacaklarımızın birbirine dolanması... Acımasız bir tekdüzelikle sürüp giden iş döngüsünde, yalnız başıma uyuduğum gecelerde, sıkıcı çiftlik işlerini yapmak için uyandığım sabahlarda bu gizli çürükler farklı bir anlam taşıyordu. Var olmanın boğucu sıradanlığının sonuydu onlar.</p>

  <p>Çürüklerin geçmesi beni sinir ediyordu. Natan’ın bir sonraki gelişine kadar kendim için sakladığım, ona ait biricik şeylerdi o çürükler. Bütün o haftalar, bütün o geceler duyduğum özlemden yanıp tutuşuyordum. Ahırda başım sert zemine dayalıyken, Natan ruhumun en derinlerindeki çekirdeği kırmıştı. Gerçek duygularımı hizmetçilerden sakladım. Gösterdiğim bütün bu kararlılık, rüzgâra doğru çığlık atmaktan, tırnaklarımla toprağı kazımaktan ve otları yakmaktan kendimi alıkoymak içindi.</p>

  <p>Gidip onunla birlikte yaşamam konusunda anlaştık. Beni vadiden alıp götürecek, sefil ve sevgisiz yaşantımın kabuğundan beni çıkaracaktı; böylece her şey yeniden başlayacaktı. Natan benim ilkbaharım olacaktı.</p>

  <p>Bütün bu süre boyunca bir de Sigga vardı.</p>
</body>
</html>
