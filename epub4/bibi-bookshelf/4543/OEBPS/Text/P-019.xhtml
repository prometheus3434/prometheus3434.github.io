<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/SM.css" rel="stylesheet" type="text/css"/>
</head>

<body>
  <h3><br/></h3>

  <p class="p1">“Geldiğiniz için teşekkür ederim Yardımcı Rahip Thorvardur,” dedi Björn Blöndal, resmî tören giysisiyle Hvammur çiftliğinin kapısından çıkarken. İliklemediği kırmızı ceketinin içinden açık saman rengi, temiz gömleği görünüyordu. Bölge Komiseri’yle yalnızca birkaç kez, o da babasıyla yolculuk ederken karşılaşmış olan Tóti, komiserin karşısında korkuyla karışık bir şaşkınlıkla durakladı; bu, adamın heybetli yapısından çok, üniformasının gösterişinden kaynaklanıyordu.</p>

  <p>“Saygılarımı sunarım Bölge Komiseri Blöndal.”</p>

  <p>Tóti atından inerek dizginleri bir uşağa verdi. Çiftliğin, günlük işler için evin önündeki geniş avluda oradan oraya koşturan insanlarla dolu olduğunu fark etti. Bir adam solundaki taşın üzerinde o sabah ırmaktan tuttuğu alabalığı temizliyor, iki kadın da çevreye yaydıkları giysileri cılız güneşin altında olabildiğince kurutmaya çalışıyordu. Ucu püsküllü bir ulusal başlık takmış olan genç bir hizmetçi kızın, önlerinde yürüdüğü dört ya da beş çocuktan oluşan bir topluluğu dışarı çıkardığını fark etti.</p>

  <p>“Merhaba,” diye seslendiler neşeyle, başlarını Tóti’nin olduğu yöne doğru sallayarak.</p>

  <p>Tóti, Blöndal’ın yanına giderken, “Güzel bir eviniz var,” dedi gülerek.</p>

  <p>“Öyledir. Hoş geldiniz Rahip. Umarım yolculuğunuz çok sıkıntılı geçmemiştir. Lütfen içeri girin. Eşiğe dikkat edin.”</p>

  <p>Yaşlı bir hizmetçi kadın karışık koridorlarda yol göstererek Tóti’yi küçük bir konuk odasına götürdü. Blöndal hemen arkadan geliyordu; kapı girişinin oradan, kadının Tóti’yi kumaş kaplı bir sandalyeye oturttuktan sonra, şapkasıyla paltosunu çabucak alıp kaldırışını izledi.</p>

  <p>“Buraya daha önce gelmiş miydiniz?” diye sordu Blöndal, beklerken. Tóti, şaşkın şaşkın çevresine bakındığını fark etti.</p>

  <p>“Küçük bir çocukken,” dedi yüzü kızararak. “Çok hoş bir yer. Görüyorum ki çeşit çeşit gravürleriniz de var.”</p>

  <p>Blöndal burnunu çekerek şapkasını çıkardı ve dalgın dalgın üzerindeki tüylere dokundu. “Evet,” dedi kayıtsızca. “Genelde yalnızca anakaradakilerin gücünün yettiği zevkleri tadabildiğimiz için çok talihliyiz. Bu yüzyıl içinde, daha çok sayıda İzlandalının cam pencereler, tahta duvar kaplamaları, dökme demir soba gibi ayrıcalıklardan yararlanabileceklerini umuyorum. Bana kalırsa, nemsiz bir ev daha iyi bir hava dolaşımı sağlar, bu da sağlık açısından daha yararlıdır.”</p>

  <p>“Haklı olduğunuza eminim,” dedi Tóti, bağcıklarını çözen hizmetçiyi izlerken. Kadın da ona gülümsemeksizin şöyle bir bakıverdi.</p>

  <p>“Tamam Karitas, rahat bırak artık onu,” dedi Blöndal. “Rahip Thorvardur, lütfen beni izleyin, çalışma odama geçelim.”</p>

  <p>“Teşekkür ederim Karitas.”</p>

  <p>Hizmetçi kadın elinde Tóti’nin ayakkabılarıyla ayağa kalkarken, ona bir şeyler söyleyecekmiş gibi baktı.</p>

  <p>“Karitas. Dışarı.”</p>

  <p>Blöndal kadının odadan çıkmasını bekledikten sonra, Tóti’ye kendisini izlemesi için başıyla işaret etti. “Buradan Rahip, buyurun lütfen. Odalarım evin ayrı bir bölümündedir. Hizmetçilerin rahatsızlık vermenin ötesine geçen gürültülerinden böyle koruyorum kendimi.”</p>

  <p>Tóti, hizmetçilerle çocukların koşuşturarak sağlı sollu odalara girdiği uzun koridorda Blöndal’ı izledi. Evin büyüklüğü Tóti’yi şaşkına çevirdi. Daha önce gördüklerinin hiçbirine benzemiyordu.</p>

  <p>“Lütfen içeri girin, Rahip.”</p>

  <p>Blöndal ferah döşenmiş bir odanın kapısını açtı. Soluk mavi duvarlar içleri deri ciltli kitaplarla dolu iki kalın rafla bölünmüştü. Odanın ortasına, eğik tavanın tepesindeki ince perdeli pencereden giren güneş ışığıyla yüzeyi parıldayan büyük bir yazı masası yerleştirilmişti.</p>

  <p>“Çok güzel,” dedi Tóti soluğu kesilerek.</p>

  <p>“Oturun Rahip,” dedi Blöndal, minderli bir sandalyeyi çekerek.</p>

  <p>Tóti söyleneni yaptı.</p>

  <p>“Evet, tamamız artık.” Blöndal büyük ellerini masanın pürüzsüz yüzeyinde gezdirdi. “Başlayalım mı?”</p>

  <p>“Hayhay, sayın Bölge Komiseri,” dedi Tóti gergin bir tavırla. Çalışma odasının görkemi onu rahatsız etmişti. Kuzeydeki insanların böyle yaşadığını bilmiyordu.</p>

  <p>“Adamlarım, hükümlülerin Kornsá’ya sorunsuzca getirildiğini söyledi.”</p>

  <p>“Ben de öyle biliyorum,” dedi Tóti. “Ayrıca Agnes’in Kornsá’da gözetim altında kalacağı yeni evine yerleştiğini bildirmekten mutluluk duyarım.”</p>

  <p>“Anlıyorum. Onu ilk adıyla andınız.”</p>

  <p>“Öyle tercih ediyor, sayın Bölge Komiseri.”</p>

  <p>Blöndal sandalyesinde geriye kaykıldı. “Devam edin.”</p>

  <p>“Tutuklu, bugüne kadar çiftlikteki ot biçme işlerinin her aşamasına katıldı,” diye sürdürdü Tóti konuşmasını. “Bölge Memuru Jón Jónsson’un verdiği bilgiye göre, kısıtlanmış durumuna uygun olarak alçakgönüllü bir tutumla çalışmış.”</p>

  <p>“Onu zincirlemiyorlar mı?”</p>

  <p>“Çoğunlukla yapılan bir uygulama değil.”</p>

  <p>“Anlıyorum. Peki ya ev işleri?”</p>

  <p>“Üstüne düşeni fazlasıyla yerine getiriyor. Tutuklu, kötü havalarda içeride örgü örmekten son derece hoşnut.”</p>

  <p>“Ona araç gereç verirken temkinli olmaları konusunda aileyi uyarın.”</p>

  <p>“Dikkatli davranıyorlar, sayın Bölge Komiseri.”</p>

  <p>“İyi.” Blöndal sandalyesini geriye çekerek masasının çekmecesini açtı ve içinden açık yeşil bir kâğıt, bir de çakı çıkardı özenle. Sonra dönüp kitap rafının köşesinden içi uzun, beyaz kuğu telekleriyle dolu bir cam kavanoz aldı. “Bunları toplasınlar diye kadınları gönderiyorum sürekli,” dedi, bir an için dikkati dağılan Blöndal. “Yaz mevsiminin son zamanlarında. Kuşlar tüy dökerken almak en uygunu. Böylece yolmaya gerek kalmıyor.” Eliyle kavradığı telek dolu kavanozu Tóti’ye uzatarak almasını teklif etti.</p>

  <p>“Ah hayır, alamam,” diyerek kafasını salladı Tóti.</p>

  <p>“Israr ediyorum,” diye gürledi Blöndal. “Gerçek bir erkek kendini yazı takımıyla belli eder.”</p>

  <p>Tóti “Teşekkür ederim,” diyerek, dikkatle bir tanesini aldı.</p>

  <p>“Kuğu çok verimli bir kaynak,” dedi Blöndal. “Ayaklarının derisinden de kusursuz cüzdanlar çıkıyor.”</p>

  <p>Tóti teleğin ince yanını dalgın dalgın eline sürttü.</p>

  <p>“Kaynatıldığında yumurtaları da fena değil.” Blöndal tüylerden dökülen ince tozları masanın üzerinden özenle süpürerek küçük bir mürekkep şişesinin kapağını açtı. “Şimdi, sizin için de uygunsa, suçluyla olan dinsel paylaşımlarınızın bir özetini alayım.”</p>

  <p>“Tabii.” Tóti avuçlarının terlemeye başladığını fark etti. “Breidabölstadur’daki hasat boyunca meşgul olduğu için, sizin de anlayışla karşılayacağınız üzere, suçluyu çeşitli aralıklarla ziyaret edebildim.”</p>

  <p>“Hükümlüyle olan iletişiminizi ne şekilde düzenlediniz?”</p>

  <p>“Ben... Başlarda, onun ruhunu kurtarmak için bana verilen sorumluluğun yükünü hakkıyla hissettim dersem yalan söylemiş olurum.”</p>

  <p>“Ben de bir o kadar endişeliydim,” dedi Blöndal zalimce. Önündeki kâğıda bir şeyler yazdı.</p>

  <p>“Günahlarının bağışlanması için başvurulacak tek yolun dua etmekten ve ona öğüt vermekten geçtiğini düşündüm,” dedi Tóti. “Birkaç gün boyunca onu Tanrı’nın önünde imana getirecek ayetler, ilahiler ve benzer yazılı örnekler üzerinde düşündüm.”</p>

  <p>“Peki neleri seçtiniz?”</p>

  <p>“Yeni Ahit’ten bölümleri.”</p>

  <p>“Hangi bölümler?”</p>

  <p>“Şey...” Blöndal’ın art arda gelen soruları Tóti’nin sinirlerini bozmuştu. “Yuhanna. Korintliler,” diye kekeledi.</p>

  <p>Blöndal göz ucuyla Tóti’ye bakarak yazmayı sürdürdü.</p>

  <p>“Onunla duanın önemi hakkında konuşmaya çalıştım. Benden gitmemi istedi.”</p>

  <p>Blöndal gülümsedi. “Şaşırmadım. Dava sırasında özellikle tanrısızlığıyla yer etmişti kafamda.”</p>

  <p>“Aa, hayır. Hıristiyanlık konusunda çok bilgili olduğu anlaşılıyor.”</p>

  <p>“Eminim Şeytan da yeterince bilgilidir,” diye karşılık verdi Blöndal. “Rahip Jóhann, Fridrik Sigurdsson’un okuması için Çile İlahileri’ni<a href="../Text/DiPNOTLAR.xhtml#a15" id="k15"><sup>[15]</sup></a> seçmiş. Bir de Esinlenmeleri... Bunlar daha teşvik edici.”</p>

  <p>“Belki. Ancak...” Tóti oturduğu sandalyede dikleşti. “Açıkça görüyorum ki hükümlü dinsel dersler almaktansa, ölüm hakkında bilgilenerek Tanrı’yla olan buluşmasına hazırlanmak istiyor.”</p>

  <p>Blöndal kaşlarını çattı. “Hükümlüyü Tanrı’ya ne şekilde hazırlayacağınızı sorabilir miyim, Rahip?”</p>

  <p>Tóti boğazını temizleyerek, teleği yavaşça önündeki masanın üzerine koydu.</p>

  <p>“Korkarım, biraz sıra dışı bulacağınız bir yoldan.”</p>

  <p>“Söyleyin ki korkunuzda haklı olup olmadığınızı birlikte anlayalım.”</p>

  <p>Tóti duraksadı. “Vardığım kanıya göre, onun ruhunu örten perdeyi kaldırmanın en iyi yolu, bir papazın cehennem korkusu salan sert söylemi değil, bir arkadaşın anlayışlı ve ilgili yaklaşımı olacaktır, sayın Bölge Komiseri.”</p>

  <p>Blöndal dik dik baktı. “Anlayışlı bir arkadaş mı? Ciddi olmadığınızı umuyorum.”</p>

  <p>Tóti kızardı. “Korkarım yanılmıyorsunuz, efendim. Hükümlüye ısrarla vaaz verme çabalarım her seferinde ters etki yarattı. Onun yerine, ben, ben... Ben, onu geçmişini anlatması için teşvik ettim. Ona söylev vermektense, bıraktım benimle konuşsun. Yapayalnız geçirdiği yaşamını anlatacağı son dinleyici olmaya çalıştım.”</p>

  <p>“Onunla birlikte dua ettiniz mi?”</p>

  <p>“Onun için dua ettim.”</p>

  <p>“Kendi kendine mi ediyor duayı?”</p>

  <p>“Yalnızken dua ettiğine inanmıyorum. O yakında ölecek, efendim.”</p>

  <p>“Evet, Rahip. Ölecek.” Blöndal dudaklarını birbirine bastırarak elindeki teleği yavaşça masaya bıraktı. “Hak ettiği için, şüphesiz ki ölecek.”</p>

  <p>O sırada kapı vuruldu. “Ah,” dedi Blöndal, başını kaldırarak. “Sæunn. İçeri gir.”</p>

  <p>Gergin görünen bir hizmetçi kız elinde tepsiyle odaya girdi.</p>

  <p>“İstersen masanın üzerine bırakabilirsin,” dedi Blöndal, kızın kahve, peynir, tereyağı, tütsülenmiş et ve yufka ekmeğini yerleştirişini izlerken. “Açsanız yiyin.” Blöndal hemen koyun eti parçalarını tabağına doldurmaya başladı.</p>

  <p>“Teşekkür ederim, değilim,” dedi Tóti. Bölge Komiseri kocaman bir ekmek parçasıyla peyniri ağzına tıktı. Komiser lokmasını yavaş yavaş çiğnedi, yuttu ve çıkardığı mendille parmaklarını sildi.</p>

  <p>“Yardımcı Rahip Thorvardur. Arkadaşlığın bu katil kadını doğruluk ve pişmanlık yoluna sokacağını düşünmeniz hoşgörülebilir. Gençsiniz, deneyimsizsiniz. Bu yüzden anlayışla karşılayabilirim.” Bölge Komiseri yavaşça öne eğilerek dirseklerini masaya dayadı.</p>

  <p>“Sizinle açık konuşacağım. Agnes Magnúsdóttir geçen yılın mart ayında Fridrik Sigurdsson’u Illugastadir’deki ahıra sakladı. Natan Ketilsson, Geitaskard çiftliğinden yanında işçi Pétur Jóhsson’la birlikte geri döndüğünde-”</p>

  <p>“Affedersiniz sayın Bölge Komiseri, ama sanırım bu anlattıklarınızı-”</p>

  <p>“Ayrıntılarıyla bildiğinizi hiç sanmıyorum,” diye sözünü kesti Blöndal. “Natan, Bölge Memuru Worm Beck’e bakmak için gittiği Geitaskard’dan evine dönmüştü. Worm çok hastaydı. Natan, Illugastadir’e kitaplarına başvurmak ve -anladığım kadarıyla- biraz daha ilaç almak için dönmüştü; Pétur da onunla birlikteydi. Saat geç olmuştu, Rahip. Geceyi Natan’ın evinde geçirip, sabah yola çıkmaya karar verdiler.</p>

  <p>“O akşam Agnes, Katadalur’dan gizlice gelen Fridrik’i ahıra sakladı. Natan’ı öldürüp kış boyunca biriktirdiği parayı çalmayı planladılar ve bunu gerçekleştirdiler. Agnes, Fridrik’i çağırmadan önce adamların uyumasını bekledi. İki savunmasız adama karşı soğukkanlılıkla düzenlenmiş bir saldırıydı bu.”</p>

  <p>Blöndal sözlerinin Tóti’nin üzerinde yaptığı etkiyi ölçmek için durakladı.</p>

  <p>“Fridrik, cinayeti işlediklerini itiraf etti, Rahip. Bir çekiç ve yeni bileylenmiş bir bıçakla büyükodaya giderek önce Pétur’u öldürdüğünü, tek bir çekiç darbesiyle kafatasını ezdiğini itiraf etti. Ya onun Natan olduğunu sandı ya da arkasında bir şahit bırakmak istemedi. Bilemiyorum. Ama sonra Natan’ı öldürmeye kalkıştığı kesin. İtirafında, çekici Natan’ın kafasına vurmak üzere kaldırdığını, hedefi ıskaladığını ama bir kemik çatırtısı duyduğunu söyledi. Nitekim, Rahip, sonradan cesette yapılan incelemede Natan’ın kolunun kırılmış olduğu ortaya çıktı.</p>

  <p>“Fridrik’in bana anlattığına göre, Natan bilinçsiz bir acıyla ve uyku sersemi uyanmış. Kendisini hâlâ Geitaskard’da sanıyormuş, Fridrik’in de arkadaşı Worm olduğunu düşünmüş.</p>

  <p>“Fridrik dedi ki: ‘Agnes’le beni odada görünce Natan durmamız için yalvardı, ama biz o ölene kadar durmadık.’ Sözlerine dikkatinizi çekerim Rahip. ‘Agnes ve ben.’ Fridrik, Natan’ın bıçakla öldürüldüğünü söyledi.”</p>

  <p>“Onları Agnes öldürmedi o zaman.”</p>

  <p>“Odada olduğu tartışma götürmez, Rahip.”</p>

  <p>“Ama silaha elini sürmemiş.”</p>

  <p>Blöndal sandalyesinde geriye doğru yaslanarak parmak uçlarını birleştirdi. Gülümsedi. “Fridrik cinayetleri itiraf ettiğinde henüz tövbeli değildi, Rahip. Tanrı’nın isteğini yerine getirdiğini sanıyordu. Natan’ın geçmişte işlediği günahlar yüzünden bunu hak ettiğini düşünerek her iki cinayeti de üstlendi. Ben olayların pek de onun söylediği gibi olduğunu düşünmüyorum.”</p>

  <p>“Siz Natan’ı Agnes’in öldürdüğünü düşünüyorsunuz.”</p>

  <p>“Onun geçerli nedenleri vardı, Rahip. Fridrik’inkilerden daha geçerli.” Blöndal parmağını tabağında kalan kırıntıların üzerinde gezdirdi. “Pétur’u Fridrik’in öldürdüğüne inanıyorum. Çekiç ağır bir alettir, üstelik adam tek darbeyle öldürülmüş.</p>

  <p>“Fridrik, Natan’ın uyanıp ona ne yaptıklarını gördüğünü söyledi. Sanırım o sırada Fridrik telaşa kapıldı, Rahip. Olay gecesi onun henüz on yedi yaşında olduğunu unutmayın lütfen. Bir delikanlı. Ayrıca bir cani, kesinlikle. Natan’la aralarında bir tür düşmanlık olduğu ortaya çıktı. Ama düşünün, Rahip...” Blöndal eğilerek yaklaştı. “Bir insanı parası için öldürmek nasıl bir şeydir? Hayatını bağışlamanız için size yalvardığını düşünün. Siz olsanız durumu yetkililere bildirmeyeceğini söyleyen ve ne kadar tutarsa tutsun size diyetini ödeyeceğine söz veren birinin yaşamına kast eder miydiniz?”</p>

  <p>Tóti’nin boğazı kurumuştu. “Böyle bir şeyi tahayyül dahi edemem.”</p>

  <p>“Ben etmek zorundayım,” dedi Blöndal. “Ediyorum da. Bence Natan’ın uyandığını ve hayatını bağışlaması için ona yalvardığını görünce Fridrik telaşa kapılarak bocaladı. Parasını istiyordu ve şüphesiz o sırada para önerisi de yapıldı.” Sesini alçaltmıştı. “Ben Agnes’in bıçağı alıp Natan’ı öldürdüğüne inanıyorum.”</p>

  <p>“Ama Fridrik böyle bir şey söylemedi.”</p>

  <p>“Natan bıçaklanarak öldürüldü. Fridrik bir çiftçinin oğluydu; hayvanların bıçakla nasıl öldürüleceğini bilirdi. Gırtlakları kesilerek.” Blöndal masanın üzerinden eğilerek parmağını Tóti’nin boğazına bastırdı. “Buradan...” Tırnağını Tóti’nin derisinde kaydırdı. “Buraya kadar. Ama boğazı kesilmemişti. Karnından bıçaklanmıştı. Bu durum, hırsızlıktan daha alçakça nedenlere işaret ediyor.”</p>

  <p>“Neden Sigga değil peki?” Tóti zayıf bir sesle sordu.</p>

  <p>Blöndal kafasını salladı. “Konuşmak için yanıma çağırdığımda gözyaşlarına boğulan on altı yaşındaki hizmetçi kız mı? Sigga yalan söylemeye bile yeltenmedi. Nasıl söyleneceğini bilemeyecek kadar kıt akıllı ve genç biri. Bana her şeyi anlattı. Agnes’in nasıl Natan’dan nefret ettiğini, Natan’ın genç kıza olan ilgisini Agnes’in nasıl kıskandığını. Sigga parlak biri değil, ama o kadarını anlamış.”</p>

  <p>“Ama kadınların kıskançlık yüzünden cinayet işlemeleri sıradan bir şey değil, Bölge Komiseri.”</p>

  <p>“Cinayetin biraz alışılmadık olduğunu kabul ediyorum, Rahip. Ama Agnes’in yaşı Sigga’nınkinin iki katı. Bütün ömrünü geçirdiği vadiden kalkmış, Illugastadir’e gitmiş. Oldukça uzak bir mesafe. Neden? Belli ki yalnızca çalışmak için değil; buradaki fırsatlar daha uygundu. Şüphesiz başka bir şey vardı, Agnes’in gidip Natan Ketilsson’a çalışması için başka bir neden.”</p>

  <p>“Kesinlikle anlayamıyorum, sayın Bölge Komiseri,” dedi Tóti.</p>

  <p>Blöndal burnunu çekti. “Açık konuşacağım için kusuruma bakmayın, Rahip. Agnes daha fazlasını hak ettiğini düşünüyordu. Evlenmeyi umuyordu, diyebilirim. Natan ise umursamaz bir insandı. Bu vadi onun artığı piçlerden geçilmiyor.”</p>

  <p>“Verdiği sözü tutmamış mı?”</p>

  <p>Blöndal omzunu silkti. “Agnes’e bir söz verdiğini kim demiş? Anladığım kadarıyla, Agnes adamı baştan çıkardığı sanısına kapılmış. Ama Natan, Sigga’nın şeyini, yani ilgisini tercih etmiş, genç kızın tanıklığı o yönde.”</p>

  <p>“Dava sırasında bu da konuşuldu mu?”</p>

  <p>“Çirkin bir konu. Ama cinayet davaları çirkin konulardan oluşur.”</p>

  <p>“Siz Agnes’in reddedildiği için mi Natan’ı öldürdüğüne inanıyorsunuz?”</p>

  <p>“Rahip, yanında silah olarak bir çekiç bulunan on yedi yaşında sıradan bir hırsız, her şeyden korkan on altı yaşında hizmetçi bir kız ve karşılık bulamadığı arzuları nefrete dönüşen evde kalmış bir kadın var elimizde. İçlerinden biri Natan Ketilsson’u bıçakladı.”</p>

  <p>Tóti’nin başı döndü. Önündeki masanın köşesinde duran teleğe odaklandı.</p>

  <p>“Buna inanamıyorum,” dedi, neden sonra.</p>

  <p>Blöndal içini çekti. “Agnes’in kendisiyle ilgili anlattığı hikâyelerde suçsuzluğunu gösteren bir delil bulamayacaksınız, Rahip. O kadın, duyguları laçkalaşmış ve ahlaki değerlerden yoksun biri. Yaşını almış birçok hizmetçi kadın gibi o da yalancılık konusunda deneyimli ve sizin vicdanınızı sızlatacak bir hayat hikâyesi kurguladığına da hiç şüphem yok. Ben onun söylediği tek bir sözcüğe bile inanmazdım. Benim yüzüme karşı, tam da burada, bu odada yalan söyledi.”</p>

  <p>“Dürüst görünüyor oysa,” dedi Tóti.</p>

  <p>“Öyle olmadığına sizi temin ederim. İnatçı bir at nasıl kırbaçlanırsa, Tanrı’nın sözlerini de o kadına karşı öyle kullanmalısınız. Başka türlü hiçbir yere varamazsınız.”</p>

  <p>Tóti yutkundu. İnce soluk bedeniyle Kornsá’nın karanlık köşelerinde manevi annesinin ölümünü anlatan Agnes’i düşündü.</p>

  <p>“Bütün gücümü onun kefaretini ödeyebilmesi için harcayacağım, sayın Bölge Komiseri.”</p>

  <p>“İzin verin, size yol göstereyim, Rahip. Size Rahip Jóhann Tómasson’un Fridrik için yaptıklarını anlatayım.”</p>

  <p>“Tjörn’deki papaz.”</p>

  <p>“Evet. Fridrik Sigurdsson’la, ilk kez onu tutuklamaya gittiğimde karşılaştım. Geçen yılın mart ayında, Illugastadir’deki yangını haber almamdan ve Natan ile Pétur’un cesetlerini görmemden kısa bir süre sonraydı.</p>

  <p>“Birkaç adamımla birlikte ailesinin Katadalur’daki evine gittik ve onu şaşırtıp yakalamak için evin arkasından dolandık. Çiftliğin kapısını Fridrik açtı. Adamlarımı derhal üzerine saldım. Onu zincirlediler. Öfkeli genç adam küfürlü, yoz bir dil kullanıyor ve bize güçlük çıkarıyordu. Adamlarıma karşı koymaya çalıştı. Kaçmaması için onu uyardığımda, herkesin duyabileceği bir sesle bağırarak, kafama bir kurşun sıkmak için dışarıdan silahını almadığı için pişman olduğunu söyledi.</p>

  <p>“Adamlarım Fridrik’i Hvammur’a getirdi. Onun olayla bağlantısını anlatan Agnes ve Sigrídur’u daha önce sorguladığım gibi, Fridrik’i de sorgulamaya başladım. İnatçı bir tavırla, hiçbir şey söylemeyip sessiz kaldı. Sonradan ayarladığım Rahip Jóhann Tömasson’un onunla konuşup, iki kadının yardımıyla adamları öldürdüğünü itiraf ettirmesine kadar da bir şey söylemedi. Fridrik, anlık bir öfkeye kapılıp cinayet işlemekle suçlanan birinden bekleneceği gibi tövbe etmiş ya da pişman olmuş bir adam değildi. Sürekli olarak Natan’a yaptığı şeyin gerekli ve adil olduğuna inandığını söylüyordu. Rahip Jóhann bana Fridrik’in bu suçlu tavırlarının doğrudan doğruya kötü yetiştirilmesinden kaynaklandığını belirtti. Açıkçası, oğlunu tutukladığımızda annesinin geçirdiği nöbetleri gördükten sonra, ben de Rahibin düşüncesini paylaşmaya başladım. Başka ne tür etkenler on yedi yaşındaki sıradan bir oğlanı, bir adamın kafasını çekiçle parçalayacak kadar kışkırtabilir?</p>

  <p>“Fridrik Sigurdsson ahlak değerlerinden ve Hıristiyanlık öğretisinden uzak bir evde yetişti, Rahip. Tembellik, açgözlülük, kaba ve acemice eğilimler onun bu zayıf ruhunu ve maddiyat özlemini daha da pekiştirdi, ifadesini kaydettikten sonra, Fridrik’in uzlaşılması imkânsız bir kişiliği olduğuna kanaat getirdim. Çilli yüzü ve -siz lütfen üzerinize alınmayın, Rahip- kalleşliğin işareti olan kızıl saçlı görüntüsü de, o yöndeki şüphelerimi harekete geçirmişti. Thingeyrar’daki Birni Olsen’in gözetimine verirken, Fridrik’in gelişme gösterip düzeleceği konusunda çok az umudum vardı. Neyse ki Rahip Jóhann ile Olsen, oğlan konusunda benden daha fazla umut besliyorlardı ve her ikisi de, bu toplum için ne kadar vazgeçilmez olduklarını gösteren bir dinsel coşkunlukla onun ruhu üzerinde çalışmaya başladılar. Rahip Jóhann beni bilgilendirerek, çeşitli duaların, dini kurallar gereği yaptığı mutat kınamanın yanında, iyilik ve ahlak konusunda örnek oluşturan Olsen ailesinin de etkisiyle, Fridrik’in işlediği suçtan dolayı pişmanlık duyduğunu ve gittiği yolun yanlış olduğunu anladığını söyledi. Fridrik günahları ve kendi elleriyle işlediği o korkunç suç için verilen idam cezasının haklılığı konusunda da açık ve dürüst bir biçimde konuşmuş. Verilen cezayı ‘Tanrı’nın adaleti’ olarak kabul etmiş. Bu duruma siz ne diyorsunuz?”</p>

  <p>Tóti yutkundu. “Rahip Jóhanson’un da Bay Birni Olsen’in de gösterdikleri başarıyı övgüye değer buluyorum.”</p>

  <p>“Ben de öyle,” dedi Blöndal. “Agnes Magnúsdóttir benzer bir tutumla suçundan pişmanlık duyuyor mu peki?”</p>

  <p>Tóti duraladı. “Öyle bir şey söylemedi.”</p>

  <p>“Çünkü o hem ağzı sıkı, hem gizemli, hem de suçlu biri.”</p>

  <p>Tóti bir süre sessiz kaldı. Tek istediği oradan koşarak çıkmak, konuşmaları kapının altından Blöndal’ın odasına sızan ev halkının arasına karışmaktı.</p>

  <p>“Ben acımasız bir adam değilim, Yardımcı Rahip Thorvardur. Ama içinde Tanrı korkusu olan biriyim. Bu bölge en kötüsünden suçlularla kaynıyor. Hırsızlar, haydutlar, şimdi de katiller. Bölge Komiseri olarak görev yaptığım yıllar boyunca buradaki insanları günahkârlıktan ve ahlak bozukluğundan uzak tutan manevi sınırları gördüm. Benim sorumluluğum, hem siyasal hem de ruhsal bir utanç olan ve bu bölgede yıllarca cezasız kalan suçlular hakkında adaleti sağlamaktır.”</p>

  <p>Tóti başını sallayarak kuğu teleğini yavaşça eline aldı. Ucundaki tüyler nemli parmaklarına yapışmıştı. “Siz, Agnes başkalarına ibret olsun istiyorsunuz,” dedi sessizce.</p>

  <p>“Tanrı’nın adaletini yeryüzünde dağıtmak istiyorum,” dedi Blöndal, kaşlarını çatarak. “Beni bir kanun koruyucusu olarak görevlendiren yetkilileri, yükümlülüklerimi tam olarak yerine getirerek onurlandırmak istiyorum.”</p>

  <p>Tóti duraksadı. “Duyduğuma göre, Gudmundur Ketilsson’un cellat olmasına karar vermişsiniz,” dedi.</p>

  <p>Blöndal içini çekerek sandalyesinde arkaya yaslandı. “Başka hiçbir yerde, bu vadideki kadar gevşek ağızlı insanlar tanımadım.”</p>

  <p>“Öldürülen adamın kardeşini sizin istetmiş olduğunuz doğru mu?”</p>

  <p>“Kararlarımı size açıklamak durumunda değilim, Rahip. Cemaatin papazlarına hesap vermek gibi bir sorumluluğum yok. Ben Danimarka’ya karşı sorumluyum. Hesabımı Krala veririm.”</p>

  <p>“Onaylamadığımı söylemedim.”</p>

  <p>“Düşünceniz yüzünüzden açıkça okunuyor, Rahip.” Blöndal yeniden kalemini aldı. “Ama burada benim yaptığım işleri tartışmak için bulunmuyoruz. Sizinkileri tartışmak için buradayız ve söylemeliyim ki yaptıklarınız bende hayal kırıklığı yarattı.”</p>

  <p>“Ne yapmamı istiyorsunuz?”</p>

  <p>“Tanrı’nın sözlerine geri dönün. Agnes’inkileri unutun. Duymanızı gerektiren tek sözü itirafı olacaktır.”</p>

  <div>
    <br/>
  </div>

  <p class="p1">Blöndal’ın çalışma odasını terk ederken, Rahip Tóti’nin kafası kazan gibiydi. Agnes’in soluk yüzünü ve karanlığın içinden gelen alçak sesini düşünmeden edemiyordu, bir de kızıl saçlı Fridrik’in elindeki çekici uyuyan bir adama karşı kaldırırkenki görüntüsünü. Agnes ona yalan mı söylüyordu? Tóti koridorda, süt kovalarıyla dışkı kaplarını taşıyan hizmetçi kadınların önünde, içinden gelen dayanılmaz istavroz çıkarma isteğini savuşturdu. Duvara dayalı ayakkabılarını çekip giydi.</p>

  <p>Dışarı çıkınca rahatladı. Bulutlar yüzünden etraf loştu. Soğuk hava ve ahırın yakınındaki askılarda kurutulan balığın güçlü kokusu, Tóti’nin yaşadığı kafa karışıklığına iyi gelmiş gibiydi. Boğazında Blöndal’ın yağlı parmağını hissetti. Kemik çatırtısını. Natan Ketilsson’un, hayatının bağışlanması için yalvarışını. Hasta düşsem de uzak dursam bu olaydan, diye geçirdi.</p>

  <p>“Rahip!” Biri onu çağırıyordu. Dönüp baktı, Blöndal’ın hizmetçisi Karitas’ın telaşla ona doğru koştuğunu gördü. “Paltonuzu unutmuşsunuz, efendim.”</p>

  <p>Tóti gülümseyerek giysiyi almak için kolunu uzattı, ama kadının başka bir derdi vardı. Tóti’yi yakınına doğru çekti, yere bakarak fısıldadı.</p>

  <p>“Sizinle konuşmam gerekiyor.”</p>

  <p>Tóti şaşırdı. “Efendim?”</p>

  <p>Kadın “Şşş,” diyerek taşın üzerinde balık temizleyen uşaklara bir göz attı. “Benimle gelin. Ahıra.”</p>

  <p>Tóti başıyla onaylayarak paltosunu aldı, ahıra doğru isteksizce ilerledi. İçerisi karanlıktı ve önceden temizlenmiş olmasına karşın ağır biçimde gübre kokuyordu. Bütün hayvanlar otlamaya götürüldüğü için ahır boştu.</p>

  <p>Rahip arkasını dönünce Karitas’ın kapı girişindeki karaltısını gördü.</p>

  <p>“Böyle gizli saklı iş çevirmek istemezdim, ama...” Tóti kendisine yaklaşan kadının sıkıntı içinde olduğunu fark etti.</p>

  <p>“Sizi böyle zorla alıkoymuş gibi oldum ama bir daha fırsat bulacağımı sanmıyorum.” Tóti, Karitas’ın başıyla işaret ettiği tabureye oturdu.</p>

  <p>“Siz Agnes Magnúsdóttir’le ilgilenen Rahipsiniz, değil mi?”</p>

  <p>“Evet,” dedi Tóti, kuşkuyla.</p>

  <p>“Ben Illugastadir’de çalıştım. Natan Ketilsson’la. 1827’de, tam da Agnes çalışmak için geldiği zaman ayrıldım oradan. Evin kâhyası olarak benim yerime geçecekti. Şey, en azından Natan’ın bana söylediği buydu.”</p>

  <p>“Anlıyorum. Sizin bana söylemek istediğiniz nedir peki?”</p>

  <p>Karitas doğru sözcükleri bulmaya çalışır gibi durakladı. “‘Bir arkadaşın ihaneti bir düşmanınkinden çok daha kötüdür,’” dedi sonunda.</p>

  <p>“Anlayamadım?”</p>

  <p>“Gisli Sursson’un Masalı’ndan<a href="../Text/DiPNOTLAR.xhtml#a16" id="k16"><sup>[16]</sup></a> bir bölüm.” Karitas açık olan kapı girişine dönerek, kimsenin gelip gelmediğine baktı. “Ona verdiği sözü tutmadı,” diye fısıldadı.</p>

  <p>“Söz mü?”</p>

  <p>“Natan, Agnes’e söz vermişti; benim yerime o geçecekti, ama Agnes gelmeden hemen önce Sigga’nın kâhya olmasına karar verdi.”</p>

  <p>Tóti şaşırmıştı. Blöndal’ın verdiği teleği dalgın dalgın okşayarak elinde tutuyordu hâlâ.</p>

  <p>“Sigga gençti, Rahip. On beş-on altı yaşlarındaydı. Onun emri altında çalışmanın Agnes’i utandıracağını Natan biliyordu.”</p>

  <p>“Korkarım ne demek istediğinizi anlamıyorum, Karitas. Natan neden önce Agnes’e söz verip de sonradan vazgeçerek işi onun yarı yaşındaki deneyimsiz bir kıza bıraksın?”</p>

  <p>Karitas omzunu silkti. “Natan’ı tanır mıydınız Rahip?”</p>

  <p>“Hayır, hiç tanışmadık. Ama anladığım kadarıyla, bu vadideki hemen herkes onu tanıyor.” Gülümsedi. “Onunla ilgili epey karışık yorumlar duyuyorum. Kimi büyücü olduğunu söylüyor, kimiyse iyi bir hekim olduğunu.”</p>

  <p>Karitas, Rahibin gülümsemesine karşılık vermedi.</p>

  <p>“Ama siz, onun Agnes’i kandırdığını düşünüyorsunuz, değil mi?”</p>

  <p>Karitas terliğini yerdeki samanlara sürttü. “Ben yalnızca... Buradaki insanlar Agnes’in adını karaladılar, bu da beni huzursuz ediyor.”</p>

  <p>Tóti duraksadı. “Bunu bana neden anlatıyorsunuz, Karitas?”</p>

  <p>Kadın eğilerek Rahibe yaklaştı. “Ben, artık Natan’a dayanamadığım için Illugastadir’i terk ettim. O... O, insanlarla oyuncak gibi oynardı.” Daha da yaklaştı, dudakları titriyordu. “Bunlar onu eğlendiriyor gibiydi. Onun yanındayken ne yapacağımı bilemezdim. Bana bir şey söyler, sonra tam tersini yapardı. Kiliseye gitmek için ondan izin almam gerektiğindeyse... Şey.” Kadın, Tóti’ye çekinerek baktı. “Ben iyi bir Hıristiyanım, Rahip ve size yemin ederim, inançsızlıkla böyle kendinden geçen bir adamı ömrümde görmedim.” Karitas yüzünü buruşturarak girişe doğru baktı. “Sizinle konuştuğumu Blöndal’a söylemeyeceksiniz, değil mi?”</p>

  <p>“Tabii ki hayır. Ama Natan’la ilgili bana söylediklerinizin ne işe yarayacağını anlamıyorum. Onunla ilgili yorumların farklı olduğunu görebiliyorum, ama inançsız fesat kumkumaları olsalar bile, gecenin bir yarısında bıçaklanmayı hak etmiyorlar.”</p>

  <p>Karitas şaşırmıştı. “Fesat kumkuması mı?” Dikkatle baktı. “Agnes, Natan’la ilgili bir şey söyledi mi size?”</p>

  <p>“Hayır. Onunla ilgili konuşmuyor.”</p>

  <p>“Blöndal ne dedi?” Kafasını çiftlik evinden tarafa çevirdi.</p>

  <p>“Adını Şeytan’ın koyduğu yönündeki boş inanç dolu konuşmalar dışında, onunla ilgili güvenilir bir şey duydum diyemem.”</p>

  <p>Karitas hafifçe gülümsedi. “Evet, öyle söylerler. Ama Blöndal hiçbir zaman onun hakkında kötü konuşmaz. Natan onun karısını iyileştirdi.”</p>

  <p>“Karısının hasta olduğunu bilmiyordum.”</p>

  <p>“Ölüm döşeğindeydi. Blöndal, Natan’a epey de bir para ödedi. Ama parası boşa gitmedi. Natan Ketilsson, Blöndal’ın karısını cennetin kapısından alıp geri getirdi.”</p>

  <p>Tóti birden öfkelendi. Ayağa kalkarak pantolonundaki samanları ve tozları silkeledi. “Gitmeliyim.”</p>

  <p>“Blöndal’a sizinle konuştuğumu söylemeyeceksiniz, değil mi?”</p>

  <p>“Hayır.” Tóti gülümsemeye çalıştı. “Karitas, size iyilikler diliyorum. Tanrı sizi korusun.”</p>

  <p>“Natan’la ilgili Agnes’le konuşmalısınız, Rahip. Bence, kendilerini tanıdıklarından daha iyi tanıyorlardı birbirlerini.”</p>

  <p>Tóti şaşkınlıkla kapıdan geri döndü. “Onu kendiniz ziyaret etmek ister miydiniz?”</p>

  <p>Karitas boğuk bir sesle güldü. “Blöndal karnımı yarıp içimi boşaltır, sonra da duvara asıp kurutur beni. Ayrıca, Agnes geldiği zaman ben çoktan Illugastadir’den ayrılmıştım. Gına gelmişti artık.”</p>

  <p>“Anlıyorum.” Tóti kadına kısa bir süre baktı, ardından elini çabucak şapkasının ucuna götürdü. “Tanrı sizinle olsun.” Avludan atını almak üzere dışarı çıktı ve bindikten sonra el sallamak için ahırın girişinde duran Karitas’a döndü. Kadın ona karşılık vermedi.</p>

  <div>
    <br/>
  </div>

  <p class="p1" style="text-align: center;">*</p>

  <div>
    <br/>
  </div>

  <p class="p1">Hasat bitti. Haftalar süren sıkıntılı diş gıcırdatmalarının ardından, artık herkes ağzını yemek, içmek ve söyleşmek için açmaya can atıyor. Ben mutfakta, hasat kutlamaları için gelmeye başlayan konuklara koyun eti pişiren Margrét’e yardım ediyorum. İşimiz yoğun, düşüncelere dalmaya zaman yok. Kızlar burada değil (Kristín’le birlikte böğürtlen ve karayosunu toplamak için dağdaki fundalığa gönderildiler); bu yüzden peynir suyunu seyreltmek, tereyağını çırpmak, erkeklere hizmet etmek ve avluda kuruyan çamaşırları komşulara iç giysilerimizle yakalanmadan toplamak Margrét’le bana kaldı. Birden kızların yokluğunu fark edince şaşırıyorum; sanırım Lauga’nın huysuz buzağılar gibi fıldır fıldır dönen gözlerine ve Steina’nın beni bir gölge gibi izlemesine iyice alışmışım. “Seni tanıyorum,” demişti gitmeden önce. “Birbirimize benziyoruz.”</p>

  <p>Ben Steina gibi değilim. Evet, o da mutsuz ama benim gibi değil. Ben onun yaşındayken hayatımı kazanmak için Gudrúnarstadir’de çalışıyor, oradaki -her biri de işaret direkleri gibi cılız ve güçsüz olan- beş çocuğa bakıyor, temizlik yapıyor, yemek pişiriyor ve neredeyse düşüp bayılıncaya kadar hizmet ediyordum. Ellerim her zaman dirseklerime kadar salamura suyuna, süte, tütsüye, gübreye ya da kana bulanmış olurdu. Gudrúnarstadir’deki ailenin en küçüğü olan Indridi’nin doğumunda zavallı annesinin elini tutuyor, düğüm olmuş göbek kordonunu kesiyordum. Steina bu dünyada ne görmüş ki? Onun yaşındayken ben yalnızdım, geceleri uyuduğumu sanarak geceliğimin ucunu kaldırmaya yeltenen ağzı bozuk uşağı engellemek için sürekli tetikte yatardım. Her zaman gizli kapaklı iş çevirmeye de çalışmazdı. Bir sabah derenin orada yakaladı beni, kollarımı arkaya büktü ve yere yatırıp yüzümü suyun içine bastırdı; o pantolonunu çözmeye çalışırken, ben orada boğulacağım diye korkuyordum. Acaba hiç Steina o uşak gibi birinin ağırlığı altında debelenmek zorunda kaldı mı? Acaba etekliğini kaldırmasını isteyen bir çiftçiye izin verip vermeme konusunda kararsız kaldı mı hiç? İzin verse çiftçinin karısının gazabına uğrayacak ve kadın evin bütün boktan işlerini ona yaptıracak, ama çiftçiyi reddedip etekliğini kaldırmazsa bu kez bütün kapılar yüzüne kapanacak ve karda kışta evsiz kalacak. Steina böyle bir seçim yapmak zorunda kaldı mı?</p>

  <p>O bebeği, dünyaya gelişini gördüğüm diken saçlı oğlan çocuğu Indridi’yi, göbeğini kendi ellerimle kesişimden birkaç yıl sonra gömdüler. Konuşacak yaşa gelmişti. Acıktığının farkına varacak kadar büyümüştü. Ya ölü çocuklarla ilgili ne bilir Steina? O benim gibi değil. O, yaşam ağacının gövdesini görüyor yalnızca. Toprağın altında kıvrım kıvrım olmuş, taşları ve tabutları pençe gibi saran köklerini görmüş değil daha.</p>

  <p>Indridi öldükten sonra çiftçiyi, karısını ve açlıktan çöp gibi kalmış çocuk yığınını geride bırakıp Gudrúnarstadir’den ayrıldım. Bir tavsiye mektubu ve Gilsstadir’e olan yolculuğumda yemem için iki yumurta verip öperek uğurladılar beni. O yumurtaları yolda karşılaştığım iki sarı saçlı kıza verdim.</p>

  <p>Köpekleri koşturup oynasın diye çamur parçaları fırlatıp duran o tombul yanaklı genç kızların şimdi burada, Kornsá’da bana bekçilik ettiklerini düşündükçe gülesim geliyor.</p>

  <p>Jón kızlara böğürtlen toplamaya gitmeleri gerektiğini ve hasat şenliğini kaçıracaklarını söylediğinde Lauga dehşetli bir yaygara kopardı. Bu müthiş somurtkan kız, daha akıllı olmakla birlikte, bana biraz Sigga’yı anımsatıyor. Jón onunla ve Steina’yla dün gece konuştu, benim uyuduğumu sanıyordu. “O, kötü bir biçimde de olsa Tanrısına kavuşmak zorunda,” dedi. “Ailemizin yaşantısı sekteye uğramamalı. Sizin güvende olmanız gerek.” Jón kızların bana acımalarını istemiyor. Benimle yakınlaşmalarını da istemediği için, hazır hava uygunken, onları bir süreliğine benden uzağa gönderdi. Varlığımdan geçici bir kurtuluş.</p>

  <p>Yakında kış çökeceği için, bu güzel eylül sabahında güneş ışığından ne kadar yararlanırsak o kadar iyi olacağını düşünen Margrét, konukların bugün dışarıda yemek yiyeceklerini söylüyor. Dağlardaki çayırlar tütsülenmiş et rengine dönüşmeye başlamış bile. Akşamlar, yeni yakılmış lambalardan yükselen balık yağı kokusuna bulanıyor. Yakında Illugastadir’de kıyıya vuran yosunların üzeri diken diken kırağıyla kaplanacak. Denize doğru uzanan kayalarda kümelenen foklar, dağlardan çöken kışı izleyecekler. At sırtındaki insanların koyun sürülerini bir araya getirmek için bağırış çağırışları duyulacak, ardından toplu kıyım başlayacak.</p>

  <p>“Kornsá’daki herkese merhaba!” Çiftliğin girişinden gelen sese doğru dönen Margrét telaşlanıyor. “Burada kal,” diyerek dışarı koşuşturuyor. Önce yükselip alçalan bir kadın sesi geliyor, ardından, çevresinde açık sarı saçlı, burnu akan çocukların kaynaştığı iri ve gebe bir kadın odaya giriyor. Zayıf, kül gibi soluk başka bir kadın onu izliyor. Çorbayı karıştırmakta olduğum ocaktan başımı kaldırıp onlara bakınca eliyle ağzını kapamış şişman kadının gözlerini bana diktiğini görüyorum. Çocuklar da şaşkın şaşkın bakıyorlar bana.</p>

  <p>“Róslín, Ingibjörg, bu Agnes Magnúsdóttir,” diyor Margrét içini çekerek.</p>

  <p>Kötü göründüğümün farkında olarak reverans yapıyorum. Buhar saçlarımı ıslak alnıma yapıştırmış, önlüğümse etten dolayı kan içinde.</p>

  <p>“Dışarı! Çocuklar, hemen dışarı!” Küçük çocuk topluluğu dışarı çıkarken, aralarından biri şiddetle hapşırıyor. Düş kırıklığına uğramış görünüyorlar.</p>

  <p>Anneleriyse pek öyle değil. Róslín denilen kadın Margrét’e dönerek onu omzundan yakalıyor.</p>

  <p>“Bu kadın buradayken mi çağırdın bizi!”</p>

  <p>“Başka nerede olabilirdi ki?” Margrét öteki kadına, Ingibjörg’e bir bakış atıyor, her ikisinin de gözlerinde bir hinlik seziyorum.</p>

  <p>“Bir günlüğüne de olsa Hvammur’da! Ambara kapatılmış halde!” Róslín bağırıyor. Yüzü kızarmış; öfkesi onu coşturmuş gibi.</p>

  <p>“Kendi kendine halleniyorsun, Róslín. Erkenden doğuruvereceksin.”</p>

  <p>Kadının şişkin karnına göz atıyorum. Günü gelmiş gibi görünüyor.</p>

  <p>“Kız olacak,” diyorum, hiç düşünmeden.</p>

  <p>Üç kadın bakakalıyor.</p>

  <p>“Ne dedi o?” diye fısıldıyor Róslín, korkmuş görünüyor.</p>

  <p>Margrét hafifçe öksürüyor. “Ne dedin, Agnes?”</p>

  <p>Birden tedirgin oluyorum. “Bebeğiniz kız olacak. Biçiminden belli. Karnınızın yaptığı çıkıntıdan.”</p>

  <p>Ingibjörg ilgiyle beni inceliyor.</p>

  <p>“Cadı!” diye bağırıyor Róslín. “Söyle bana bakmayı bıraksın.” Hışımla odadan dışarı çıkıyor.</p>

  <p>“Böyle bir şeyi nasıl bilebilirsin?” diye soruyor Ingibjörg. Sesi sevecen.</p>

  <p>“Rósa Gudmundsdóttir söylemişti. Ülkenin batısında ebelik yapıyor.”</p>

  <p>Margrét yavaşça başını sallıyor. “Ozan-Rósa... Arkadaş olduğunuzu bilmiyordum.”</p>

  <p>Et pişmiş. Kaşığı bir fıçının üzerine koyup tencereyi çengelden almak için iki elimi birden kullanıyorum. “Değiliz,” diyorum.</p>

  <p>Ingibjörg yanımdaki küçük tereyağı kabını alıp, başını Margrét’e doğru eğiyor.</p>

  <p>“Umarım hanımın bir süreliğine dışarı çıkmana izin verir,” diyor gülerek. “Güneşi yüzünde hissetmen gerek.”</p>

  <p>Margrét’le birlikte dışarı çıkıyor, ama sözcükleri onun arkasından odanın içinde asılı kalıyor. Güneşi yüzünde hissetmen gerek. “Ölmeden önce,” diye kendimi tutamadan yüksek sesle ekliyorum, korlaşmış ateşin cızırtısına doğru dönüp.</p>

  <div>
    <br/>
  </div>

  <p class="p1">Konukların bazısı yayan bazısı da atla geliyor; kadınlar yemek taşıyor, erkekler çekinerek yeleklerinden ve paltolarından küçük kanyak şişeleri çıkarıyor. Masanın üzerine tabakları yerleştirdiklerini görüyorum, ama Margrét beni çoğu zaman mutfakta, komşuların gözünden uzakta çalıştırıyor. Süt şişeleriyle taze tereyağı kalıplarını masaya koyarken sessizleşiyorlar, yan gözle bana bakıyorlar.</p>

  <p>Burada olmak istemiyorum. İçlerinde tanıdığım insanlar çıkacaktır, belki evlerinde çalıştığım çiftçiler ya da aynı yeri paylaştığımız hizmetçiler. Saç örgülerimin sıkılığından başım ağrıyor ve birden onları açmak için dayanılmaz bir istek duyuyorum, dağınık haliyle yürüyüp gitmek, güneşin altında sırtüstü yatmak istiyorum.</p>

  <div>
    <br/>
  </div>

  <p class="p1" style="text-align: center;">*</p>

  <div>
    <br/>
  </div>

  <p class="p1">Tóti, Agnes’i süthanede tereyağı çırparken buldu.</p>

  <p>“Eğlenceye katılmıyor musun Agnes?” diye sordu sessizce.</p>

  <p>Kadın kafasını çevirmedi. “Burada daha çok işe yarıyorum,” dedi, yayık tokmağını kaldırıp kaymağın üzerine indirmeyi sürdürürken. Tóti tokmaktan gelen tekdüze sesin güzel olduğunu düşündü.</p>

  <p>“Umarım seni rahatsız etmiyorumdur.”</p>

  <p>“Hayır. Ama sakıncası yoksa, tereyağı olana kadar ara vermeyeceğim.”</p>

  <p>Tóti kapının çerçevesine dayandı, Agnes tokmağı kaldırıp indirmeyi sürdürüyordu. Rahip bir süre sonra Agnes’in küçük odaya dolan hızlı ve sert soluğunu fark etti. Tokmağın ritmi ile giderek hızlanan soluk alıp verişi iç içe geçmiş gibiydi. Tóti yüzünün kızardığını hissetti. Sonunda küçük fıçının içinden bir küt sesi duyulunca Agnes durdu ve tereyağını ayrandan ustalıkla süzdü. Agnes yağı yıkayıp biçimlendirirken ve tokacı vurarak kalan sıvıyı maharetle temizlerken, Tóti gözlerini kırpıştırarak onu izliyor, bir yandan da Blöndal’ın söylediklerini düşünüyordu. “Biri Natan Ketilsson’u karnından bıçakladı.”</p>

  <p>Tereyağı biçimlendirilip örtüye sarıldıktan sonra Tóti hava almak için dışarı çıkmayı önerdi. Agnes gergin görünüyordu, ama büyükodadan örgüsünü alıp Tóti’nin arkasından dışarı çıktı. Evin yanındaki çim kaplı yığının üzerine oturup çevredeki yetişkinlere ve çocuklara bakmaya başladılar; çiftçiler kanyaklarını içip sarhoş oluyor, kadınlar da koyu renk giysileriyle sıkış tıkış kümelenmiş dedikodu ediyordu. Kimi kadınlar bir bebeği nöbetleşe tutuyor ve ufaklığın yüzüne doğru gıdaklar gibi tuhaf sesler çıkarıyorlardı. Sesler bir süre sonra bebek ağlamalarına karışıyordu.</p>

  <p>“Blöndal’la birlikteydim,” dedi Tóti, neden sonra.</p>

  <p>Agnes’in rengi attı. “Ne istiyormuş?”</p>

  <p>“Seni dualara ve ilahilere yönlendirmek için daha çok zaman harcamamı, bu arada çok konuşmana da izin vermemem gerektiğini düşünüyor.”</p>

  <p>“Blöndal’ın dinsel cezalandırmalardan daha çok sevdiği bir tek şey var, o da kendisi, kendi sesi.” Agnes’in sözcükleri haşindi.</p>

  <p>“Karısını iyileştirmesi için Blöndal’ın Natan’ı tuttuğu doğru mu?”</p>

  <p>Agnes ona temkinli bir bakış attı. “Evet,” dedi yavaşça. “Evet, doğru. Natan kadının yaralarına lapa koymak ve kan almak için birkaç yıl önce Hvammur’a gitmişti.”</p>

  <p>Tóti başını salladı. “Blöndal, Fridrik’ten de biraz bahsetti bana. Anlaşılan, Birni Olsen’in gözetiminde ve Rahip Jóhann’ın danışmanlığında çok ilerleme kaydetmiş.” Tepkisini ölçmek için Agnes’e baktı. Kadın gözlerini kıstı.</p>

  <p>“Onun için de bir temyiz belgesi düzenleyecekler miymiş?”</p>

  <p>“Bir şey söylemedi.” Tóti boğazını temizledi. “Karitas adında bir hizmetçi sana selam söyledi, Agnes. Natan’la ilgili seninle konuşup konuşmadığımı sordu bana.”</p>

  <p>Agnes örgüsünü bıraktı, dişlerini sıkıyordu.</p>

  <p>“Karitas mı?” Sesi çatladı.</p>

  <p>“Blöndal’dan ayrıldıktan sonra benimle konuşmak istedi. Natan’la ilgili bana yardımcı olmak istiyordu.”</p>

  <p>“Peki ne söyledi onun hakkında?”</p>

  <p>Tóti üzerinde enfiye kutusunu arandı, eline bir tutam döküp burnuna çekti. “Onun için çalışmaya katlanamadığını, Natan’ın herkesle oyuncak gibi oynadığını söyledi.”</p>

  <p>Agnes bir şey demedi.</p>

  <p>“Bu vadide onun bir büyücü olduğunu, adını Şeytan’dan aldığını söyleyen insanlarla karşılaştım,” dedi Tóti.</p>

  <p>“Çok bilindik bir hikâyedir. Epeyce de inanan vardır.”</p>

  <p>“Sen inanıyor musun?”</p>

  <p>Agnes boyunu ölçmek için bitmemiş çorabı iki dizinin arasında düzleştirdi. “Bilmiyorum,” dedi sonra. “Natan rüyalara inanırdı. Annesi geleceği görürdü, rüyaları da genelde çıkardı. Ailesi bu özellikleriyle tanınmıştı. Natan bana rüyalarımı anlattırır, onlara çok önem verirdi.”</p>

  <p>Agnes avucunu çorabın üzerinde gezdirmeyi bırakarak başını kaldırdı. “Rahip,” dedi sessizce. “Sana bir şey anlatırsam bana inanacağına söz verir misin?”</p>

  <p>Tóti yüreği göğsünden fırlayacakmış gibi hissetti. “Bana söylemek istediğin şey nedir, Agnes?”</p>

  <p>“Buraya ilk kez beni görmeye geldiğinde, papaz olarak neden seni seçtiğimi sormuştun, ben de ırmakta bana yardım ettiğin için bir tür ödeşme, bir tür iyi niyet çabası olduğunu söylemiştim, anımsıyor musun?” Agnes alanın ucundaki insanlara şöyle bir göz gezdirdi. “Yalan değildi,” diye sürdürdü konuşmasını. “Evet, ırmakta karşılaştık. Ama sana söylemediğim, bizim daha önce de karşılaşmış olduğumuzdu.”</p>

  <p>Tóti kaşlarını kaldırdı. “Üzgünüm Agnes. Anımsamıyorum.”</p>

  <p>“Anımsayamazsın da. Çünkü biz bir rüyada karşılaştık.” Agnes, güleceğinden endişe ederek Rahibe baktı.</p>

  <p>“Rüya mı?” Kadının açık renk gözleriyle kopkoyu kaşlarının arasındaki karşıtlık Rahibi bir kez daha etkiledi. Kimselere benzemiyor, diye düşündü.</p>

  <p>Tóti’nin gülmeyeceğine emin olunca, Agnes örgüsüne geri döndü. “On altı yaşımdayken rüyamda kendimi taşlaşmış yanardağ püskürtülerinin üzerinde yalınayak yürürken görmüştüm. Düzlüğün her yanı karla kaplanmıştı. Kaybolmuş ve korkmuştum. Nerede olduğumu bilmiyordum, görünürde kimse yoktu. Çevrede kaya ve kardan başka hiçbir şey görünmüyordu, toprakta geniş yarıklar ve çatlaklar açılmıştı. Ayaklarım kanıyordu ama durmamam gerekiyordu. Nereye doğru olduğunu bilmiyordum ama elimden geldiğince hızlı yürüyordum. Sonra, tam korkudan öleceğimi sandığım sırada, genç bir adam belirdi. Şapkası yoktu ama papaz yakalığı takmıştı. Bana elini uzattı. Daha önce yürüdüğüm yönde ilerlemeye başladık (başka nereye gidebileceğimizi bilmiyorduk); hâlâ korku içinde olsam da, eli ellerimin arasındaydı ve bu bana huzur veriyordu.</p>

  <p>“Sonra birden toprak ayaklarımın altından kaydı, elim genç adamın elinden ayrıldı ve bir yarığın içine düştüm. Karanlığın içine doğru yuvarlanırken yukarı baktığımı ve yerin başımın üzerine kapandığını anımsıyorum. Toprak, ışıkla birlikte adamın yüzünü de dışarıda bıraktı. Yerin içine girdim ve sessizce gömüldüm, dayanılmazdı. Sonra da uyandım.”</p>

  <p>Tóti ağzının kuruduğunu hissetti. “O adam ben miydim?” diye sordu.</p>

  <p>Agnes başını evet anlamında salladı. Gözlerine yaş yürümüştü. “Çok sonradan, o gün Gönguskörd’de karşılaştığımızda dehşete kapıldım. Rüyamdan anımsıyordum seni ve öyle ya da böyle, artık yaşamıma girmiş olduğunu biliyordum; bu beni tedirgin etmişti.” Agnes burnunu giysisinin koluna sildi. “Yollarımız ayrıldıktan sonra adını öğrendim. Senin de baban gibi bir papaz olduğunu ve güneydeki okula gittiğini duyduğumda rüyamın doğru çıktığını, dolayısıyla üçüncü kez karşılaşacağımızı anladım. Natan bile üçte hayır vardır der, her şeyin üç kez olacağına inanırdı.”</p>

  <p>“Ama bir yarıktan aşağı düşmüş değilsin, üstelik henüz karanlık da değil,” dedi Tóti.</p>

  <p>“Şimdilik değil,” diye sessizce karşılık verdi Agnes, güçlükle yutkunarak. “Her neyse. Beni korkutan yarığın içindeki karanlık değildi. Sessizlikti beni asıl korkutan.”</p>

  <p>Tóti düşünceliydi. “Bu dünyada da, ötekinde de bizlerin anlayamayacağı birçok şey oluyor. Ama anlayamıyoruz diye onlardan korkmak zorunda değiliz. Bu yaşamda emin olabileceğimiz çok az şey var Agnes. Bu da gerçekten korkutucu... Bilemediğim şeyler beni korkutmaz dersem, yalan söylemiş olurum. Ama bir de Tanrı var Agnes; dahası, içimizde Tanrı’nın sevgisi var ve bu sevgi bütün korkularımızı alıp götürüyor.”</p>

  <p>“Ben böyle bir şeye kayıtsız şartsız inanamam.”</p>

  <p>Tóti uzandı, çekinerek Agnes’in elini tuttu. “Güven bana Agnes. Ben yanındayım, rüyanda olduğu gibi. Elimi ellerinde hissedebilirsin,” diye ekledi.</p>

  <p>Tóti, kadının ince parmaklarını, zayıf boğumlarını sıkıca tuttu. Kadından gelen kokuyu fark etti, taze ayranın biraz ekşimtırak ama hoş kokusunu. Derisinden mi geliyordu? Yoksa süthanenin kokusu muydu bu? İçinde beliren dayanılmaz isteğe, kadının parmaklarını ağzına sokma isteğine güçlükle karşı koydu.</p>

  <p>Agnes, Rahibin düşüncelerinden habersiz, boşta kalan eliyle onun dizine hafifçe pat pat vurdu. “Yine de iyi bir papaz olacağından eminim,” dedi.</p>

  <p>Tóti, Agnes’in elini okşadı. “Biliyor musun,” dedi, “Blöndal, sana gelmeme izin vermeyecekti az kalsın.” Bir sırrı paylaşır gibi söylemişti bunu.</p>

  <p>“Vermez tabii.”</p>

  <p>“Bugün ona gittiğimde, beni seninle görüşmekten men edecek diye endişelendim.”</p>

  <p>“Etti mi?”</p>

  <p>Tóti kafasını salladı. “Sana vaaz vermem gerektiğini söyledi.”</p>

  <p>Agnes, Tóti’nin kavradığı elini yavaşça geri çekince, Rahip onu gönülsüzce bıraktı. Yeniden örgüsünü örmesini izledi.</p>

  <p>“Neden bana Natan’ı anlatmıyorsun?” diye sordu, biraz sertçe.</p>

  <p>Agnes önlerindeki insanlara göz gezdirdi. “Onlara biraz daha yemek götürmem gerekir mi sence?”</p>

  <p>“Gerekseydi, Margrét çağırırdı seni.” Tóti terli avuçlarını pantolonuna sildi. “Lütfen anlat, Agnes. Blöndal burada değil.”</p>

  <p>“Tanrı’ya şükür ki değil.” Agnes derin bir soluk aldı. “Natan’la ilgili sana ne anlatmamı istiyorsun? Illugastadir’de işverenim olduğunu biliyorsun. Buradaki insanlardan onun kişiliğiyle ilgili yeterince şey duymuş olduğun da kesin. Daha başka ne öğrenmek istiyorsun?”</p>

  <p>“Ne zaman tanıştınız?”</p>

  <p>“Natan Ketilsson’la ilk kez, ben Geitaskard’da çalışırken karşılaştık.”</p>

  <p>“Nerede bu Geitaskard?”</p>

  <p>“Langidalur’da. Hizmetçi olarak çalıştığım altıncı çiftlik. Burayı Worm Beck işletiyordu. Bana iyi davranırdı. Doğuda Fannlaugarstadir’de, sonra da Búrfell çiftliklerinde çalışmıştım. Seninle ilk o zaman, ben Búrfell’e doğru giderken karşılaşmıştık Rahip; beni ırmağın karşısına geçirdiğin zaman hani. Babam olduğu söylenen Magnus Magnússon’un o çiftlikte çalıştığını duymuştum, onunla kalabileceğimi düşünerek gittim oraya.</p>

  <p>“Ama uzun süre kalmadım orada. Magnús iyi yürekli biriydi, ama Magnúsdóttir adını ondan aldığımı anlatınca deliye döndü, annemin Magnússon adını kötüye çıkardığını ve onun yüzünden çektiği sıkıntıların haddi hesabı olmadığını söyledi. Bu olaylardan sonra orada kalmak istemedim. Magnús öteki çalışanlarla birlikte kalmam için bana bir yatak hazırladı, ama arada sırada bana baktığını, anneme olan benzerliğimden dolayı tuhaf bir ifadeyle beni izlediğini görebiliyordum. Oradan ayrılmadan önce bana biraz para verdi. Ömrümde ilk kez o zaman paraya dokunmuştum.</p>

  <p>“Geitaskard’a gitmeye karar verdim. Sabahın çok erken bir saatinde yürüyerek yola çıktım, beyaz ırmak Blanda’dan aşağı doğru ilerlerken doğudaki bir dağ geçidinden gelen birtakım insanlar gördüm. Beni ve çoğunlukla öteki hizmetçilerden oluşan yoldaşlarımı aralarına alarak kendilerini tanıttılar. İçlerinden biri, artık kocaman olmuş küçük kardeşim Jóas çıkmaz mı! O farkına varmasa birbirimizi tanıyamayacaktık bile. Elimi sıkıca tutarak bana abla diye seslendi. Gözlerindeki yaşları görünce ötekiler onunla alay ettiler. Ben de Jóas’ı yeniden bulduğuma sevinmiştim, ama kanyak koktuğunu fark ettim, kılığının derbederliği de gözümden kaçmadı. Uşak olarak çalıştığını söyledi bana, ama tavsiye mektubu yoktu, üstelik buralarda sıklıkla karşılaşılan yersiz yurtsuz serserilerin gergin bakışlarını gördüm gözlerinde. İçimden bir ses, Jóas’ın iyi durumda olmadığını söylüyordu ve bunu görmek yüreğimi yakıyordu. O sabah Geitaskard’a varana dek konuştuk. Onun çocukluğu da benimkinden parlak geçmemişti. Beni Kornsá’ya bıraktıktan kısa bir süre sonra, annem onu da terk etmiş; Jóas da vadide oradan oraya itilip kakılmış. Annemiz Ingveldur’un nerede olduğunu bilmiyor, cehennemde bile olsa umursamadığını söylüyordu. İki fukara, böylece buluşmuştuk, ama onun durumu daha kötü görünüyordu. Okuma yazması yoktu, ona öğretmeyi önerdiğimde öfkelenmiş ve hava atmamamı söylemişti bana.</p>

  <p>“Büyük bir çiftlik olan Geitaskard’a, iyi kötü bir iş bulup bulamayacaklarına bakmak için gittiklerini söyledi bana. Yanındaki arkadaşlarının arasında bir tane bile temiz yüzlüsü yoktu, hepsi yağlı ve pisti. Jóas, benim gibi bir iş ayarlamış değildi kendisine, ama ben Worm’un önünde ona kefil olunca o da işe alındı. O günler iyi günlerdi; birbirimizi pek tanımasak da, bir aile gibiydik ve iyi bir çiftlikte çalışıyorduk. Geitaskard’da yiyecek boldu, Gudrúnarstadir ya da Gafl gibi değildi; Gilsstadir bile böyle değildi. O çiftliklerde, küçük çocuklara içyağından yapılmış mumları yedirmekten başka seçeneğimin kalmadığı zamanlar olmuştu, bense kaynatılmış deri yemek zorunda kalmıştım kaç kez. Oysa Geitaskard’daki hizmetçiler kendilerine de zaman ayırabiliyorlardı. Onca ineğin, atın, tereyağının, otun ve karnının doyması için verilen kalın kalın etlerin bulunduğu bir yerde iyi olmaz mı insan. Orada başka bir hizmetçi kızla, María Jónsdóttir’le arkadaşlık da kurdum. Hiçbir zaman çok arkadaşım olmadı, ama benim gibi kimsesiz bir muhtaç olan María’yla iyi anlaşmıştık.</p>

  <p>“Jóas, Geitaskard’ı sevmiş gibiydi; bunu görmek beni mutlu ediyordu. Sarkık suratlı, çelimsiz, pantolonları lekeli ve saçları bitli arkadaşlarıyla bir çete gibiydiler. Jóas’ın kafa derisi kaşınmaktan soyulmuştu. Worm kimi çalışanları daha bir hafta geçmeden kovmuştu (onları ahırın arkasında uyurken yakalamıştı); geri kalanlar da fazla dayanamadı. Ötekilerden biraz daha iyi bir insan olduğu için mi, yoksa onun yanında bulunduğumdan mı, bilemiyorum, ama Jóas onu temizlememe ve saçlarından bitlerini ayıklamama izin vermişti, üstelik sıkı çalışıyordu. Geceleri kendimize zaman ayırmaya fırsat bulduğumuzda, konuşurduk. Benimle ilgili hikâyeler duyduğunu anlatmıştı. Sağda solda beni soruşturmuş ve çalışmak için Gudrúnarstadir’e gittiğimi öğrenmiş. Beni orada bulmaya çalışmış, ama o çiftliğe vardığında oradan ayrıldığımı öğrenmiş; nereye gittiğimi de anımsayamamışlar. Kardeşimin beni arayıp bulmaya çalışması beni ağlatmıştı ama ona belli etmedim. Onun da bir çocuğu olmuş, küçük bir kız. Annesi hizmetçiymiş. Ama bebeğin ölü doğduğunu söyledi bana. Kadın umursamamış bile. Zavallı ölmüş kardeşimiz Helga’yı anlattım ona; o da cenazesine gittiğini, Helga’nın babası çiftçi Jónas’ın, Jóas’ı terk eden fahişenin hesabına kendisine bir miktar para verdiğini söyledi. Jóas, annemizin iyi biri olmadığı konusunda ısrar ediyordu; iki çocuğunu kilisenin merhametine bıraktığını, oysa kilisenin tutumuna asla merhamet denemeyeceği ili, dolayısıyla onun cehennemin dibine kadar yolu olduğunu söyledi ve daha bir sürü şey... Annem hakkında tıpkı Magnús gibi konuşuyordu; bu yüzden bir gece kavga ettik. Uyandığımda Jóas kayıplara karışmıştı. Magnús’un bana verdiği parayı da almıştı. Onu bir daha görmedim.”</p>

  <p>Bahçenin sonunda toplanmış kalabalıktan bir kahkaha sesi yükseldi. Tóti, iki adamın bir ineği salıverdiğini, ötekilerin de ineği yakalayıp gütmek için boşu boşuna uğraştıklarını gördü.</p>

  <p>Agnes “O parayı saklıyordum,” diye sürdürdü konuşmasını. “Evlendiğim zaman ruhsat masraflarını ödeyip bir arsa almak için kocama yardım edecektim, böylece saygın ve özgür olacaktık.”</p>

  <p>“Nişanlın mı vardı?” diye sordu Tóti.</p>

  <p>Agnes gülümsedi. “Ah, Geitaskard’da bir uşak vardı. Daníel Gudmundsson. Benden hoşlanır, herkese nişanlı olduğumuzu ve evleneceğimizi söylerdi. Duruşmalarda da öyle söyledi, ama bu konuda nasıl ciddi olabildiğini anlayamadım. İkimizin de beş kuruş parası yoktu. Sonunda, bana iyi davrandığı sürece, nasıl istiyorsa öyle düşünsün dedim kendi kendime.</p>

  <p>“Ben Illugastadir’deyken Daníel de orada çalışıyordu. Duruşmalara önce tanık olarak katıldı; sonra Blöndal neler olduğunu onun da bildiğini düşünerek Daníel’i mahkûm etti ve Danimarka’daki Rasphus’a<a href="../Text/DiPNOTLAR.xhtml#a17" id="k17"><sup>[17]</sup></a>&nbsp;gönderdi.”</p>

  <p>“Ne olacağını biliyor muydu gerçekten?” diye sordu Tóti.</p>

  <p>Agnes gözlerini örgü şişlerinden kaldırarak soğuk soğuk baktı.</p>

  <p>“Bir kişi bile neler olacağını bilseydi, ben burada oturmuş seninle konuşuyor olur muydum? Ötekilerden herhangi biri, Daníel ya da Fridrik’in ailesi, neler olacağını bilebilselerdi, fıçıların üzerine kayışla bağlanıp öldüresiye kırbaçlanırlar mıydı?”</p>

  <p>Kısa süreli bir sessizlik oldu.</p>

  <p>Agnes derin bir soluk aldı. “Jóas’ın gidişinden sonra Geitaskard’da çalışmanın en iyi yanı María’ydı. Hiçbir zaman uzun süreli arkadaşlıklarım olmadı; bir çiftlikten ötekine sürüklendim durdum. Dinsel ödevlerini yerine getirmek isteyenler için de çalıştım, otlarına, koyunlarına ya da büyükbaş hayvanlarına göz kulak olacak genç bir kız arayanlar için de. Ama her zaman kendi kendimleydim. Başkalarıyla konuşmaktansa okumayı tercih ederdim.” Agnes başını kaldırdı. “Okumayı sever misin, Rahip?”</p>

  <p>“Çok severim.”</p>

  <p>Agnes geniş geniş gülümsedi ve Tóti ırmakta yardım ettiği kızı ilk kez anımsadı. Gözleri parlak, dudakları bütün dişlerini ortağa çıkaracak kadar ayrıktı; birdenbire daha genç görünmeye başladı, değişmişti. Rahibin göğsü hızla inip kalkmaya başladı. Gerçekten güzel biri, diye düşündü.</p>

  <p>“Ben de,” dedi Agnes, sesi fısıltıya dönüşmüştü. “En çok masalları severim. Derler ya, <i>blíndur er bóklaus mðdur.</i> Gerçek kör, kitap okumayandır.”</p>

  <p>Tóti içinden bir şeylerin yükseldiğini hissetti, bir çığlık ya da bir kahkaha. Agnes’e bakakalmıştı, öğle sonrası güneşinin ışınları kadının kirpiklerine değiyordu. Tóti, Blöndal’ın sözlerine şaşırdı. “Natan onu reddettiği için, Agnes adamı öldürdü.” Cümlenin belleğine kazınmış olduğunu fark etti.</p>

  <p>“Genç bir kızken tarlaları kollamam için tutarlardı beni. O çiftliklerde bazen kitap da olurdu.” Eliyle arkalarındaki kayalık tepeleri gösterdi. “Kitapları alır, Kornsá Tepesi’ne çıkıp okurdum. Çiftlikten ve çiftlik işlerinden uzakta huzurla uykuya dalardım orada. Gerçi arada sırada yakalanıp cezalandırıldığım da olurdu.”</p>

  <p>“Kiliseye kabul belgende çok okumuş ve bilgili olduğun yazıyor.”</p>

  <p>Agnes sırtını doğrulttu. “Kiliseye kabul törenini sevmiştim; sıraların arasından geçip papazın önünde eğilmek için yürürken kutsal cemaat ve izleyiciler seni izler. Törene hazırlandığımı bilen çiftçilerle karıları kitap okuma diyemezlerdi bana. Kiliseye gider, zamanı varsa oradaki Rahiple çalışırdım. Beyaz bir elbise vermişlerdi, törenden sonra da gözleme yaptılar.”</p>

  <p>“Ya şiir?”</p>

  <p>Agnes kuşkuyla baktı. “Ne olmuş şiire?”</p>

  <p>“Sever misin? Şiir yazar mısın?”</p>

  <p>“Şiirlerimle pek övünmem. Rósa’nınkiler gibi değiller. Herkes onun şiirlerini bilir.” Omuzlarını silkti.</p>

  <p>“Güzel oldukları için herkes bilir.”</p>

  <p>Agnes karşılık vermedi. “Natan, Rósa’nın o yönüne tutkundu. Onun sözcüklerle yapılar kurmasını severdi. Rósa, başkalarının yalnızca hissedebildiği şeyleri, yarattığı kendine özgü bir dille şiire dönüştürebiliyordu.”</p>

  <p>“Natan’ın da bir ozan olduğunu duydum.” Tóti umursamıyormuş gibi davrandı. “Siz ikiniz de, Rósa ile Natan gibi şiirlerle mi konuşurdunuz? ”</p>

  <p>“Rósa gibi değil, hayır. Ama biz de bir tür şiir diliyle konuşuyorduk.” Agnes bahçenin ilerisine doğru baktı. “Natan’la buna benzer bir günde tanışmıştık.”</p>

  <p>“Hasat kutlamalarında mı?”</p>

  <p>Agnes başını salladı. “Geitaskard’da. María’yla birlikte hizmet ediyorduk. Yemek ve içki getiriyor, arada kendimiz de takılıyorduk. María oradaki kişilerle ilgili bilinmesi gereken her şeyi bilirdi. Parmağıyla sürekli çiftçilerden birinin uşağının koca göbeğini gösterdiğini anımsıyorum, hiç de hoş olmayan şeyler söylüyordu belki ama gülmekten katılıyordum ben. Sonra dirseğimden yakaladığı gibi ahıra sürükledi beni ve az önce atıyla gelen Natan Ketilsson’u gördüğünü söyledi.</p>

  <p>“Natan’ı önceden de biliyordum elbet. Her konuda ünlüydü, ama kiminle konuştuğunuza göre değişirdi bu konular. Rósa’yla olan ilişkisini herkes öğrenmişti. Çocuğunun, kocası Olaf’tan değil Natan’dan olduğunu herkes biliyordu. Natan kuzeyi baştan başa dolaşmıştı. Genç yaşındayken hastaları kan alarak iyileştirmek için gezermiş, sonra Kopenhag’a gitmiş; döndüğünde, herkes onun bir büyücü olduğunu söylüyordu. Kopenhag’da okuyan Blöndal’la o sırada arkadaş olduklarını, o yüzden de daha sonra yaptıklarından dolayı hiçbir zaman tutuklanmadığını anlatıyorlardı. Herkes Natan’ın bir hırsız olduğunu düşünüyordu; gençken hırsızlık suçundan kırbaçlanmış hatta. Ona o kadar az para ödemelerine karşın Natan’ın nasıl böyle çok parası olduğunu kimse açıklayamıyordu. Kimileri, birilerinin onun için hayvan çaldığına yemin ediyordu. Çok düşmanı vardı. Ama bu insanlar yanılıyorlar mıydı, yoksa yalnızca kıskançlıktan mı böyle konuşuyorlardı, bilmiyorum. Anlatılan hikâyelerin bini bir paraydı, üstelik Natan insanları merakta bırakmaktan da çok hoşlanırdı.”</p>

  <p>“Peki ya senin Natan’la ilgili düşüncelerin neydi?”</p>

  <p>“Ah, o sıralarda söyleyebileceğim pek bir şey yoktu. Erkek kardeşi Ketil bir seferinde beni baştan çıkarmaya çalıştıysa da, Natan’la daha önce karşılaşmamıştım. Ahırdayken María bana Natan’ın sonunda Rósa’yı terk ettiğini ve çiftliğini derleyip toplamaya çalıştığını söylemişti. Birçok insan bu konuda konuşuyordu; Rósa çok sevilirdi ve evli olmasına karşın, onu böyle acı içinde görmek herkesi üzüyordu. María, Worm’un Natan’la çok iyi arkadaş olduğunu ve denizin hemen yanındaki Illugastadir’i satın almasına yardım ettiğini anlatmıştı. Çiftliğin çevresi fok ve deniz ördeği kaynıyordu, taşımayı göze alırsan deniz kıyısı da yalos doluydu. Natan’ın sonradan havalara girdiğini söyleyen María, kimsenin bilmediği bir nedenle, kendisine Ketilsson yerine Lyngdal dediğini anlatmıştı. İzlanda diliyle en ufak ilgisi olmayan tuhaf bir isim. María, Natan’ın belki de kendisini bir Danimarkalı gibi görmek istediğini düşünüyordu; bense adını değiştirmesine izin verilip verilmeyeceğini merak ediyordum. Erkeklerin ne isterlerse yapabileceklerini ve şu güneşin altındaki her şeye adını veren birer Adem olduklarını anlattı arkadaşım bana.</p>

  <p>“Üstümüzü başımızı fırçaladık; María dudaklarını daha kırmızı görünsün diye ısırdıktan sonra, ahırdan dışarı çıktık ve boşalmış tabak olup olmadığına bakıyormuş gibi yaptık.</p>

  <p>“İşte Natan’ı ilk kez o sırada gördüm. Onun, genelde hizmetçilerin başını döndüren türden iri yarı, yakışıklı, uzun saçlı, dimdik bir adam olduğunu düşünmüştüm. Ama Natan yakışıklı değildi. Worm’la konuşurken gördüğüm adam uzun boylu değildi, yüzü enikonu inceydi; kesinlikle güçlü biri gibi de görünmüyordu. Saçları kızıl kahverengi, burnu da yüzü için fazlaca büyüktü. Kestane saçları ve boncuk gibi gözleriyle bir tilkiye benzediğini düşünmüştüm, María’ya da söyledim bunu. Gülmekten kırıldı ve kimi kuzeylilerin onun için “şekil değiştiren” demelerine şaşmamak gerektiğini söyledi.</p>

  <p>“Sonra Natan bizi fark etti. Ona gülüyor olduğumuz çok açıktı, ama pek umursamış görünmüyordu. Worm’a bir şeyler söyledikten sonra bize doğru yürümeye başladı.</p>

  <p>“Bizi daha önceden tanıyormuş gibi gülümsediğini anımsıyorum. Sanırım ona gösterdiğimiz ilgi hoşuna gitmişti. ‘Tünaydın kızlar,’ dedi. Boyu benden çok da uzun değildi, ama derinden gelen tok bir sesi vardı. ‘Bana adlarınızı öğrenme zevkini bağışlar mısınız?’ deyince, her ikimiz adına yanıt verdim.</p>

  <p>“Natan gülümsedi ve eğilip bizi selamladı. Ellerini o sırada fark ettim; bir kadının elleri gibi bembeyazdı, parmaklarıysa bahar dalı gibi ince ve uzundu. Ona boşuna ‘kalem parmaklı’ demiyorlardı. İkimizle de tanıştığına sevindiğini söyledi ve güzel bir gün değil mi, diye ekledi. Kutlamalardan keyif alıp almadığımızı sormaya girişmişti ki, sözünü keserek, hâlâ adını paylaşmamış olduğunu söyledim. María dalga geçti, ama Natan, bana sonradan, benim gibi yerinde konuşan kişilerden her zaman hoşlandığını söylemişti. Kendisini Natan Lyngdal olarak tanıttı. Gözlerinde bir parıltı vardı.</p>

  <p>“María, ‘Adın aslında Ketilsson, değil mi?’ diye sordu Natan’a; o da evet diye karşılık verdi; adlarından biri Ketilsson’muş gerçekten de, bizim narin kulaklarımıza uymayacak birçok adı daha varmış. Konuşurken çok rahattı, Rahip. İnsanlara ne söylemesi gerektiğini, onları nasıl iyi hissettireceğini bilirdi. Bir de diliyle insanları nasıl yaralayabileceğin!...</p>

  <p>“Konuşmamız uzun sürmedi. Worm onu çağırınca, daha sonra yeniden görüşmeyi dilediğini, ama böyle ayaküstü olmamasını umduğunu mırıldanarak yanımızdan ayrıldı.”</p>

  <p>Rahip Tóti parmağını dişetlerinde gezdirerek aralarda kalan tütün parçalarını temizledi. Parmağının ucunu pantolonuna silerken, gözü kendi küçük pembe ellerinin özelliksiz biçimine takıldı. Göğsüne yoğun bir kıskançlık çöreklendi.</p>

  <p>“Bir daha ne zaman gördün Natan’ı?”</p>

  <p>Agnes yeniden örgüye başlamadan önce ilmekleri saymak için durakladı. “Ahh, aynı gün görüştük,” dedi. “María’yla birlikte bütün öğleden sonra Worm’un karısının buyurduğu işleri yapıp, çoluk çocuğu ayak altından uzaklaştırdık. Akşam olunca hasadı kendi aramızda kutlamamıza izin verildi. Dışarıda hoş bir alacakaranlık vardı ve bütün hizmetliler oturup gecenin inmesini izledi. Irgatlardan biri yeşil kır cüceleriyle ilgili hikâyeler anlatırken bir öksürük sesi duyuldu; dönüp baktığımızda toplandığımız yerin az gerisinde gölgelerin arasında duran Natan’ı gördük. Böyle sessizce aramıza sokulduğu için özür dileyerek kendisinin de bu tür hikâyeleri sevdiğini söyledi ve bir yabancının şenliğimize katılmasında sakınca olup olmadığını sordu. Uşaklardan biri, Natan Ketilsson yabancı sayılmaz, özellikle de kadınlar arasında, deyince neredeyse herkes güldü. Ama bir iki erkek ve birkaç hizmetçi gözlerini kaçırdılar.</p>

  <p>“María hemen yanında Natan’a yer açtı, ama o, María’yı geçerek benim yanıma oturdu, insanlarla konuşma tarzımdan dolayı pek de sevilen bir kişi olmadığım için topluluğun dışında oturuyordum. İşte şimdi hazırız,’ diyen Natan az önce konuşan adama baktı ve hikâyesini sürdürmesini rica etti. Gece boyunca oturup yıldızları izleyerek hikâyeler anlattık, uykumuz gelince de yattık, işte hepsi bu.”</p>

  <p>“Natan niçin senin yanına oturmayı tercih etti sence?”</p>

  <p>Agnes omzunu silkti. “Sonradan söylediğine göre, bütün gün beni izlemiş ama okumayı becerememiş. Başta onu yanlış anlayarak, benim bir kitap değil bir kadın olduğumu, dolayısıyla okuyamamasına şaşırmadığımı söyledim. O da gülerek, kimilerininkini bir tür şifreyle yazılmış oldukları için çözememekle birlikte, insanların düşüncelerini de kitap okur gibi okuyabildiğini söyledi.” Agnes küçümsercesine gülümsedi. “Nasıl bir anlam çıkarırsınız bilemem, Rahip, ama söyledikleri işte bunlardı.”</p>

  <div>
    <br/>
  </div>

  <p class="p1" style="text-align: center;">*</p>

  <div>
    <br/>
  </div>

  <p class="p1">Eminim, Rahip birbirimiz için ne ifade ettiğimizi merak ediyor. Onu izliyorum ve Natan’la beni düşündüğünü biliyorum. Bu düşüncenin beyninde dönüp durmasına izin veriyor, bir çocuğun kemiğin içinde kalan son iliği emmesi gibi zevk alıyor bundan. Ama o emdiği şey, taşlaşmış kemiğin kendisi de olabilir.</p>

  <p>Natan.</p>

  <p>Onunla karşılaştığımız ana, benimkini sıkıca tutan elin herhangi birinin eli olduğu o kısanın kısası zamana tam olarak nasıl dönebilirim? Natan’ı bir yabancıymış gibi düşünmek benim için artık olanaksız. Nasıl göründüğünü kafamda canlandırabilirim, o sırada hava nasıldı anımsayabilirim, kirli sakallı yüzüne düşen ışığı betimleyebilirim, ama o bakir anı yeniden yakalamama olanak yok. Natan’ı tanımadığım zamanları anımsamıyorum. Onu sevmemenin ne anlama geldiğini bilmiyorum. Ona bakmak ve aslında özlem duyduğum ama ne olduğunu bilmediğim bir şeyi bulduğumu anlamak. Beni gecenin karanlığına sürükleyebilecek kadar derin bir özlem, beni ölesiye korkutan.</p>

  <p>Rahip Tóti’ye yalan söylemedim. Yıldızların olduğu o gece, paylaşılan hikâyeler ve Natan’ın elimin üzerindeki elinin ılık ağırlığı, hepsi ona anlattığım gibiydi. Ama hizmetçiler yatmaya gittikten sonra olanları Tóti’ye anlatmadım. María’nın da, bana sitem dolu bir bakış atıp, onlarla birlikte gittiğini anlatmadım. Yalnız başımıza kaldığımızı ve Natan’ın o alaca aydınlıkta onunla birlikte oturmam için ısrar ettiğini söylemedim. Konuşmak için, demişti. Yalnızca konuşmak için.</p>

  <p>“Kim olduğunu anlat bana Agnes. Hadi, elini bana ver ki senin hakkında biraz bilgim olsun.”</p>

  <p>Ilık parmaklarıyla avucumun boyutlarını ölçüyor gibiydi.</p>

  <p>“Bunlar nasır, demek ki ağır bir işte çalışıyorsun. Ama parmakların güçlü. Çok çalışıyorsun ve işini iyi yapıyorsun. Worm’un seni neden tuttuğunu anlayabiliyorum. Görüyor musun? Çukur bir avucun var. Benimki gibi, işte bak, boşluğu hissedebiliyor musun?”</p>

  <p>Yumuşak bir çukurluk, derisindeki belli belirsiz çizgiler, kemiklerinin verdiği his...</p>

  <p>“Çukur bir avuç içinin ne anlama geldiğini biliyor musun? Bu, bizim gibilerin gizemli bir yönleri olduğu anlamına geliyor. Dikkat etmezsek bu boşluk uğursuzlukla dolabilir. Bu çukuru ve içindeki karanlığı dünyaya gösterirsek bir felaket olabilir.”</p>

  <p>“Ama insan, elinin biçimini nasıl değiştirebilir ki?”</p>

  <p>“Bir başka elin onu sarmasına izin vererek, Agnes.”</p>

  <p>Parmakları benimkilerin üzerinde, dala konmuş bir kuşun ağırlığıyla duruyordu. Yanan bir kibritin kuru çalıların arasına düşüşü gibiydi. Alevler içinde kalıncaya kadar, çevremizin küçük kıvılcımlarla sarıldığını fark etmemiştim.</p>
</body>
</html>
