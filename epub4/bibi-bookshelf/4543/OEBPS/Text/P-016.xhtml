<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/SM.css" rel="stylesheet" type="text/css"/>
</head>

<body>
  <h3><br/></h3>

  <p class="p1">İşte Rahip Tóti’ye anlattıklarım...</p>

  <p>Ölümler oldu, olması da doğaldı zaten, ama yine de ölüm başka hiçbir şeye benzemiyordu.</p>

  <p>Her şey kuzey ışıklarıyla birlikte başladı. O kış öylesine soğuktu ki sabahları, gece uyurken soluğumun donup da battaniyemin üzerine düşmesinden kaynaklanan ince bir buz serpintisiyle uyanıyordum. O sıralar Kornsá’daydım, geleli iki ya da üç yıl olmuştu. Manevi kardeşim Kjartan üç yaşındaydı. Ben daha beş yaşındaydım.</p>

  <p>Bir gece Kjartan’la ikimiz büyükodada Inga’yla birlikte çalışıyorduk. O zamanlar ona Anne derdim, çünkü bir anneden farkı yoktu benim için. Öğrenmeye doğuştan yatkın olduğumu görmüş, beni eğitmek için elinden gelen her şeyi yapmıştı. Kocası Björn’e de Baba demek istemiştim, ama bu onun hoşuna gitmemişti. Okuyup yazmamdan da hoşlanmaz, beni çalışırken yakaladığında pataklamak için can atardı. Bir kız için adice bir davranış, derdi. Inga ise kurnazdı; kocasının uyumasını bekler, sonra beni uyandırırdı; oturup birlikte ilahiler okurduk. Bana eski masalları da öğretmişti. Bunları <i>kvöldvaka</i><a href="../Text/DiPNOTLAR.xhtml#a14" id="k14"><sup>[14]</sup></a> sırasında ezberden anlatır, Björn uyuduktan sonra benim de ona ezberden anlatmamı isterdi. Björn, Inga’nın benim için emirlerine ihanet ettiğini asla anlamadı, üstelik karısının bu masalları niye bu kadar çok sevdiğini anladığından da kuşkuluyum. Karısının anlattığı masallarla, bir çocuğun akıl sır ermez kaprisleriyle dalga geçer gibi eğleniyordu. Nasıl olup da beni evlat edinmişlerdi kim bilir. Belki de annemin akrabasıydılar. Büyük olasılıkla bir yardımcıya daha gereksinimleri vardı.</p>

  <p>O gece Björn büyükbaş hayvanları besleyip geri döndüğünde keyfi yerindeydi.</p>

  <p>“Şu halinize bakın, dışarıda gökyüzü tutuşmuş yanıyor, siz burada lambanın altında şaşı olmuşsunuz.” Gülüyordu. “Gelin de ışıkları görün,” dedi.</p>

  <p>Bunun üzerine eğirdiğim ipliği bir yana bıraktım, Kjartan’ın elini tutup dışarı çıkarttım onu. Karnı burnunda olduğu için Inga anne bizim arkamızdan gelmedi ve bize el sallayıp nakış işlemeyi sürdürdü. Yatağım için yeni bir örtü yapıyordu ama asla bitiremedi, o örtüye ne olduğunu şu gün bile bilmiyorum. Sanırım, Björn yakmıştı onu. Sonradan, karısının birçok şeyini yaktı.</p>

  <p>Ama o gece, Kjartan ve ben dışarıdaki dondurucu havaya adımımızı attığımızda, ayaklarımız karda kütürtüler çıkarırken, çok geçmeden Björn’ün bizi niye çağırdığını anladık. Bütün gökyüzü daha önce hiç görmediğim renklerle kaplanmıştı. Işıklardan oluşmuş dev perdeler rüzgârda uçuşuyormuş gibi tepemizde dalgalanıyordu. Björn haklıymış, gökyüzü yavaş yavaş yanıyormuş gibi görünüyordu. Gecenin karanlığında top gibi büyüyen menekşe rengi lekelerin üzerlerine yıldızlar dökülüyordu. Işıklar önce denizdeki dalgalar gibi geri çekiliyor, sonra birden ortaya çıkan pırıl pırıl yeşil şeritlerle bölünerek çok yükseklerden suya dalıyormuşçasına gökyüzünden akıyordu.</p>

  <p>“Agnes bak,” dedi manevi babam. Kuzey ışıklarının, dağ sırtlarını keskin kabartmalara dönüştüren ihtişamını görebileyim diye omuzlarımdan tutup döndürdü beni. Saatin geç olmasına karşın, alışık olduğum eğimli ufuk çizgisini seçebiliyordum.</p>

  <p>“Bak bakalım, dokunabiliyor musun onlara,” dedi Björn sonra, ben de kollarımı gökyüzüne kaldırabilmek için şalımı karın üzerine attım.</p>

  <p>“Bu ne demek biliyorsun,” dedi Björn. “Bu, fırtına olacak demek. Kuzey ışıkları kötü havanın habercisidir her zaman.”</p>

  <p>Ertesi gün öğlen saatlerinde rüzgâr evin çevresinde şiddetle esiyor, geceden yağan karı kaldırıp kaldırıp, soğuğu engellesin diye pencerelerimize gerdiğimiz kuru derilere vuruyordu. Buzları evimize doğru savuran rüzgârın sesi, uğursuz bir sesti.</p>

  <p>Inga o sabah kendini iyi hissetmediği için yatağından çıkmadı, o yüzden yemeği ben yaptım. Björn ambardan geldiğinde ben mutfakta çaydanlığı ocağın üzerine yerleştiriyordum.</p>

  <p>“Inga nerede?” diye sordu.</p>

  <p>“Büyükodada,” dedim ona. Björn’ün şapkasını çıkarıp üzerindeki buzu ocağın içine silkelemesini izledim. Sıcak taşlara düşen su cızırdadı.</p>

  <p>“Ateş çok tütüyor,” dedi Björn kaşlarını çatıp, sonra beni işlerimle baş başa bırakıp çıktı.</p>

  <p>Biraz yosunlu lapa kaynatıp büyükodaya götürdüm. Oda epeyce karanlıktı; Björn’e yemeğini verdikten sonra, lambalar için biraz daha gazyağı almak üzere ambara gittim. Ambar evin dış kapısına yakındı, oraya yaklaştıkça rüzgârın gitgide artan uğuldamasını duyuyor ve bir fırtınanın hızla yaklaştığını anlayabiliyordum.</p>

  <p>O kapıyı açıp da dışarı bir göz atma gereğini neden duydum, emin değilim. Sanırım merak içindeydim. Tuhaf bir dürtünün etkisiyle dışarıdaki havaya bakıvermek için kapının sürgüsünü açtım.</p>

  <p>Korkunç bir görüntüydü. Kapkara bulutlar dağ sıralarının üzerine çökmüştü, o dumanlı karalıklarının altında göz alabildiğine külrengi kar kümeleri fırıl fırıl dönüyordu. Şiddetli rüzgârın çok güçlü ve buzlu bir dalgası birden kapıya sertçe vurarak ayaklarımı yerden kesti. Koridorun duvarındaki mum bir anda söndü ve Björn tipiyi evinin içine soktuğum için “Ne yaptığını sanıyorsun sen,” diye bağırdı içeriden.</p>

  <p>Kapamak için kapıya hızla abandım, ama rüzgâr çok güçlüydü. Ellerim soğuk havanın hücumundan kaskatı kesilmişti. Rüzgâr, içeri girmek isteyen bir tür cadı, sanki bir karakoncolos gibiydi. Sonra, birdenbire rüzgâr kesildi ve kapı gürültüyle çarparak kapandı. Kötü ruh sonunda içeri girmiş, arkasından da kapıyı kapamış gibiydi.</p>

  <p>Elimde gazyağıyla büyükodaya dönüp lambaları doldurdum. Inga bu nazik durumdayken soğuk havanın içeri girmesine izin verdiğim için Björn bana sinirlenmişti.</p>

  <p>Öğleden sonra tipi evimizin üzerinde oradan oraya savrularak esti ve şiddeti üç gün boyunca azalmadı. İkinci gün Inga’nın doğumu başladı.</p>

  <p>Daha çok erkendi.</p>

  <p>O gecenin geç saatlerinde, rüzgârın, karın ve buzların çıkardığı seslerin ortasında Inga korkunç acılar çekmeye başladı. Sanırım bu bebeğin de erken gelip ölü doğmasından korkuyordu.</p>

  <p>Björn bebeğin geldiğini anladığında baldızını ve kadın hizmetçisini çağırtmak üzere işçi Jón’u kardeşinin çiftliğine yolladı. Manevi babam neler olduğunu kadınlara anlatmasını emretti Jón’a; onunla birlikte dönemezlerse bile, en azından ne yapılması gerektiğini söyleyebileceklerdi.</p>

  <p>Jón, kar fırtınası çok şiddetli olduğu için, kendisinden böyle bir görevi yerine getirmesinin beklenmemesi gerektiğini söyleyerek karşı çıktıysa da, Björn ısrar etti. Jón kalın giysiler giyip dışarı çıktı ama çok geçmeden buz ve karla kaplanmış halde geri dönerek manevi babama, iki adım ötesini bile göremediğini, ahırdan daha ilerisine gitmenin kesin ölüm demek olduğunu söyledi. Björn onu bir daha denemeye zorladı, ama Jón soğuktan yarı donmuş olarak geri dönüp de rüzgârdan güçlükle ayakta durabildiğini ve iki metreden fazla ilerleyemediğini söyleyince, manevi babam onu ceketinin yakasından tutup dışarı attı. Sanırım o ara, kapıyı açtığında Björn havanın ne kadar tehlikeli olduğunu görmüştü; Jón birkaç dakika sonra soğuktan ve sinirden titreyerek içeri geri döndüğünde ona hiçbir şey söylemedi ve Jón’un soyunup kendine gelmek için yatağa geçmesine izin verdi.</p>

  <p>O sırada Björn de korkmuştu, eminim.</p>

  <p>Onu iyice güçsüz düşüren titremenin ardından ter içinde kalan Inga bembeyaz olmuş, yatağında acıyla inleyerek yatıyordu. Björn karısını büyükodadan tavan arasındaki odaya taşıdı (bu kulübede bir de tavan arası vardı); böylece Inga biraz yalnız kalabilecekti. Björn onu kaldırdığında geceliğiyle yatak çarşafını su içinde görünce şaşkınlıkla bir çığlık attım. Altını ıslattı sanmıştım.</p>

  <p>“Kıpırdatma onu Björn!” diye bağırdım, ama o beni duymazdan gelerek manevi annemi merdivenlerden yukarı çıkardı ve benden su kaynatıp biraz da bez getirmemi istedi. Dediklerini yaptım ve yeni ördüğüm işlerimi götürdüm ona. Annemi görebilir miyim diye sordum, ama o gidip de Kjartan’a bakmamı söyleyince büyükodaya geri döndüm.</p>

  <p>Kjartan kötü bir şeyler yaşandığının farkında olmalıydı ki döndüğümde ağlıyordu. Yatağımıza oturduğumda yanıma tırmandı, ben de hem duyduğum korkudan hem de kendimi yatıştırmak için onu kucağıma çektim. Bir yandan fırtınayı dinlerken, Björn’ün bize ne yapacağımızı söylemesini beklemeye başladık</p>

  <p>Uzun bir süre geçti. Kjartan omzumda uyuyakalınca onu yatağımıza yatırarak biraz yün taramaya çalıştım, yumakları tokaçlarımın arasında ince demetlere ayırıp küçük iplikleri ayıklıyordum. Ama parmaklarım titriyordu. Sürekli olarak Inga’nın tavan arasından gelen bağırışlarını duyuyordum. Kendi kendime bu çığlıkların olağan olduğunu ve yakında sevebileceğim yeni bir erkek ya da kız kardeşimin daha olacağını söylüyordum.</p>

  <p>Birkaç saat sonra Björn tavan arasından aşağı indi. Büyükodaya girdiğinde elinde küçük bir bohça taşıdığını gördüm. Bebekti bu. Björn’ün yüzü kül gibi olmuştu, o küçücük şeyi uzattı ve zorla kollarımın arasına bıraktı. Sonra odadan çıkarak karısına bakmak için tavan arasına geri döndü.</p>

  <p>Bebeği tutarken heyecanlandım. Çok küçük ve hafifti, pek kıpırdamıyordu ama zayıf bir sesle ağlıyor, gözlerini ve ağzını buruşturuyordu, kıpkırmızı yüzü çok çirkin görünüyordu. Bezi açtığımda onun bir kız olduğunu anladım.</p>

  <p>O sırada Kjartan uyanmıştı. Bir çatlaktan rüzgâr giriyordu, içerisi serinlemişti; aniden bir hava akımı masanın üzerine koyduğumuz içyağından yapılmış mumların çoğunu söndürdü. Yalnızca bir tek mum kalmıştı, onun titreyen ışığında gölgelerimiz duvarda dans ederken, Kjartan ağlamaya başladı. Gözlerini kapadı ve başını omzuma gömdü.</p>

  <p>İçerisi artık iyice soğuduğu için bebeği battaniyesiyle sarıp şalımın içine yerleştirdim, sonra da göğsüme daha yakın tutabilmek için yastığımla destekledim. Ne var ki yastıklarımızın içi kuş tüyüyle değil deniz yosunuyla doluydu, o yüzden ısıtmıyordu. Ama bebek ağlamayı kesince, belki o kadar da soğuk değil diye düşündüm, bebek iyi olacaktı. Parmaklarımı kullanarak kafasındaki yoğun sıvıyı sıyırdım, sonra da Kjartan’la birlikte ona birer öpücük verdik.</p>

  <p>Uzun süre birlikte yatağın üzerinde oturduk. Saatler geçti. Günler geçmiş gibiydi benim için. Kasvetli ve soğuktu, fırtınanın şiddeti bitmek bilmedi. Kjartan’a, gidip anne babasının yatağındaki battaniyeleri almasını söyledim; böylece ısınmak için birbirimize sokulup onlara sarınabilecektik. Inga’nın tavan arasından gelen iniltileri durmak bilmiyordu. Uykusunda korkunç rüyalar gören birinin çıkarabileceği bir sesti: Sözcükleri olmayan, yalnızca pes seslerden oluşan bir dil. Bu sırada rüzgâr öyle sert esiyordu ki zaman zaman Inga mı uğunuyor yoksa rüzgâr mı uğulduyor, anlayamıyordum. Mumlar mumluklarında yana doğru eğiliyordu.</p>

  <p>Bir kolumu Kjartan’a sardım ötekiyle de bebeği iyice göğsüme yaklaştırdım ve kar fırtınasını unutabilmeleri için her ikisine de yüreğimin atışlarını dinlemelerini söyledim.</p>

  <p>Sanırım uyuyakaldık. Sanırım diyorum; çünkü uyandığım anı değil, Björn’ün büyükodada dikildiğini gördüğümü anımsıyorum. Son mum da sönmüştü; Björn odanın loşluğunda başı önüne eğilmiş, kıpırtısız duruyordu.</p>

  <p>“Inga öldü,” dedi. Sözcükler ağır ağır odanın ortasına düştü. “Karım öldü.”</p>

  <p>“Björn,” dedim, “bebek burada. Kucağına al onu”. Battaniyelerin altından çıkarıp ona doğru uzattım.</p>

  <p>Eline almadı. “Bebek de ölü,” dedi.</p>

  <p>Gözümü ellerime çevirdim, bebeğin artık sıcak olmadığını, kaskatı kesildiğini gördüm. Kendi bedenime bastırdığım için, sıcak olan battaniyelerdi yalnızca. Ağlamaya başladım. Kıpırtısız bebeğin mavi yüzünü ve yanağındaki kurumuş kanı görünce Kjartan da hıçkırarak ağlamaya başladı. Björn bizi izledi. Sinirim bozuldu ve bebeği yatağa bırakıp ellerimle yüzümü kapayarak kendimi yere attım. Çığlık çığlığaydım. “Ben de ölmek istiyorum!” diye bağırdım.</p>

  <p>“Belki sen de,” diye karşılık verdi Björn. Beni rahatlatmak için söylediği tek şey buydu. “Belki sen de ölürsün yakında.”</p>

  <p>Uzun süre bağırarak yerde yattım. Tahta yer döşemelerine (işte şu an ayağımızın altında olanlara) gözyaşlarımın ve burnumdan çıkan sıvıların bulaştığını anımsıyorum. Björn’e öfkelenmiştim; karanlıkta yatağına oturmuş, kafası ellerinin arasında, ne ağlıyor, ne bağırıyor, ne de tepinmekten vazgeçip ayağa kalkmamı söylüyordu. Dışarıdaki toprak kadar donuktu. Böylece, ağlamaktan gözlerim şişinceye ve tahtaya vurmaktan ellerim ağrıyıncaya kadar bağırıp yerlerde yuvarlandım. Aklıma tavan arasındaki Inga gelinceye kadar, dışarıdaki kar fırtınası gibi inleyip durdum, sonra ayağa kalktım, etekliğime takılıp dizlerimin üzerine düşe düşe odadan dışarı koştum. Tavan arasına çıkan basamakları tırmanıp içeri daldım.</p>

  <p>Tavan arasında, kirişlerin üzerinde küçük bir pencere vardı, çatının orada. Yağmur ve kar girmesin diye genellikle kumaş tıkardık deliğe, ama kumaş düşmüştü, dışarıda hâlâ fırtına olmasına karşın içeri mavi bir ışık doluyordu. Oda aşırı derecede soğuktu. Soluğum yumuşak bir bulutun içinde süzülerek çıkıyordu ağzımdan. İçeriye çok miktarda kar dolmuş, sonra da eriyip yerde büyük bir su birikintisi oluşturmuştu. Önce, pencereden gelen ışığı yansıtan, yerde bir ayna gibi duran o parlak birikintiyi, ardından Inga’yı gördüm.</p>

  <p>Odanın mavi ışıltısında kanı mor görünüyordu. Dar bir saman şiltede, Björn’e verdiğim bezin üzerinde yatıyordu, ama rengi beyaz olan kumaş kana bulanmıştı. Açık gözleri nemli parıltılarla ışığı yansıttığı için, Inga hâlâ yaşıyor gibi gelmişti bana. Ona doğru eğilip “Anne!” diye bağırarak elimi omzuna koydum, oysa dokunduğumda artık bir ölü olduğunu biliyordum. Kaskatı kesilmiş bedeni buz gibiydi.</p>

  <p>Kanı her yere yayılmıştı. Kandan kararmış gibi görünen geceliği, bacakları ve yatağın dışında, çıplak omuzlarının ve iki yana uzanmış, avuçları yukarı bakan ellerinin de kana bulanmış olduğunu fark ettim. Elleri, kanlı etleri ketenin içine doldurarak sosis hazırladığı zaman olduğu gibi kan içindeydi. Beyaz yüzü loş odada daha da beyaz görünüyor, başlığından kaymış olan saçları alnının üzerinde gergin duruyordu.</p>

  <p>Kokuyu hiç unutmayacağım. O oda Inga’nın kanıyla, bir de tahta döşemenin üzerindeki karın keskin ve temiz kokusuyla doluydu. Soludukça içim bulanıyordu, kendimi hasta hissediyordum.</p>

  <p>Inga’nın beline toplanmış ve kurumuş kandan sertleşmiş geceliğini, çıplaklığını biraz olsun örtmek için bacaklarının üzerine kadar çektim. Sonra gevşek ağzından öptüm. Son olarak da başlığını çıkarıp yüzümü saçlarına bastırdım. Bedeninde hâlâ manevi annem gibi kokan tek yerdi orası. Yatakta yanına uzandım, yüzümü uzun saçlarına gömdüm ve Jón tavan arasının perdesini açıp beni kaldırarak merdivenlerden geri yatağıma taşıyıncaya kadar, kim bilir kaç dakika boyunca annemi soludum.</p>

  <p>Yeniden uyandığımda fırtına dinmişti.</p>

  <div>
    <br/>
  </div>

  <p class="p1">Rahip Tóti’ye anlattıklarım işte bunlar... Hikâyeyi becerebileceğim en iyi biçimde anlatmaya çalışıyorum. Örgümü örerken sözcükleri içimden geldiği gibi bırakıyor, etkilenip etkilenmediğini görmek için Rahibin yüzünde küçük ifadeler arıyorum.</p>

  <p>Ötekilerin dinlediğini hissedebiliyorum. Steina’nın, Margret’in, Kristín’in ve Lauga’nın bulundukları karanlık köşeden kulaklarını bize doğru kabartarak bu hikâyeyi büyük bir hevesle dinlediklerini hissedebiliyorum. Belki Margrét ile Lauga bütün bunları hak ettiğimi düşünüyorlar, belki de benim için üzülüyorlar. Steina, benim kendisi gibi olduğumu düşünüyor: Bir zavallı, umursanmamış biri. Kusurlu.</p>

  <p>Ama ötekilerin beni dinlediğini bildiğim için, Rahibe asıl sormak istediğimi soramıyorum. Diyemiyorum ki, Rahip, sizce ben çocukken ölmek istediğimi söylediğim için mi buradayım? Çünkü o sözler gerçekten isteyerek çıktı ağzımdan. Yalvarır gibi söyledim onları. “Umarım ölürüm.” Peki bu durumda, kendi yazgımı kendim mi yazmış oluyorum?</p>

  <p>Rahip Tóti’ye, bebeği benim öldürdüğümü mü düşündüğünü sormak istiyorum. Onu çok mu sıkı tutmuştum yoksa? Ama bu soruyu sormamın yolu yok, üstelik o kadınların kafasına daha başka düşünceler sokmak da istemiyorum. Duymamaları gereken şeyler var.</p>

  <p>Görünen o ki sevdiğim herkes elimden alınıp toprağa gömülüyor, tek başıma kalıyorum daima.</p>

  <p>İyi bir şey aslında, geride sevilecek kimsenin kalmaması. Gömülecek kimsenin olmaması.</p>

  <div>
    <br/>
  </div>

  <p class="p1" style="text-align: center;">*</p>

  <div>
    <br/>
  </div>

  <p class="p1">“Sonra ne oldu?” diye sordu Tóti. Agnes’in hikâyesini soluğunu tutarak dinlediğini fark etmişti.</p>

  <p>“Çok tuhaf,” dedi Agnes, küçük parmağıyla tığın üzerindeki yünü çevirerek. “Küçüklüğümü düşündüğüm zamanlarda çoğu kez her şey bana bulanık görünüyor. Sanki her şeye buzlu bir camın ardından bakıyorum. Ama Inga’nın ölümü ve ondan sonra olanlar... Dünmüş gibi hissediyorum hepsini.”</p>

  <p>Odanın öbür köşesinde bir sandalye gıcırdadı. Margrét sessizce öksürdü.</p>

  <p>“Inga öldükten sonra Björn’ün akrabasını getirmek için Jón’un gönderildiğini anımsıyorum,” diye devam etti Agnes. “Yatağımda yatıyor, Inga’nın yün eğirirken kullandığı taburede manevi babamın oturuşunu izliyordum. Taburenin oturak yeri Björn’ün altında küçücük kalıyordu. Yatakta benimle birlikte olan Kjartan omzumda sıcacık, derin derin uyuyordu. Rüzgâr kesildi ve ortalık bir anda sessizleşti.”</p>

  <p>“Sonunda koşum takımlarının avludan gelen çıngırtısını duyduk. Ardından Björn tabureden kalkıp yatağıma doğru yürüdü. Oturabilmem için kardeşimi tek eliyle tutup kaldırdı ve bana ölü bebeği almamı, yüzünü battaniyeyle sarıp ambara koymamı söyledi.”</p>

  <p>“Bebek ölüyken canlı olduğundan daha hafif gibiydi. Onu kendimden uzakta tutarak ayağımda çoraplarla koridorda yürüdüm.”</p>

  <p>“Ambar buz gibiydi. Önümde soluğumun oluşturduğu sisi görebiliyordum, soğuktan başım ağrıdı. Bebeğin sarılı olduğu kumaşın köşesiyle yüzünü örttüm ve kurutulmuş morina kafalarının olduğu bir çuvalın üzerine yatırdım onu. Koridora yeniden adımımı attığımda dondurucu havanın şiddetli darbesini yüzümün bir yarısında hissettim ve açık kapıya doğru döndüğümde dışarıdaki kasvetli karanlığın içinde Björn’ün kardeşinin, baldızının ve hizmetçi kadının yüzlerini gördüm. Yanakları sulusepken yağan kardan ıslanmış, parlıyordu.”</p>

  <p>“Björn dışarıda koyunlarla ilgilenirken, Ragnar Amca ile Jón’un, Inga’yı dikkatle tavan arasından aşağı indirdiklerini anımsıyorum. Kafasını merdivenin basamaklarına çarpmamalarını sağlamak benim görevimdi. Onu büyükodaya getirdiler ve üzerini tamamen boşalttıkları yatağa yerleştirdiler. Rósa Yenge mutfakta su ısıtıyordu; ona ne yaptığını sorduğumda, zavallı manevi annemin bedenini temizleyeceğini söyledi. İzlememe izin vermiyordu. Kjartan ayağının dibinde oynarken yengem bana tavan arasına çıkmamı ve uşak Gudbjörg’e yardım etmemi emretti.”</p>

  <p>“Merdivenlerden çıktığımda Gudbjörg’ü tahta döşemenin üzerindeki kanı fırçalarken gördüm. Koku içimi bulandırmıştı, ağlamaya başladım. Gudbjörg beni kollarının arasına aldı. ‘O şimdi Tanrı’nın yanında, Agnes. Artık güvende.’”</p>

  <p>“Gudbjörg’ün şalına sarınmış halde yere oturdum ve tahtaları fırçalarken kollarındaki yağların titremesini izledim. Temizlik bezine bulaşan pembeleşmiş suyu akıtmak için bezi defalarca sıktı. Sürekli kafasını sallıyor, bazen de gözlerini silmek için duruyordu.”</p>

  <p>“Ölmek istiyorum diye bağırdığımda Björn’ün bana dediklerini, belki de bir sonrakinin ben olabileceğimi söylediğini Gudbjörg’e anlattım. Gudbjörg beni susturarak Björn’ün kendinde olmadığını ve öyle demek istemediğini söyledi.”</p>

  <p>“Ona, Björn’ün ilgilenmem için bebeği bana verdiğini, onu sıkı sıkı tuttuğumu ve kollarımda öldüğünün farkına bile varmadığımı anlattım.”</p>

  <p>“Gudbjörg bebekmişim gibi salladı beni. Çocuğun, yazgısı böyle doğduğunu, yaşamamasının nedeninin ben olmadığımı söyledi. Cesur davrandığımı, bu yüzden de Tanrı’nın beni kollayıp esirgeyeceğini söyledi.”</p>

  <p>“Gudbjörg bugün nerede biliyor musun?” diye araya girdi Tóti.”</p>

  <p>Agnes örgüsünden başını kaldırıp baktı. “Öldü,” dedi kestirmeden. Yumağı çekip döndürerek biraz daha yün saldı.</p>

  <p>“Ragnar, Kjartan ve Björn ahırdan döndüklerinde, Rósa, Gudbjörg’le beni tavan arasından aşağı çağırdı ve hepimiz büyükodada Inga’nın yattığı yatağın çevresine oturduk. Temiz ama kaskatı görünüyordu. Rüzgârın kesiliverdiği an otların kıpırtısızlaşması gibi ürkütücü bir katılık; geride bırakılmışlık hissi.”</p>

  <p>“Ragnar Amca bir matara kanyak hazırladı, içki sessizce elden ele dolandı. Bu ilk içki içişimdi, ama bana hiç de garip gelmedi. Jón, Rahibi getirmek için manevi babamın atıyla gidince, onları bekleyip içmekten başka yapacak bir şey kalmadı. Geçmek bilmeyen saatlerde ben kanyaktan iyice kötüleştim ve oturmaktan bacaklarım tutuldu.”</p>

  <p>“Jón, Rahiple birlikte döndüğünde gece epey ilerlemişti. Onları içeri aldım. Rahip çizmelerindeki karları kapıda temizlemeyi unuttu.”</p>

  <p>“Gudbjörg ve Rósa Yengeyle birlikte hazırladığımız yemekleri erkekler kucaklarında yediler; Inga orada gözlerinin önünde yatıyordu. Rósa Yenge bir mum yakıp Inga’nın başının yanına bıraktı, bense sürekli mumun düşüp düşmediğini yokluyor, Inga’nın saçının tutuşmasından endişeleniyordum.”</p>

  <p>“Erkekler yemeklerini yedikten sonra Rahip onlarla konuşurken, kadınlar Kjartan’la beni mutfağa götürdüler. Ne konuştuklarını dinlemeye çalıştım, ama Rósa Yenge beni kolumdan çekip Kjartan’ı da kucağına oturttu ve dikkatimizi dağıtmak için bir hikâye anlatmaya başladı. Yalnızca, Ragnar Amca ile Jón, Inga’nın bedenini taşıyarak mutfağın açık kapısının önünden geçtiklerinde bir süre sustu. Yüzünü bir parça kumaşla örtmüşlerdi. Nereye götürdüklerini öğrenmek istediğim için onları izlemek üzere ayağa kalktım, ama Rósa Yenge kolumu sıkıca tutarak beni kendisine doğru hızla çekti. Gudbjörg de çabucak bana dedi ki, Rahip ilkbahara kadar Inga’yı gömmenin olanaksız olduğunu söylemiş; kilisenin toprağı donmuş ve zavallı manevi annemin bedenini, toprağın donu çözülüp de mezar kazılabilecek kıvama gelene kadar ambarda tutacaklarmış. Inga’yı kaldırmalarını izlemek için kapı girişine gittik.”</p>

  <p>“Rahip, koridorda Björn’ü izliyordu. Ona, ‘Tabutları yapmak için size epey bir zaman kalıyor en azından,’ dediğini duydum. Ardından Inga’yı ahıra koymayı önerdi.”</p>

  <p>“‘Fazla sıcak,’ diye karşılık verdi manevi babam.”</p>

  <p>“Ragnar Amca ile Jón, Inga’yı ambardaki ölü bebeğin yanına yatırdılar. İlk önce onu bir tuz çuvalının üzerine koydular, ama sonra Ragnar Amca, Inga gömülmeden önce tuza gerek duyulabileceğini belirtince, kurutulmuş balıkların üzerinde karar kıldılar. Inga’nın bedeninin ağırlığı altında ezilen çuvalın içindeki ince ve kuru morina kılçıklarının kırıldığını duyabiliyordum.”</p>

  <p>“Ne zaman gömdüler onu?” diye sordu Tóti. Büyükodada otururken aniden kapalı bir yerde kısılmış gibi hissetti kendini; örgü şişlerinden gelen tıkırtılar ve yünün kulak tırmalayıcı gıcırtısı odayı sarmıştı.</p>

  <p>“Ah, çok uzun bir süre sonra değil,” dedi Agnes. “Inga ile bebek kışın sonuna kadar kaldılar ambarda. Lamba için gazyağı almaya ya da kilere fıçı taşıyan Jón’a yardım etmeye gittiğim her seferinde, kurutulmuş balık çuvallarının üzerinde kundaklanmış bedenlerini gördüm, yattıkları köşede.”</p>

  <p>“Kjartan, annesine ne olduğunu anlamadı. Sanırım bebeği de unuttu ama Inga için hep ağladı, büyükodada yere oturup enikler gibi uludu. Babası onu umursamıyordu, ama ne zaman ki Ragnar Amca ziyarete geldi, Kjartan kulağının üzerine tokadı yedi. Çok geçmeden de ağlamayı kesti.”</p>

  <p>“Ragnar Amca sürekli Kornsá’daydı. Geldiğinde Björn’le büyükodada konuşuyor, bazen de ona kanyak getiriyordu. Björn fırtınadan beri daha da sessizleşmişti. Ona yemeğini götürdüğüm zaman artık bana teşekkür etmiyor, yalnızca kaşığını alıp yemeye başlıyordu.”</p>

  <p>“Sonra bir gün, Björn’ün artık beni istemediğini söylediler. İlkbaharın başları olmalıydı, çok sinirliydim ve yemek yemeyi reddediyordum. Manevi babam hiçbir şey demedi, yemeği israf ettiğim için tek bir kötü söz bile söylemedi. Bütün zamanını soğuktan ölmeye başlayan hayvanlarla geçiriyordu. Onları da Kjartan’ı da benden daha çok sevdiği için düş kırıklığına uğramıştım.”</p>

  <p>“Kış bitmişti ve o gün hava biraz aydınlıktı, ben de sofradan kalkınca dışarı çıkmaya karar verdim. Kimse durdurmadı beni. Hışımla koridora dalıp kapının girişinde duran küreği aldım ve sıcak yanaklarıma değen kar tanelerinin tadını çıkara çıkara evin önünden bir yol açmak için karları küremeye başladım. Yolu açıp temizledikten sonra küreği bir yana atarak ellerimle bir çukur açmaya başladım ve kucak dolusu karları olabildiğince uzağa attım. Enikonu büyük bir çukur açıncaya kadar uğraştım. Soluklanmak için duraklayıp kafamı kaldırdığımda uzaklarda siyah bir leke fark ettim: Mutat ziyaretlerinden birine gelmekte olan Ragnar Amca’ydı. Selam verdikten sonra, böyle karlara bulanmış halde ne yaptığımı sordu bana. Annem için bir mezar kazmaya başladığımı açıkladım. Ragnar Amca kaşlarını çatarak Inga’ya anne dememem gerektiğini söyledi ve onu bir kilise bahçesinin kutsal toprağına değil de herkesin çiğneyip geçeceği bu kapının önüne gömmeyi düşündüğün için kendinden utan, dedi bana.”</p>

  <p>“‘Kutsanmış toprağın altında huzur içinde uyuyana kadar onu ambarda sıcak tutmak daha iyi olmaz mı?’ diye sordu.”</p>

  <p>“Kafamı salladım. ‘Ambar kıçımızı donduracak kadar soğuk,’ dedim ona.”</p>

  <p>“Ragnar Amca, ‘Düzgün konuş Agnes,’ dedi. ‘Ağızdan çıkan yürekten gelir, kötü söz insanın içini kirletir.’”</p>

  <p>“O gece amcam, Björn’ün artık Kornsá’da kiracı olmayacağını, Reykjavík’e gidip oradaki balıkhanelerde çalışacağını söyledi. Kış, manevi annemle bebeğinden başka, Björn’ün sürüsünün yarısından fazlasını da öldürmüştü. Artık bir karısı olmayan ve ırgata ücret ödeyecek geliri kalmayan Björn bundan sonra bana bakamazdı. Kjartan, yengesiyle amcasının yanına gitti, ben de havalar ısındığında kilisenin merhametli kollarına bırakıldım.”</p>

  <p>“Kimsesiz bir çocuk oluşunun hikâyesi böyle demek,” dedi Tóti.</p>

  <p>Agnes parmaklarını dinlendirmek için örgüsüne ara verip kafasını salladı. Çorabı kucağına bırakarak karanlığın içinden Tóti’ye baktı. “Bu, nasıl muhtaç bir çocuk olduğumun hikâyesi. İçlerinde merhamet var mı yok mu bilemediğim insanlara bırakılmamın hikâyesi.”</p>

  <div>
    <br/>
  </div>

  <p class="p1" style="text-align: center;">*</p>

  <div>
    <br/>
  </div>

  <p class="p1">Erkenden uyanıyorum, büyükoda gölgeler içinde kopkoyu hâlâ. Birinin kulağıma eğilip Agnes, Agnes diye fısıldadığı düşüncesine kapılıyorum. Fısıltı beni rüyalarımdan koparıyor, ama burada kimse yok. Birden yüreğime soğuk bir korku çöküyor.</p>

  <p>Birinin beni çağırdığına yemin edebilirim.</p>

  <p>Kıpırdamadan yatıyor, uyanan olup olmadığını anlamak için ötekilerin soluk alışını duymaya çalışıyorum. Geç olduğu için Kornsá’da uyumaya karar veren Rahip Tóti bana en yakın yatakta yatıyor. Ama beni uyandıranın o olmadığını biliyorum. Bir papaz, tutuklunun kulağına fısıldayarak bir sevgili gibi uyandırmaz onu.</p>

  <p>Dakikalar geçiyor. Bu oda niye bu kadar karanlık? Gözümün önünde tutmama karşın ellerimi göremiyorum. Hüzün, zihnimde ilerlerken, yüreğim avuç içinde sıkı sıkı tutulan bir kuş gibi çırpınıyor. Gözlerimi kapamak için zorladığımda bile karanlık hâlâ orada duruyor, ama bir de korkunç titremelerle çırpınan ışıklar var. Gözlerim açık mı kapalı mı? Belki de bir hayalet beni uyandıran. Önümdeki karanlıkta ortaya çıkan bu ışıkları başka nasıl açıklayabilirim? Tahta duvarları parça parça soyan alevler gibi ışıklar... Önümde duran Natan’ın yüzü, kocaman açılmış ağzıyla çığlık atıyor, kanlı dişleri parlıyor ve yanan bedeninden kömürleşmiş deri parçaları battaniyemin üzerine yağıyor. Her şey balina yağı gibi kokuyor. Fridrik’in bıçağı Natan’ın karnına saplanmış. Bağırsaklarıma bağlı bir iple aşağı çekiliyormuşçasına göğsümden bir çığlık kopuyor.</p>

  <p>Işıklar kayboluyor. Rüya mı görüyordum yoksa? Zaman durmuştu sanki.</p>

  <p>“Rahip Tóti?” diye fısıldıyorum.</p>

  <p>Öte yana dönüyor uykusunda.</p>

  <p>“Rahip? Lambayı yakabilir miyim?”</p>

  <p>Rahip kolay kolay uyanmıyor. İçkiciler gibi derin uyuyor. İstemeden biraz fazla sert dürtüyorum onu. Uyanıp da beni çamaşırlarımla gördüğü için utanıyor sanırım.</p>

  <p>“Ne oldu?”</p>

  <p>“Bir rüya daha gördüm.”</p>

  <p>“Ne?”</p>

  <p>“Lambayı yakabilir miyim?”</p>

  <p>“Gerçek bir Hıristiyan için İsa’nın ışığı yeterlidir.” Sesi uykunun etkisiyle pek cansız çıkıyor.</p>

  <p>“Rahip, lütfen.”</p>

  <p>Beni duymuyor. Horlamaya başlıyor.</p>

  <p>Huzursuzca yatağıma dönüyorum. Dumanın kokusunu alabiliyorum.</p>

  <p>Annem öldü. Inga öldü.</p>

  <p>Inga paçavraların içinde ambarda yatarken, kar ve buz toprağı sıkıştırıyor, çukurlar açmayı, mezarlar kazmayı yasaklıyor.</p>

  <p>Öyle soğuk ki Inga gömülmek için beklemek zorunda kalıyor.</p>

  <p>Öyle ıssız ki kuzuları rahat bırakmayan kuzgunlarla arkadaşlık ediyorum.</p>

  <p>Gözlerimi kapıyor, lambamın titreşen ışığında koridorda sürünüyorum ve dehşetle titriyorum. Dışarıdan, gecenin içinden gelen rüzgârın uğuldamalarını duyuyorum. Manevi annemin, sarılıp sarmalanıp bir tabutun içine tıkılarak gömüleceği ilkbahara kadar bekletildiği ambarın kapısını tırnaklarıyla tırmaladığını duyabiliyorum. Duruyor ve dikkatle dinliyorum, rüzgâr uğultusunun arasından sanki bir kazıma sesi geliyor, sonra adımı duyuyorum: Agnes, Agnes, diye bana sesleniyor. Inga, onu dışarı çıkarmam için çağırıyor beni. Ölmedim, geri döndüm, yaşıyorum, ambardan çıkmalıyım. Kokuşmuş havada kurutulan kasaplık et gibi tutulmamam gerekiyor. Tuzun, peynir suyunun ve içi Danimarka kurdu kaynayan buğdayın yanında...</p>

  <p>Kıpırdayamıyorum, korkudan titriyorum. Ardından, Anne, Anne! diye bağırıyorum. Ambara doğru bir adım atıp kapıyı itekliyorum. Kilitli değil. Kapıyı açıyor, lambamın zayıf ışığını içeri tutunca, başı kurutulmuş balık kafalarıyla dolu bir çuvala dayanmış halde yerde yatan bedeninin kütlesini görüyorum Inga’nın. Ağlıyorum, çünkü onun gerçekten öldüğünü bilmek daha da acı veriyor. Ah, manevi annem öldü, gerçek annemse gitti. Bacaklarım bir yetimin masum ve olgun kederiyle bükülmüş, yerde oturuyorum. Rüzgâr çığlık atıyor benim için, ben beceremiyorum. Bağırıyor, bağırıyor... Bense, soğuktan taş kesmiş bu toprağın üzerinde, balık kafalarının arasında içim bulanarak oturuyor, kış mevsiminin yatıştırıcı kokusuna karışan tuz ve kurutulmuş kemiğin berbat kokuşmuşluğunu duyuyorum.</p>
</body>
</html>
