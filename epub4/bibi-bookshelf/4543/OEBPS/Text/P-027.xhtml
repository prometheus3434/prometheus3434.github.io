<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/SM.css" rel="stylesheet" type="text/css"/>
</head>

<body>
  <h3><br/></h3>

  <p class="p1">Margrét inleme seslerine uyandı. Karanlıkta, kızlarının yattığı köşeye baktı. Uyuyorlardı.</p>

  <p>Agnes.</p>

  <p>Margrét başını kocasının yanındaki yastığa koydu ve dinledi. Evet, suçlu ağlıyordu; ince, kısacık bir çığlık, Margrét’in boğazını tıkadı. Yanına gitmeli miydi? Belki de numara yapıyordur. Karanlığa doğru bakarken, keşke daha iyi görebilseydim diye geçirdi içinden. Ağlamalar kesildi, ama ardından tekrar başladı. Çocuk ağlaması gibi geliyordu kulağa.</p>

  <p>Margrét usulca yatağından çıktı, kapı girişine doğru el yordamıyla yürüdü, koridora sapıp mutfaktaki ocağın sönmeye yüz tutmuş korlarını görünceye kadar ilerledi. Raftan bir mum aldı, korlarla küçük bir alev tutuşturup fitili yaktı. Mutfağın sıcaklığını henüz terk etmemişti ki bir an olduğu yerde kaldı. Hüzün dolu ağlamayı duyabiliyordu hâlâ. Nedenini anlayamadığı bir korkunun içini kapladığını fark etti.</p>

  <p>Mum ışığı büyükodanın duvarlarında ve kirişlerinde dans ediyordu. Herkes uyuyordu; duvarlarda buz tabakaları oluşturan Aralık soğuğunun etkisini azaltmak için hepsi de kafalarını battaniyelerin altına gömmüştü. Margrét hava akımından korumak üzere eliyle mumun çevresini örterek yavaşça Agnes’e doğru yürüdü. Kadın uyuyordu, ama gözleri gözkapaklarının altında kıpır kıpırdı. Battaniyeleri ayakucuna doğru ittiği için titriyordu; iki yanına uzattığı kolları kasılıp kalmış, yumrukları çıplak elle dövüşe girecekmiş gibi sıkılmıştı.</p>

  <p>“Agnes?”</p>

  <p>Kadın inledi. Margrét battaniyeleri kadının bedenini örtmek üzere yukarı doğru çekmeye başladı, ama göğsünün hizasına geldiğinde, Agnes, Margrét’in bileğine yapışıp sıkıca tuttu.</p>

  <p>Margrét çığlık atmak için ağzını açtı ama sesi çıkmadı. Agnes’in soğuk parmaklarının birdenbire onu yakalaması kadının kanını dondurmuştu.</p>

  <p>“Ne yapıyorsun?” Agnes’in sesi, elleri kadar düşmancaydı. Mumun alevi çıtırdadı.</p>

  <p>“Hiçbir şey. Titriyordun.”</p>

  <p>“Beni mi gözlüyordun?”</p>

  <p>Margrét öksürdü, ağzına kan tadı geldi. Ağzındakini yuttu ve elindeki mumu isteksizce bıraktı. “Seni gözlemiyordum. Beni sen uyandırdın. Ağlıyordun.”</p>

  <p>Agnes bir an Margrét’e baktı, ardından elini indirdi. Margrét, Agnes’in elini gözyaşlarını yoklayarak yanaklarında gezdirişini izledi.</p>

  <p>“Ağlıyor muydum?”</p>

  <p>Margrét başını salladı. “Beni uyandırdın.”</p>

  <p>“Rüya görüyordum.” Agnes gözlerini yukarıdaki kirişlere dikti.</p>

  <p>Margrét yine öksürdü, ama bu kez elini ağzına götüremeyecek kadar hızlı gelmişti öksürüğü. Her iki kadın da gözlerini indirip battaniyeye baktı ve küçük kan noktasını gördü. Agnes bakışını lekeden Margrét’e çevirdi.</p>

  <p>“Oturmak ister misin?” Agnes bacaklarını kendine doğru çekince Margrét yatağın ucuna yerleşti.</p>

  <p>“Ölmek üzere olan iki kadın,” diye mırıldandı Agnes.</p>

  <p>Margrét başka bir zaman olsa bu söze gocunacağını biliyordu, ama Agnes’in yanında otururken durumun gerçekliğini kavradı.</p>

  <p>“Jón benim için endişeleniyor,” diye itiraf etti. “Bir şey söylemiyor, ama bir adamla bunca yıl evli kalınca, konuşmaya da pek gerek kalmıyor.”</p>

  <p>“Ona yosun peltesinden bahsettin mi?”</p>

  <p>“Bitkilerle aranın iyi olduğunu biliyor. Róslín’le bebeğinin durumundan haberi var.”</p>

  <p>Agnes düşünceliydi. “Kızmadı mı?”</p>

  <p>Margrét kafasını salladı. “Benim Jón’umun kötü bir adam olduğunu düşünmemelisin.” Gözlerini yere çevirdi. “Sakin ve huzurlu bir Hıristiyan ailesi olarak yaşayabilmemiz için elinden geleni yapıyor. Hepimiz buna uğraşıyoruz. Kimseye zararı dokunsun istemez; yalnızca sen buradayken...” Margrét bir şeyler daha söylemeye niyetlendi ama sonra durdu. “Kendince bir ölçü anlayışı var, hepsi bu. Ama idare edeceğiz, edebildiğimiz sürece.”</p>

  <p>“Ama hastalığının kötüye gittiğini biliyor, değil mi?”</p>

  <p>Margrét omuzlarını silkti, ciğerlerindeki ağırlığı hissediyordu. “Rüyanda ne gördün?” diye sordu kısa bir sessizlikten sonra.</p>

  <p>Agnes battaniyeleri çenesine kadar çekti. “Katadalur’u.”</p>

  <p>“Fridrik’in çiftliği mi?”</p>

  <p>Agnes başını salladı.</p>

  <p>“Karabasan mıydı?”</p>

  <p>Genç kadının bakışları, ikisinin arasındaki battaniyenin üzerinde duran kan lekesine kaydı. Dikkatle inceliyor gibiydi. “Natan’ın ölümünden önceki günler orada kalıyordum.”</p>

  <p>“Illugastadir’de yaşadığını sanıyordum.” Margrét soğuktan titreyince, Agnes yatağın başucundan sarkan şalına uzanıp Margrét’e verdi.</p>

  <p>“Natan beni kovuncaya kadar Illugastadir’deydim. Gidecek başka bir yerim olmadığından, Fridrik’in ailesinin yanına Katadalur’a gittim.”</p>

  <p>“Arkadaş olmadığınızı söylemiştin.”</p>

  <p>“Değildik.” Agnes gözlerini kaldırıp Margrét’e baktı. “Bana neden cinayetlerle ilgili hiç soru sormadın?”</p>

  <p>Soru Margrét’i şaşırtmıştı. “Rahiple senin arandaki bir konu olduğunu düşündüm.”</p>

  <p>Agnes başını salladı.</p>

  <p>Margrét’in ağzı kurumuştu. Kocasının yattığı tarafa baktı. Jón horluyordu. “Benimle birlikte mutfağa gelmek ister misin?” diye sordu. “Kemiklerimi ısıtmam gerek, yoksa sabaha ölmüş olacağım.”</p>

  <div>
    <br/>
  </div>

  <p class="p1">Agnes süthaneden getirdikleri tabureye oturdu ve Margrét’in ocaktaki korları kırıp aralarına tezek atarak ateşi canlandırışını izledi. Dumandan öksüren Margrét, yaşaran gözlerini sildi.</p>

  <p>“Susadın mı?”</p>

  <p>Agnes başını sallayınca, Margrét küçük bir tasa süt koyup kancaya astı. Agnes’in yanındaki tabureye oturdu ve birlikte tutuşan alevleri izlemeye başladılar.</p>

  <p>“Annem kendi evinde asla ocağın sönmesine izin vermezdi,” dedi Margrét. Agnes’in dönüp ona baktığını hissetti ama bakışlarına karşılık vermedi. “Bir evde ateş yandığı sürece, Şeytan’ın içeri adım atamayacağına inanırdı. Gece yarısından sonra bile.”</p>

  <p>Agnes sessizdi. “Sen neye inanırdın?” diye sordu sonunda.</p>

  <p>Margrét ellerini alevlere doğru uzattı. “Ateşin insanı sıcak tutması açısından yararlı bir şey olduğunu düşünüyorum,” dedi.</p>

  <p>Agnes başıyla onayladı. Önlerindeki ateş çatırdayarak parladı. “Gafl’da çalıştığım sırada, kışın ortasında ateş sönüvermişti. Benim suçumdu. Karda mahsur kalmıştık ve çocuklar neredeyse açlıktan öleceklerdi. En küçüklerine bir parça peynir suyu içirmeye çalışırken, mutfağı kollamayı unutmuştum. Hava düzelip de komşu çiftlikten yardım alıncaya kadar geçen üç gün boyunca ışıksız ve ateşsiz kaldık. Komşularımızın bizi yataklarımızda morarmış bir halde bulacaklarını düşünmüştüm.”</p>

  <p>“Böyle şeyler olabiliyor,” diye onayladı Margrét. “Ölüme giden pek çok yol var.”</p>

  <p>Bir süre sustular. Süt fokurdamaya başlayınca, Margrét tası boşaltmak için kalktı. Buharı tüten bir fincan sütü Agnes’e verdikten sonra yerine oturdu.</p>

  <p>“Yeterince erzakınız olduğu için talihlisiniz,” dedi Agnes.</p>

  <p>“Bu yıl elimize biraz fazladan para geçti,” diye karşılık verdi Margrét. “Bölge Komiseri Blöndal bize bir miktar tazminat ödedi.” Söyler söylemez sözlerinden pişmanlık duydu, ama Agnes tepki göstermedi.</p>

  <p>“Böyle bir şey aklıma gelmemişti,” dedi neden sonra.</p>

  <p>“Fazla değil, merak etme,” diye ekledi Margrét.</p>

  <p>“Hayır, çok para edeceğimi sanmam,” diye belirtti acıyla. Margrét ona baktı. Sütünden bir yudum alan Agnes, sıcak sıvının midesini doldurduğunu ve ısının bedenine yayıldığını hissetti.</p>

  <p>“Rahip bu aralar gelmiyor,” dedi Margrét, konuyu değiştirerek.</p>

  <p>“Evet.” Agnes’in yüzü uykudan dolayı hâlâ şişti ve Margrét aniden ona sarılma isteği duydu. Çocuk gibi göründüğü için olmalı, diye düşündü. Agnes iki eliyle sıkı sıkı tutuyordu fincanı.</p>

  <p>“Seni uyandırmak istememiştim,” dedi Agnes.</p>

  <p>Margrét omuzlarını silkti. “Geceleri sık sık uyanırım. Kızlarım bebekken, soluk alıyorlar mı diye kontrol etmek için kalkardım hep.”</p>

  <p>“Yine o yüzden mi uyandın?”</p>

  <p>Margrét, Agnes’e sert sert baktı. “Hayır. Öyle bir şey yok.”</p>

  <p>“Onlar adına endişelenip korktuğun için özür dilerim,” dedi Agnes. “Yani, benim yüzümden.”</p>

  <p>“Bir anne her zaman çocukları için endişelenir,” dedi Margrét.</p>

  <p>“Ben anne olmadım hiç.”</p>

  <p>“Olmadın, ama bir annen var.”</p>

  <p>Agnes başını salladı. “Annem beni küçükken terk etti. O zamandan beri annesizim.”</p>

  <p>“Bu önemli değil,” dedi Margrét sonunda. “Annen her neredeyse, hep seni düşünüyordur.”</p>

  <p>“Hiç sanmıyorum.”</p>

  <p>Margrét duraksadı. “Bir anne her zaman çocuklarını düşünür,” diye yineledi. “Senin annen, Fridrik’in annesi, Sigga’nın annesi. Bütün anneler.”</p>

  <p>“Sigga’nın annesi öldü,” dedi Agnes açık açık. “Fridrik’in annesi de Kopenhag’a gönderilecek.”</p>

  <p>“Neden?”</p>

  <p>Agnes çekinerek Margrét’e baktı. “Fridrik’in planlarından annesi Thórbjörg’ün haberi varmış. Fridrik’in çaldığı koyunları biliyormuş. Mahkemeye yalan söylemiş.”</p>

  <p>“Anlıyorum,” dedi Margrét. Sütünden bir yudum daha aldı.</p>

  <p>“Thórbjörg benim hayatımı kurtardı,” diye ekledi Agnes kısa süren bir sessizliğin ardından. “Natan kovduktan sonra gittiğimde Thórbjörg beni kapısının önünde bulup içeri aldı. Orada bıraksaydı çoktan ölmüştüm.”</p>

  <p>Margrét başıyla onayladı. “Hiç kimse yüzde yüz kötü değildir.”</p>

  <p>“Thórbjörg genç bir hizmetçiyken, hanımının yatağını ateşe verip efendisinin köpeğini baltayla öldürmüş. Mahkemede bu da konuşuldu.”</p>

  <p>“Aman Tanrım.”</p>

  <p>“Davamı kötü etkiledi,” dedi Agnes hızla. “Thórbjörg onunla arkadaş olduğumuzu söyledi. Natan’la benim kavga ettiğimizi ve benim kendisinden nasihat istediğimi anlattı mahkemede.”</p>

  <p>“Ama istememiştin, değil mi?”</p>

  <p>“İddia ettiklerinin tersine, Thórbjörg bana hiçbir zaman Illugastadir’i yakmamı söylemedi. Ben hiçbir zaman Thórbjörg’ün yardımını istemek ya da Fridrik’le birlikte kumpas kurmak için Katadalur’a gitmedim. Sanki Katadalur’a cinayeti planlamak için özellikle gitmişim gibi bir hava yarattılar.” Agnes sütünü yudumladı, yudumunu gürültüyle yuttu. “Natan, Illugastadir’de kalmama izin vermediği, gidecek başka yerim olmadığı için gittim Katadalur’a.”</p>

  <p>Margrét sessizdi. Gözlerini ateşe dikmişti. Agnes’in gecenin bir yarısında gizlice Kornsá’ya girdiğini, herkes uyurken mutfakta bir meşale yakıp çiftliği ateşe verdiğini canlandırdı kafasında. Kendisi olsa, duman kokusunu alıp da uyanmaz mıydı?</p>

  <p>“Illugastadir’i yakan Fridrik’ti, değil mi Agnes?” Margrét hissettiği tasayı sesine yansıtmamaya çalışıyordu.</p>

  <p>“Mahkemede yangının mutfakta başladığını söyledim,” dedi Agnes kararlı bir biçimde. “Natan’ın bir kap dolusu bitkiyi kaynaması için ateşe koyduğunu söyledim. Yangın oradan çıktı.”</p>

  <p>Margrét bir süre konuşmadı. “Yapanın Fridrik olduğunu duydum.”</p>

  <p>“Hayır, değildi,” dedi Agnes.</p>

  <p>Margrét yine öksürdü ve ateşe tükürdü. Yanan korların üzerine düşen sıvı köpürdü. “Arkadaşını koruyorsa -”</p>

  <p>Agnes “Fridrik benim arkadaşım değil!” diyerek kadının sözünü kesti. Kafasını sallayarak sütünü yere bıraktı. “Benim arkadaşım değil o.”</p>

  <p>“İkinizin birlikte epeyce zaman geçirdiğini düşünmüştüm,” diye açıkladı Margrét.</p>

  <p>Agnes kaşlarını çatarak ona baktı, ardından gözlerini yeniden ocağa çevirdi. “Hayır. Ama Illugastadir’de...” Agnes içini çekti. “Natan sık sık evden uzakta olurdu. Yalnızlık...” Sözcüklerle boğuşuyordu. “Yalnızlık her seferinde daha da yaralayıcı olurdu. Ortam neyi gerektirdiyse onu yaptım.”</p>

  <p>“Yani Fridrik, Illugastadir’i ziyaret ediyordu.”</p>

  <p>Agnes başını salladı. “Orası Katadalur’dan uzak değildi. Fridrik, Sigga’yla aşk yaşıyordu.”</p>

  <p>“Sigga’yı duymuştum.” Margrét ateşe biraz daha tezek koymak için ayağa kalktı.</p>

  <p>“İnsanlar onu severdi. Sevimli biriydi.”</p>

  <p>“Sevimli ve basit, diye duydum.”</p>

  <p>Agnes dikkatle Margrét’e baktı. “Öyleydi ama, Fridrik tersini düşünürdü. Natan yokken, Fridrik ayak işlerini yapmak bahanesiyle Katadalur’dan gelir, bazen ailesinden ya da papazdan haber getirdiğini söyler, ardından susamış ya da acıkmış gibi yapardı. Sigga ona bir tas süt ya da bir lokma bir şey verirdi; sonra gülüp gevezelik ederlerdi. Sonbahara doğru, Sigga’nın yatağına oturup kumrular gibi cilveleşmeleri sıradan bir görüntü haline gelmişti.”</p>

  <p>“Kışın yalnızlık zor olmalı,” diye onayladı Margrét.</p>

  <p>Agnes başını salladı. “Illugastadir’de daha da kötü olurdu. Buradaki, yani vadideki gibi değildi. Günler geldiği gibi, aynı bıktırıcılıkla ağır ağır geçerdi, üstelik ne bir arkadaşım vardı orada ne de komşularım. Yalnızca Sigga, bir de Daníel (Natan onu Geitaskard’dan getirmişti), bazen de Fridrik olurdu.”</p>

  <p>“Karanlık da bir insanı yalnızlaştırabilir,” dedi Margrét düşünceli bir biçimde. “İnsanın her şeyi içine atması iyi bir şey değildir.” Agnes’e biraz daha süt ikram etti.</p>

  <p>“Natan kış mevsimini hiçbir zaman sevmedi. Ömrü boyunca alışamadı karanlığa.”</p>

  <p>“İnsanlarla arkadaşlık edebileceği bir çiftliği değil de, ne diye Illugastadir’i satın almış, merak ettim şimdi.”</p>

  <p>“Çok dolaşırdı,” diye açıkladı Agnes. “Özellikle de Geitaskard’a giderdi. İş için olduğunu söylerdi, ama bence arkadaşlarını görmeye giderdi oraya. Ya da benden uzak olmak için,” diye ekledi. “Evinde kalsaydı daha iyi olurdu. Ona ihtiyacımız vardı. Ama dışarıda geçirdiği süre her ay daha da uzuyordu ve döndüğünde bizi gördüğüne mutlu olmuyordu. Kızı Thóranna’yı bile gördüğüne sevinmiyor gibiydi. Onu bize bırakmıştı.”</p>

  <p>“Üçünüzü öyle yalnız ve birbirinize mahkûm bırakıp, bir tek ziyaretçiyi bile size çok görmesi acımasızlığını gösteriyor bence.”</p>

  <p>Agnes belli belirsiz gülümsedi. “Galiba onun derdi herhangi bir ziyaretçi değil de, Fridrik’ti.”</p>

  <p>“Anlıyorum.”</p>

  <p>“Fridrik ile Natan’ın arkadaşlıkları en iyi zamanlarında bile sorunluydu. Birbirlerine asla güvenmiyorlardı. Sonunda kavga ettiler. Sonbaharda, Hindisvík’te balinanın kıyıya vurduğu zamandı.”</p>

  <p>“Anımsıyorum. Vadinin kuzeyinde yaşayanlardan balina yağı satın almıştık. Hayvanın bütün yağını çıkarmışlardı.”</p>

  <p>“Bizim için çok iyi bir fırsattı. O hasat döneminde çok yağmur yağmıştı, biçtiğimiz otların çürümesinden ya da tutuşmasından endişeleniyorduk; bahara kadar bütün hayvanlarımızın açlıktan ölmesi, bizim de iskelete dönmemiz işten bile değildi. Balinanın haberi geldiğinde Natan evdeydi, biraz et satın almak için kıyının o bölümünde yaşayan ailenin evine gitti.</p>

  <p>“Natan bütün gün dışarıdaydı, akşama kadar da dönmedi. Kapıda karşılaştığımızda her yanı çamur içindeydi. Saçları, yüzü... Giysilerinde nokta kadar bile temiz yer kalmamıştı. Ona neler olduğunu sordum; satın aldığı eti balinadan kestiği sırada Fridrik’in çıkageldiğini ve kendisine yardım etmeye başladığını anlattı. Natan, Fridrik’e gidip bir bıçak almasını, kendi payının parasını da ödemesini söyleyince Fridrik onu itekleyip yere düşürmüş ve üzerine saldırmış. Fakat, Illugastadir’e komşu olan Stapar çiftliğindeki aile bana sonradan daha farklı bir hikâye anlattı. Dediler ki Natan, Fridrik’e bağırıp onu iteklemiş, bunun üzerine Fridrik de Natan’ı tutup yere savurmuş, ardından onu dövmeye başlamış ve çamurun içinde sürüklemiş. Ama o sırada benim tek bildiğim, Natan’ın eve üstü başı perişan geldiği ve ruh halinin de aynı perişanlıkta olduğuydu.”</p>

  <p>“Senin için ne tatsız bir durum,” diye mırıldandı Margrét.</p>

  <p>Agnes başını salladı.“Sigga için daha da kötüydü. Ben balina etini temizlerken, Natan’ın ateşin önünde yıkandığını, Sigga’nın da onu yatıştırmak için uğraştığını işitiyordum. Natan bağıra bağıra Fridrik’in bir kaçık olduğunu, daha yirmisine bile gelmeden elini kana bulayacağını söylüyordu. Fridrik sevgilisi olduğu için Sigga bu sözlere çok bozuldu. Natan’a bir şey demeye cesaret edemedi tabii, ama o gece yatakta ağladığını duydum.”</p>

  <p>Margrét bir şey söylemedi. Agnes’e bakma isteğini güçlükle bastırıyordu; başını çevirirse kadının susacağından ve işlerin eski haline döneceğinden emindi. Sözcüklerini dikkatle seçerek “Illugastadir’de yaşamak senin için zorlaşmıştır herhalde,” dedi.</p>

  <p>“Balinadan sonra daha da zorlaştı. Natan evde iyice az zaman geçirmeye başlamıştı. Geri döndüğündeyse saatlerce başımızın etini yiyor, biz aylaklık edelim diye para ödemediğini söylüyordu Sigga’yla bana. Her yaptığımız işte bir kusur buluyordu. Tereyağının kıvamı bozukmuş, büyükoda kirliymiş, birileri işliğine girip şişelerinin düzenini bozmuşmuş. O yokken işliğine girmeye hiçbirimizin cesaret edemediğini biliyordu oysa. Öteberisinin bazen rüzgâr yüzünden yerinden oynadığı ya da içimizden biri kıyıdan eve yalosları taşırken avlunun düzeninin bozulduğu olurdu; fakat o, parasını bulmak için çukurlar kazdığımızı düşünüyordu. Bize söylemese, parasının dışarıda gömülü olduğundan bile haberimiz olmayacaktı.”</p>

  <p>“Sonra her şeyi daha da kötüleştiren başka bir durum yaşandı. Natan bir gün güneyden dönerken, Fridrik’in Illugastadir’den çıktığını görmüş; yolda karşılaşmışlar. Başta ikisi de olabildiğince uygar davranıyorlardı, ama bir süre sonra Sigga, Daníel ve ben, Natan’la Fridrik’in yol ağzında birbirlerine bağırdıklarını duyduk. Natan tehditkâr bir biçimde yumruklarını sıkmış, çiftliğine bir daha adım atarsa, onu Bölge Komiseri’ne şikâyet edeceğini söylüyordu Fridrik’e. Bir süre böyle tartıştılar, ardından Fridrik evine gitmek üzere orayı terk etti.”</p>

  <p>“Natan gece boyunca öfkeden kudurdu. Sigga’yı dışarı çektiğini ve ona olan güvenine ihanet edip yalan söylediği için kızı suçladığını duydum. Onu kapının önüne koymakla tehdit ettiğini, Sigga’nın da Natan’a yalvardığını işitiyordum. Kızın gidecek yeri yoktu. Yılın bu zamanında kimse hizmetçi tutmazdı. Dışarıda kar yağıyordu, soğuktan donup ölürdü. Neden sonra Natan sesini alçalttı, artık ne söylediğini duyamıyordum. Bir saatten fazla bir süre ikisi de içeri dönmedi, döndüklerinde Sigga’nın gözleri kıpkırmızıydı, dosdoğru yatağına gitti. Ardından Natan ayağa kalkıp peşinden gitmemi emretti.”</p>

  <p>“Dışarısı zifirî karanlıktı. Beni deniz kıyısına indirdi ve Fridrik’in Sigga’yla evlenmek için ondan izin istediğini söyledi. Natan, Sigga ile Fridrik’in ona belli etmeden kırıştırdıklarının farkında olduğunu, ama işlerin bu noktaya gelmesini beklemediğini anlattı. Gönül eğlendirdiklerini sanıyormuş.”</p>

  <p>“Natan’a bu durumun iki masum kişi arasında yaşanan zararsız bir yakınlaşma olduğunu düşündüğümü söyledim. Bunun üzerine, gülerek ikisinin de onun masum tanımına girmediğini söyledi. Sonra cebinden çıkardığı üç gümüş lirayı gösterip Sigga’yla evlenmesine izin vermesi için oğlanın ona para teklif ettiğini söyledi. Madem bu duruma o kadar karşısın, neden paraları aldın diye sordum; Natan güldü ve karşılıksız teklif edilen parayı yalnızca bir aptalın geri çevireceğini söyledi. Ardından kendisi evde yokken Fridrik’in Illugastadir’de bulunmasını istemediğini bilmeme karşın, benim neden Sigga’yla onun kırıştırmasına göz yumduğumu sordu. Fridrik’ten hoşlanmadığımı ama hep hizmetçilerle dolu çiftliklere ve kalabalık yerlere alışık olduğumu, üstelik Illugastadir’de günlerin bir türlü geçmek bilmediğini anlattım.”</p>

  <p>Sütünden son bir yudum daha alan Agnes, fincanın dibinde kalan tortuyu ateşin üzerine boşalttı. Margrét çıkan tıslama sesinden ürktü.</p>

  <p>“Bu saatten sonra uyumam artık,” dedi Agnes.</p>

  <p>Margrét başıyla onayladı. “Evet, sanırım ben de uyumayacağım.” Bir an duraksadı. “Fridrik ile Sigga’nın evli olduklarını bilmiyordum.”</p>

  <p>Agnes kısacık güldü. “Hiçbir zaman evlenmediler,” dedi. “Fridrik gelip onu istedi, hemen ertesi gün hem de. Natan, Geitaskard’a gitmişti. Ortalıkta ruh gibi dolaşan Sigga’nın yüzünden düşen bin parçaydı. Bir ara mutfağın köşesinde kıstırıp, önceki gece Natan’ın ona ne söylediğini sordum. Gözyaşlarına boğuldu, hiçbir şey söyleyemedi. Fridrik’i sevdiğini söyleyip söylemediğini sordum, başını hayır anlamında salladı. Sonra Fridrik’in onunla evlenmek için Natan’ın eline saydığı paradan bahsettim; bu onu çok şaşırttı. Yüzüme bakakaldı ve Natan’ın onay vermiş olduğuna inanamıyorum diye mırıldandı. Çünkü Natan ona çok genç olduğunu, öyle bir adamla evlenmemesi gerektiğini söylemiş. Ayrıca, o onay vermediği sürece, Sigga’nın onun hizmetinden ayrılamayacağını eklemiş.</p>

  <p>“O gün Fridrik’in geri geldiğini gören Daníel, ona yaz mevsimine canlı çıkmak istiyorsa kuyruğunu kıstırıp uzaklaşmasını söyledi, ama Fridrik onu ciddiye almadı ve bana Sigga’nın nerede olduğunu sordu. Onunla birlikte eve girip aralarında neler geçtiğini görmeye katlanamayacağım için kıyıya inerek orada bekledim. Bir süre sonra Fridrik’le Sigga dışarı çıktılar, el ele tutuşmuşlardı. Fridrik, Daníel’le bana, nişanlandıklarını, yakında evleneceklerini söyledi.”</p>

  <p>“Sen ne yaptın?” diye sordu Margrét.</p>

  <p>Agnes içini çekti. “Ne yapabilirdim ki? Eve çıkan yokuşu ağır ağır yürüdüm ve gidip hepimize birer fincan kanyak doldurdum. Fridrik’in gözleri parlıyordu, ama Sigga kaygılıydı. Birkaç yudumdan sonra Daníel yeni çift için şarkılar söylemeye başladı. Hava almak için dışarı çıkıp, okyanus kıyısına yürüdüm.”</p>

  <p>Ateş çatırdayarak yanıyordu. Bir parça tezek, kümeden ayrılıp yana düştü ve ocaktan kirişlere doğru kıvılcımlar yükseldi.</p>

  <p>Sonunda Agnes yeniden konuştu. “Denizi görmeye gittin mi hiç?”</p>

  <p>Margrét şalına iyice sarınarak başını salladı. “Gençken bir süre deniz kıyısında çalışmıştım. Langidalur yöresinde.”</p>

  <p>“Yukarılarda, Vatnsnes’in orada deniz daha farklıdır. Fiyortlardaki su bazen ayna gibi pırıl pırıl görünür. Öyle ki, üzerine düşen ışığı yakalayıp yutmak gelir içinden. ‘Ölü bir adamın gözleri kadar parlak,’ derdi Natan.” Agnes ateşe biraz daha yaklaştı. “Bir seferinde iki buzdağının birbirine sürtündüğünü görmüştüm. Rüzgâr ikisini birden sürüklüyordu. Benden yana yaklaştıklarında, her iki dev kütlenin sığlığında yaloslar biriktiğini fark ettim. Bir süre sonra korkunç bir çarpışma sesi duyuldu ve yalosların alevler içinde kaldığını gördüm.”</p>

  <p>“Ancak masallarda olabilecek şeylere benziyor bu anlattığın,” diye yorum yaptı Margrét.</p>

  <p>“Tüyler ürperticiydi,” diye onayladı Agnes. “İzlemekten kendimi alamamıştım. Gece çöktükten sonra bile, denizin üzerinde yanan küçük alevler görülüyordu hâlâ.”</p>

  <p>Bir süre her ikisi de gözlerini ateşe diktiler. Sönmeye yüz tutmuş alevlerin kızıl korları kadınların yüzüne yansıyordu. Dışarıda, kış rüzgârlarının etkisini daha da sürdüreceğini gösteren pes bir uğultu yükseldi.</p>

  <div>
    <br/>
  </div>

  <p class="p1" style="text-align: center;">*</p>

  <div>
    <br/>
  </div>

  <p class="p1">Fridrik’in Sigga’ya evlenme teklif etmesinin ardından, dağlardaki haydutları bile gömecek kadar çok kar yağdı. Fridrik’in eve dönüş yolu kapanmıştı, ben de ona Daníel’in ranzasında bir yer hazırladım. Kanyağın etkisiyle, ikisi de hızlı bir dalga gibi çarpan uykuya dalıp gittiler.</p>

  <p>Ben uyanık kaldım. Natan ve Sigga’yla ilgili düşünceler beynimin içini kemiriyor, rüyalarımı bölüyordu. Natan’ın neden Fridrik’ten nefret ettiğini biliyordum. Onun oğlana olan nefreti, zenginliğine ve mallarına göz dikmesinden kaynaklanmıyordu. Bu da vardı tabii, ama asıl neden Sigga’ydı. Anladım ki Natan benden ne kadar uzak kalmak istiyorsa, Sigga’nın da ona o kadar yakın olmasını diliyordu.</p>

  <p>Sonradan olmalıyım. Huzursuz bir uykuydu. Uyandığımda büyükoda boştu ve kar yağışı sonunda durmuştu. Yağlı kül rengi okyanus dışında, dünya beyaza kesmişti. Bahçeden birtakım gürültüler geliyordu. Ne olduğuna bakmaya çıkınca, Fridrik’in ölü bir koyunu tekmelediğini gördüm. Onun bu saldırgan hali midemi altüst etti.</p>

  <p>“Ne yapıyorsun sen?” Sesim durgun havada açık ve güçlü bir biçimde çınladı. Fridrik beni duymadı. Homurdanarak tekmelemeyi sürdürdü. Çizmelerinden karın üzerine kanlar sıçramıştı.</p>

  <p>“Fridrik!” diye bir kez daha bağırdım. “Ne yapıyorsun?”</p>

  <p>Durdu ve bana döndü. Yüzünü gömleğinin koluna sildi, yoğun kar birikintilerinin arasından çizmelerini sürükleye sürükleye bana doğru gelmeye başladı. Yaklaştıkça, dengesiz bir ruh hali içinde olduğunu fark ettim.</p>

  <p>“Merhaba Agnes,” dedi, derin derin soluk alıyordu.</p>

  <p>“O hayvanı niye tekmeliyorsun?”</p>

  <p>Fridrik soluk soluğaydı. Ağzından çıkan buhar bir sis gibi yoğundu. “Zaten ölmüştü.”</p>

  <p>“İyi de neden tekmeliyorsun?”</p>

  <p>“Ne fark eder ki?” Fridrik gözlerini kısarak basık havaya baktı. “Daha fazla kar geliyor diye düşünüyorum. En iyisi kara yakalanmadan yola çıkmak.” Burnunu çekti ve eldivenine sildi, yünün üzerinde parlak bir iz kalmıştı.</p>

  <p>“Natan seni öldürecek.” Koyunun çevresini kaplayan kan ve pislik birikintisini gösterdim. “Eti de deriyi de mahvetmişsin.”</p>

  <p>Fridrik güldü. Koyunu tekmelediği için onu tokatlamak istiyordum, ama gücüm ona yetmezdi; o da biliyordu bunu.</p>

  <p>“Zaten ölüydü, Agnes. Bu sabah öldü.” Yanağındaki kanlı, küçük buz parçasını sildi ve kar yığınını aşıp yanımdan geçti. “Merak etme, hâlâ yenebilecek durumda.”</p>

  <p>“Koyunun pestilini çıkarmışsın.”</p>

  <p>Gözlerini devirdi.</p>

  <p>Yüzünü dönmeden “Üşüteceksin,” diye bağırdı ve uzaklaştı. Kar bulutlarının dağdan aşağı alçalışını izledim ve soğuktan titreyene kadar, buz gibi havanın kaburgalarıma iğne gibi batmasına izin verdim.</p>

  <p>Fridrik’in koyunu çizmeleriyle tekmelediğini görmek, içimde bir şeyleri yerinden oynattı; karın üzerinde hızla hareket eden karanlık bacakların, akan kan ortalığı sel olup kaplayana ve buhar olup yükselene kadar yumuşak ölü bedenle çarpışması gibi uğursuz şeyleri.</p>

  <p>Kar yağmaya başladı. Dönüp Fridrik’in arkasından çiftliğe doğru yöneldiğimde, bir kuzgunun alçalarak koyuna yaklaştığını gördüm. Keder dolu bir gaklamanın ardından gagasını hayvanın bağırsaklarına daldırdı. Kara tüylerinin üzerine kar taneleri kondu.</p>

  <div>
    <br/>
  </div>

  <p class="p1">İçeri girdiğimde Fridrik ile Sigga’yı kızın yatağında otururken buldum, fısıldaşıyorlardı. Sigga ağlamış gibi görünüyordu.</p>

  <p>“İki koyun eksik,” dedim.</p>

  <p>“Eh, bir tanesi öldü. Kendin de gördün.” dedi Fridrik esneyerek.</p>

  <p>“Senin tekmelediğin değil. Ondan başka iki eksik daha var.”</p>

  <p>Fridrik pis pis sırıttı ve o an neler olduğunu anladım.</p>

  <p>“Sen öldürdün onları.” Sigga hıçkırarak ağlamaya başladı, Fridrik ayağa kalktı. Bana doğru yürüdü ve iyice eğildi. Terinin kokusunu alabiliyordum.</p>

  <p>“Agnes. Sigga’yla ben sabahtan beri bir konuyu görüşüyoruz, belki sen de bilmek istersin.” Sesi öfkeden çatlıyordu. “Natan onu istismar ediyor.”</p>

  <p>Sakince konuşabilmek için biraz beklemem gerekti.</p>

  <p>“Biliyorum.”</p>

  <p>Sigga gözyaşlarına boğuldu. “Özür dilerim Agnes! Sana söylemek istemiştim gerçekten!”</p>

  <p>Fridrik duraladı. “Biliyor muydun?”</p>

  <p>“Sigga’nın da razı olduğunu düşünmüştüm.” Sesim güçsüzdü.</p>

  <p>“Ona tecavüz ediyordu!” Fridrik odanın içinde dolanmaya başladı. Elinde Sigga’nın yeşil ipek geceliğini tuttuğunu fark ettim, Natan’ın armağanıydı. “Onu öldüreceğim.”</p>

  <p>Gözlerimi bıkkınlıkla devirdim. “Hiç durma. Bu saatten sonra çok fark edecek sanki.” Sigga’ya döndüm. “Natan zor kullandı mı?”</p>

  <p>“Tabii ki zor kullandı!” Fridrik, Sigga’nın yanına oturup şilteyi yumrukladı. Kız korkuyla sıçradı.</p>

  <p>“Bilmiyorum,” diye fısıldadı Sigga.</p>

  <p>Natan’ın kızın yatağına girdiği geceyi düşündüm yeniden. Ölüm dalgalarından sonraki geceyi. Sıklaşan soluklar. Çabuk gelen, hafif bir inleme. Bir boğuşma yaşanmamıştı.</p>

  <p>“Bu, Tanrı’ya karşı gelmektir,” dedi Fridrik.</p>

  <p>Kendimi tutamayıp güldüm. “Bu olayların Tanrı’yla herhangi bir ilişkisi olduğunu hiç sanmıyorum.”</p>

  <p>Sigga telaşla baktı. “Agnes? Seni çok mu düş kırıklığına uğrattım?”</p>

  <p>“Niye düş kırıklığına uğrayayım ki?” Sesim okyanus gibi sakindi.</p>

  <p>Fridrik kızgın kızgın bakıyordu, gözlerini gece elbisesine dikmişti. “O bir piç. Onu öldüreceğim.”</p>

  <p>“Natan’ın ölmesini istemiyorum.” Sigga’nın sesindeki yapmacık yüzünden içimden onu tokatlamak geldi.</p>

  <p>Güldüm. “Fridrik hiç kimseyi öldürmeyecek.”</p>

  <p>“Evet, öldüreceğim.” Yine ayağa kalktı, koca yumrukları sıkılıydı.</p>

  <p>“Hayır, öldürmeyeceksin,” dedim. “Hem ne fark edecek ki? Nasıl olsa Sigga’yla evleneceksin.”</p>

  <p>Fridrik küçümser bir tavırla güldü. “Senin gibi bir kadının bunu anlamasını beklemem.”</p>

  <p>Ağzımın kuruduğunu hissettim.</p>

  <p>“Sigga bana Natan’ın seninle de iyi anlaştığını söyledi. Ama anlaşılan, sen Sigga’dan farklı olarak, izlemekten de zevk alıyorsun.”</p>

  <p>Sigga’ya doğru ilerledim, kızın geri çekildiğini görünce, “Sana vuracak değilim,” dedim. Ama vurabilirdim. Vurmak istiyordum.</p>

  <p>Daníel odaya girince Fridrik sustu. Ben sinirden titriyordum. Fridrik’ten nefret ediyordum. Soğuktan kızarmış sivilceli cildinden nefret ediyordum. Mavi gözlerinden ve gözlerinin çevresini saran yapış yapış sarı kirpiklerinden nefret ediyordum. İnce sesinden, at pisliği kokmasından, sürekli buraya gelmesinden nefret ediyordum.</p>

  <p>“Evine git Fridrik.” İlk konuşan Daníel oldu.</p>

  <p>“Kar fırtınası geliyor.”</p>

  <p>“Kaderinde fırtınaya yakalanmak varmış demek ki.” Daníel’in varlığından mutlu olmuştum bir anda.</p>

  <p>“Hiçbir yere gitmiyorum,” dedi Fridrik, yeniden Sigga’nın yanına oturdu ve bir kolunu kızın omzuna attı, onu korurcasına.</p>

  <p>“Dedikleri doğru, değil mi?” diye fısıldayarak sordu Daníel. “Yani Natan’ın her ikinizle birden yatağını paylaştığı.” Kafasını salladı. “Bu bir günah.”</p>

  <p>“Fridrik birkaç tane koyun öldürdü.”</p>

  <p>“Ne? Burada mı?”</p>

  <p>“Hepsini burada öldürdü ve sanırım, en az ikisini dün gece ya da bu sabah erkenden Katadalur’a götürdü.”</p>

  <p>“Natan, Fridrik’i öldürecek!”</p>

  <p>“Fridrik önce davranıp Natan’ı öldürmezse tabii,” dedim. “Oğlanın öfkesi burnunda.”</p>

  <p>Daníel parmaklarını saçlarının arasından geçirdi ve yatağın üzerindeki çifte doğru baktı. “Hem salak hem de cani,” diyerek içini çekti. “Sakinleştiği zaman ben onunla konuşurum.”</p>

  <div>
    <br/>
  </div>

  <p class="p1">Natan, Illugastadir’e üç gün sonra döndü. Eve geldiğinde Fridrik orada değildi. Olsaydı neler yaşanacağını tahmin bile edemiyorum. Beklenildiği üzere Natan, Sigga ile Fridrik’in nişan haberine pek sevinmedi. Ona haberi ben verdim. Sigga, Natan’ın geldiğini avludan duyunca ambara kaçmıştı.</p>

  <p>“Seni her yalnız bıraktığımda üzerimize bir felaket mi çökecek böyle?”</p>

  <p>“Bu bir felaket sayılmaz Natan. Fridrik’in kız için verdiği parayı kabul etmiştin; olayın buralara varacağını görmeliydin.”</p>

  <p>“Sanırım bu iş seni mutlu etti,” diye homurdandı.</p>

  <p>“Beni mi? Bu olanların benimle ne ilgisi var?”</p>

  <p>“Bütün bir sonbahar boyunca çöpçatancılık oynadın.”</p>

  <p>Natan atının eyerini çözerken yuları tutmak için elimi uzattım. “Ben böyle bir şey yapmadım.”</p>

  <p>“Olayı kutluyordunuz herhalde.”</p>

  <p>“Hayır. Olanlardan dolayı Sigga’nın bile kafası karıştı.”</p>

  <p>Yüzüme doğru iyice dönerek kaşını kaldırdı. “Öyle mi?”</p>

  <p>Başımla onayladım. “Sevinçten Fridrik’in paçaları zil çalıyordu, ama Sigga o kadar heyecanlanmış görünmüyor.”</p>

  <p>Natan gülümseyerek kafasını salladı. “Genç budalalar, ikisi de aynı.” Yuları ve eyer altlığını yavaşça elimden alarak karın üzerine bıraktı. Yüzü ciddiydi. “Agnes. Agnes’im benim, sana bir özür borçluyum. Sana vurmamalıydım.”</p>

  <p>Hiçbir şey söylemedim, ama elimi tuttuğunda karşı da koymadım.</p>

  <p>“Worm’la konuştum, aklımın başımda olmadığını söylüyor. Bu havada bu kadar yolculuk. O rüyalar, beni...” Sesindeki canlılık gitmişti. “Hepimiz birbirimize karşı kötü davrandık. Kendimde değildim.”</p>

  <p>Elimi bırakıp yuları ve altlığı aldı. “Hadi,” dedi, elindekileri bana uzatarak. “Bunları kaldır, sonra içeride görüşürüz.”</p>

  <p>Gitmek üzere döndüğüm sırada kolumdan tutarak, “Agnes,” dedi nazikçe. “Seni görmek beni mutlu etti.”</p>

  <p>O gece ikimiz de, önceleri bize hükmeden aynı arzuyla sarsıldık. Sonra, kış karanlığında uyandığımızda, Natan’ın yanımda uyuduğunun bilinciyle mutluluktan bedenimin kızardığını hissettim. Sigga ya da Daníel kalkıp da bizi yan yana yatarken görselerdi, hiçbir şey söyleyemezlerdi. Natan’ın battaniyelerini yatağından alıp kendi ayak ucuma yerleştirdim.</p>

  <div>
    <br/>
  </div>

  <p class="p1" style="text-align: center;">*</p>

  <div>
    <br/>
  </div>

  <p class="p1">Margrét süthaneden bir güğüm süt daha aldı. Rüzgâr öyle sert esiyordu ki yoğun bir uğultunun yankısı dört bir yanı kaplamıştı.</p>

  <p>Agnes ateşe doğru eğilip içindeki kömürleri karıştırdı. “Turba kömürü mü kullanayım, tezek mi?” diye sordu.</p>

  <p>Margrét tezeği gösterdi. “Onu al. Burada oturduğumuz sürece ateşi canlı tutmamız gerek.”</p>

  <p>“Nerede kalmıştım?”</p>

  <p>“Fridrik, Sigga’ya evlenme teklif etti diyordun.” Margrét tasa biraz daha süt döktü yavaşça. Sıcak madene değen süt cızırdadı.</p>

  <p>“Sigga, Fridrik’le evlenmeyi kabul ettiği gün, Natan’la karşılaşmaktan çok korkuyordu. Natan onu ambarda saklanırken buldu. Sigga’nın bana sonradan anlattığına göre, Natan kendisinin akılsızca davrandığını ve Fridrik’le yaşadığı sürtüşmenin mantığını kör etmesine izin verdiğini söylemiş. Sigga’yı kutsamış ve ona, övüneceği bir adı ya da üç kuruş malı olmayan bir çocukla evlenmek istiyorsan bu senin kararındır, demiş. Natan bana da, birbirleriyle oynayan bu iki kuklayı durdurmayacağını söylemişti.</p>

  <p>“Belki de Natan, Sigga ile Fridrik evlenince, bu çocuğun yüzünü bir daha görmek zorunda kalmayacağını fark etti, diye düşünmüştüm. Sakladığı para için de endişelenmesi gerekmeyecekti artık.</p>

  <p>“Noel zamanı geçip gitmişti, fakat biz kutlamak için pek bir şey yapmamıştık. Natan, Daníel’i Geitaskard’a geri gönderince eski günlerdeki gibi olacak diye düşünmüştüm, yalnızca Sigga ile ben. Evi bir güzel temizleyip Aziz Thorlak<a href="../Text/DiPNOTLAR.xhtml#a29" id="k29"><sup>[29]</sup></a>&nbsp;günü için tırpana balığı hazırlamak istiyordum; fakat Sigga, Fridrik’le nişanlandığından beri benimle konuşmaktan kaçınıyordu. Huysuzca davranıyor, işlerini savsaklıyor, gözleri dalmış halde sürekli camdan dışarı bakıyordu. Ona bir şey söyleyince ürkerek sıçrıyordu. Göz göze gelmekten sakınıyordu. Natan, Sigga’ya, Fridrik’i bir şeyler içmek için Noel’de Illugastadir’e davet edebileceğini söylemişti, ama Fridrik gelmedi. Belki de Sigga, Natan’ın Fridrik’e karşı gösterdiği bu beklenmedik iyi niyete güvenmemişti. Sanırım iki adamın birbirleriyle görüşmesinden tedirginlik duyuyordu.”</p>

  <div>
    <br/>
  </div>

  <p class="p1" style="text-align: center;">*</p>

  <div>
    <br/>
  </div>

  <p class="p1">Bir gece geç saatte onunla konuşmaya karar verdim.</p>

  <p>“Sigga’yla birlikte olduğunu biliyorum, Natan.”</p>

  <p>O sırada uyukluyordu ama ben bunu söyleyince gözlerini açtı.</p>

  <p>“Evet, biliyorum Natan. Seni affediyorum.”</p>

  <p>Bana baktı ve birden güldü. “Beni af mı ediyorsun?”</p>

  <p>Karanlıkta uzanıp ellerini tuttum. “Tartışmak için açmadım bu konuyu. Ama bildiğimi bilmeni istiyorum.”</p>

  <p>Parmakları benimkilerin üzerinde ölü bir ağırlıkla duruyordu. Düşünüyordu.</p>

  <p>“Bizi gördüğünün farkındaydım,” dedi.</p>

  <p>Bu sözleriyle karnıma bir yumruk yemiş gibi oldum. Ağzım açıldı ama ses çıkaramadan tekrar kapandı. Yataktan çıktım, bir lamba alıp döndüm. Yüzünü görmeden onunla konuşamazdım. Karanlıkta söyleyeceği sözlere güvenemezdim.</p>

  <p>Lambanın ışığı çıplak teninin üzerinde parıldadı. Sakince beni izliyordu, arada yalnızca Sigga’nın olduğu yöne, uyanık olup olmadığına baktı.</p>

  <p>“Natan.”</p>

  <p>Sesim yaşlı birininki gibi çıkmıştı. Gözlerimi indirip kendime baktım, çıplaktım; onun beni nasıl gördüğünü düşündüm ilk kez.</p>

  <p>“Benimle oyun oynuyorsun.”</p>

  <p>Natan elini gözlerine siper etti. “Çek şu lambayı Agnes.”</p>

  <p>Sakin durabilmek için yatağın başucunu sıkı sıkı tuttum. “Çok acımasızsın.”</p>

  <p>“Bu konuda konuşmak istemiyorum.”</p>

  <p>“Benim kâhya olmama hiçbir zaman izin vermeyecektin, değil mi?”</p>

  <p>“Şu lambayı çek de artık uyuyalım. Gözlerin karda işeyerek açılmış bir çift deliğe benziyor.”</p>

  <p>“Uyumak mı?!” Gözlerimi dikip ona baktım, bağırmadan konuşmayı becerebileceğim kadar sakinleşmeyi bekledim önce. “Sizi gördüğümü nereden anladın?”</p>

  <p>Bu dediğime güldü. Hiçbir şey söylemedi.</p>

  <p>“Beni seviyor musun?”</p>

  <p>“Saçmalamaya başladın.”</p>

  <p>“Yanıt ver bana.”</p>

  <p>Lambaya uzandı. “Söndür şunu!”</p>

  <p>“Natan.” Ona yalvarıyordum. Sesimdeki sızlanma beni dehşete düşürdü.</p>

  <p>“Seni burada istemeseydim buraya çağırır mıydım?”</p>

  <p>“Evet, hizmetçin olarak tabii.”</p>

  <p>“Bir hizmetçiden daha fazlasısın, Agnes.”</p>

  <p>“Öyle mi?”</p>

  <p>“Söndür şu ışığı.”</p>

  <p>“Hayır!” Lambayı elinden uzağa çektim. “Bana bu şekilde davranamazsın!”</p>

  <p>Gözleri şimşek gibi çaktı. “Sen dırdırcı eşeğin tekisin Agnes!”</p>

  <p>Patladım.</p>

  <p>“Dırdırcı eşek mi? Canın cehenneme Natan! Her zaman ne istediysen onu yaptın. Seni hiç engelledim mi? Sürekli çekip gitmelerine bir şey dedim mi? Benim yandaki yatakta yattığımı bilerek Sigga’nın tepesine tırmanmana engel oldum mu? O daha on beş yaşında! Azmış bir it gibisin.”</p>

  <p>Dirseklerinin üzerinde geriye doğru kaykıldı. “Senin uyumanı beklediğimi nereden çıkarıyorsun?”</p>

  <p>Natan’ın yüzündeki ifadede bir alay değil, aşağılayıcı bir keyif vardı. Umutsuzluk ve yenilginin bütün ağırlığını üzerimde hissettim, ardından karşı koyamadığım büyük bir üzüntüyle birdenbire yıkıldım kaldım.</p>

  <p>“Senden nefret ediyorum.” Bu sözler aptalcaydı, çocukçaydı.</p>

  <p>“Bir de seni sevdiğimi mi düşünüyorsun?” Natan kafasını salladı. “Seni mi, Agnes?” Gözlerini kısıp ayağa kalktı, sıcak soluğu yüzüme değiyordu. “Sen ucuz bir kadınsın. Senin hakkında yanılmışım.”</p>

  <p>“Ben ucuzsam, sen beni o duruma düşürdüğün içindir!”</p>

  <p>“Hadi, devam et. Sen safsın, temizsin, kutsalsın, ama geri kalan herkes suçlu.”</p>

  <p>“Hayır, suçlu olan sensin!”</p>

  <p>“Kusura bakma, bunu sen istedin sanmıştım.” Beni yakaladı ve sertçe kendisine doğru çekti. “O vadiden çıkıp kurtulmak istediğini sanmıştım. Oysa sen elde edemeyeceğin bir şeyin peşindeymişsin meğer.”</p>

  <p>“Ben seni istedim! Vadiden ayrılmayı, seninle olmak için istedim.” Öfkeden midem bulanıyordu. “Burada kalmaya dayanamayacağım.”</p>

  <p>“Git o zaman!” Bir adım geri çekilip bileğimden yakaladı beni. “Defol! Başımıza bela getirmekten başka bir şey yapmadın!” Beni büyükodanın dışına doğru çekiştirmeye başladı. Sigga yatağında oturmuş bizi izliyordu. Thóranna ağlamaya başlamıştı.</p>

  <p>“Bırak beni!”</p>

  <p>“Ne istiyorsan, onu yapıyorum işte. Benden nefret mi ediyorsun? Gitmek mi istiyorsun? Tamam. Kapı orada.”</p>

  <p>Natan ufak tefek biri olsa da güçlüydü. Beni koridorda sürükleyip kapıdan dışarı itekledi. Ayağım yüksek eşiğe takılınca karlara kapaklandım, çırılçıplaktım. Dizlerimin üzerine kalktığımda, Natan’ın kapıyı kapadığını gördüm.</p>

  <p>Dışarısı karanlıktı, kar çok şiddetli yağıyordu, ama ben öfke ve acıyla öylesine sersemlemiştim ki hiçbir şey hissetmiyordum. Kapıyı yumruklamak, cama gidip beni içeri alması için Sigga’ya seslenmek, ama bir yandan da Natan’ı cezalandırmak istiyordum. Çıplak kollarımı bedenime sardım, nereye gidebileceğimi düşündüm. Soğuk hava derimden içeri iğne gibi giriyordu. Kendimi öldürmeyi, deniz kıyısına inip bedenimi buz gibi suyun içine bırakmayı düşündüm. Boğulmama fırsat kalmadan, soğuk beni öldürürdü. Kafamda, Natan’ın yosunlarla birlikte kıyıya vurmuş ölü bedenimi buluşunu canlandırdım.</p>

  <p>Ahıra gittim.</p>

  <p>Soğuk hava yüzünden uyuyamıyordum. İneğin yanına çömeldim, çıplak gövdemi onun ağır kütlesine dayadım ve üzerimi örtmek için bir eyer örtüsü aldım. Donmuş ayak parmaklarımı daha beter olmasınlar diye yerdeki inek pisliğine batırdım.</p>

  <p>Gecenin geç saatinde ahıra biri girdi.</p>

  <p>“Natan?” Acınılası sesim incecik çıkmıştı.</p>

  <p>Gelen Sigga’ydı. Giysilerimle ayakkabılarımı getirmişti. Ağlamaktan gözleri şişmişti.</p>

  <p>“Natan içeri girmene izin vermiyor,” dedi.</p>

  <p>Ağır ağır giyindim, parmaklarım soğuktan kaskatı kesilmişti. “Ya burada ölürsem ne olacak?”</p>

  <p>Sigga gitmek üzere arkasını döndü ama omzundan yakaladım onu.</p>

  <p>“Ona mantıklı davranmasını söyle Sigga. Bu kez gerçekten çıldırdı.”</p>

  <p>Bana baktı, gözleri yaşla doluydu. “Burada yaşamaktan gına geldi bana,” diye fısıldadı.</p>

  <div>
    <br/>
  </div>

  <p class="p1">Ertesi sabah uyandığımda bir süre nerede olduğumu anlayamadım. Ardından, gece yaşananlar aklıma gelince midem öfkeyle kasıldı ve bu öfke beni kendime getirdi. Burnumu ve parmaklarımı ısıtmak için ineğe yaklaştırdım, ne yapmam gerektiğini düşünmeye başladım. Natan hayvanları beslemek için gelmeden önce çıkıp gitmek istiyordum.</p>

  <div>
    <br/>
  </div>

  <p class="p1" style="text-align: center;">*</p>

  <div>
    <br/>
  </div>

  <p class="p1">Tóti, Breidabólstadur’un karanlık büyükodasında uyandığında, yatağının ayakucunda duvara dayanmış olan babasını gördü. Uyuyordu.</p>

  <p>“Baba?” Sesi fısıltı halinde çıkmıştı. Konuşmak için harcadığı çaba yüzünden boğazı sızlamıştı.</p>

  <p>Babasını hafifçe dürtmek için ayağını kıpırdatmaya çalıştı ama bacakları daha önce hiç hissetmediği kadar ağır geldi ona. “Baba?” diye bir kez daha denedi.</p>

  <p>Rahip Jón biraz kıpırdandı, sonra birden gözlerini açtı. “Oğlum!” Sakalını sıvazladı ve öne doğru eğildi. “Uyanmışsın. Tanrı’ya şükür.”</p>

  <p>Tóti kolunu kaldırmaya çalıştı ama kollarının yanlarda sıkışmış olduğunu fark etti. Battaniyelerle sarıp sarmalanmıştı.</p>

  <p>“Yine nöbet geçiriyordun,” diye açıkladı babası. “Seni terletmek zorundaydım.” Nasırdan sertleşmiş elini Tóti’nin alnına bastırdı.</p>

  <p>Tóti, “Kornsá’ya gitmem gerek,” diye mırıldandı. Dili kurumuştu. “Agnes.”</p>

  <p>Babası kafasını salladı. “Ona gösterdiğin ilgi seni bu hale getirdi.”</p>

  <p>Tóti sıkıntılı görünüyordu. “Hangi aydayız biz?”</p>

  <p>“Aralık.”</p>

  <p>Tóti kalkmaya çalıştı ama Rahip Jón çocuğun başını yavaşça yastığa doğru itekledi. “Tanrı seni iyileştirene kadar o kadınla ilgilenmeyeceksin.”</p>

  <p>“Başka kimsesi yok,” diye karşı koydu Tóti, yeniden kalkmaya çalışarak. Kasları güçlükle tepki veriyordu.</p>

  <p>“Öyle olması da daha iyi,” dedi babası, sesi birden yükselip odanın içinde yankılanmıştı. Oğlunu yataktan çıkarmadı, karanlık büyükodada yüzü külrengine çalıyordu. “O kadın, senin ona harcadığın zamana değmez.”</p>

  <div>
    <br/>
  </div>

  <p class="p1" style="text-align: center;">*</p>

  <div>
    <br/>
  </div>

  <p class="p1">Margrét bir süre sessiz kaldı. Fincanındaki süt soğumuştu. “Seni karların ortasına mı attı?”</p>

  <p>Agnes dikkatle yaşlı kadına bakarak başıyla onayladı.</p>

  <p>Margrét kafasını iki yana salladı. “Donma noktasına geldin herhalde.”</p>

  <p>“Aklı başında değildi.” Agnes şalını omuzlarına daha sıkı sardı. “Natan, Sigga’yı alıkoymak istiyordu, fakat sonunda kızın Fridrik’i tercih ettiğini anladı.”</p>

  <p>Margrét burnunu çekti ve ocakta yanan bir közü elindeki gelberiyle arka duvarın dibine doğru dürtükledi. “Evet, belli ki öyleymiş.” Gözlerini ateşe dikmiş olan Agnes’e şöyle bir baktı. “Devam et,” dedi sessizce.</p>

  <p>Agnes iç geçirerek önünde kavuşturduğu kollarını ayırdı. “Fridrik’in ailesinin Katadalur’daki evine gittim. Daha önce oraya gitmemiştim ama dağın arkasında ne tarafa düştüğünü biliyordum, hava da yeterince aydınlanmıştı; hava kötü olsa da başıma bir şey gelmezdi. Yine de oraya varmam saatlerimi aldı, Katadalur’un olduğu vadiye girdiğimde yorgunluktan çıldırmak üzereydim. Fridrik’in annesi beni kapısının önünde, dizlerimin üzerine çökmüş halde bulmuş.</p>

  <p>“Yıkık dökük bir çiftlik olan Katadalur korkunç bir yerdir. İçi de dışı kadar perişan haldeki binanın çatısı neredeyse çökmek üzeredir. Duvarları, yakılan tezeklerin isiyle kaplı bir mutfak ve alabildiğine iç karartıcı bir büyükoda. İçeri girdiğimde bir grup çocuk gördüm, hepsi de Fridrik’in kardeşiydi, bir yatağın üzerinde sürü gibi toplanmış ısınmaya çalışıyorlardı. Fridrik babasının yanında oturuyordu, başka bir yatakta da amcası bıçakları bileyliyordu.</p>

  <p>“Fridrik’in bana ilk söylediği şey, ‘Bu sefer ne yaptı?’ oldu. Bana Natan’ın Sigga’yla evlenmeye mi karar verdiğini sordu.</p>

  <p>“Kafamı salladım ve beni evden kovduğunu açıkladım. Geceyi ahırda geçirdiğimi söyledim ona. Fridrik pek anlayışlı davranmadı. Kovulmayı hak edecek ne yaptığımı sordu, ben de Natan’la kavga ettiğimi ve onun Sigga’ya olan davranışlarına katlanamadığımı anlattım.</p>

  <p>“O sırada Fridrik’in annesi araya girdi. Baştan beri sessizce bizi dinliyordu, sonra birden Fredrik’in koluna yapışıp, ‘Bu adam seni karından mahrum bırakmak istiyor,’ dedi.</p>

  <p>“Bir an için Fridrik’in yatak örtüsünün üzerindeki bıçağa baktığını hissedip, korkuya kapıldım.</p>

  <p>“Fridrik’e Tjörn’deki papazla konuşmasını önerdim, sonra belki Bölge Polis Memuru’na da gidebileceklerini belirttim. Ama Fridrik’in annesi Thórbjörg bir kez daha sözümü kesti. Ayağa kalktı, Fridrik’i omuzlarından sıkıca tuttu, gözlerinin içine bakarak, ‘Natan yaşadığı sürece Sigga’yı elde edemeyeceksin,’ dedi. Sonra hepsi yerlerine oturdu. Natan’ı öldürmeye ben uyurken karar vermiş olmalılar.”</p>

  <p>Margrét kıpırdamıyordu. Ateş geçmişti. Küllerin arasında yalnızca ince, kızgın bir köz parçası parıldayıp sönüyordu. Rüzgârın uğuldaması dinmemişti. Margrét ağır ağır soluk alıyordu. Kendini yorgun hissediyordu. “Belki de artık yataklarımıza dönmeliyiz.”</p>

  <p>Agnes ona baktı. “Geri kalanını dinlemek istemiyor musun?”</p>
</body>
</html>
