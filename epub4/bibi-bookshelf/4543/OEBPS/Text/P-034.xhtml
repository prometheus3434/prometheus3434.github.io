<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/SM.css" rel="stylesheet" type="text/css"/>
</head>

<body>
  <h3><br/></h3>

  <p class="p1">Ocak ayının altıncı günü Tóti, kulübenin kapısından gelen kesik tıklamalarla uyandı. Tek gözünü açtı, odadaki zayıf ışığı gördü; geç yatmıştı. Kapının vurulması devam ediyordu. Ayaklarını yataktan ağır ağır yere indirdi, çoraplarıyla yatmıştı; gönülsüzce yataktan çıktı ve soğuğun keskin ısırışlarını engellemek için battaniyelerine sarındı. Bacakları titriyordu, dengesini korumak için bir elini duvara dayayarak ön kapıya doğru yürüdü.</p>

  <p>Ziyaretçi, Hvammur’dan gelen bir ulaktı, sabahın soğuğunda ellerine hohluyor ve çizmelerini yere vuruyordu. Başıyla selam vererek katlanmış halde küçük bir mektubu Tóti’ye uzattı. Mektup Blöndal’ın kırmızı mührüyle kapatılmıştı, beyaz kâğıdın üzerindeki mühür bir damla kan gibi görünüyordu.</p>

  <p>“Yardımcı Rahip Thorvardur Jónsson?”</p>

  <p>“Evet, benim.”</p>

  <p>Adamın burnu soğuktan kızarmıştı. “Gecikme için özür dilerim. Hava çok kötüydü, o yüzden daha önce gelemedim.”</p>

  <p>Bitkin durumdaki Tóti adamı bir fincan kahve içmek için davet ettiyse de, uşak kuzey geçidine doğru kaygıyla baktı. “Kusura bakmazsanız ben yoluma gideyim Rahip. Kar yağışı artacak, benim de tipiye yakalanmaya hiç niyetim yok.”</p>

  <p>Tóti kapıyı zorlukla kapadı, kömürleri karıştırmak için sendeleyerek mutfağa yöneldi. Babası neredeydi? Ocağın üzerine kaynaması için bir çaydanlık su koydu, ateşin yanına doğru yavaş hareketlerle bir tabure çekti. Başının dönmesi geçince mührü kırarak mektubu açtı.</p>

  <p>Tóti mektubu üç kez okuduktan sonra kucağının üzerinde açık halde bırakarak gözlerini ateşe dikti. Bu şekilde olmamalıydı. Söylenmemiş ve yapılmamış daha bir sürü şey varken, üstelik onun yanında bile değilken, bu böyle olmamalıydı. Birden ayağa kalkınca battaniyeler omzundan aşağı kaydı. Sallanarak büyükodaya doğru yürüdü. Sandığının içinden çıkardığı giysileri giyip birkaç başka giyeceği de torbasına dolduruyordu ki babası eve girdi.</p>

  <p>“Tóti? Ne oldu? Neden giyiniyorsun? Henüz iyileşmiş değilsin.”</p>

  <p>Sandığın kapağını sertçe örten Tóti kafasını salladı. “Agnes... Altı gün içinde öldürülecekmiş. Mektup daha yeni elime geçti.” Yatağın üzerine kendini bıraktı ve ayağını çizmeye sokmak için çabalamaya başladı.</p>

  <p>“Gidebilecek kadar iyileşmedin daha.”</p>

  <p>“Bu gelişme çok ani oldu Baba. Onu yüzüstü bıraktım.”</p>

  <p>Yaşlı adam oğlunun yanına oturdu. “Daha o kadar iyileşmiş değilsin,” dedi sertçe. “Soğuk seni öldürür. Dışarıda kar yağıyor.”</p>

  <p>Tóti’nin başı zonkluyordu. “Kornsá’ya gitmek zorundayım. Şimdi çıkarsam fırtınaya yakalanmadan varabilirim.”</p>

  <p>Rahip Jón elini oğlunun omzuna bastırdı. “Üstünü bile zar zor giyiyorsun Tóti. O katil kadın için kendini öldürme.”</p>

  <p>Tóti babasına dik dik baktı. Gözleri öfkeyle parıldıyordu. “Peki ya Tanrı’nın Oğlu? O, yalnızca erdemli kişiler için mi canını verdi?”</p>

  <p>“Sen Tanrı’nın Oğlu değilsin. Gidersen kendini öldürmüş olursun.”</p>

  <p>“Ben gidiyorum.”</p>

  <p>“Seni men ederim.”</p>

  <p>“Bu, Tanrı’nın emridir.”</p>

  <p>Yaşlı Rahip kafasını salladı. “Bu bir intihar. Bu, Tanrı’ya karşı koymaktır.”</p>

  <p>Tóti sallanarak ayağa kalktı, babasına büyüklenerek baktı. “Tanrı beni bağışlayacaktır.”</p>

  <p>Kilisenin içinde acı bir soğuk vardı. Tóti sunağa doğru sendeleyerek ilerledi ve dizlerinin üzerine çöktü. Ellerinin titrediğini fark etti, kat kat giysilerinin altında bedeni yanıyordu. Tavan başının üzerinde dört dönüyordu.</p>

  <p>“Yüce Tanrım ...” Sesi çatladı. “Merhametini esirgeme ondan,” diye devam etti. “Hiçbirimizden esirgeme.”</p>

  <div>
    <br/>
  </div>

  <p class="p1" style="text-align: center;">*</p>

  <div>
    <br/>
  </div>

  <p class="p1">Margrét başına bir şal sarıp biraz tezek getirmek için ambara gitmeye hazırlanırken, ön kapıda birinin karları kazıdığını işitti. Biraz bekledi. Kapı gıcırtıyla açıldı.</p>

  <p>“Gudmundur, sen misin Tanrı aşkına?” dedi Margrét büyükodadan telaşla çıkarken, ama koridorda Tóti’yle karşılaştı; rahibin yüzü bembeyaz olmuş ve derisinin üzerinde boncuk boncuk terler birikmişti. “Aman Tanrım, Rahip! Ölü gibi görünüyorsunuz! Ne kadar zayıflamışsınız!”</p>

  <p>“Margrét, kocanız evde mi?” Sesi telaşlıydı.</p>

  <p>Margrét başını sallayarak Tóti’yi büyükodaya buyur etti. “Oturma bölümüne geçin,” dedi aradaki perdeyi çekerken. “Böyle bir havada yolculuk etmemeniz gerekirdi. Aman Tanrım, nasıl da titriyorsunuz! Hayır hayır, mutfağa gelin, kemikleriniz ısınsın biraz. Neler oldu böyle?”</p>

  <p>“Biraz rahatsızdım.” Tóti’nin sesi boğuktu. “Ateşim vardı, boğazım ve boynum da öyle şişmişti ki soluk alamayıp boğulacağımı sandım.” Yığılırcasına oturdu. “Bu yüzden şimdiye kadar gelemedim.” Durakladı, bir süre hırıltıyla soludu. “Gelecek durumda değildim.”</p>

  <p>Margrét bakakaldı ona. “Gidip Jón’u çağırayım.” Rahibin buzla kaplanmış paltosunu çıkarmasına yardım etmesi için sessizce Lauga’yı çağırdı.</p>

  <p>Birkaç dakika sonra Margrét ile Jón mutfağa geldiler.</p>

  <p>“Rahip,” dedi Jón içtenlikle, Tóti’ye elini uzattı. “Sizi görmek ne güzel. Karım sağlığınızın pek yerinde olmadığını söyledi bana.”</p>

  <p>“Agnes nerede?” diyerek araya girdi Tóti.</p>

  <p>Margrét ile Jón bir an bakıştılar. “Kristín ve Steina’yla birlikte. Çağırayım mı?” diye sordu Margrét.</p>

  <p>“Hayır, daha değil,” dedi Tóti. Bin bir gayretle eldivenlerini çıkardı ve gömleğinin içinde bir şeyler aradı. “İşte.” Jón’a, Bölge Komiseri’nin mektubunu uzattı, güçlükle yutkunuyordu.</p>

  <p>“Nedir bu?” diye sordu Jón.</p>

  <p>“Blöndal’dan. Agnes’in infaz tarihini bildiriyor.”</p>

  <p>Lauga’nın soluğu kesildi.</p>

  <p>“Ne zamanmış?” diye sessizce sordu Jón.</p>

  <p>“Ocak’ın on ikinci günü. Bugün ise ayın altısı. Demek sizin de haberiniz yok bundan?” diye sordu Tóti.</p>

  <p>Jón kafasını salladı. “Hayır. Hava çok kötüydü, dışarı çıkmamız pek mümkün değildi.”</p>

  <p>Tóti sert bir ifadeyle başını salladı. “Eh, artık biliyorsunuz.”</p>

  <p>Lauga bakışlarını papazdan babasına çevirdi. “Ona sen mi söyleyeceksin?”</p>

  <p>Margrét masanın üzerinden uzanıp Tóti’nin elini tuttu. Gözlerini ona dikti. “Çok ateşin var. Gidip ben çağırayım onu,” dedi. “Bunu senden duymak ister.”</p>

  <div>
    <br/>
  </div>

  <p class="p1" style="text-align: center;">*</p>

  <div>
    <br/>
  </div>

  <p class="p1">Rahip benimle konuşuyor, ama ne dediğini duyamıyorum; suyun altında gibiyiz, havada ışıklar titreşiyor. Rahip karşımda ellerini sallıyor, bileklerimi bir tutuyor bir bırakıyor, bu haliyle boğulmakta olan biri gibi görünüyor; kendisini yeniden yüzeye çıkaracak bir şeyleri yakalayıp tutmaya çalışan biri gibi. Bir iskelete benziyor. Bunca su nereden geldi böyle? Soluğum kesilecek gibi.</p>

  <p>Agnes, diyor. Agnes, orada senin yanında olacağım.</p>

  <p>Agnes, diyor Rahip.</p>

  <p>Çok nazik davranıyor, bana sarılıyor, bedenimi kendininkine yaklaştırıyor, ama ben onu yakınımda istemiyorum. Ağzı bir balığınki gibi açılıp kapanıyor, yüzünün kemikleri derisinin altına yerleştirilmiş bıçaklar gibi görünüyor; fakat ona yardımcı olamıyorum, ne istediğini anlamıyorum. Kendi ölümlerine zorla sürüklenip götürülmeyen kişiler bir yüreğin nasıl sıkıştığını ve ağırlaştığını, içinde yalnızca boş bir yumurta bulunan ve taşlardan örülü bir yuvaya dönüşüne dek nasıl sertleştiğini anlayamazlar. Artık ben çorak ve kısırım; bundan böyle hiçbir şey serpilip gelişmeyecek içimde. Ayazda kuruyan ölü bir balığım ben. Deniz kıyısındaki ölü bir kuş... Kurudum artık, beni baltayla buluşturduklarında bir damla kanım akacak mı, emin değilim. Hayır, hâlâ sıcağım, kanım hâlâ damarlarımın içinde uğulduyor, rüzgârın esişi gibi. Boşalmış yuvayı sallayan ve bütün kuşların nereye gittiğini soran rüzgâr; nereye gitti o kuşlar?</p>

  <div>
    <br/>
  </div>

  <p class="p1" style="text-align: center;">*</p>

  <div>
    <br/>
  </div>

  <p class="p1">“Agnes? Agnes? Ben buradayım. Senin yanındayım.” Tóti endişeyle Agnes’e baktı. Kadın gözlerini yere dikmiş, sertçe soluk alıyor ve oturduğu tabureyi gıcırdatarak ileri geri sallanıyordu. Tóti, burnunun direği sızlayarak gözyaşlarını tutuyordu; çünkü Margrét, Jón, Steina ve Lauga’nın hemen arkasında durduklarının farkındaydı, hizmetçiler de mutfak girişinde dikilmiş onları izliyordu.</p>

  <p>“Sanırım biraz suya ihtiyacı var,” dedi Steina.</p>

  <p>“Hayır,” dedi Jón. Irgatların beklediği yere döndü. “Bjarni! Git de biraz kanyak getir, olmaz mı?”</p>

  <p>Margrét gelen şişeyi Agnes’in dudaklarına doğru götürdü. “Hadi bakalım,” dedi. “Bu seni biraz kendine getirir.” Agnes’in ağzını dolduran sıvının çoğu şalının üzerine döküldü.</p>

  <p>“Kaç gün kaldı?” diye sordu Agnes sesi çatlayarak. Tóti, kadının tırnaklarını kolunun etine batırdığını fark etti.</p>

  <p>“Altı gün,” dedi Tóti yavaşça. İleri doğru uzandı ve kadının ellerini tuttu. “Ama ben buradayım, seni yalnız bırakmayacağım.”</p>

  <p>“Rahip Tóti?”</p>

  <p>“Evet Agnes?”</p>

  <p>“Belki onlara yalvarabilirim. Blöndal’a gidersem, fikrini değiştirir belki, temyiz alabiliriz. Benim için onunla konuşur musun Rahip? Gidip onunla konuşursan, durumu ona açıklarsan sanırım seni dinler. Rahip, onlar beni...”</p>

  <p>Tóti titreyen elini kadının omzuna koydu. “Ben senin için buradayım, Agnes. Yanındayım.”</p>

  <p>“Hayır!” Agnes, Tóti’yi itekledi. “Hayır! Onlarla konuşmalıyız! Bizi dinlemelerini sağlaman gerek!”</p>

  <p>Tóti, Margrét’in dilini şaklattığını duydu. “Bu doğru değil,” diye homurdandı kadın. “Agnes’in suçu değildi bu.”</p>

  <p>“Ne?” Tóti, Margrét ’e döndü. “Seninle konuştu mu?” Rahibin arkasında biri ağlıyordu, kızlardan biri.</p>

  <p>Margrét başını salladı, gözlerinden yaşlar boşandı. “Bir gece. Geç saatlere kadar oturduk. Bu doğru değil,” diye yineledi. “Ah, Tanrım. Yapabileceğimiz bir şey yok mu? Tóti? Onun için ne yapabiliriz?” Margrét, Rahibin yanıtını beklemeden soluğu kesilerek kendini odadan dışarı attı, elleri gözlerindeydi. Jón arkasından gitti.</p>

  <p>Agnes titriyor, sürekli ellerine bakıyordu.</p>

  <p>“Kıpırdatamıyorum onları,” dedi sessizce. Gözlerini kocaman açmış, Tóti’ye bakıyordu. “Kıpırdatamıyorum onları.”</p>

  <p>Tóti kadının kasılmış ellerini yeniden tuttu. O mu daha fazla titriyordu yoksa Agnes mi, bilemedi.</p>

  <p>“Ben senin için buradayım Agnes.” Söyleyebildiği tek şey bu oldu.</p>

  <div>
    <br/>
  </div>

  <p class="p1" style="text-align: center;">*</p>

  <div>
    <br/>
  </div>

  <p class="p1">Dağılmadım, hâlâ küçük şeyleri düşünebiliyorum. Dikkatimi derime değen kumaşa yoğunlaştırıyorum.</p>

  <p>Olabildiğince derin ve sessizce soluk alıyorum.</p>

  <p>İşte gökyüzü kararıyor ve soğuk bir rüzgâr sen orada değilmişsin gibi tam içinden geçiyor, ölü ya da diri olduğunu umursamadan geçip gidiyor; umursamıyor çünkü sen yok olacaksın ama rüzgâr hâlâ orada olup esecek, yerdeki otları yalayarak dümdüz edecek, nasıl olsa yeniden donup yeniden çözüleceği için toprağın donmuş ya da çözülmüş olmasını umursamadan esecek; ve sonra kemiklerin de donacak, şimdi kanınla ısınmış ve içi ilikle dolu olan kalın kemiklerin o zaman kuruyacak, kırılacak, toz olacak ve üzerindeki toprağın ağırlığıyla donup çözülecek; bedeninin son ıslaklığını yüzeydeki ot çekip alacak, rüzgâr gelip o otu yatıracak ve seni yeniden kayalara doğru sürükleyecek; ya da seni tırnaklarıyla söküp alacak ve yağan karın vahşi çığlığıyla denize savuracak.</p>

  <div>
    <br/>
  </div>

  <p class="p1" style="text-align: center;">*</p>

  <div>
    <br/>
  </div>

  <p class="p1">Gecenin epey geç bir saatinde Agnes uyuyakalıncaya kadar Rahip Tóti onun yanından ayrılmadı. Margrét büyükodanın köşesinden Rahibi endişe içinde izledi. Tóti de yığılmış bir halde uyuyakalmıştı; sırtı yatağın ucuna dayalı, Margrét’in dikkatle üzerine örttüğü battaniyenin altında şiddetle titriyordu. Margrét onu uyandırıp ayrı bir yatağa yatırmayı düşündüyse de sonradan vazgeçti. Tóti’nin kolay kolay yerinden kıpırdayabileceğine inanmıyordu.</p>

  <p>Sonunda Margrét örgüsünü bir yana bıraktı. Hjördis’in ölümü düşmüştü aklına. Agnes’in çiftliğe geldiği ilk günlerden beri o ölü kadını fazlaca düşünmüş değildi. Ama şimdi, tüm kasvetiyle bu ölüm beklentisi, gecenin içinde yanmakta geç kalmış bu ışık, bu bitkin kalana kadar ağlamalar... Bütün bunlar Hjördis’i anımsatmıştı ona. Margrét evin uyuyan öteki üyelerine bir göz attı. Lauga’nın yatağında olmadığını fark etti.</p>

  <p>Margrét kızına bakınmak için yavaşça sandalyesinden doğrulmuştu ki, neredeyse kalkar kalkmaz tutulduğu öksürük nöbetiyle dizlerinin üzerine çöküverdi. Ciğerlerinden kalın bir kan pıhtısı çıkıp dışarı atılana kadar döşeme tahtalarının üstünde kuru kuru öksürdü. Nöbet onu halsiz bırakmıştı, derin derin soluk alıyordu, kendinde yeniden ayağa kalkabilecek gücü buluncaya kadar orada emekler gibi bekledi.</p>

  <p>Margrét’in Lauga’yı bulması birkaç dakikasını aldı. Kız ocağın sıcaklığıyla ısınmış mutfakta değildi, süthanede de yoktu. Margrét elinde tuttuğu mumu yukarı kaldırmış halde kilerin karanlığına doğru ayaklarını sürüyerek ilerledi.</p>

  <p>“Lauga?”</p>

  <p>Fıçıların bir arada durduğu köşeden cılız bir ses geliyordu.</p>

  <p>“Lauga, sen misin?”</p>

  <p>Mumun ışığı, yarısı dolu yemek sepetinin arkasında duran birini aydınlatana kadar kilerdeki gölgeleri duvardan duvara savurdu.</p>

  <p>“Anne?”</p>

  <p>“Burada ne yapıyorsun Lauga?” Margrét birkaç adım ilerleyerek ışığı kızının yüzüne yaklaştırdı.</p>

  <p>Lauga gözlerini kıstı ve telaşla ayağa kalktı. Gözleri kızarmıştı. “Hiçbir şey yapmıyorum.”</p>

  <p>“Canın mı sıkkın senin?”</p>

  <p>Lauga gözlerini kırpıştırdı, çabucak ovuşturdu. “Hayır anne.”</p>

  <p>Margrét dikkatle kızını inceliyordu. “Seni bulmaya uğraşıyordum,” dedi.</p>

  <p>“Kendim için bir dakika ayırmak istemiştim yalnızca.”</p>

  <p>Eriyip giden mumun düzensiz ışığında bir süre birbirlerine baktılar.</p>

  <p>“Hadi yatağa o zaman,” diye isteğini belirtti Margrét. Mumu Lauga’ya verdi ve sessizce odadan dışarı çıkan kızının ardından gitti.</p>

  <div>
    <br/>
  </div>

  <p class="p1" style="text-align: center;">*</p>

  <div>
    <br/>
  </div>

  <p class="p1">Para kesesi yoktu. Fridrik o istediği parayı asla bulamadı. Agnes, Agnes, nereye gömdü bunu, sandıkta mı yoksa? Ama artık çok geçti, parmaklarım evin bütün tahtalarına sürülen ve yerdeki kanla birbirine karışan kalın balina yağıyla vıcık vıcık olmuş, lamba çoktan döşemelerin üzerinde kırılmış ve Sigga çoktan kırılan camın sesine bağırmıştı bile.</p>

  <div>
    <br/>
  </div>

  <p class="p1">Bana yemek yedirmek için uğraşıyorlardı Tóti, ama ben beceremiyordum. Beni beslemeyin yoksa sizi ısırırım, beni besleyen, beni sevmeyi reddeden, beni bir başıma bırakan eli ısırırım. Taşım nerede benim? Anlamıyorsun! Sana söyleyecek hiçbir şeyim yok, ya kuzgunlar nerede? Jóas hepsini uzaklara gönderdi, kuzgunlar benimle asla konuşmadı, bu haksızlık. Ben onlar için neler yaptım oysa, biliyor musun? Taşları yedim, dişlerimi kırdım, ama yine de benimle konuşmadılar. Bir tek rüzgâr. Bir tek rüzgâr konuştu, ama o da anlaşılır bir şey söylemedi, karakoncolos gibi çığlıklar attı ve yanıt bile beklemedi.</p>

  <div>
    <br/>
  </div>

  <p class="p1">Yok olup gideceksin. Bir mezarın olmayacak, bir cenazen olmayacak, toza dumana karışıp uçacaksın sürekli, seni her yere götürecek ama evine gitmeni engelleyecek bir yolculuk olacak, çünkü bir evin yok, yalnızca bu soğuk ada, bir de rüzgârın uğuldamasını örnek alıp onun yalnızlığına öykünene kadar adanın üzerine serpilecek olan karanlık benliğin; evine gidemeyeceksin, ısrarcı sessizliğinle hayatın kara suların dibine doğru emilecek, yıldızlar anımsayacak belki seni, ama anımsasalar bile bunu sana söylemeyecekler, söylemeyecekler ve kimse senin adını dile getirmezse sen de unutulup gitmiş olacaksın; unutulacağım.</p>

  <div>
    <br/>
  </div>

  <p class="p1" style="text-align: center;">*</p>

  <div>
    <br/>
  </div>

  <p class="p1">İnfazdan bir gece önce Kornsá ailesi hep birlikte büyükodada oturmuştu. Gözleri yaşlı Steina bulabildiği bütün lambaları toplayıp yakmış ve odanın köşelerinde uzayıp giden gölgeleri yok etmek için her yere dağıtmıştı. Yataklarının üzerinde sırtlarını duvara verip oturmuş olan hizmetçiler, karşılarındaki yatağa ilişmiş Tóti ile Agnes’i izliyorlardı suskun bir halde. El ele tutuşmuş otururlarken, Rahip sessizce Agnes’e doğru fısıldıyordu. Kadın gözlerini yere dikmişti, titriyordu.</p>

  <p>Hayvanlara yemini verip geri gelen Jón yatağın üzerine, Margrét’in yanına yavaşça oturdu, çizmelerinin bağcıklarını çözmek için ağır ağır öne eğildi. Margrét kucağındaki örgüyü bir yana koyup kocasının paltosunu çıkarmasına yardım etmek için ayağa kalktı ve yıpranmış paltoyu kendinden ötede tutarak orada bekledi.</p>

  <p>“Anne?” dedi Steina ve önündeki lambanın fitiline kayıtsız bir biçimde gözlerini dikip bakan Lauga’nın yanından kalktı. “Ben alayım onu anne.”</p>

  <p>Margrét dudaklarını birbirine bastırıp elindeki ıslak paltoyu Steina’ya verdi. Ardından yavaşça dizlerinin üzerine çömeldi ve boğucu bir öksürüğe tutulmuş halde sürünerek yatağa doğru yaklaştı. Kız, annesinin tahta yatağın altına uzandığını gördü. “Steina?”</p>

  <p>Steina eğilip, Margrét’in boyanmış bir sandığı çıkarmasına yardım etti. “Yatağın üzerine koy, Jón’un yanına.” Steina tahta sandığı biraz zorlanarak battaniyelerin üstüne kaldırdı. Havaya tozlar yükseldi. Steina, Margrét’in demir sürgüyü açmasını izledi. Sandığın içinde giysiler vardı.</p>

  <p>Margrét, Rahibin yanında titreyen Agnes’e bir baktı, ardından sandığa uzanıp içinden iyi yünden yapılmış bir şal çıkardı. Hiçbir şey söylemeden Agnes’in yatağına doğru yürüdü, başıyla Tóti’ye işaret etti ve eğilip şalı Agnes’in omuzlarına sardı.</p>

  <p>Margrét’in yüzüne bakan Tóti gergin bir biçimde gülümsedi, yüzü solgundu.</p>

  <p>Margrét sandığı karmakarışık ederek aramasını sürdürürken ailenin geri kalanı onu izliyordu; kadının dudakları sıkıca birbirine kenetlenmişti. Ucu işlemeli koyu renk bir eteklik çıkardı ve özenle yanındaki battaniyenin üzerine yaydı. Ardından beyaz pamuklu bir gömlek, işlemeli bir yelek, son olarak da çizgili bir önlük çıkarıp aynı şekilde yatağa koydu. Kumaşın kat yerlerindeki kırışıklıkları iki eliyle düzeltti.</p>

  <p>“Ne yapıyorsun Anne?” diye sordu Steina.</p>

  <p>“Elimden ne gelebiliyorsa onu,” diye yanıtladı Margrét. Kendisine karşı çıkacak biri var mı diye sorgularcasına odaya şöyle bir bakındı, ardından sandığın kapağını sertçe kapadı ve Steina’ya sandığı yeniden yatağın altına koymasını işaret etti.</p>

  <p>Margrét odanın karşısına, yatağında oturan Lauga’ya bakarak bir süre ayakta dikildi. Sonra birkaç küçük adımla büyükodayı katederek kızının yanına geldi ve elini uzattı.</p>

  <p>“Yaka iğnen,” dedi. Lauga annesine doğru baktı, şaşkınlıktan ağzı açık kalmıştı. Kısa süren bir duraksamanın ardından kız yataktan kalkarak yere eğildi. İğneyi yavaşça annesine verdi ve yerine oturdu, gözlerinden yaşlar akıyordu. Margrét döndü, gümüş iğneyi yatağın üzerine yayılmış olan yeleğe iğneledi ve örgüsünü yeniden eline aldı.</p>

  <div>
    <br/>
  </div>

  <p class="p1" style="text-align: center;">*</p>

  <div>
    <br/>
  </div>

  <p class="p1">Artık kar yağmıyordu, yerküre devinimini durdurmuş, kıpırdamıyordu; bulutlar havada ölü bedenler gibi asılı duruyorlardı. Yalnızca çevremde çember olmuş dönüp duran ve beslenmeyi bekleyen kuzgunlarla Kornsá ailesiydi kıpırdayanlar, ama hangisi hangisiydi, söyleyemem; hepsi de simsiyahtı. Zaman nereye gitti? Yazla birlikte zaman da yitti. Zamanın ötesine geçtim. Rahip nerede? Gönguskörd’deki ırmağın yanında bekliyor. Yosunların, yanardağ püskürtülerinin, küllerin arasında bir iskeleti arıyor.</p>

  <p>Margrét bana doğru uzanıyor ve ellerimi ellerinin arasına alıyor, parmaklarımı öyle sıkıyor ki canım yanıyor.</p>

  <p>“Sen bir canavar değilsin,” diyor. Yüzü kıpkırmızı olmuş, dudaklarını ısırıyor, dişlerini gıcırdatıyor. Sıcak ve yağlı parmakları benimkilere dolanmış duruyor.</p>

  <p>“Beni öldürecekler.” Bunu kim söyledi? Ben mi söyledim?</p>

  <p>“Seni hep hatırlayacağız Agnes.” Margrét parmaklarımı artık beni neredeyse bağırtacak kadar sıkıyor, ağlamaya başlıyorum. Hatırlanmak istemiyorum, yaşamak istiyorum!</p>

  <p>“Margrét!”</p>

  <p>“Yanındayım Agnes. İyi olacaksın güzel kızım. Kızım benim.”</p>

  <p>Ağlıyorum. Ağzım açık ve ağzımın içinde bir şey var, soluğumu kesiyor, tükürüyorum. Yere bir taş düşüyor, Margrét’e bakıyorum, taşı fark etmiyor. “Taş ağzımdaydı,” diyorum; yüzü buruşuyor, çünkü beni anlamıyor. Açıklamak için zaman yok. Ellerimi Steina’ya veriyor, bir anı parası ya da bir parça ekmekmişim de, beni aralarında paylaşıyorlarmış gibi. Steina’nın parmakları soğuk. Ellerimi bırakıp kollarını boynuma doluyor. Ağlama sesi kulaklarımı dolduruyor, sıcak bedenine sıkı sıkı sarılıyorum; çünkü en son biri bana ne zaman böyle sarıldı ve en son ne zaman biri beni önemseyip de yanağını yanağıma dayadı anımsamıyorum.</p>

  <p>“Özür dilerim,” dediğimi duyuyorum. “Çok özür dilerim.” Ama ne için özür dilediğimi bilmiyorum. Herkes hava kabarcıklarının içinden konuşuyor, ağlamaları duyulmuyor, ağlayamamaktan sırtım ağrıyor, oysa ağlıyorum, yüzümde gözyaşları var; bilemiyorum, belki de Steina’nın gözyaşları bunlar. Her şey ıslak, her yer ıslak. Okyanus gibi.</p>

  <p>“Beni suda mı boğacaklar?” diye soruyorum, biri kafasını sallıyor. Lauga bu. “Agnes,” diyor; ben de, “İlk kez bana adımla sesleniyorsun,” diyorum ve konuşma oracıkta bitiveriyor, onu karnından bıçaklamışım gibi öylece kalakalıyor.</p>

  <p>“Sanırım artık gitmeliyiz,” diyor Tóti. Ona doğru dönmek istiyorum, ama dönemiyorum; çünkü hepimiz suyun altındayız ve ben yüzme bilmiyorum.</p>

  <p>“Hadi.” Bir el kolumu tutup beni havaya kaldırıyor. Gökyüzü yaklaşıyor, bir an bulutlarla çarpışacak gibi oluyorum, ama sonra beni bir ata bindirdiklerini anlıyorum. Beni bir ceset gibi mezara götürüyorlar, ölü bir kadın gibi toprağa gömecekler, bir taş gibi saklayacaklar. Gökyüzünde kuzgunlar var; hangi kuş suyun altında uçar ki? Hangi kuş, aşağıda onu dinleyecek taşlar olmadan şarkısını söyleyebilir?</p>

  <p>Natan olsa bilirdi. Ona bunu sormayı unutmamalıyım.</p>

  <div>
    <br/>
  </div>

  <p class="p1" style="text-align: center;">*</p>

  <div>
    <br/>
  </div>

  <p class="p1">Kar, vadiyi bir çarşaf gibi kaplamıştı, gökyüzünün tepesine çökmesini bekleyen ölü bir bedenin üzerindeki kefen gibiydi.</p>

  <p>Her şey bitti, diye düşündü Tóti. Atını ileriye, Agnes’inkinin yanına doğru sürdü. Bir eliyle dizginleri tutmuş halde eldiveninin tekini çıkarıp elini Agnes’in bacağına koymak üzere uzattı. O sırada burnuna sıcak sidiğin keskin kokusu geldi. Agnes ona baktı, gözleri kocaman açılmıştı. Çenesi kontrolsüzce takırdıyordu.</p>

  <p>“Özür dilerim,” diye geveledi.</p>

  <p>Tóti, Agnes’in bacağını sıktı. Bakışlarını yakalamak istiyordu, ama yüzünü vadiye dönmüş olan kadının gözleri dört dönüyordu. “Agnes,” diye mırıldandı. “Agnes, bana bak.”</p>

  <p>Kadın ona döndü. Tóti, Agnes’in açık mavi gözlerinin solduğunu, neredeyse beyazlaştığını düşündü. “Buradayım,” dedi ve yeniden bacağını sıktı.</p>

  <p>Bölge Memuru Jón, yüzünde sert bir ifadeyle Tóti’nin yanında ilerliyordu. Tóti, siyah giysiler giymiş ve dondurucu havayı engellemek için atkılarını ağızlarına dolamış birtakım başka adamların da onlara eşlik ettiğini görünce şaşırmıştı. Dağınık bir halde ilerleyen adamların yularlarını çiğneyen atları, burunlarından yoğun buhar bulutları çıkarıyordu.</p>

  <p>“Rahip!” diye seslendi biri. Tóti dönüp bakınca, uzun sarı saçlı iri bir adamın geriden ona yaklaştığını gördü. Adam yanına geldi ve paltosunun cebinden küçük bir içki şişesi çıkardı. Hiçbir şey söylemeden şişeyi Tóti’ye verdi. Tóti başını salladı. Öne doğru eğilip Agnes’in elini tuttu ve şişeyi kadının eline bastırdı.</p>

  <p>“Hadi iç, Agnes.”</p>

  <p>Kadın önce içki şişesine, ardından da başıyla onu onaylayan Tóti’ye baktı. Mantar tıpayı çekip çıkardıktan sonra iki eliyle tuttuğu şişeyi titreyen dudaklarına götürüp bir yudum aldı, sonra da öksürmeye başladı. Tóti gönül okşayıcı sözlerle kadını sakinleştirdi.</p>

  <p>“Bir yudum daha al Agnes,” diye ısrar etti. “İyi gelecektir.”</p>

  <p>Sonraki yudum daha kolay geçti boğazından ve Tóti kadının dişlerinin artık o kadar şiddetle takırdamadığını fark etti.</p>

  <p>“Hepsini iç Agnes,” dedi sarı saçlı adam. “Senin için getirdim onu.”</p>

  <p>Agnes eyerinin üzerinden döndü ve konuşan adamı görmeye çalıştı. Ona daha iyi bakabilmek için yüzüne düşen uzun, koyu renk saçlarını yana çekti.</p>

  <p>“Teşekkür ederim,” diye mırıldandı.</p>

  <div>
    <br/>
  </div>

  <p class="p1">Atlılar bir süre vadinin dışına doğru yükselen bayırı tırmandıktan sonra, Vatnsdalshölar girişindeki tepelere vardılar. Bu tuhaf tümsekler, mavi ışığın altında ürkütücü görünüyordu; Tóti bu görüntü karşısında ürperdi.</p>

  <p>Çenesini, boynuna sarılı atkılara bastıran Agnes’in saçları yüzüne düşmüştü. Tóti, içtiği kanyak onu uyuttu mu yoksa, diye merak etti. Ama o tam bunu düşünürken, atlar sert bir biçimde durdu ve Agnes yüzünü birdenbire yukarı kaldırdı. Vadinin girişine doğru baktı, titremeye başladı.</p>

  <p>“Geldik mi?” diye fısıldadı Tóti’ye. Rahip çabucak atından inerek dizginleri başka bir atlıya verdi. Hissettiği iç bulantısından kurtulmak için kafasını salladı ve karda yürümeye başladı; ayaklarından çıkan gacırtılar buz gibi havada yankılanıyordu. Agnes’e doğru uzandı.</p>

  <p>“İnmene yardım edeyim.”</p>

  <p>Jón ve başka bir adam, Agnes’i tutup eyerden kaldırması için Tóti’ye yardımcı oldu. Kadını yere bıraktıklarında Agnes iki yana sendeleyip düştü.</p>

  <p>“Agnes! Hadi, tut elimi.”</p>

  <p>Agnes yaşlarla dolmuş gözlerini kaldırıp Tóti’ye baktı. “Bacaklarımı oynatamıyorum,” dedi çatlak bir sesle. “Bacaklarımı oynatamıyorum.”</p>

  <p>Tóti eğildi ve Agnes’in kolunu omuzlarına doladı. Onu kaldırmaya her çabalayışında kadının dizleri bükülüyordu ve tekrar tekrar karların içine yuvarlanıyorlardı.</p>

  <p>“Rahip!” Jón onlara yardım etmek için ileri atıldı.</p>

  <p>“Hayır!” Bu sözcük bir çığlık halinde çıkmıştı. Tóti gözlerini tepelerinde çember olmuş bekleyen adamlara dikti. Agnes onun kolunu sıkıca kavramıştı. “Hayır,” dedi bir kez daha. “Lütfen bırakın da ben kaldırayım. Onu benim kaldırmam gerekiyor.”</p>

  <p>Tóti dizlerinin üzerinde sürünüp, ağır ağır ayağa kalkarken, adamlar geri çekildi. Rahip önce bir sendeledi, ardından düzeldi ve gözlerini kapayarak başının dönmesi geçene kadar derin derin soluk aldı. Gücünü yitirme, dedi kendi kendine. Eğildi ve elini Agnes’e uzattı. “Tut hadi,” dedi. “Elimi tut.”</p>

  <p>Agnes gözlerini açıp Rahibin elini yakaladı ve tırnaklarıyla derisine tutundu. “Bırakma,” diye inledi. “Beni bırakma.”</p>

  <p>“Seni bırakmayacağım Agnes. İşte yanındayım.”</p>

  <p>Dişlerini sıkarak Agnes’i karların arasından kaldırdı, onu daha yukarı çekebilmek için kadının kolunu boynuna doladı. “İşte oluyor,” dedi yumuşak bir sesle, belinden sıkıca tutmuştu onu. Burnuna vuran bok kokusunu umursamadı. “Tuttum işte seni.”</p>

  <p>Bölgenin çiftçileri bir küme halinde duran üç tepeye doğru yürümeye başlamışlardı. Kırkın üzerinde adam ortadaki tepenin çevresinde şimdiden durmuş bekliyorlardı, hepsi de siyah giysiler içindeydi. Öldürdükleri avın çevresini sarmış alıcı kuşlara benziyorlar diye düşündü Tóti.</p>

  <p>“Onlarla mı gitmek zorundayız?” diye sordu Agnes, sesi çatlıyordu.</p>

  <p>“Hayır, Agnes.” Tóti uzandı ve boşta kalan eliyle kadının gözlerine düşen saçları geriye attı. “Hayır, biz yalnızca biraz yürüyeceğiz, sonra da bekleyeceğiz. Önce Fridrik gidecek oraya.”</p>

  <p>Agnes başını salladı, tepeciklerin arasından sendeleyerek geçen ve onu olabildiğince dik tutmaya çalışan Tóti’ye sıkı sıkı sarılmıştı. Soluk soluğa kalmış olan Rahip, Agnes’i yavaşça karla kaplı toprağa oturttu, kendini de kadının yanına bıraktı. Hemen bitişiklerine çöken Jón ise çıkardığı küçük içki şişesini eldivenli eliyle tutuyordu. Tóti, yaşlı adamın şişeden çabucak bir yudum alıp ardından yüzünü buruşturmasını izledi.</p>

  <p>Dakikalar geçmek bilmiyordu. Tóti soğuk havanın kemiklerinin içine içine işleyen öldürücü iğnelerine aldırmamaya çalıştı. Agnes’in ellerini kendi ellerinin arasında tutuyordu, kadının başı omzuna dayalıydı.</p>

  <p>“Dua edelim mi Agnes?”</p>

  <p>Kadın gözlerini açtı ve uzaklara doğru baktı. “Bir şarkı sesi duyuyorum.”</p>

  <p>Tóti yüzünü sesin geldiği yöne çevirdi. Bunun, Bir Çiçek Gibi adlı ölü gömme ilahisi olduğunu fark etti. Agnes dikkatle dinliyor, toprağın üzerinde titriyordu.</p>

  <p>“Birlikte dinleyelim o zaman,” diye fısıldadı Tóti. Karlı arazide yükselen dizeler ikisinin üzerine bir sis gibi çökerken Rahip kolunu Agnes’e doladı.</p>

  <p>Tóti’nin sol yanına çömelen Jón ellerini önünde birleştirmiş, Göklerdeki Babamız duasını mırıldanıyordu. “Ulu Tanrım, sen de bizim suçlarımızı bağışla.” Tóti, Agnes’in elini daha sıkı tuttu, kadın ürkerek hafifçe hopladı.</p>

  <p>“Tóti,” dedi Agnes ürkü dolu bir sesle. “Tóti, buna hazır olduğumu sanmıyorum. Yapabileceklerinden emin değilim. Onları biraz bekletemez misin? Beklemeliler.”</p>

  <p>Tóti, Agnes’i kendine doğru çekti ve elini sıktı.</p>

  <p>“Seni bırakmayacağım. Tanrı yanımızda, Agnes. Seni asla bırakmayacağım.”</p>

  <p>Kadın başını kaldırıp bomboş gökyüzüne baktı. İlk balta darbesinin ani sesi vadide yankılandı.</p>
</body>
</html>
