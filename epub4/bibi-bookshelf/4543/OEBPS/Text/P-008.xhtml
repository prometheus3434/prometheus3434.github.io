<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/SM.css" rel="stylesheet" type="text/css"/>
</head>

<body>
  <h3><br/></h3>

  <p class="p1">Odadan çıkarıp yine zincire vurdular beni. Bu sefer mahkemeden bir görevliyi, sinirli sinirli gülümseyen, çopur yüzlü bir genç yolladılar. Anımsadım onu, Hvammur’daki uşaklardan biriydi. Dudaklarını araladığında dişlerinin çürük içinde olduğunu gördüm. Soluğu berbat kokuyordu, ama benimkinden kötü olamazdı; iğrenç bir durumda olduğumun farkındaydım. Pislikten derim kabuk bağlamış, üzerinde kan, ter ve yağ birikmişti. En son ne zaman yıkandığımı anımsayamıyordum bile. Yağlanmış birer ip gibi hissettiğim saçlarımı örüp toplamak istiyordum, ama kurdeleye izin vermiyorlardı. Sanırım görevliye korkunç bir canavar gibi görünüyordum. Belki de o yüzden gülümsemişti.</p>

  <p>Genç görevli beni o berbat odadan çıkardı ve karanlık koridora doğru yönlendirdi. O sırada başka adamlar da katıldı bize. Sesleri çıkmıyordu ama arkamda olduklarını hissedebiliyordum; bakışlarını, soğuk elleriyle kavramışçasına ensemde hissedebiliyordum. Sonra, leş gibi soluğum ve oturaktan gelen dayanılmaz kokularla dolu odada geçirdiğim ayların ardından, Stóra-Borg’un koridorlarında ilerleyerek çamurlu avluya çıkarıldım. Yağmur yağıyordu.</p>

  <p>Yeniden soluk alabilmeyi nasıl tarif edebilirim? Kendimi yeni doğmuş gibi hissettim. Yeryüzünün aydınlığından gözlerim kamaştı ve serin deniz havasını derin derin, yutarcasına içime çektim. Gün kavuşuyor, akşam ıslak bir örtü gibi yüzümü kaplıyordu. Beni kapıdan dışarı çıkardıkları o kısacık anda ruhum canlandı. Yere düştüm, etekliğim çamura battı ve yüzümü dua ediyormuşçasına yukarı çevirdim. Aydınlığın ferahlığıyla ağlayabilirdim.</p>

  <p>Bir adam eğilip, yanlış yerde kök salmış bir devedikenini çekip koparır gibi beni kaldırdı. İşte o zaman toplanmış kalabalığı gördüm. Başlangıçta, kadınlı erkekli bu insanların neden sessizce durup da bana dik dik baktıklarını bilmiyordum. Sonradan anladım ki bana bakan bu insanların gördüğü ben değildim. Onlar ölü iki adamı görüyorlardı. Onlar için ben yanan çiftliktim, bıçaktım, kandım.</p>

  <p>Bu insanların önünde ne yapacağımı bilemedim. Sonra, küçük kızının elini tutmuş, uzaktan beni izleyen Rósa’yı gördüm. Tanıdık birini görmek rahatlatıcıydı, istemsiz olarak gülümsedim. Ama hata etmiştim, gülümsemem kalabalığın bastırılmış öfkesini açığa çıkardı. Hizmetçi kadınların yüzü çarpıldı ve sessizlik küçük bir çocuğun kısa çığlığıyla bozuldu: <i>Fjandi!</i> Şeytan! Sesi, yeraltından çıkan sıcak suyun gürültüyle havaya püskürmesi gibi patladı. Gülümsemem un ufak oldu yüzümde.</p>

  <p>Edilen hakaretin çınlaması kalabalığı kendine getirdi. İçlerinden biri çekinerek güldü, yaşlı bir kadın da bağıran çocuğu susturarak uzaklaştırdı. Evlerine gitmek ya da günlük işlerini kaldığı yerden sürdürmek için teker teker oradan ayrıldılar. Çiseleyen yağmurun altında, çoraplarım terden kaskatı kesilmiş halde, görevlilerle yalnız başıma kaldım. Yüreğim, kirli derimin altında yanıyordu. Yeniden baktığımda Rósa’nın yitip gittiğini gördüm.</p>

  <p>Şimdi İzlanda’nın, kendi sularıyla yıkanırken denizine sırtını dönen bu adanın kuzeyi boyunca ilerliyoruz. Dağlarda kendi gölgelerimizi kovalıyoruz.</p>

  <p>Mezarlığa götürülen bir ceset gibi eyere bağladılar beni. Onların gözünde çoktan ölmüş, gömülmeye yazgılı bir kadındım. Kollarım önden zincirlenmişti. Demir etlerimi sıkıştırıyor, at üzerinde gerçekleştirdiğimiz bu korkunç geçit töreni sürerken, gözlerimin önünde onları kanatıyordu. Bana zarar vermelerini bekliyordum artık. Stóra-Borg’daki kimi nöbetçiler bedenime küçük küçük şiddet uygulayarak bana yönelttikleri nefreti kayıt altına alıyorlardı: Şurada bir işaret, derinin altında yıldız öbekleri gibi filizlenen çürükler, cildin altında kısılı kalan siyah sarı duman... Sanırım içlerinden bir kısmı Natan’ı tanıyordu.</p>

  <p>Ama şimdi beni doğuya götürüyorlar. Boğazlanacak bir kuzu gibi bağlamalarına karşın, kayaların çekilip çayırlara yol verdiği o yeşil vadilere geri döneceğim için mutluyum; orada ölecek olsam bile.</p>

  <p>Atlar çalı kümeleriyle boğuşurken, beni ne zaman öldüreceklerini merak ediyorum. Kim bilir nerede tutacaklar beni; tereyağı gibi, tütsülenmiş bir et gibi nerede, hangi kilerde saklayacaklar. Sarıp sarmalayıp bir kaya gibi gömmeden önce. Çözülüp dağılmak için toprağı arzulayan bir ceset gibi.</p>

  <p>Böyle şeyleri bana söylemiyorlar. Onun yerine bileğimde demir kelepçelerle çevrede dolaştırıyorlar beni, nereye yönlendirilirsem oraya gidiyorum, bıçağa doğru güdülen bir inek gibi. Korkunç sona doğru, ipe doğru. Başımı eğiyor, beni nereye götürürlerse gidiyorum. Şimdilik, mezara olmamasını diliyorum.</p>

  <p>Sinekler çok kötü. Yüzümde gözümde ağır ağır yürüyorlar. Ayaklarının ve kanatlarının ince ince batışını hissediyorum. Yüzümden akan ter uzaklaştırıyor onları. Bileklerimi saran ağır demirler yüzünden sinekleri kovalayamıyorum. Erkek ölçülerine göre yapılmış olmalarına rağmen bileğimi sımsıkı kavrıyorlar.</p>

  <p>Yine de, hareket halinde olmak, bacaklarımın arasındaki atın sıcaklığını hissedebilmek bir teselli veriyor bana: Soğuk olmayan bir şeyde yaşamı duyabilmek. Uzun zamandır, kış iliklerime yuva yapmışçasına, yarı donmuş durumdayım. Karanlık odalarda geçen bitmez tükenmez günler ve nefret dolu bakışlar, herhangi bir insanın kemiklerine kırağı düşürecek denli yıpratıcı. Dolayısıyla evet, dışarıda olmak daha iyi şimdi. Tabuttaki ceset gibi bir odada yavaşça çürümektense, sineklerle dolu bir havada bir yerlere gidiyor olmayı yeğlerim.</p>

  <p>Böceklerin uğultusu ve atların yürürken çıkardığı düzenli sesin dışında, uzaklardan gelen bir gürleme duyuyorum. Belki, aralıksız gürültülerle Thingeyrar’ın kumlarına çarpan okyanus dalgalarından geliyor. Ya da belki ben canlandırıyorum kafamda. Deniz insanın içine işler. Natan’ın eskiden dediği gibi, bir kez tadını aldın mı, deniz seni asla yalnız bırakmaz. Kadın gibi, demişti Natan, deniz de dırdırcıdır.</p>

  <p>Illugastadir’de geçen baharların ilkiydi. Kocaman açılmış gözleriyle titreyen bir av hayvanı gibiydi aydınlık. Deniz bomboştu. Natan kayığı suyun gümüş yüzeyine doğru iteleyerek kürekleri her iki yanından daldırdı.</p>

  <p>“Kilise mezarlığı gibi sessiz” dedi gülerek, kolları suyun etkisiyle inip kalkıyordu. Tahtanın gıcırtısını ve denizin yüzeyine tokat gibi çarpan küreklerin fısıltılı sövgülerini duydum. “Ben yokken yaramazlık etme.”</p>

  <p>Onu düşünmeyi bırak.</p>

  <p>Ne zamandır at üzerindeyiz? Bir saat mi? İki mi? Zaman yağ gibi kaygan. Ama iki saatten fazla olamaz. Bu bölgeleri tanıyorum. Şimdi güneye, belki de Vatnsdalur’a doğru gittiğimizi biliyorum. İlginç, yüreğim nasıl da bir anda kaburgalarıma yapışıyor. Ülkenin bu bölümünü görmeyeli ne kadar oldu? Birkaç yıl, daha da fazla belki. Hiçbir şey değişmemiş.</p>

  <p>Hiçbir zaman olamayacağım kadar evime yakınım şimdi.</p>

  <p>Vadinin girişindeki tuhaf tepeleri geçerken kuzgunların gaklamalarını duyuyorum. Gökyüzünün parlak mavisiyle karşıtlık oluşturan kopkoyu görünüşleri, kara kehanetlere benziyor. Stóra-Borg’daki nemli ve sefil yatakta geçirdiğim bütün o geceler, kendimi dışarıda, Flaga’daki kuzgunları beslerken düşledim. Kuzgunlar... Acımasız ama kurnaz kuşlar. Tanrı’nın yarattıkları, sevecenlikleriyle olamıyorsa bile, akıllı oldukları için sevilmelidirler. Çocukken kuzgunların Undirfell kilisesinin çatısında toplaşmalarını, köyde kimin öleceğini öğrenmeyi umarak izlerdim. Hangi kuşun tüylerini silkeleyeceğini, gagasını ne yöne çevireceğini bekleyerek duvarın üzerinde otururdum. Bir kez gerçekleşmişti. Bir tanesi çatının köşesindeki tahtaya tünemiş, gagasını Bakki çiftliğine doğru titretiyordu. O hafta içinde çiftlikteki küçük bir çocuk boğuldu, ırmağın aşağısında şişmiş ve morarmış olarak buldular onu. Kuzgun biliyordu.</p>

  <p>Sigga, karabasanlar ve hortlaklar konusunda bilgisizdi. Illugastadir’de bir gece birlikte örgü örerken, bir kuzgunun denizden gelen ve bizi hücrelerimize kadar ürperten çığlığını duyduk. Sigga’ya geceleri asla bir kuzgunu yanına çağırmamasını ya da ona yiyecek vermemesini söyledim. Geceleri gaklayan kuşlar, sana bakar bakmaz canını alabilecek ruhlardır, dedim. Onu korkuttuğuma eminim, bana daha sonra söylediklerinden bunu anladım.</p>

  <p>Kim bilir Sigga şu anda nerelerdedir... Stóra-Borg’da onunla birlikte kalmamıza neden izin vermediler? Bir sabah ellerim zincirliyken onu benden ayırdılar. Onlara birden fazla kez sormama karşın, nereye götürüldüğünü söylemediler. “Senden uzağa,” dediler, “yeter ki senden uzak olsun”.</p>

  <p>“Agnes Magnúsdóttir!”</p>

  <p>Arkamdan gelen atın üzerindeki adamın yüzü sertti.</p>

  <p>“Agnes Magnúsdóttir. Cezan infaz edilinceye kadar Kornsá’da tutulacağını bildiriyorum.” Adam bir şey okuyor, eldivenlerine doğru bakan gözleri sağa sola oynuyordu. “Bu ülkenin mahkemesince hüküm giyen bir mahkûm olarak özgürlük hakkın elinden alınmıştır.” Elindeki kâğıdı katlayarak eldiveninin içine sokuverdi. “Yüzündeki o kötü bakışı silsen iyi olur. Kornsá’daki insanlar yumuşak ve naziktirler.”</p>

  <p>Al bakalım. İşte sana gülücük. Nasıl, iyi mi? Dudaklarımın arasından dişlerimi görüyor musun?</p>

  <p>Atımın yanından geçti gitti. Gömleğinin arkası terden ıslanmıştı. Bilerek mi yaptılar acaba? Onca yer varken Kornsá.</p>

  <p>Stóra-Borg’daki ambara tıkıldığım günlerde, Kornsá gözüme bir cennet gibi görünürdü. Irmağıyla, parlak çayırlarıyla, baharda üzerlerinden ipil ipil suların süzüldüğü çim kaplı damlarıyla çocukluğumun geçtiği yer. Ama şimdi görüyorum ki benim için bu bir aşağılama olacak. Vadideki insanlar beni tanıyacak. Beni eskiden olduğum gibi, bir bebek, bir çocuk, çiftlikten çiftliğe koşan bir kadın gibi anımsayacaklar önce. Ama sonra cinayetleri düşünecekler ve o çocuk, o kadın unutulup gidecek. Sürekli beni gözlemelerine dayanamıyorum. Gözlerimi atın yelesine, o uzun kılların üzerinde kaynaşan bitlere dikiyorum. Bilemiyorum, attan mı geliyor bunlar, yoksa benden mi.</p>

  <div>
    <br/>
  </div>

  <p class="p1" style="text-align: center;">*</p>

  <div>
    <br/>
  </div>

  <p class="p1">Rahip Tóti alçak kapı girişinden eğildi ve gözlerini kısarak, kutup kuşağına özgü gece yarısı güneşinin pembemsi kızıllığına baktı. Ötede, çiftliğin kuzey bölümünün aşağı ucundan yaklaşan atlı grubunu görebiliyordu. Sürücülerin arasında gözleri kadını aradı. Atlılar, çevrelerini kuşatan altın sarısı otların oluşturduğu renk selinde küçük ve siyah görünüyorlardı.</p>

  <p>Margrét kapıdan dışarı çıkarak Tóti’nin az gerisinde durdu.</p>

  <p>“Kadının bizi uykumuzda öldürmemesi için, umarım arkalarında birkaç adam bırakırlar.”</p>

  <p>Tóti dönüp Margrét’in sert yüzüne baktı. O da atlıları görmek için gözlerini kısıyordu, alnı kırış kırış olmuştu. En iyi başlığını takmış olan kadının külrengi kıvrımlı saçları iki gergin kurdeleyle tutturulmuştu. Tóti, kadının o gece kendisini karşılarken taktığı kirli önlüğü değiştirmiş olduğunu fark etti.</p>

  <p>“Kızlarınız da bize eşlik edecekler mi burada?”</p>

  <p>“Çok yorgunlar, ayakta bile duramıyorlar, ikisini de yatağa yolladım. Anlamıyorum, suçlu neden gecenin bir yarısında getirilmek zorundaydı ki.”</p>

  <p>“Komşularınızı rahatsız etmemek için, sanırım,” diye nazikçe düşüncesini belirtti.</p>

  <p>Alt dudağını ısıran Margrét’in yanaklarına bir kırmızılık yayıldı.</p>

  <p>“Evimi Şeytan’ın çocuklarıyla paylaşmaktan hoşlanmam,” derken sesi fısıltıya dönüştü. “Rahip Tóti, o kadını burada istemiyoruz, bunun bilinmesini sağlamamız gerek. Stóra-Borg’da tutmayacaklarsa, adanın birine götürülsün.”</p>

  <p>“Hepimiz görevlerimizi yerine getirmeliyiz,” diye mırıldandı Tóti, atlıların dönüp eve doğru yönelişini izlerken. Göğüs cebinden bir enfiye kutusu çıkararak içinden bir tutam aldı. Özenle sol başparmağının dibindeki oyuk bölgeye yerleştirdi, başını eğip burnuna çekti.</p>

  <p>Margrét öksürdü ve yere tükürdü. “Gecenin içinde domuzlar gibi kısılıp kalmış olsak bile mi, Rahip Tóti? Sen genç bir adamsın, evet, ama Tanrı’nın adamısın. Kadının seni öldüreceğini hiç sanmam. Ama ya biz? Kızlarım? Tanrım, nasıl huzur içinde uyuyacağız?”</p>

  <p>“Bir görevliyi sizinle birlikte bırakacaklar,” diye homurdandı Tóti, atını eşkin sürerek yaklaşan atlıya dikmişti gözlerini.</p>

  <p>“Bırakmak zorundalar. Yoksa o kadını önüme katıp Stóra-Borg çiftliğine kadar ben kendim geri götürürüm.”</p>

  <p>Ellerini midesinin üzerinde bükülü tutan Margrét bakışlarını, Vatnsdalsfjall dağ sırasının üstünde sessizce uçan küçük kuzgun sürüsüne çevirdi. Gökyüzüne savrulmuş küllere benziyorlardı.</p>

  <p>“Geleneklere bağlı bir insan mısınız, Rahip Tóti?” diye sordu Margrét.</p>

  <p>Tóti soruyu ciddiye alarak kadına döndü. “Soylu ve Hıristiyanlığa özgü iseler...”</p>

  <p>“Kuzgun sürüsüne ne denir, biliyor musunuz?”</p>

  <p>Tóti kafasını salladı.</p>

  <p>“Fesat, Rahip. Fesat.” Margrét bir kaşını kaldırarak Rahibe meydan okudu; ona itiraz etmesini bekliyor gibiydi.</p>

  <p>Tóti kuzgunların büyükbaş ahırının saçaklarına konuşlarını izledi. “Öyle mi, Bayan Margrét? Ben onlara zalim dendiğini sanıyordum.”</p>

  <p>Yaklaşan atlı bahçenin köşesine ulaştığı için, Margrét karşılık vermeye zaman bulamadı.</p>

  <p><i>“Komið þið sæl og blessuð,</i>”<a href="../Text/DiPNOTLAR.xhtml#a5" id="k5"><sup>[5]</sup></a>&nbsp;diye bağırdı atlı.</p>

  <p><i>“Drottin blessi yður.</i> Tanrı sizi kutsasın,” diye yanıtladı ikisi birden. Margrét ve Tóti adamın yanına gitmeden önce attan inmesini beklediler. Adet olduğu üzere resmi bir biçimde öpüştüler. Terden ıslanmış adamın üstüne atların kokusu sinmişti.</p>

  <p>“Onu getirdik,” dedi soluk soluğa. “Sanırım yolculuktan dolayı biraz bitkin bulacaksınız kendisini.” Bir kez daha durakladı, şapkasını çıkarıp eliyle nemli saçlarını geriye doğru yatırdı. “Size bir sıkıntı vereceğini sanmam.”</p>

  <p>Margrét öfkeyle güldü.</p>

  <p>Adam soğuk bir gülümsemeyle karşılık verdi. “Emin olmak için bu gece burada kalmamız emredildi. Bahçenizde kamp kuracağız.”</p>

  <p>Margrét soğuk bir biçimde başıyla işaret etti. “Çimenleri ezmediğiniz sürece istediğiniz kadar kalabilirsiniz. Süt ister misiniz? Peynir suyu ya da su?”</p>

  <p>“Sağ olun,” diye yanıtladı adam. “Bu nezaketinizin karşılığını öderiz.”</p>

  <p>“Gerek yok.” Margrét dudaklarını sarkıttı. “Yeter ki o kancığı mutfağımdaki bıçaklardan uzak tutun.”</p>

  <p>Adam için için gülerek Margrét’in ardından eve doğru yöneldi. Geçerken Tóti adamı kolundan yakaladı.</p>

  <p>“Tutuklu kendisiyle görüşmem için talepte bulundu. Nerede o?”</p>

  <p>Adam eve en uzak noktada duran atı gösterdi. “Oradaki suratsız kadın. Genç olan hizmetçiyse Midhóp’ta kaldı. Dediklerine göre temyizin sonucunu bekliyormuş.”</p>

  <p>“Temyiz mi? Ölüme mahkûm edildiklerini sanıyordum.”</p>

  <p>“Vatnsnes’teki birçok kişi Sigga için Kraldan af gelmesini umuyor. O tatlı kız öyle genç ki insanın içi onun ölmesine elvermiyor.” Adam yüzünü astı. “Bunun gibi değil. Canı istediğinde düzgün davranmasını biliyor.”</p>

  <p>“Bu da temyizi bekliyor mu?”</p>

  <p>Adam güldü. “Fazla şansı olduğunu sanmam. Blöndal genç olanını kolluyor. Dediklerine göre, ona karısını anımsatıyormuş. Bu ise... Açıkçası, Blöndal ibret olsun istiyor.”</p>

  <p>Tóti, bahçenin ucunda toplanmış olan kalabalığa doğru baktı. Adamlar atlardan inmeye başlamış, denkleriyle uğraşıyorlardı. Yalnızca bir tanesi atının üzerindeydi. Tóti ona doğru yaklaştı.</p>

  <p>“Özel bir adı var mı? Ona nasıl seslenmeli-?”</p>

  <p>“Yalnızca Agnes,” diye sözünü kesti adam. “Agnes derseniz size karşılık verir.”</p>

  <div>
    <br/>
  </div>

  <p class="p1" style="text-align: center;">*</p>

  <div>
    <br/>
  </div>

  <p class="p1">İşte geldik. Stóra-Borglu adamlar, Kornsá’daki çarpık çiftlik evinin az ötesinde atlarından iniyorlar. İki kişi, bir kadınla bir adam, evin dışında duruyor, bana özgürlüğümün kısıtlandığını ilan eden atlı da onlara doğru yürüyor. Kimse zincirlerimi çözmek için yanıma gelmiyor. Belki de unuttular beni. Kocakarılar gibi öksürüp yerlere tüküren kadın eve girmek için kafasını eğiyor, ama adam Stóra-Borglu yetkiliyle konuşmak için orada kalıyor.</p>

  <p>Solumda bir kahkaha... İki görevli bahçeye işiyor. Ilık havada kokusunu alabiliyorum. Her zamanki gibi, bütün gün yemek yemediğimi, bir yudum olsun su içmediğimi yine kimse fark etmedi; dudaklarım yanmış bir odun gibi yarık yarık. Küçükken acıktığımda da böyle olurdu. Kemiklerimin bedenimde büyüdüğünü, iskeletimin parçalanarak içimden çıkacağını hissederdim. Artık kanamam durdu. Artık bir kadın değilim.</p>

  <p>Bir adam uzun adımlarla bahçeyi geçerek bana doğru hızlı hızlı yürüyor. Dönüp bakma ona.</p>

  <p>“Merhaba Agnes. Ben... Benim adım Rahip Thorvardur Jóhsson. Breidabólstadur’dan geliyorum, Vesturhóp’tan. Oranın Yardımcı Rahibiyim.” Soluk soluğa kalıyor.</p>

  <p>Kaldırma kafanı. Bu o. Ses aynı ses.</p>

  <p>Adam öksürüyor, âdetlere uygun olarak beni öpmek üzere eğiliyor, ama bir an duraksayıp geri geri gidince bir çalı kümesine takılıp düşeyazıyor. Kesin çoraplarımdaki kurumuş çiş kokusunu almıştır.</p>

  <p>“Beni mi istemiştiniz?” Sesi kuşkulu geliyor.</p>

  <p>Kafamı kaldırıp bakıyorum.</p>

  <p>Beni anımsamıyor. Rahatlamak mı yoksa düş kırıklığına mı uğramalıyım, bilemiyorum. Saçları yine eskisi gibi kızıl, gece yarısı güneşi kadar kızıl. Bukleleri, bir çile yünün boyayı çekmesi gibi ışığı yutmuş sanki. Ama yüzü yaşlanmış, daha incelmiş.</p>

  <p>“Beni mi istemiştiniz?” diyor yeniden. Gözlerinin içine baktığımda kendininkileri kaçırıyor, ardından sinirli sinirli üst dudağındaki teri siliyor, geride nokta nokta lekeler kalıyor. Enfiye mi? Burada olmak istemiyor.</p>

  <p>Dilimi yutmuş gibiyim, sözcükleri oluşturmak için kıpırdatamıyorum bile. Durum böyleyken zaten ne söyleyebilirim ki ona? Bileklerimde, zincirlerin derimi yaraladığı yerlerdeki kabukları soyuyorum. Kanın yeniden dışarı doğru boncuklandığını o da fark ediyor.</p>

  <p>“Şey... Ben şimdi... Sizinle tanıştığıma sevindim, ama... Geç oldu. Siz de şimdi... Eee, ben sizi yakında yeniden yoklayacağım.” Beceriksizce eğiliyor, sonra telaşla sendeleyerek geri dönüyor ve yürüyüp gidiyor. Tökezleyerek ata binişini izlerken taze kanımı bütün koluma bulaştırıyorum.</p>

  <p>Artık yalnızım. Kuzgunları izliyor, atların yemlenmesini dinliyorum.</p>

  <div>
    <br/>
  </div>

  <p class="p1" style="text-align: center;">*</p>

  <div>
    <br/>
  </div>

  <p class="p1">Stóra-Borglu adamlar yemeklerini yedikten sonra dinlenmek için çadırlarına çekildiklerinde, Margrét kirli tahta kapları toplayıp içeri girdi. Uyuyan kızlarının üzerindeki battaniyeleri düzeltip küçük odada ağır ağır dolanmaya, tavandaki kirişlerin arasına yayılı topraktan dökülen samanları yerden toplamaya başladı. Odanın tozu onu umutsuzluğa düşürdü. Duvarlar eskiden iyi kalite Norveç ahşabıyla kaplıydı, ama Jón, vadinin karşısındaki bir çiftçiye olan borcunu ödemek için o tahtaları sökmüştü. Korumasız kalan dışı çim kaplı çıplak tavandan yazları yataklara toprak ve ot dökülüyordu. Kışlarıysa nemlenen duvarlarda oluşan küfler yün battaniyelerin üzerine düşerek ev halkının ciğerlerine zarar veriyordu. Ev artık dağılmaya başlamıştı. Yavaş yavaş içinde yaşayanların üstüne çökmekte olan bir baraka... Geçen yıl iki hizmetçi nemin yol açtığı hastalıklar yüzünden ölmüştü.</p>

  <p>Margrét öksürüğünü düşündü ve eli içgüdüsel olarak ağzına gitti. Bölge Komiseri’nin getirdiği haberi aldığından beri ciğerleri daha sık balgam üretiyordu. Her sabah göğsünde bir ağırlıkla uyanıyordu. Suçlunun gelmesiyle oluşan korkunun ağırlığı mıydı, yoksa gecenin ciğerlerine yığdığı toprağınki mi, söyleyemiyordu, ama bu durum ona mezarı düşündürüyordu. Her şey çöküyor, diye geçirdi aklından.</p>

  <p>Görevlilerden biri, Agnes’i getirmek üzere, onu atlarla birlikte bağladıkları yere gitti. Margrét adamlara akşam yemeklerini vermek için çiftlik evinin loş odalarından dışarı çıktığında, yalnızca bir an uzaktan gördü kadını. Üzerinde donuk mavi, pis bir eteklik vardı; attan aşağı zorla çekiştiriliyordu. Yüreği küt küt attı. Katil kadın birazdan yanında olacaktı. Yüzünü görecekti onun; sıcaklığını çok yakından hissedecekti. Ne yapılmalıydı? Böyle bir kadının önünde nasıl davranılırdı?</p>

  <p>Keşke Jón burada olsaydı, diye düşündü. Ona ne demem gerektiğini bana söylerdi. Gözünü böylesine karartmış bir kadınla ancak bir erkek, ama sıkı bir erkek başa çıkabilir.</p>

  <p>Margrét oturdu ve dalgın dalgın elindeki otlarla oynamaya başladı. Neredeyse kırk yıl boyunca kocasının evinden gelip geçen onca hizmetçiyi idare etmiş, çiftliği çekip çevirmişti; şimdiyse, içindeki kuşku ve tedirginlikten dolayı kendini çok bitkin hissediyordu. Bu Agnes denen kadın çalışmak için gelen bir hizmetçi değildi, kesinlikle bir konuk ya da yardıma muhtaç biri de değildi. Herhangi bir iyiliği hak etmiyordu, ne var ki ölüme mahkûmdu. Margrét ürpertiyle titredi. Lambadan gelen ışık kadının gölgesini döşeme tahtalarının üzerinde bir oraya bir buraya oynatıyordu.</p>

  <p>Çiftlik evinin kapı girişinden ağır ağır yaklaşan ayak sesleri duyuldu. Margrét çabucak ayağa kalktı, sıkılı yumruğunu açınca topladığı otlar yere dağıldı. Görevlinin sesi koridordaki gölgelerin arasından uğuldadı.</p>

  <p>“Kornsá çiftliğinin hanımı Margrét? Tutuklu yanımda. Girebilir miyiz?”</p>

  <p>Margrét derin bir soluk alarak duruşunu düzeltti. “Bu taraftan,” diye emir verdi.</p>

  <p>Büyükodaya giren görevli, karşısında dimdik duran ve elleriyle sıkıca önlüğünü tutan Margrét’e dişlerini göstererek gülümsedi. Kadın gözleriyle kızlarının uyuduğu yere hızla bir baktı, boyun damarlarının attığını hissetti. Soluk ışığa alışmaya çalışarak gözlerini kırpıştıran görevli kısa süren bir sessizliğin ardından birdenbire suçlu kadını odanın içine doğru çekti.</p>

  <p>Margrét, kadının bu pis ve perişan görüntüsüne karşı hazırlıksızdı. Hizmetçilerin giydiklerine benzeyen kaba dokumadan, sıradan iş elbisesi öylesine yoğun bir biçimde lekelenmiş ve pislikten katılaşmıştı ki, yakadan kola doğru uzayan kahverengi yağın altından giysinin mavi rengi güçlükle seçilebiliyordu. Kurumuş kalın çamur tabakasının ağırlığı, kumaşı kadının bedeninden aşağı sarkıtıyordu. Islanmış, neredeyse bileklerine kadar inmiş soluk mavi çorapların yırtık tekinin altından kadının beyaz teninin bir bölümü açığa çıkmıştı. Fok derisinden yapılmış gibi görünen ayakkabıları dikiş yerlerinden ayrılmıştı, ama öyle çok çamurla kaplanmışlardı ki ne derece dağıldıkları anlaşılamıyordu. Başlığın altındaki yarısı örtülmüş saçları yağdan keçeleşmişti. Arkasından iki koyu saç örgüsü sarkıyordu. Saçlarının dağılmış telleri gevşekçe boynunun üzerine düşmüştü. Stóra-Borg’dan buraya kadar sürüklenerek getirilmiş gibi görünüyor, diye düşündü Margrét. Kadın yüzünü saklarcasına yere bakıyordu.</p>

  <p>“Bana bak.”</p>

  <p>Agnes yavaşça başını kaldırdı. Margrét, kadının ağzının çevresini kaplayan kurumuş kanı ve alnındaki çizgilerin içine dolmuş kir tabakasını görünce irkildi. Çenesinden aşağı, boynunun yanına doğru uzayan sarı bir çürük vardı. Agnes’in gözleri bir anda yerden Margrét’inkilere çevrildi, yüzündeki kir nedeniyle rengi daha açık ve daha delici görünen bu gözlerdeki şiddet kadının sinirlerini bozdu. Margrét görevliye döndü.</p>

  <p>“Bu kadın dövülmüş.” Görevli, Margrét’in yüzüne, hoşnut bir ifade görebilmek için baktı, göremeyince de gözlerini indirdi. “Kadının eşyası nerede?”</p>

  <p>“Yalnızca üzerindeki giysiler var,” dedi görevli. “Yediklerinin karşılığı olarak nesi varsa memurlar el koydu.” Birden gelen bir öfke dalgasıyla canlanan Margrét, kadının bileklerindeki demirleri işaret etti.</p>

  <p>“Kesilmek için beslenmiş bir kuzu gibi bağlı tutulması gerekli mi?” diye sordu adama.</p>

  <p>Omzunu silken görevli anahtarı bulmak için ceplerini aradı. Ardından elinin alışık olduğu bir iki hareketle Agnes’i kelepçelerden kurtardı. Kadının kolları iki yana düştü.</p>

  <p>“Artık gidebilirsin,” dedi Margrét. “Ben uyuyacağım zaman aranızdan biri içeri gelebilir, ama şimdi onunla yalnız kalmak istiyorum.”</p>

  <p>Görevlinin gözleri açıldı. “Emin misiniz?” diye sordu. “Güvenliğiniz açısından.”</p>

  <p>“Söylediğim gibi, yatağa çekilirken sana haber veririm. Girişin dışında bekleyebilirsin, bir şey gerekirse ben seslenirim.”</p>

  <p>Görevli duraksadı, sonra başını salladı ve selam vererek çıktı. Margrét odanın ortasında kıpırdamadan ayakta duran Agnes’e döndü.</p>

  <p>“Sen,” dedi, “sen de beni izle.”</p>

  <p>Margrét kadına dokunmak istemiyordu ama içerideki ışığın yetersizliği yüzünden, öteki odaya doğru yönlendirmek için Agnes’in kolundan tutmak zorunda kaldı. Bileğindeki kemikleri ve parmak uçlarına doğru giden kabuk bağlamış kanı hissedebiliyordu. Beklemiş sidik gibi kokuyordu.</p>

  <p>“Bu taraftan.” Margrét yavaşça mutfağa doğru yürüdü, alçak kapı girişinden kafasını eğerek geçti.</p>

  <p>Mutfak, taştan örülmüş ocaktaki sönmeye yüz tutan korlarla ve samanla karışık toprak tavanda baca görevi gören küçük delikten aydınlanıyordu. İçeri giren güçsüz, pembe bir ışık sıkıştırılmış toprak zeminin üzerine yayılıyor, odanın içinde asılı duran dumanı aydınlatıyordu. Margrét, Agnes’i içeri soktu, sonra kendine çevirdi ve onunla yüz yüze geldi.</p>

  <p>“Giysilerini çıkar. Benim battaniyelerimin içine girip uyuyacaksan yıkanman gerekiyor. Zaten eve dadanmış olan bitlere daha da fazlasını ekleyerek buraya zarar vermene göz yummayacağım.”</p>

  <p>Agnes’in yüzü kayıtsızdı. “Su nerede?” diye boğuk bir sesle sordu.</p>

  <p>Margrét duraksadı, ardından kömürlerin üzerinde duran büyük tencereye doğru döndü. Elini içine sokarak ıslanması için bıraktığı kap kaçağı çıkardı, sonra da tencereyi sertçe yere bıraktı.</p>

  <p>“İşte,” dedi. “Su ılık. Hadi çabuk ol, saat gece yarısını geçti bile.”</p>

  <p>Agnes tencereye baktı ve birden yere düştü. Margrét başta kadının bayıldığını düşündüyse de yanlışını hemen anladı. Agnes’in, kafasını tencerenin içine eğerek eline doldurduğu yağlı suyu ağzına götürüşünü ve yalaktaki bir hayvanın aceleciliğiyle soluk soluğa içişini izledi. Su çenesinden ve boynundan akıyor, giysisinin sert kıvrımlarına damlıyordu. Margrét hiç düşünmeden eğildi, Agnes’in alnını tencereden çekti.</p>

  <p>Kadın geriye, dirseklerinin üzerine düştü ve bir çığlık attı, su ağzından dışarı gürültüyle püskürdü. Agnes’in gözleri yarı yarıya kapalı, ağzı açıktı. Kadın, Margrét’in daha önce de gördüğü kişilere, içkiyle ya da büyüyle ya da evde yaşanan ani ölümlerin üzüntüsüyle kendini kaybedenlere benziyordu.</p>

  <p>Agnes hafifçe inildeyerek elinin arkasını önce ağzına sonra da giysisine sürdü. Kendini zorlayarak ayağa kalktı ve dik durmaya çalıştı.</p>

  <p>“Susadım.”</p>

  <p>Margrét başını salladı, yüreği hâlâ göğsünün içinde tokmak gibi vuruyordu. Güçlükle yutkundu.</p>

  <p>“Bir dahaki sefere bardak iste.” dedi.</p>

  <div>
    <br/>
  </div>

  <p class="p1" style="text-align: center;">*</p>

  <div>
    <br/>
  </div>

  <p class="p1">Rahip Tóti, babasının Breidabólstadur kilisesinin yakınındaki çiftlik evine geri döndüğünde terden sırılsıklamdı. Kornsá’dan beri atının gücünü zorlamış, topuklarıyla karnını delercesine mahmuzlarken, yüzüne tokat gibi çarpan rüzgârın etkisiyle kanı yanaklarına yürümüştü.</p>

  <p>Ağzından köpükler damlayan atını yavaşlatıp, evin girişine yakın basamaklı çite doğru yönlendirdi. Titreyen bacaklarla attan indi. Hızlanan rüzgâr giysilerinin sık dokumasından içeri girince terden ıslanmış derisi soğumaya ve iğnelenmeye başladı. Çenesi sıkıca kenetlenmişti. Dizginleri çitin çevresine dolarken elleri titriyordu.</p>

  <p>Rüzgâr yağmur bulutlarını denizden içerilere doğru sürüklüyor, yaz gündönümünü geçeli çok olmamasına karşın, gün ışığı hızla kayboluyordu. Tóti ıslak yakasını boynuna kadar kaldırdı, şapkasını sıkı sıkı kafasına bastırdı. Atının sağrısını okşayıp, kiliseye doğru çıkan hafif yokuşu yürümeye başladı. Kurusun diye sıkılıp eciş bücüş bir biçimde yere atılmış ıslak bir kilim gibi hissediyordu kendisini. Bitmek bilmeyen aydınlığı ve sürekli alacakaranlığıyla kuzeyin uzun günleri rahatsız ediyordu onu. Güneyde, okuldayken yaptığı gibi günün hangi saatinde olduğunu kestiremiyordu burada.</p>

  <p>Yağmur yağmaya, fırtına da şiddetini artırmaya başladı. Rüzgâr uzun otlara vuruyor, önce saplarını yere yapıştırıp yatırıyor, sonra da kamçı gibi yeniden gökyüzüne doğru fırlatıyordu. Gölgelenen ışıkta otlar gümüştenmiş gibi görünüyordu.</p>

  <p>Tóti tepeye doğru geniş adımlarla yürüyerek kaslarını esnetiyor, bir yandan da kadınla olan görüşmesini düşünüyordu. O kadın. Suçlu kadın. Agnes.</p>

  <p>Tóti’nin dikkatini en önce, kadının, eyere bağlıyken aşağı kaymamak için bacaklarını atın üzerinde birbirinden ayırıp yayması çekmişti. Sonra da kokusunu almıştı onun; ihmal edilmiş bir bedenin keskin kokusu, yıkanmamış giysiler, taze ter ve kurumuş kan, bir de ayrık bacakların arasından gelen ayrı bir koku daha. Kadınlara özgü o pis koku. Düşüncesi bile Tóti’nin yüzünü kızartmaya yetti.</p>

  <p>Gelgelelim onun içini bulandıran kadının kokusu değildi. O, taze bir cesetle, mezarından yeni çıkarılmış bir ölüye benziyordu. Yağlı, ip gibi birbirine dolanmış vahşi koyu renk saçlar, derisinin gözeneklerine yerleşmiş kahvekülrengi pislikler. Cüzamın renkleri.</p>

  <p>Kadını görür görmez arkasını dönüp kaçmak istemişti. Yüreksiz bir korkak gibi.</p>

  <p>Tóti sırtını kamburlaştırarak, yağmurla rüzgârın dışarıdan gelen etkisine karşı koyarken, içinden kendini cezalandırıyordu. Sen ne biçim bir adamsın ki zarar görmüş bir bedeni görür görmez kaçmak istiyorsun? Acının görüntüsüne bile dayanamıyorsun, ne biçim bir rahipsin sen?</p>

  <p>Onu en çok rahatsız eden, kadının çenesinde göze batan çürüktü. Kurumuş yumurta sarısı gibi tavlı bir renk. Tóti, öyle bir çürüğe yol açabilecek olan kuvveti düşündü. Kadının gırtlağını kavrayıp sıkan bir adamın hoyrat eli. Boynunu bileklerindeki zincire bağlayan bir ip. Bir düşme.</p>

  <p>Bir insan pek çok sebeple yaralanabilir, diye düşündü Tóti. Kilise mezarlığına ulaştı, eli kapının üzerinde beceriksizce oyalandı.</p>

  <p>Bir kaza olmuş olabilir. Kadın kendi kendisini yaralamış da olabilir.</p>

  <p>Rahip, gölgeler içindeki mezarlıklara ve onların tahta haçlarına bakmamaya çalışarak, kilisenin taşlı yolundan aşağı hızla yürüdü. Cebinden biçimsiz bir anahtar çıkardı, kendini içeri attı. Tahta kapıyı ardından kapayıp rüzgârın pes homurtusunu da dışarıda bırakınca rahatladı. İçeride kusursuz bir sessizlik vardı. Tek ses, kilisenin balık derisiyle kaplı bir delikten ibaret büyük penceresinden gelen, yağmurun ince tıpırtısıydı.</p>

  <p>Şapkasını başından çıkaran Tóti ellerini saçlarının üzerinden geçirdi. Kürsüye doğru yürürken döşemeyi gıcırdatıyordu. Kısa bir süre durdu, gözlerini kısarak sunağın arkasındaki duvar resmine baktı. Son Yemek tablosu.</p>

  <p>Resim çirkindi: Geniş bir masanın başına kurulmuş bir İsa, gölgelerin arasında bir cüce gibi gülünç Yahuda... Resmi yapan, yöreden bir tüccarın Danimarkalı bir kadınla evli ve hükümetle bağlantıları olan oğluydu. Tóti bir pazar günü ayinden sonra tüccarın Rahip Jón’la konuşmasına kulak misafiri olmuş, önceki resmin boyalarının pul pul dökülmesinden yakındığını duymuştu. Tüccar, sanatsal yeteneğiyle Kopenhag’da burs kazanan oğlundan söz açmıştı. Rahip Jón eğer tüccarın cemaate olan büyük bağlılığını ifade etmesine izin verirse, kiliseyi hiçbir harcamaya sokmadan gerekli bütün malzemeyi seve seve karşılayacak, oğlunun yapacağı işin bedelini de bağışlayacaktı. Tóti’nin tutumluluğa önem veren babası, doğal olarak, eski resmin üzerinin boyanmasını kabul etmişti.</p>

  <p>Tóti önceki resmi özlemişti. Melek’le güreşirken yüzü onun omzuna gömülmüş, sıkılı yumruğuna kutsal tüy dolmuş olan Yakup’u betimleyen, Eski Ahit’ten güzel bir sahneydi.</p>

  <p>Tóti iç geçirerek yavaşça dizlerinin üzerine çöktü. Şapkasını yere koyup ellerini sıkıca göğsünde birleştirdi, yüksek sesle dua etmeye başladı.</p>

  <p>“Ey Kutsal Tanrım, günahlarımı bağışla. Güçsüzlüğümü ve korkumu bağışla. Korkaklığımla başa çıkabilmem için bana yardım et. Acının görüntüsüne dayanabilmem için bana güç ver ki, acı çekenleri senin yardımınla rahatlatabileyim.”</p>

  <p>“Tanrım, korkunç bir günah işlemiş olan bu kadının ruhu için dua ediyorum. Onu pişmanlığa özendirecek sözleri bana bağışla.”</p>

  <p>“Korkumu itiraf ediyorum. Ona ne söyleyeceğimi bilmiyorum. Tanrım, kendimi huzurlu hissetmiyorum. Lütfen ondan bana bulaşan bu, bu... Bu dehşete karşı yüreğimi koru.”</p>

  <p>Tóti bir süre dizlerinin üzerinde kaldı. Yağmurun altında, rüzgârda bağlı duran atı aklına gelince kalktı, kiliseden çıkarak kapıyı ardından kapadı.</p>

  <div>
    <br/>
  </div>

  <p class="p1" style="text-align: center;">*</p>

  <div>
    <br/>
  </div>

  <p class="p1">Margrét ertesi gün erkenden uyandı. Onu suçludan korumak için karşısındaki yatakta yatan görevli horluyordu. Adamın gırtlağından gelen gargaramsı soluk alışlar kadının rüyalarına girip, sonunda onu uyandırmıştı.</p>

  <p>Margrét yatağında dönerek yüzünü duvara vermiş, battaniyesinin köşeleriyle de kulaklarını tıkamıştı, ama adamın gürültülü horlaması hâlâ kafasını şişiriyordu. Uykusu artık tümden kaçmıştı. Sırtüstü dönüp loş odada görevlinin yattığı yere baktı. Adamın sapsarı saçları yağlı perçemlerle birbirine yapışık, yastığa dayadığı ağzıysa açıktı. Margrét görevlinin çenesindeki lekeleri fark etti.</p>

  <p>Demek bir katilden beni böyle koruyorlar, diye düşündü. Mışıl mışıl uyuyan bir çocuk göndererek.</p>

  <p>Odanın ucundaki hizmetçi yataklarının tekinde yatan tutukluya bir göz attı. Kadın kıpırtısızdı, uyuyordu. Kızları da uyuyordu. Margrét daha iyi görebilmek için dirseklerinin üzerinde doğruldu.</p>

  <p>Agnes...</p>

  <p>Margrét adını sessizce mırıldandı.</p>

  <p>Sanırım ona bir Hıristiyan adıyla seslenmek yanlış olur, diye düşündü Margrét. Stóra-Borg’dakiler nasıl sesleniyorlardı acaba, diye merak etti. Tutuklu mu? Sanık mı? Suçlu mu? Belki de var olmayan bir adın yerine geçirilmiş, o adın bulunması gereken yeri dolduran bir suskuyla çağırıyorlardı onu.</p>

  <p>Margrét ürpererek battaniyeyi üzerine çekti. Agnes’in gözleri sıkıca yumulu, ağzı da kapalıydı. Margrét’in ona verdiği başlık gece çözülmüş, koyu renk saçları dağılmıştı. Yastığın üzerinde leke gibi duruyorlardı.</p>

  <p>Bir aylık meraklı bekleyişten sonra kadını görmek tuhaf, diye düşündü Margrét. Hem de korku dolu bir ay. Derinliklerden kaçınılmaz olarak çekip alacağı şeyi, almak zorunda olduğu için ısrarla bekleyen balık oltasının yarattığına benzer, zorlu bir korku.</p>

  <p>Jón’un Blöndal’la olan buluşmasından sonra eve dönüşünün ardından geçen günler ve geceler boyunca Margrét, katile nasıl davranacağını, ayrıca kadının neye benziyor olabileceğini kafasında canlandırmaya çalışmıştı.</p>

  <p>Ne tür bir kadın erkekleri öldürür?</p>

  <p>Margrét’in bildiği biricik kadın katiller masallardakilerdi, ki orada bile kadınlar erkekleri yalnızca sözcükleriyle, kaçak âşıkları katletmeleri ya da kanı yerde kalmış yakınlarının intikamını almaları için hizmetçilere verdikleri emirlerle öldürürlerdi. Belirli bir uzaklıktan öldüren o kadınların elleri temiz kalırdı.</p>

  <p>Çağımız masallar çağı değil, diye düşündü Margrét. Bu kadın da bir masal kahramanı değil. Yoksulluk ve yoksunlukla büyümüş yersiz yurtsuz bir hizmetçi kadın o.</p>

  <p>Yatağında sırtüstü yatan Margrét, Hjördis’i düşündü; şimdi ölmüş olan, Undirfell kilisesinin mezarlığında gömülü en sevdiği hizmetçisini. Hjördis’i katil bir kadın olarak canlandırmaya çalıştı. Natan Ketilsson ile Pétur Jónsson’un öldürülmeleri gibi, Hjördis’in de onu uykusunda bıçakladığını canlandırmaya çalıştı kafasında. Bıçağın sapını kavramış ince uzun parmaklar, gecenin içinde atılan o sessiz adımlar.</p>

  <p>Mümkün değildi.</p>

  <p>Lauga, bir insanı cinayete tahrik eden şeytanca kötülüğün gözle görülür bir belirtisi olup olmadığını sormuştu Margrét’e. Şeytan’ın varlığının kanıtı: yarık bir dudak, yandan çıkmış sivri bir diş, bir doğum lekesi; birtakım küçük dış kusurlar. Dürüst insanların kendilerini koruyabilmesi için bir uyarı, onu tanımanın bir yolu olmalıydı. Margrét hayır demişti, hepsinin de boş inançlar olduğunu düşünüyordu, ama Lauga ikna olmamıştı.</p>

  <p>Oysa Margrét, katil güzel bir kadın olabilir mi diye merak ediyordu. Kuzeydeki herkes gibi o da, ünlü Natan Ketilsson’un güzelliği keşfetmedeki ustalığını biliyordu. İnsanlar adamın bir büyücü olduğunu düşünüyorlardı.</p>

  <p>Margrét’in komşusu Ingibjörg’ün kulağına, Natan’ın Ozan-Rósa’yla olan ilişkisini Agnes’in yüzünden bitirdiği çalınmıştı. Dolayısıyla, bu durum, hizmetçi kızın ötekinden çok daha güzel olduğu anlamına mı geliyor diye meraka düşmüşlerdi. Güzel bir kadının cinayet işleyebileceğine inanmak o kadar da zor değildir, diye düşündü Margrét. Masallarda da yazdığı gibi, <i>Opt er flagð</i> í fögru skinni. Bir cadı çoğu kez beyaz tenli olur.</p>

  <p>Ne var ki bu kadın çirkin de değildi güzel de. Dikkat çekiciydi belki ama genç erkeklerin aç gözlerle ona bakmasına yol açacak kadar da değil. Çok narindi, derler ya, dal gibi ince ve zarifti. Orta boyluydu. Dün gece mutfaktayken Margrét, kadının uzunca bir yüzü olduğunu düşünmüş, elmacık kemiklerinin çıkık, burnunun da düzgün olduğunu fark etmişti. Çürükler bir yana, teni beyazdı, ki saçlarının koyuluğu yüzünden daha da beyaz görünüyordu. Sıra dışı saçlar. Bu yörelerdeki bir kadın için az bulunur türde saçlar, diye düşündü Margrét. Çok uzun, rengi çok koyu: zifir gibi bir kahverengi, neredeyse siyah.</p>

  <p>Margrét örtüleri çenesine kadar çekti, görevlinin horultularının aralıksız gürlemesi sürüyordu. Sanırsın ki çığ geliyor, diye düşündü kızgın kızgın. Kendini yorgun hissediyordu, göğsü de balgamdan ağırlaşmıştı.</p>

  <p>Margrét’in kapalı gözkapaklarının ardına Agnes’in görüntüleri yığılıyordu. Kadının yabanlar gibi tencereden su içmesi... Giysilerini çıkarmayı becerememesi... Askılarını çözerken kadının elleri işlememişti; şişmiş parmakları bükülmüyordu. Margrét yardım etmek için kendini zorlayarak, üzerindeki bağcıkların çözülebilmesi için Agnes’in elbisesindeki kurumuş çamurları parmak uçlarıyla ufalamıştı. Küçük mutfak her zamanki gibi dumanlıydı. Giysilerden ve Agnes’in ekşimiş bedeninden gelen, daracık duvarların arasına sıkışmış o pis koku Margrét’in öğürmesi için yeterliydi. Kokuşmuş yünü Agnes’in derisinden ayırırken soluğunu tutmuş, elbise kadının ince omuzlarından yere düşerken başını öteye çevirmişti. Yerden kurumuş çamur parçacıkları yükselmişti.</p>

  <p>Margrét, Agnes’in kürek kemiklerini anımsadı. Boyun çevresi sararmış, koltukaltları berbat bir kahverengiyle lekelenmiş iç çamaşırlarının kalın kumaşından dışarı fırlayan, bıçak gibi keskin kemikler.</p>

  <p>Margrét kahvaltıdan önce kadının bütün giysilerini yakacaktı. Büyükodaya sokmak istemediği için dün gece onları mutfağın bir köşesine bırakmıştı. Üstlerinde pireler uçuşuyordu.</p>

  <p>Margrét, suçlunun bedenindeki kir ve pisliğin büyük bir bölümünü yıkayıp temizlemeyi bir şekilde becermişti. Agnes kendi kendine yıkanmaya çabalamış, ıslak bezi kollarının üzerinde güçsüzce gezdirmişti, ama derisindeki kir tabakası öyle uzun bir süre orada kalmıştı ki neredeyse gözeneklerine yerleşmiş gibiydi. Sonunda Margrét kollarını sıvamış, dişlerini sıkarak bezi kadının elinden kapmış ve kirler bezin içine geçinceye dek Agnes’i ovalamıştı. Margrét kadını yıkarken -kendi inanmasa da- Lauga’nın apaçık ortada olması gerektiğini düşündüğü, katilin işareti olabilecek belirtilere bakınmıştı. Yalnızca kadının gözlerinden bir ipucu yakalanabilirdi. Farklı görünüyorlardı, diye düşündü Margrét. Masmavi ve parlak, ama güzel denilemeyecek ölçüde açık tonda bir renk.</p>

  <p>Kadının bedeninin durumu yürekler acısıydı. Yaralara berelere, ağır işçilik ve kazaların yol açtığı kaçınılmaz sıkıntılara alışkın olan Margrét bile gördükleriyle sarsılmıştı.</p>

  <p>Belki de Agnes’in derisini fazla sert ovaladım, diye düşündü, görevlinin gürültülü horlamalarını engelleyebilme çabasıyla kafasını yastığın altına sokarken. Kadının yaralarının bir bölümü açılmış ve kanamıştı. Taze kanın görüntüsü Margrét’e gizli bir tatmin hissi vermişti.</p>

  <p>Agnes’i saçlarını da yıkaması için zorlamıştı Margrét. Tenceredeki su, çamur ve köpük içindeydi; görevlinin birinden, gidip dereden biraz daha su getirmesini rica etmişti. Beklerken kadının yaralarına kükürt ve domuz yağından oluşan bir merhem sürmüştü.</p>

  <p>“Bu Natan Ketilsson’un kendi yaptığı ilaçlardan biri,” demişti, kadının vereceği tepkiyi görmek için dikkatle ona bakarak. Agnes hiçbir şey söylememişti ama Margrét’e kadının boyun kasları gerildi gibi gelmişti. “Tanrı ruhuna huzur versin,” dedi Margrét mırıldanarak.</p>

  <p>Agnes’in saçları buz gibi suda olabildiğince iyi yıkanıp, kanayan yaralarının çoğu da domuz yağıyla kaplandıktan sonra Margrét ona Hjördis’in iç çamaşırlarıyla yatak yorgan takımlarını vermişti. Agnes’in şimdi uyurken giydiği gecelik, öldüğü zaman Hjördis’in üzerindeydi. Margrét gecelikte bir uğursuzluk kalmış olmasının durumu değiştirmeyeceğini düşünmüştü. Yeni sahibi de kısa bir süre sonra ölmüş olacaktı.</p>

  <p>En fazla üç adım ötede uyuyan şu kadının kısa bir süre sonra toprağın altında olacağını düşlemek ne tuhaf.</p>

  <p>Margrét içini çekerek yatakta bir kez daha doğruldu. Agnes hâlâ kıpırdamamıştı. Görevli de horlamayı sürdürüyordu. Margrét, adamın elini kasığından içeri sokup sesli sesli kaşınmasını izledi. Bir yandan eğlenerek bir yandan da tek koruyucusunun bu adam olduğuna kızarak bakışlarını öte yana çevirdi.</p>

  <p>Kalkıp hiç değilse görevliye kahvaltı için bir şeyler hazırlamaya başlasam, diye düşündü. Meyveli yoğurt olabilir. Ya da kurutulmuş balık. Sofraya koymak için yeterli tereyağı olup olmadığını ve hizmetçilerin ne zaman Reykjavík’ten dönüp erzak getireceklerini merak etti.</p>

  <p>Margrét başlığını çözerken, uyuyan kadına son bir kez daha baktı.</p>

  <p>Ansızın yüreği ağzına geldi. Büyükodanın loş kuytularında, Agnes yan dönmüş, sakin sakin Margrét’i izliyordu.</p>
</body>
</html>
