<html xmlns="http://www.w3.org/1999/xhtml">
	<head>
		<title>osmanlidangunumuzekimlikveideoloji-epub-3.html</title>
		<link href="template.css" rel="stylesheet" type="text/css"/>
<meta content="urn:uuid:bafd8ef3-85ec-4ac2-a724-c685312fafd3" name="Adept.expected.resource"/>
	</head>
	<body>
		<div id="osmanlidangunumuzekimlikveideoloji-epub-3.html" xml:lang="tr-TR">
			<div class="Basic-Text-Frame">
				<p class="e-parcala"/>
				<h4 class="bisey">ÖNSÖZ </h4>
				<p class="e-2baslik">DEMOKRASİ, SAĞLAM İKTİDAR VE MUHALEFET İSTER</p>
				<p class="e-paragraf">Elinizdeki bu kitap Türkiye’nin demokratik bir düzen kurmak için geçirdiği çeşitli dönemleri incelemeye gayret etmektedir. Bunun için de iktidar ve muhalefet ilişkilerini ana konu yapmıştır. İstek üzerine konferanslara sunulan veya dergi ve kitaplarda yayımlanan yazılar aşağı yukarı yarım yüzyılın siyasi olaylarını incelediği gibi birçok konu hakkında da değerlendirmeler yapmakta veya eleştiriler ileri sürmektedir.</p>
				<p class="e-paragraf">Türkiye’de demokrasinin gelişmesi ilk adım olarak her demokratik ülkede olduğu gibi siyasi partilerin kurulması, muhalefetin güven içinde gelişmesi ve serbest bir seçim sisteminin yerleşmesi sayesinde olmuştur. Siyasi partiler halkın görüşlerini ortaya koyan bir araç olduğu gibi toplumu ve devleti idare edecek hükümeti seçmek gereğinde eski bir hükümet yerine yenisini getirmek yoludur. Türkiye’de siyasi partiler İttihat ve Terakki, Ahrar, İtilaf, vs. isimler altında Genç Türkler döneminde ortaya çıkmakla beraber bunun ilk belirtileri Birinci Meşrutiyet (1878-8) döneminde Mebusan Meclisi’nde görülmüştür. Bu mecliste örgütlenmiş, belirli ismi olan siyasi partiler meydanda yoktur. Fakat Mebuslar Meclisi’nde yerel meclislerce vilayetlerden veya bazı meslek kuruluşları tarafından seçilen temsilcileri hükümet karşısında bir muhalefet oluşturdukları için bunlara fikirleri belli fakat şekli olmayan bir siyasi muhalefet partisi olarak bakmak mümkündür. Parti şeklinde örgütlenmemiş bu muhalefetin ana şikâyeti devlet memurlarının yeteneksizliği, halkı baskı altında tutmaları, pratik iş yapmamaları, rüşvet almaları gibi nezaretsiz çalışan bir bürokrasiye karşı her yerde her zaman yöneltilen haklı eleştirilerdi. Sultan II. Abdülhamit bürokraside gerçekleştirdiği reformlar sayesinde bürokratların sayısını azaltmış ve denetlemeyi bir dereceye kadar gerçekleştirmişse de şikâyetlerin önünü alamamıştır. 1878’den sonra II. Abdülhamit’in kurduğu merkezî hükümetin alabildiğine güçlenmesini sağlayan istibdat rejimi tüm muhalefeti birleştirmiş ve hürriyetin yeni siyasi bir ideoloji olarak doğumunu sağlamıştır. Nihayet muhalefet 1885’ten sonra gizli bir cemiyeti, yani İttihat ve Terakki’yi doğurmuştur. Bu cemiyetin oluşturduğu 1908 ihtilalını takip eden ilk altı ay görünürde birlik, kardeşlik, demokratik hürriyetler havası içinde geçmiştir. Bundan sonra İttihat ve Terakki hükümetine karşı gittikçe güçlenen çetin bir muhalefet başlamıştı. O devirde ve ondan sonra gelişen muhalefet, siyasi hürriyetlerin kısıtlamasından kaynaklanmayan hükümet icraatlarına yöneltilen şikâyetleri gölgede bırakmıştır. İttihat ve Terakki’nin uyguladığı bu kısıtlamaların görünürde ana amacı gayrimüslimlerin ve Arnavutların otonomi isteklerini ve vilayetlerde söz sahibi olan ileri gelenlerin geleneksel idari yetkilerini kontrol altına alarak imparatorluğun birliğini korumaktı. 1913’ten sonra 1918’e kadar İttihat ve Terakki tek başına iktidar olmuştur. İttihat ve Terakki, faaliyetlerini daha fazla İstanbul’da gerçekleştiren bir muhalefet ile karşılaşmışsa da yine de gücünü korumayı başarmıştır. Çünkü bu muhalefet halk kitlelerinden destek görmemiştir. Muhalefetin ileriye dönük bir program ve felsefesi olmadığı için halk kitlelerinin desteğinden mahrum kalmıştır. Milli Kurtuluş Savaşı’nda İttihat ve Terakki Partisi’nin şubeleri Müdafaa-i Hukuk Cemiyetlerine dönüşmüş, sonra bu Cemiyetler Sivas Kongresi’nde birleşerek Birinci Büyük Millet Meclisi’nde temsil edilmişlerdir. Daha sonra 1923’te kurulan Halk Fırkası (ondan sonra ismine Cumhuriyet teriminin ilavesiyle CHF olmuştur) eski İttihat ve Terakki üyelerinin önemli bir kısmını içine almıştır. Burada birinci derecede önem taşıyan iki noktaya işaret etmek gerektir. Birinci nokta halkın parti yolu ile hükümetin kuruluşunda ve devlet idaresinde ön plana geçmesidir ki bu hususu 1921 ve ondan sonra 1924, 1961 ve 1982 anayasaları “Hâkimiyet bila kayd ü şart milletindir” prensibi ile kesin şekilde ifade etmiştir. İkinci nokta İttihat ve Terakki ve ondan sonra Müdafaa-i Hukuk cemiyetleri ve HF (CHP) devlet varlığını milletin varlığına eşit sayarak devlet rejimini saltanattan cumhuriyete dönüştürmüş fakat millet iradesinin devlete hâkim olmasını sağlayamamıştır. Yine de fonksiyon itibariyle millet iradesinin ifadesi ve devlet idaresinin tayininde siyasi partiyi ana araç alarak rejimin temel unsuru ve sözcüsü yapmıştır. Böylece siyasi partiler 1908’den sonra rejimin temeli olmuşlardır. </p>
				<p class="e-paragraf">Siyasi partiler, iktidar ve muhalefet olarak her demokratik rejimin iki temel taşıdır ki Türkiye’de halk iradesine dayanan modern siyaset bu şekilde başlamıştır. İttihat ve Terakki döneminde iktidarın İttihat ve Terakki Partisi’nin elinde toplandığına, buna karşın çeşitli sosyal grupların karşı düşüncelerini temsil eden başka siyasi partiler çıktığına, fakat muhalefetin ileriye dönük fikirlerden mahrum olduğu için uzun ömürlü olmadığına daha evvel işaret ettik. Muhalefetin, siyasi ve sosyal değişmeleri önemsemediği ve mevcut durumu yani “statüko”yu korumayı ön plana çıkardığı için İttihat ve Terakki tarafından kolayca yok edildiğine işaret ettik. Osmanlı Devleti’nin Birinci Dünya Savaşı’na birkaç İttihat ve Terakki liderinin kararıyla katıldığı ve kararın tek yanlı alınmasında muhalefetin bulunmamasının büyük payı olduğu bilinen gerçeklerdendir. Neticede Türk tarihinde siyasi kararların demokrasi kurallarına uygun olarak alınmaması, yani muhalefete yer verilmemesi demokrasinin yerleşmesini hem geciktirmiş hem de sağlam bir şekilde anlaşılmasını önlemiştir. Muhalefet yalnız iktidarı tenkit etmek ve yerine geçmek için her şeyi göze alan karşı bir hareket olarak görülse demokrasi hiçbir zaman hiç bir yerde kökleşemez. Türkiye Cumhuriyeti tarihinde ilk muhalefet sağlam temellere dayanarak ortaya çıkmıştır fakat iktidar tarafından susturulmuştur.</p>
				<p class="e-paragraf">Birinci Büyük Millet Meclisi’nde, muhalefet; ikinci veya halk grubu olarak doğmuştur ve onun istekleri demokratik olduğu kadar ileriye dönük iktisadi ve sosyal programlara sahipti. Bu grubun kültür görüşü ve millet tarifi muhafazakâr idi fakat bu muhafazakârlık; tarih, kültür, kimlik gibi bir toplumun temellerine saygı isteyen ve bunları çağdaş şekilde yorumlayan bir muhafazakârlıktı. Doksan yıl sonra Türkiye siyasetinin ana konularını hâlen bu meseleler oluşturmaktadır. Birinci Büyük Millet Meclisi’ndeki muhalefet seçimlerin yukarıdan kontrol edilmesiyle yani mebus adaylarının belirli kimselerden oluşmasıyla hiçe indirilmiştir. Muhalefet 1924 yılında da Terakkiperver Cumhuriyet Fırkası şeklinde ortaya çıkmıştır fakat az zaman sonra; 1925’te, parti hükümet tarafından kapatılmıştır. (Halk Fırkası Cumhuriyet terimini buna özenerek almıştır.) Terakkiperver partinin kurucuları arasında Rauf Orbay, Kazım Karabekir, Adnan Adıvar gibi Milli Mücadele’nin başarısında can alıcı katkıları olan kimseler bulunduğu düşünülürse, bu partinin kapatılmasında “gericiliğin” ve Cumhuriyet’e karşı “kışkırtmaların” gerçek olmadığı hemen anlaşılır. Amaç muhalefeti susturmak ve muhalefetin korumak istediği bazı kurumları ortadan kaldırmaktı. Böylece Türkiye demokrasisi muhalefetin yok edilmesiyle (1925 - Şeyh Sait İsyanı’nı muhalefetin kışkırttığı ileri sürülmüştür) büyük bir darbe yediği gibi bundan sonra CHP iktidarı istediği gibi hareket etmekte serbest kalmıştır. Muhalefetsiz iktidarın memleketi uçuruma sürükleyeceğini anlayan ve temelde demokrat ruhlu olan ve Türkiye’de halk idaresine tabi bir rejim kurmak isteyen Atatürk 1930’da Fethi Okyar’a Serbest Fırka’yı kurdurarak muhalefeti canlandırmak istemiştir. CHP’yi fiilen kontrol edenler halkın tek parti rejimine karşı olan tepkisini “yobaz”, “dinci”, cumhuriyet rejimine karşı bir ayaklanma seklinde göstererek Serbest Fırka’yı kapatmış ve tek parti rejimini kurmuşlardır. Artık, her muhalefet “dinci yobazlara” mal edilerek, bunlara karşı her tedbir “ileri medeniyet” uğruna mübah sayılmıştır. Bu tedbirlerin kültür, tarih ve sosyal olanları kapsadığı ve materyalist devletçi bir felsefeye dayandığı bilinmektedir. Neticede, devleti idare eden hükümet vatandaşın düşüncesini, koruyan kurum olmaktan çıkarak ideolojileri yürütme ve gerçekleştirme aracı olmuştur. Parti-devlet-millet (ve başına hayat süresince seçilen bir milli şef koyarak) de monolitik bir bütün hâlinde birleşerek her muhalefeti “dinî reaksiyon” sayarak yok etme hakkına sahip olmuştur. Gerçi sert tedbirlerin alınmasında İkinci Dünya Savaşı’nın yarattığı kaygıların etkisi olmuşsa da tek parti idaresi, ana amacının halkı değil kendi memurlarını refahta yaşatmak (seker, yağ, vs yiyecek maddelerini başta onlara tahsis ederek) olduğunu göstermiştir. Bu gelişmeler hâlen resmen tanınmamış olmasına rağmen temelde gücü gittikçe artan muhalefeti güçlendirmiş ve nihayet 1945 Arazi Kanunu Reformu nedeniyle Büyük Millet Meclisi’nde ortaya çıkmasıyla sonuçlanmıştır. Türkiye’nin 1945-6 da demokrasiye geçmesi muhalefet partilerinin kurulmasıyla başlamıştır ki bu da bizim öteden beri belirttiğimiz gibi demokrasinin ana koşuludur. Bu muhalefet partisi bilindiği gibi Demokrat Parti’dir. Halk bu partinin muvazaa (danışıklı dövüş) partisi olmadığını, yani CHP ile anlaşarak yapmacık muhalefet yapmadığına kanaat getirdikten sonra partiyi desteklemiştir. 1950 ve ondan sonra yapılan birçok genel seçim her ne kadar halk oyunun çoğunluğunu alan partileri ve koalisyonları iktidar yapmış ve demokrasinin yerleşmesine yardım etmişse de gerçek manada halkın seçtiği kimselerin iktidara sahip olmalarını ve demokrasinin yerleşmesini sağlayamamıştır. Gerçi 1961 ve 1982 Anayasaları ve birçok kanun demokrasinin her bakımdan yurda yerleşmesini ön görmüşse de bu amaç ancak 2002’den sonra bir dereceye kadar gerçekleşmeye başlamıştır. </p>
				<p class="e-paragraf">Türk demokrasisi bugün bir türlü çözümlenmeyen en azından iki sorun ile karşı karşıyadır. Birinci sorun; devleti hâlen belirli siyasi görüşleri ve ideolojileri gerçekleştirmek için siyasi-cebri bir araç hâline getirmek isteyenler vardır. Devleti kendi ideolojilerini gerçekleştirecek bir araç hâline getirmek isteyenler kendi görüşlerini doğrulayacak tehlikeleri yaratarak, basit sembolleri “irtica” işaretleri hâline getirerek “dinî”, “gerici” reaksiyon korkusunu körüklemektedir. Herkesin bugün kabul ettiği gibi Türkiye’de dine dayalı bir hükümet ve devlet kurmak isteyenler vardır fakat bunların sayısı ve etkisi önemsizdir. İkinci sorun; devlet kurumlarını idare eden veya etkileyen kimselerin hepsi olmasa da önemli bir kısmının sosyal bir grup oluşturarak yukarıda çok genel özetlediğimiz ideolojiyi gerçekleştirmeyi ve “dinciliğin”, “gericiliğin” önünü almayı “vatani” ödev saymalarıdır. Bu kimselerin görüşlerini bir parti programı şekline sokarak halkın oyuna sunmaları demokratik haklarıdır. Fakat bunun tersini yaparak iktidarı şiddet ve cebir ile ele geçirerek azınlık idaresi kurmaları asla kabul edilemez.</p>
				<p class="e-paragraf">Bu noktada demokrasinin can alıcı bir başka boyutuna işaret etmek istiyorum. Demokrasi siyasi partiler, muhalefet, seçimler ve halkoyu ile seçilmiş temsilciler ile gerçekleşir. Bu demokrasinin dış görünümüdür, yani ifade şekilleridir. Gerçek demokrasi ise bir felsefe, düşünce şekli, davranış ve insanları eşit gören, kimsenin üstün yaratılmadığını temel ilke edinen bir kültürdür ki bu da bizim halkımız arasında geleneksel bir şekilde mevcuttur. Halkımız demokrat ve eşitçidir. Türkiye’de ana sorun “alt kültür”de yaşayan bu felsefeyi “üst kültür” temsilcilerine, yani elitlere kabul ettirmektir. Türkiye’ye hâkim elit felsefesi daima tepeden inme ve devleti araç olarak kullanarak idealize edilmiş soyut bir medeniyet yaratmak istemektedir. Her sert rejim gücünü idealize ettiği yüksek bir “medeniyet” vaadinden almıştır. Hâlbuki halkın medeniyet anlayışı somuttur ve refah, adalet, güvenlik gibi pratik amaçları öngörür. Ben şahsen halkımızın olgunluğuna, dengeli hareket edeceğine, temelde demokrat ruhlu olduğuna inandığım için eltilerin sert hareketlerine karşı çıktım. Bunun en güzel örneği bu kitapta “Yön ve Devletçilik Üzerine,” 1962’de yazdığım yazıdır. Bu yazıda; 500 aydının imzaladığı ve Meclis’in üzerinde yetkisi olan bir kurumun (Devlet Planlama Teşkilatı) yaratılmasını öngören bir bildirinin demokrasiyi yok edeceği ve ekonomik gelişme adına halkı ezen faşist bir idare kuracağı için eleştirmiştim. Bu yazı o dönem ve ondan sonra sert idare isteyen birçok “ilericiyi” bana düşman etmişse de halk muhalefeti ve CHP’nin liberal kanadının desteği ile DPT, hükümete yardımcı olarak kurulmuştur. Ben gerçek demokrasiyi bugüne kadar savundum. Ben gerçek demokrasinin Türkiye’de insanlara sonsuz maddi ve manevi ufuklar açacağına inandığım kadar birçok aşırılıkların ve eski yaraların demokratik serbest bir hava içinde tartışılarak çözümleneceğine ve kimlik ve kültür bunalımına son vereceğine inanmaktayım. Zaten bugün Türkiye’de tartışılan birçok konunun bundan yirmi yıl önce isminin bile anılmadığı düşünülürse demokrasi sayesinde yurdun ne kadar ilerlediği açıkça görülebilir. Her gün temasta olduğum genç kuşaklar; hem bilgi, hem görüş ufku, hem de Türkiye’ye bağlılıkları bakımından eskilerle kıyas edilemeyecek kadar ilerlemiştirler.</p>
				<p class="e-paragraf">Daha evvel belirttiğim gibi, ben, şahsen Türk demokrasisinin 2002’den sonra dengesini bulmaya başlayarak kalıcı mecrasına gireceğine inanıyorum. Bu dönem AK Parti’nin seçimi kazanarak iktidara gelmesine tekabül eder. Birçok yazar ve düşünür bilhassa Avrupalı ve Amerikalılar AK Parti’yi “İslamcı” olarak görür ve öyle ele alırlar. Gerçi AK Parti İslamcı olarak bilinen Refah Partisi’nin genç üyeleri tarafından kurulmuştur ve bunların büyük kısmı -belki de hepsi- İslam’ın koşullarını (namaz, oruç, vs.) yerine getirmektedir. Fakat bir parti; eğer ideolojiden uzak bir partiden beklenenleri yerine getirirse, yani halkın isteklerini ön plana koyarak demokrasiye öncülük verirse, onu idare edenlerden farklı bir yola ve felsefeye sahip olabilir. Benim kanımca AK Parti gerçek anlamıyla yeni bir partidir ve her bakımdan normal demokratik bir partide aranan ana vasıflara sahiptir. AK Parti’nin “ana” sı olan eski Refah (Saadet) İslamcı kimliğini muhafaza etmekte fakat oyları % 2,5’in üzerine çıkamamaktadır. Hem de arkasında Sayın Necmettin Erbakan gibi güçlü bir desteğin bulunmasına rağmen. Şu bir gerçektir ki AK Parti 2002’den beri demokratik yollardan ayrılmamış, tam tersine demokrasinin genişlemesini ve kökleşmesini sağlamıştır. Bu demokrasi sayesinde Türkiye iç politika ve ekonomi alanında kendine birçok imkân sağladığı gibi dışarıda; Orta Doğu ve Orta Asya’da, Kafkaslarda etkisini artırmıştır. Aynı demokrasi, ABD Başkanı Obama’nın Türkiye’ye ziyaretini sağladığı gibi Türkiye’yi eskiden olduğu gibi NATO’nun etkisiz, ancak ihtiyaca göre kullanılacak bir üyesi olmaktan çıkararak eşit bir ortağı hâline sokmuştur. Türkiye’nin demokrasisini daha da sağlamlaştırması, ekonomisini geliştirmesi ve dünya pazarlarına açılması, dünyadaki yerini ve etkisini daha da güçlendirecektir. Böylece demokrasi yalnız içeride insanlarımızın daha hür, verimli ve müreffeh yaşamalarını sağladığı gibi dış dünyada hakkımız olan itibarımızı daha da artıracaktır. </p>
				<p class="e-paragraf">Bu kitaptaki yazılar bazen tarihi konulara yer vermekle beraber en fazla, 1950-1960’tan sonra Türkiye’deki siyasi, ideolojik ve kültürel olayları incelemektedir. Bu olaylar ise Türkiye’yi gerçek demokrasiye götürecek bir çaba ve arayış etrafında dönmektedir. Bu yazıların her şeyi olup bittiği gibi ayrıntılarıyla ifade ettiğini iddia edemem. Fakat birçok konuya ışık tutacağına, başka araştırmacıların çalışmalarına, daha iyi eserler yaratmalarına yardımcı olacağına inanıyorum. Ana temennim budur.</p>
				<p class="e-paragraf">Kemal Karpat</p>
				<p class="e-paragraf">Wisconsin Üniversitesi-Madison</p>
				<p class="e-paragraf">8 Nisan 2009</p>
				<p class="e-perde" id="toc_marker-1">BİRİNCİ BÖLÜM / KİMLİK</p>
				<h4 class="bisey" id="toc_marker-1-1">OSMANLI DEVLETİ’NDE TOPRAK ESASINA DAYALI TÜRK MİLLÎ KİMLİĞİNİN OLUŞUMU<span class="dipnotno" style="font-size:0.55em;" xml:lang="tr-TR"><a class="footnote-link" href="#footnote-206-1" id="footnote-206-1-backlink">1</a></span></h4>
				<p class="e-2baslik">GİRİŞ: İSLAM’DA ÜLKE VE OTORİTE</p>
				<p class="e-paragraf">Modern Türk kimliğiyle ilgili her tartışma, onun geçmişte ya hiç varolmamış olan ya da farklı şekiller altında karşımıza çıkan kültürel, siyasal ve tarihsel kökleriyle mukayese içinde ele alınmak zorundadır. Bu bağlantı, millî kimliğin iyi tarif edilmiş bir toprak ve onunla özdeşleşen bir millet fikri üzerine bina edildiği varsayımıyla başlar. Çoğu zaman toprak, o an üzerinde yaşanan yerdir, ancak geçmişte var olmuş veya gelecekte varolacak olan bir toprağın, milletin ülkesi olarak tahayyül edilmesi de mümkündür. Nihayet dil, milleti toprağa bağlar ve kavmin tarif edilmesini sağlayarak çoğu zaman millî devletin ayırt edici özelliği olur. Hiç şüphe yok ki Türkiye’deki ülkesel kimliğin oluşum süreci ideolojik bir modele; yani Avrupa tipi ulus devlete göre ve nispeten yakın bir tarihte gerçekleşmiştir. Ne var ki bu süreç çok uluslu bir Müslüman devletten tek uluslu bir ülkesel devlete geçişi sağlarken kendine has bir yol izlemiştir. Bu yüzden en baştan söylenmelidir ki modern Türkiye’yi oluşturan Müslüman ve Osmanlı unsurlar Avrupa’daki benzerlerinden belirgin bir şekilde farklı bir ulus-devlet yaratmıştır. Osmanlı Devleti’ni Habsburg ve Romanov hanedan-devletlerinden ayıran belki de en önemli farklardan biri, içindeki Osmanlı-Müslüman unsurlar arasından çıkan entelektüel elitlerin, bu unsurları edebiyat, eğitim ve basın aracılığıyla, siyasal elit tarafından ülkenin otantik tarihsel millî kimliği olarak lanse edilen etnik Türk kimliğine dönüştürmekte oynadıkları roldür. </p>
				<p class="e-paragraf">Aslında gerek İslam, gerekse ilk dönemlerindeki Osmanlı Devleti belli bir toprağı, kavmi veya dili hiçbir zaman kendi uyruklarının siyasal kimliğinin ve sadakat ve bağlılığının temeli olarak kabul etmedi. Hâlbuki bu “millî” karakterlerin her biri Osmanlı Devleti’nde mevcuttu ve modern ulus-devleti inşa ederken bunların birer yapı taşı olarak kullanılmaları mümkündü. Eski bağlılık ve kimlikleri yenilerine dönüştüren güç, devletti. Başka bir deyişle yönetici elit bir yandan toplumu ve kültürü “millileştirirken” bir yandan da daha etkili bir iktidar aygıtına dönüşmüş ve kendini bizzat yaratmakta olduğu milletle özdeşleştirmişti.</p>
				<p class="e-paragraf">Arap kabilelerinin belli toprakları sahiplenip kendilerini bu topraklarla özdeşleştirmesine karşın (aynı zamanda bu sebepten dolayı) İslam, başından itibaren toprağa bağlılık ve sadakat düşüncesine karşı çıktı. Toprağa bağlılık ve toprakla özdeşleşme İslam’ın iki temel direğiyle, yani inancın mutlak manevi özü ve ümmetin birliği ilkeleriyle çelişiyordu. Sonuç olarak İslam, ilk dönemlerinde, her tür maddi nesneye bağlanmayı ve onunla özdeşlemeyi putperestliğin bir biçimi olarak görerek reddetti. Toprağa bağlılık da bunlardan biriydi. Hâlbuki toprak mevzuatı İslam hukukunun önemli bir parçasını oluşturmaktaydı. Toprağın mülkiyeti ve ekilip biçilmesi gibi temel konular <span class="italik" xml:lang="tr-TR">Kitab-el Harac</span> olarak bilinen literatür içinde vergilendirme sorunları temelinde düzenlenmekteydi.<span class="dipnotno" style="font-size:0.63em;" xml:lang="tr-TR"><a class="footnote-link" href="#footnote-206-2" id="footnote-206-2-backlink">2</a></span> İslam hukukunun belkemiği olan Şeriat ise toplumdaki diğer bütün belli başlı ilişkileri ele almaktaydı. </p>
				<p class="e-paragraf">Otorite sorunu bütün İslami yapının ve bu temelde kurulan çeşitli devletlerin merkezinde yer alan bir sorundu. Allah; Peygamber ve halifeleri, onuncu yüzyıldan sonra da sultanlar, emirler ve şahlar tarafından kullanılan bütün yetkinin tek kaynağıydı. Gerçi katı bir İslami bakış açısıyla değerlendirildiğinde bu din dışı hükümdarlar gayrimeşruydu. Ancak Maverdi gibi düşünürler (örneğin <span class="italik" xml:lang="tr-TR">Kitabü’l-Ahkamü’s-Sultaniye</span> adlı eserinde) hükümdarın İslam inancını savunması ve cemaati koruması durumunda otoritelerinin meşru olduğunu savunmuştu. Osmanlı sultanları da 1517’den sonra halifeliği devralıp prestijleri açısından son derece önemli olan kutsal toprakların denetimini ele geçirdikten sonra hilafet üzerindeki haklarını meşrulaştırmak için aynı gerekçeyi kullandılar. Osmanlılar halifelik iddialarına temel olarak Hz. Peygamber’in mensup olduğu Kureyş Kabilesi’nden gelme şartını değil, İslam’a ettikleri hizmeti gösterdiler ve Lütfi Paşa’nın gayet iyi ifade ettiği formül aracılığıyla sultanın halife unvanını ve bu unvandan kaynaklanan yetkilerini meşrulaştırdılar. <span class="dipnotno" style="font-size:0.63em;" xml:lang="tr-TR"><a class="footnote-link" href="#footnote-206-3" id="footnote-206-3-backlink">3</a></span> </p>
				<p class="e-paragraf">İslam’da devletin toprak karşısındaki önceliğinin en iyi ifadesi, belli bir toprak Müslüman olmayan hükümdarların eline geçtiğinde buradan ayrılarak Müslüman topraklarına yerleşmeyi şart koşan <span class="italik" xml:lang="tr-TR">hicret</span> teorisidir.<span class="dipnotno" style="font-size:0.63em;" xml:lang="tr-TR"><a class="footnote-link" href="#footnote-206-4" id="footnote-206-4-backlink">4</a></span> Bu teori, inancın temel ilkelerinden biri olarak kabul edildi ve on dokuzuncu yüzyılın ikinci yarısına kadar uygulandı. (Bu görüşün on dokuzuncu yüzyılda nasıl geliştiği ileride ele alınacaktır.)</p>
				<p class="e-paragraf">İslam’ın, devlet otoritesinin sınırlarını çizen bir ülke tarif etmek zorunda kaldığı, yani bir hudut sorunuyla karşılaştığı doğrudur.<span class="dipnotno" style="font-size:0.63em;" xml:lang="tr-TR"><a class="footnote-link" href="#footnote-206-5" id="footnote-206-5-backlink">5</a></span> İslam teorik olarak dünyayı Müslümanların egemenliğindeki Darü’l-İslam, gayrimüslimlerin egemenliğindeki Darü’l-Harp ve İslam yönetimi altında yaşayan gayrimüslimlerle meskûn Daru’s-Sulh olarak üçe bölmekteydi. Gerçi Osmanlı Devleti’nde bu klasik hudut anlayışının yerini Habsburglarla (1606), İran’la (1639) ve Rusya’yla (1774, 1792) yapılan anlaşmalarla çizilmiş sınırlar aldı, ancak yine de bu olgu eski anlayışın terk edilmesi olarak kabul edilmedi. Osmanlı topraklarının önemli bir kısmının iyi tarif edilmiş sınırlara sahip oluşu, on dokuzuncu yüzyılın ikinci yarısına kadar tebaanın belli bir toprakla özdeşleşmesine yol açmadı. Bu olgunun ortaya çıkışı, toprağa yönelik sevgi, bağlılık ve özdeşleşme hissinden ziyade belli bir toprak üzerindeki Osmanlı egemenliğinin savunulması şeklinde kendini ortaya koydu. (Bir örneğini Budin Budin şarkısında gördüğümüz, kaybedilen topraklara yakılan ağıtlar vatanseverliğin bir ifadesinden ziyade Budin gibi yerler için bir nostalji çığlığıydı.) </p>
				<p class="e-paragraf">Bu noktada, gerek Türk millî kimliğinin gerekse devlet ve milletin ülkeselliğinin gelişmesinde birer yapı taşı vazifesi gören Osmanlı Devleti’nin birkaç temel özelliğinden bahsetmek şarttır. On dokuzuncu yüzyılda Osmanlı Devleti’nin karşılaştığı temel sorun uyruklarını bir toprağa bağlamaktı. </p>
				<p class="e-paragraf">Osmanlı Devleti, on üçüncü yüzyılın sonunda Türkçe konuşan aşiret liderleri ve az sayıda Hristiyan kabile şefi tarafından kuruldu. Topraklarının esas kısmı, Ortodoks Hristiyanların yoğun olduğu Balkanlarda bulunmaktaydı. Bu insanlar Bizans İmparatorluğu’nun sosyal düzeninden veya Dördüncü Haçlı Seferi’nden sonra kurulan yerel feodal hanedanlardan son derece rahatsızdılar. Osmanlıların ve ilk Müslüman yerleşimcilerin inancı, çeşitli inanışların halk seviyesinde barış içinde bir arada yaşamasına imkân tanıyan “uçlara özgü” serbest ve eklektik bir İslam anlayışına dayanıyordu. Bu bir arada yaşama anlayışı II. Mehmet tarafından <span class="italik" xml:lang="tr-TR">millet sistemi</span> şekline sokularak resmîleştirildi. Millet sistemi Balkanlardaki her etnik ve dinî gruba kendi dilini, kültürünü ve inancını Ekümenik Ortodoks Patriği’nin otoritesi altında sürdürme imkânı sağlamaktaydı. Ortodoks Patrikhanesi’nin Yunan olmayan grupları Yunanlaştırma faaliyetlerine tepki olarak Balkanlarda millî kiliselerin kurulduğu 1760’lara kadar bu durum devam etti. Bu millî kiliseler de daha sonra ortaya çıkacak milliyetçi akımların belkemiği oldu. </p>
				<p class="e-paragraf">Gerçi Müslümanlar da pratikte bir <span class="italik" xml:lang="tr-TR">milletti</span>, ancak gayrimüslimlerin etnik ve dilsel devamlılığını sağlayan millet sistemi onlara uygulanmadı. <span class="italik" xml:lang="tr-TR">De facto </span>Müslüman <span class="italik" xml:lang="tr-TR">milletinin</span> içinde başka bir dinden İslam’a geçen çok sayıda insan bulunmaktaydı ve bunların elit olanları hanedan, ordu ve bürokrasi gibi kurumlarla bağ kurarak devlete egemen olmuşlardı. (Rusya’da da “yabancıların” devlet hizmetine girerek devlet yönetiminin bir parçası hâline geldiği benzer bir durum söz konusudur.) Her ne kadar tımar gibi çeşitli kurumlar veya para vakıfları gibi kimi uygulamalar ortodoks İslam’a aykırı olsa da Osmanlı Devleti esasen İslami bir karaktere sahipti. Müslümanlar arasında şeriat uygulanıyordu ve devletin ve yöneticilerin İslami ehliyetlerini sağlayan buydu. Hiç şüphe yok ki şeriatın mümkün olduğunca tek tip uygulanması Müslümanlar arasında yüksek düzeyde bir kültürel homojenlik sağlamış, bilhassa elitler arasındaki mühtedilerin İslam kültürüne uyum sağlamalarını kolaylaştırmıştı. Mühtediler ana dillerinden vazgeçmediler ve evde, hatta İstanbul’daki hemşerileriyle anadillerinde konuşmaya devam ettiler. İstanbul’un bazı mahallelerinde en az Türkçe kadar Sırpça, Hırvatça ve Arnavutça duymak mümkündü. Buna karşın, her ne kadar birçok <span class="italik" xml:lang="tr-TR">ulema</span> mensubu kitaplarını Arapça, şiirleriniyse Farsça yazsa da devletin ve kültürel, dinî elitin dili başından itibaren Türkçeydi. Bu durum herhangi bir rahatsızlık veya çekişme konusu değildi. Çünkü Türkçe hâkim bir etnik grubun değil devletin, yani yöneticilerin dili olarak görülüyordu. Yerel dillerin kullanıldığı eğitim sistemini finanse eden ve denetleyen ise tamamen yerel cemaatlerdi. On dokuzuncu yüzyıla kadar tek devlet okulu yüksek devlet görevlilerinin yetiştirildiği <span class="italik" xml:lang="tr-TR">Enderun</span> idi. </p>
				<p class="e-paragraf">Yönetici elitler tarafından kullanılan Osmanlı Türkçesi kendisini etnik Türkler tarafından konuşulan günlük dilden ayırarak bir edebiyat dili olarak gelişti. Çok geçmeden devletin ve <span class="italik" xml:lang="tr-TR">havass</span>ın, yani elitlerin dili olarak görülmeye başlayan Osmanlıca, üst tabakanın dili olarak prestijini artırdı. Arapça ve Farsça sözcüklerle dolu olmasına karşın, yönetici elit tarafından kullanılan bu dil yine de özünde bir Türk diliydi ve önce devlet daha sonra da millet açısından Türk kimliğinin sürdürülmesinde temel bir tarihsel rol oynadı. On dokuzuncu yüzyılda konuşma dili gitgide Osmanlıcanın yerini almaya başladı ve sonunda yöneticilerin ve yönetilenlerin ortak dili hâline geldi. </p>
				<p class="e-paragraf">II. Mahmut (1808-1839) döneminde yürürlüğe konan reformlar öncesinde Osmanlı Müslüman milletinin belli bir toprak veya dille özdeşleşmekten ziyade inanç aracılığıyla birbirine bağlandığı ve onu bir arada tutan gücün hanedan-saltanat ve devlet olduğu pekala söylenebilir. Buna karşılık çeşitli etnik gruplardan oluşan Ortodoks Hristiyan milletiyse Patrikhane’nin birliği sürdürme çabalarına karşın içeriden bölünmüş durumdaydı. Bu bölünme, hem Yunanlaşma politikalarına karşı oluşan direnç hem de paradoksal olarak ruhban sınıfın alt kademelerinden gelen Bulgar keşişi Peder Hilandarlı Paisii gibi Yunan olmayan bilgili din adamları ve Yunan Adamentios Korais ve Sırp Vuk Karaciç (ö.1864) gibi sivil elitler tarafından desteklenen sosyal ayaklanma ve etnik milliyetçilikten kaynaklanmaktaydı.</p>
				<p class="e-paragraf">Müslümanlar klasik Osmanlı Devleti’ni inançlarıyla eşanlamlı olarak görmekte (<span class="italik" xml:lang="tr-TR">din-ü devlet</span>) ve bu yönüyle onu savunmaktaydı. Buna karşılık gayrimüslimler, milliyetçi uyanış çağında Hristiyanlığın siyasal ideolojilerinin bir parçası hâline gelmesiyle, kendilerini farklı bir inanca sahip bir hükümdarın uyrukları olarak görüp bu durumu sorgulamaya başladılar. </p>
				<p class="e-2baslik">DEVLET, İNANÇ VE TOPRAK</p>
				<p class="e-paragraf">Çok yanlış anlaşılan ve sürekli dil uzatılan bir kavram olan Osmanlıcılık, aslında, devleti sosyo-politik değişimin aktif yürütücüsü hâline getirdiği ve onun sosyal ve dinsel gruplar arasında bir hakem, statükonun sürdürücüsü ve nizam-ül âlemin koruyucusu olarak klasik rolüne son verdiği için, Türklerin modern kimliği ve ülkesinin temelini oluşturmaktadır. Osmanlıcılık üniter bir devletin kurulması için gerekli olan laik bir kavramdı. Başlangıçta birliği sağlamaya yönelik basit bir araç olarak ortaya atılan bu kavram, ilk kez II. Mahmut tarafından kabaca şu şekilde formüle edildi: “Bir kişi kilisede Hristiyan, camide Müslümandır ama buraların dışında herkes benim uyruğumdur.” Sultanın amacı devleti belli bir toprağa bağlı bir millete dayandırmak ve inanç, dil ve etnik köken farklarından bağımsız olarak sultana ve devlete sadakati sağlamaktı. Sonunda, 1864 vatandaşlık kanununun kabul edilmesiyle, halk sultanın uyruğu olmaktan çıkarak Osmanlı Devleti’nin vatandaşı hâline geldi ve bu statü değişikliğiyle Osmanlıcılık somutluk kazanmış oldu. </p>
				<p class="e-paragraf">Osmanlıcılık, toprağın rolü ve devletle ilişkisi açısından büyük bir değişikliğe yol açtı. Klasik Osmanlı siyaset teorisine göre toprak ve üzerindeki her şey hanedan-sultana aitti. Buna karşılık Osmanlıcılığa göre Osmanlı milleti devletin sınırları tarafından belirlenen bir toprak-ülke üzerinde yaşayan bir topluluktu ve hanedan devletin sahibi değil koruyucusuydu. Osmanlıların sınırları belli bir devlet içinde yaşadığı fikrî ve felsefi bir anlayıştan ziyade somut anlaşmalara dayanıyordu. 1878 Berlin Anlaşması metninin yarısı, eskiden hepsi Osmanlı vilayeti olan yeni Balkan devletlerinin sınırlarını tarif eden maddelerden oluşmaktaydı. </p>
				<p class="e-paragraf">1856’dan sonra Tanzimatçıların karşılaştığı ilk sorun uyrukların sultana gösterdikleri geleneksel şahsi sadakatin nasıl devlete ve ülkeye bağlılık ve sadakate dönüştürüleceğiydi. Ülkeye bağlılık ve vatan sevgisi “vatanım şeriatın hüküm sürdüğü yerdir” diyen geleneksel İslami anlayışla çatışıyordu. Büyük tarihçi Ahmet Cevdet Paşa, sorunu pratik bir örnekle ele alırken haklıydı: Vatanı, köyün orta yerindeki meydandan ibaret sayan bir Müslüman köylü çocuğundan vatan için savaşması ve ölmesi istenebilir miydi?<span class="dipnotno" style="font-size:0.63em;" xml:lang="tr-TR"><a class="footnote-link" href="#footnote-206-6" id="footnote-206-6-backlink">6</a></span> Öte yandan yayılmacı amaçlara sahip gayrimüslim Yunan, Sırp, Bulgar milliyetçileri gelecekteki ülkelerini tarihte atalarının sahip oldukları toprakla özdeşleştirmek konusunda pek bir sorun yaşamadılar. Birçok Bulgar ve Yunan, neredeyse kesintisiz olarak eski devletlerinin bulunduğu topraklarda yaşamışlar ve belli bir düzeyde kültürel bir süreklilik sağlamışlardı. Bu yüzden ülkeye bağlılık bilincini geliştirmede zorlanmadılar. (Bazı Hristiyan Balkan Slavlarının kendi topraklarına geleneksel mistik bağlılıklarını burada tartışmayacağız.) Sonuçta belli bir toprakla özdeşleşmek, Müslümanlar ve Hristiyanlarda farklı problemler ortaya çıkardı. 1860’lardan sonra Osmanlı milleti teriminin devletin bütün vatandaşlarından ziyade esas olarak Müslümanları içine aldığı gerçeği gitgide belirginleşti. Kültürel ve dinsel anlamda özerk dinî cemaatlerin aynı topraklar üzerinde bir arada yaşadığı ve insanların tek kimlik nosyonunun din olduğu eski millet sisteminin, bütün vatandaşlarından homojen bir laik siyasal kültür ve kimliği paylaşmasını bekleyen toprak esasına dayalı bir üniter devlet sistemi içinde uygulanması mümkün değildi. Mevcut cemaat kimliklerini ve eski bağlılıkları devlet ve ülkeyle laik temelde özdeşleşmeye dayanan yeni bir kimliğe dönüştürmek bir sosyal psikoloji sorunuydu. Edebiyat bireyin ülkeye ve devlete bağlılığını sağlamak için temel ve belli ölçüde doğal yolu oluşturdu. </p>
				<p class="e-paragraf">Kişi ile ülke arasındaki yeni ilişki ilk kez Namık Kemal (ö.1888) tarafından vatan vazifesi ve fedakârlık kavramları temelinde tarif edildi. Bu meşhur şair ve oyun yazarı, ilk kez 1873’te sahnelenen <span class="italik" xml:lang="tr-TR">Vatan Yahut Silistre</span> adlı oyununda vatanı bütün Osmanlıların (oyunun kahramanları esasen Balkan kökenli Müslümanlardı) sadakat, bağlılık ve fedakârlık borçlu oldukları yüce bir varlık olarak tanımlamaktaydı.<span class="dipnotno" style="font-size:0.63em;" xml:lang="tr-TR"><a class="footnote-link" href="#footnote-206-7" id="footnote-206-7-backlink">7</a></span> Namık Kemal’e göre vatan sevgisi Allah vergisi, doğal ve yüce bir duyguydu. Daha sonraları İslamcı-reformcu Mısır müftüsü Muhammet Abduh da (ö.1905) vatan sevgisini değişmez bir insan kanunu olarak tarif edecekti.<span class="dipnotno" style="font-size:0.63em;" xml:lang="tr-TR"><a class="footnote-link" href="#footnote-206-8" id="footnote-206-8-backlink">8</a></span> Namık Kemal’in bahsettiği <span class="italik" xml:lang="tr-TR">vatan</span>, Tuna’nın oluşturduğu kuzeydoğu sınırı hariç, net sınırlara sahip değilmiş gibi görünüyordu. (Sözü geçen oyunun ilham kaynağı 1854-56 savaşında Tuna kıyısındaki Silistre müdafaası idi.) Namık Kemal’in <span class="italik" xml:lang="tr-TR">vatan</span>ı gayrimüslimler için pek çekici bir kavram değildi. </p>
				<p class="e-paragraf">Namık Kemal’in ortaya koyduğu, kişinin vatana bağlılığı ve tüm benliğini bu vatana feda etmesi anlayışı, yükselen Osmanlı (daha sonra Türk) Müslüman milliyetçi aydınlarının temel inancı hâline geldi ve bugüne dek sembolik önemini sürdürdü. Toprak temelli bir vatanseverlik veya daha açık bir şekilde ifade etmek gerekirse kişinin doğduğu topraklara bağlılığı ve yaşamını burada sürdürme arzusu, bu inancı sağlamlaştırdı, genişletti ve dönüşüme uğrattı. Bunun kökeninde göç süreci vardı. </p>
				<p class="e-paragraf">Gerçekten de topraklarından koparak Osmanlı topraklarına göç etmek zorunda kalan Müslüman muhacirler Namık Kemal’in idealize edilmiş vatan kavramından daha somut ve elle tutulur bir vatan anlayışı yarattılar. Zaten sonunda bu iki anlayış birbirini tamamladı. 1856, 1862, 1878 ve 1913-1914 tarihlerinde önemli sayıda Müslüman; Kırım, Kafkasya ve Balkanlardaki ata topraklarından ayrılmak zorunda kalarak Anadolu’ya yerleşti.<span class="dipnotno" style="font-size:0.63em;" xml:lang="tr-TR"><a class="footnote-link" href="#footnote-206-9" id="footnote-206-9-backlink">9</a></span> </p>
				<p class="e-paragraf">Gerçi Müslümanlar “şeriatın hüküm sürdüğü” bir toprağa yerleşmişlerdi ama yine de ata topraklarına derin bir bağlılık hissetmeye devam ettiler ve koşullar izin verdiğinde memleketlerine dönmeyi ümit ettiler. Zaten birçoğu da gayrimüslimlerin yönetimi altında yaşamayı kabul ederek memleketlerine döndüler. 1870’lerin halkçı gazetesi <span class="italik" xml:lang="tr-TR">Basiret</span>’e göre, “en gencinden en yaşlısına kadar” Türk muhacirlerin Bulgaristan’da bıraktıkları vatanlarına duydukları sevgi gazetecilerin anlamakta güçlük çektiği kutsal bir karaktere ve güce sahipti.<span class="dipnotno" style="font-size:0.63em;" xml:lang="tr-TR"><a class="footnote-link" href="#footnote-206-10" id="footnote-206-10-backlink">10</a></span> Bu tip bir vatan özlemi veya sevgisi Kafkasya muhacirlerinde ve Kuzey Afrika kabilelerinde de görülebilmekteydi. Bu yoğun göç dönemi “<span class="italik" xml:lang="tr-TR">Hubb-ül vatan min-el iman</span>” hadisinin muhacirler arasında geniş çapta yaygınlaştığı bir dönem oldu. Harfiyen tercüme edildiğinde “vatan sevgisi imanın bir cüzüdür” anlamına gelen bu hadisi birçok mülteci hem terk ettikleri ata topraklarını hem de üzerine yerleşip yaşamaya başladıkları Osmanlı vatanını sevmek şeklinde yorumlamaktaydı. Ne var ki sonunda ikincisi galip geldi.</p>
				<p class="e-paragraf">Paradoksal olan noktalardan birisi de Rus hükümetinin Kafkasların boşalmasından kaynaklanan ekonomik kayıpları engellemek için Müslümanlar arasında belli bir toprağa (vatana) sadakati aktif bir şekilde desteklemesiydi. Örneğin St. Vladimir nişanı almayı bekleyen Kafkas müftüsü Hüseyin Efendi, “<span class="italik" xml:lang="tr-TR">Hubb-ül vatan min-el iman</span>” hadisini gerekçe göstererek Kafkas Müslümanlarını gerçek vatanlarını terk edip İran ve İstanbul’a yerleşmekten alıkoymaya çalışmıştı.<span class="dipnotno" style="font-size:0.63em;" xml:lang="tr-TR"><a class="footnote-link" href="#footnote-206-11" id="footnote-206-11-backlink">11</a></span> Benzer bir şekilde Kırım’da İsmail Gaspıralı <span class="italik" xml:lang="tr-TR">Tercüman</span> adlı gazetesinde aynı hadise defalarca başvurarak Müslümanların ana vatanlarında kalmalarını öğütlüyordu. Bu örneklerde, hadisteki “<span class="italik" xml:lang="tr-TR">hubb-ül vatan</span>” ifadesinin anlamında yapılan bir değişiklikle bahsedilen vatanın her şeyin ötesinde toprak anlamına geldiği ve muhacirlerin ilk vatanı olduğu açıkça ifade edilmektedir. Eğer bu sahih bir hadisse buradaki “<span class="italik" xml:lang="tr-TR">hubb-ül vatan</span>” ifadesiyle kabile topraklarına işaret edilmiş olması ve bunun da çağdaş ülkesel vatan anlayışıyla ilgisinin olmadığı söylenebilir. (İbn Haldun)</p>
				<p class="e-paragraf">Hadisin ikinci kısmı olan “<span class="italik" xml:lang="tr-TR">min-el iman</span>” toprağı yüce bir sadakat ve bağlılığın konusu hâline getiriyor ve onun savunulmasını askerî bir yükümlülük olarak ortaya koyuyordu. Bu yüzden hadis, Namık Kemal’in siyasal vatan anlayışına uyuyor, ona dinî bir yaptırım kazandırıyor ve böylece bu tip bir vatan anlayışını yaygınlaştırıyordu. Başka bir deyişle toprak ve inanç tek bir bütün hâline gelmiş ve “devlet” kavramında somutlaşmıştı. Bu kombinasyon Namık Kemal’in <span class="italik" xml:lang="tr-TR">Vatan Yahut Silistre </span>oyununda iyi bir şekilde ifade edilmektedir. Oyunun kahramanı İslam Bey sevgilisi Zekiye’ye onu terk etmek zorunda olmasının gerekçesini şu şekilde açıklar: “Devlet savaş açmış…Hiç nasıl olur ki vatan tehlikede bulunsun da ben evimde rahat oturayım?... Vatanımın uğrunda ölmeyeceksem, ya ben niçin doğdum?”<span class="dipnotno" style="font-size:0.63em;" xml:lang="tr-TR"><a class="footnote-link" href="#footnote-206-12" id="footnote-206-12-backlink">12</a></span> Görüldüğü gibi inancın hâkim olduğu eski <span class="italik" xml:lang="tr-TR">din-ü devlet</span> anlayışı ülkesel vatan anlayışını içine alacak şekilde genişlemiş ve uğradığı değişiklik sonucunda devlet “vatan” hâline gelerek başına bir kutsallık halesi geçirilmiştir. </p>
				<p class="e-paragraf">Vatanın (toprak gibi) maddi bir varlıktan mı ibaret olduğu yoksa sadece sadakat ve bağlılığı sembolize eden ve vatandaşların uğruna kendilerini feda ettiği idealize edilmiş bir sevgi nesnesi mi olduğu üzerine gerçekleşen tartışmalar uzun vadeli sonuçlar doğurdu. Bu tartışmalar her şeyden önce İslam’ın tamamen ibadete ve Allah sevgisine vakfedilen katıksız ruhani bir inanç olduğu şeklindeki temel İslami ilkeye meydan okumaktaydı. Vatanla ibadetin karşı karşıya gelmesi inancın özünü zedeleyen bir durumdu. Bu anlayış, gayrimüslimler tarafından vatanları işgal edildiğinde Müslümanların topraklarını terk ederek İslam’ın hüküm sürdüğü topraklara göç etmesini gerektiren ve bazı âlimler tarafından İslam’ın altıncı şartı sayılan <span class="italik" xml:lang="tr-TR">hicret</span> prensibine de aykırıydı. Çünkü bundan böyle vatandaşlar böyle bir durumda oldukları yerde kalıp topraklarını savunmak zorundaydılar. Hadiste <span class="italik" xml:lang="tr-TR">hubb-el vatan </span>şeklinde ifade edilen vatan sevgisinin niteliği hakkındaki tartışmalar Osmanlı Devleti’nin en üst kademelerine kadar ulaştı. Çünkü inanca değil maddi bir varlığa, yani toprağa dayanan vatan sevgisine öncelik verilmesi tam da İslam’ın geleneksel yönetim anlayışına meydan okumaktaydı. Yeni vatan kavramının aksine bu geleneksel anlayışa göre bütün bağlılık, itaat ve sevgi, inancın sembolü ve fiilî koruyucusu olan hükümdara yönelmeliydi. </p>
				<p class="e-paragraf">Dünyadaki bütün Müslümanların halifesi olarak hareket eden Sultan II. Abdülhamit (1876-1909) etnik kimliği (<span class="italik" xml:lang="tr-TR">kavmiyet</span>i) ve vatan sevgisini (<span class="italik" xml:lang="tr-TR">hubb-el vatan</span>) İslam’a ve Osmanlı Devleti’ne yönelmiş en büyük tehditler olarak gördü ve reddetti. Halifeye göre kavmiyet fikri ve ülkesel vatan anlayışı, Müslümanların inancını zayıflatmak için İngilizler tarafından yayılmaktaydı. Abdülhamit, Müslümanların bölünmesini hedef alan bu tehditleri bertaraf etmek için Emir-ül-Müslimin (Halife), yani bütün Müslümanların başı unvanını ön plana çıkardı ve gençleri “inanca ve halife sevgisine öncelik verip vatan sevgisini ikinci plana atmaya” teşvik etti.<span class="dipnotno" style="font-size:0.63em;" xml:lang="tr-TR"><a class="footnote-link" href="#footnote-206-13" id="footnote-206-13-backlink">13</a></span> </p>
				<p class="e-paragraf">Ne var ki ülkesel vatan anlayışı lehine sonuçlanan bu tartışma, sultan tarafından değil, modern okullarda eğitim görmüş aydınların egemen olmaya başladığı eğitim sistemi ve basın aracılığıyla devlet tarafından çözüme bağlandı. Yeni elitler rasyonalist, görünüşte liberal ve Abdülhamit’in istibdadına muhalif kişilerden oluşuyordu ve aynı zamanda kararlı birer anti-emperyalist, milliyetçi ve Osmanlı (daha sonra Türk) vatanseveriydiler. Artık sultan sadece ismen devletin başındaydı ve bürokrasi gitgide devletin fiilî sahibi hâline gelmekteydi. </p>
				<p class="e-2baslik">DERS KİTAPLARI VE VATAN KAVRAMI</p>
				<p class="e-paragraf">1869 tarihli bir kanunnameye dayanan modern Osmanlı eğitim sistemi, esasen 1881-82’den sonra, büyük ölçüde Maarif Vekili Münif Paşa ve birçok kez sadrazamlık yapmış olan Sait Paşa gibi yüksek devlet görevlilerinin çabaları sayesinde kuruldu. Eğitim çabalarının arkasında yatan amaç bürokrasinin kalitesini artırmak, profesyonel nitelikte meslek sahibi geniş bir kitle yaratmak ve onlara vatanseverlik duygusu ve vatana bağlılık ruhu aşılamak ve böylece devleti güçlendirmekti. Büyük ölçüde Fransa model alınarak kurulmuş olan modern eğitim sistemi esasen devlet tarafından finanse edilmekte ve devlet egemenliğinde faaliyet göstermekteydi. Dinî okullar, yani medreseler ya Evkaf Vekâleti tarafından veyahut gayriresmî olarak cemaat tarafından finanse edilmekte, gayrimüslim okulları ise kendi cemaatlerine bırakılmaktaydı. Her iki cemaat içinde de dinî okulların kalite ve etkisi azalmıştı. </p>
				<p class="e-paragraf">Hükümet tarafından yeni ders kitapları belirlendi ve Batı’nın misyonerlik faaliyetlerine cevap olarak okullara din derslerinin konulduğu 1892’ye kadar ders programları esasen din dışı konulardan oluşturuldu.<span class="dipnotno" style="font-size:0.63em;" xml:lang="tr-TR"><a class="footnote-link" href="#footnote-206-14" id="footnote-206-14-backlink">14</a></span> Sonunda hükümet hem din derslerinin hem de İslam’ı öğretmek için kullanılan ders kitaplarının içeriğini denetleyecek bir konum kazandı.<span class="dipnotno" style="font-size:0.63em;" xml:lang="tr-TR"><a class="footnote-link" href="#footnote-206-15" id="footnote-206-15-backlink">15</a></span> İslam hakkındaki bilgiler devletin amaç ve çıkarlarına tabi kılındı. Bu sırada inancın geleneksel sözcüsü olan ulema ve onların eğitim aracı olan medrese marjinalleştirildi ve devletle ilişkisi fonksiyonel olmaktan çıktı. Buna karşın dinî kurumlar, devletin modernleşme adına meşrulaştırılan mutlak iktidarına karşı çıkma imkânına sahip tek etkili güç olarak göründüğü için, alt sınıflar üzerindeki etkisini sürdürmeye devam etti. </p>
				<p class="e-paragraf">Sultan Abdülhamit modern eğitim sisteminin yayılmasını teşvik etti. Öyle ki ona “maarifperver” hükümdar deniliyordu. Ne var ki bu rasyonalist eğitim sistemi onun halife olarak prestijini aşındıracak ve bu okullardan mezun olanlar onu tahttan indirecekti. Eğitim sahasındaki bütün bu değişmeler ancak sınıfsal bir bağlam içine yerleştirildiğinde gerçek anlamını kazanır. Eğitimde atılan adımlar toprağa dayalı bir Müslüman orta sınıfın yükselişiyle aynı döneme denk gelmekteydi. Bu yeni orta sınıfın devlete karşı sadakat ve bağlılığı; çıkarları ve toplumsal konumunun yanı sıra kültüründen kaynaklanıyordu. Azeri toprak ağaları ve petrol burjuvazisinin Çar tarafından “soylu” olarak kabul edilmesi, onları orta sınıfın bir parçası hâline getirmiş ve Çara bağlılıklarını sağlama almıştır. Osmanlı Devleti’ndeki Hristiyan muadillerine benzeyen Rusya’daki bu Müslüman orta sınıf, milliyetçi bir aydınlar grubunun oluşmasını sağladı. Bu tartışmanın yeri burası değil, ancak makalenin sınırları dahilinde kasaba ve şehirlerdeki okulların genellikle bu orta sınıf üyeleri tarafından kurulup devlete devredildiğini söylemememiz yeterlidir. </p>
				<p class="e-paragraf">Kaynağını <span class="italik" xml:lang="tr-TR">hubb-ül vatan</span> hadisinden ve Namık Kemal’in oyunundan alan <span class="italik" xml:lang="tr-TR">vatan</span> kavramı ve ona yönelik sevgi, bağlılık ve sadakat esasen coğrafya ve tarih ders kitaplarında geliştirildi. Başka bir deyişle bu iki branş doğrudan toprak ve insanlarla, yani gitgide milliyetçiliğin sembolleri hâline gelen vatan ve millet ile ilgilenmekteydi.</p>
				<p class="e-paragraf">Coğrafya kitaplarının büyük bir kısmı vatan, devlet, millet, kavim ve siyasal rejim gibi yeni kavramları tanımlamaya ayrıldı.<span class="dipnotno" style="font-size:0.63em;" xml:lang="tr-TR"><a class="footnote-link" href="#footnote-206-16" id="footnote-206-16-backlink">16</a></span> Amaç Osmanlı vatandaşının vatanındaki köklerinin ve bilhassa “vatana karşı vazifelerinin” bilincine varmasını sağlamaktı. Haritalar coğrafya derslerinin vazgeçilmez parçası hâline geldi ve öğrencilere ülkelerinin somut bir görüntüsünü sundu. Klasik İslam dünyasının önemli bir parçası olan coğrafya ve haritacılık on dokuzuncu yüzyılda vatan hakkındaki bilgilerin kaynağı olarak yeniden canlandırıldı.<span class="dipnotno" style="font-size:0.63em;" xml:lang="tr-TR"><a class="footnote-link" href="#footnote-206-17" id="footnote-206-17-backlink">17</a></span> Coğrafya kitapları Osmanlı topraklarının Anadolu, Balkanlar, Irak, Suriye, Hicaz, Necd, Yemen, Mısır, Bingazi, Kıbrıs ve Trablusgarp’tan oluştuğunu söylüyor, ancak aynı zamanda bunların bazılarının düşman işgali altında olup kurtarılacağından bahsediliyordu.<span class="dipnotno" style="font-size:0.63em;" xml:lang="tr-TR"><a class="footnote-link" href="#footnote-206-18" id="footnote-206-18-backlink">18</a></span> Kitaplarda ayrıca “vatanın herkesin babası olduğu, bu yüzden vatandaşların ona layık bir evlat olmak için çalışmaları gerektiği” ifade ediliyordu.<span class="dipnotno" style="font-size:0.63em;" xml:lang="tr-TR"><a class="footnote-link" href="#footnote-206-19" id="footnote-206-19-backlink">19</a></span> </p>
				<p class="e-paragraf">Oluşum hâlindeki modern Türk edebiyatı; vatanı, üzerinde yaşayan milleti ve vatanseverliği temel bir konu olarak seçti. Türk popülist gazeteciliğinin ve edebiyatının babası Ahmet Mithat Efendi’nin ve Ahmet Rasim’in romanları ve kısa hikâyeleri gitgide “Türk” olarak görülmeye başlayan Osmanlı vatanının zengin bir resmini sunar. Osmanlı topraklarının Türklüğü, bu toprakları savunmanın bir vatan vazifesi olduğu teması ve kaybedilen topraklara yönelik nostaljik duygular en açık ifadesini Mehmet Emin Yurdakul’un şiirleriyle Ömer Seyfettin’in kısa hikâyelerinde bulur. Bunlar Jön Türkler arasındaki hâkim kafa yapısını ortaya koymak açısından son derece değerli eserlerdir.<span class="dipnotno" style="font-size:0.63em;" xml:lang="tr-TR"><a class="footnote-link" href="#footnote-206-20" id="footnote-206-20-backlink">20</a></span></p>
				<p class="e-paragraf">Coğrafya kitapları kaçınılmaz olarak vatanın üzerinde yaşayanlarla da ilgilenmekteydi. Standart tanıma göre “Türk” Turan’da (bu terim açıkça tarif edilmemekteydi), Anadolu’da ve Balkanlardaki diğer yerlerde yaşayan insanlar olarak coğrafi açıdan tarif ediliyordu. Türklerin yanı sıra, Araplar, Kürtler, Lazlar, Boşnaklar, Pomaklar, Çerkezler, Rumlar, Ermeniler ve Yahudiler hep birlikte Osmanlılar olarak bilinmekteydi. Bu ilk ders kitaplarına göre Heyet-i Müttehide-i Osmaniye, belli başlı on iki Müslüman ve sekiz gayrimüslim gruptan oluşmaktaydı.<span class="char-style-override-1" xml:lang="tr-TR"><a class="footnote-link" href="#footnote-206-21" id="footnote-206-21-backlink">21</a></span> Konstantiniye, Osmanlı ülkesinin temeli Türklerden meydana gelen başkentiydi. Ülkenin dili “kaynağını Türkçeden alan genel bir dil” olan Osmanlıcaydı.<span class="dipnotno" style="font-size:0.63em;" xml:lang="tr-TR"><a class="footnote-link" href="#footnote-206-22" id="footnote-206-22-backlink">22</a></span>Diğer coğrafya ders kitapları, kuzey Türkistan’daki halkları Türk ve Moğol kökenli olarak tanımlama konusunda daha belirgin bir tutuma sahipti. Yine de “halis” Türk olmalarına karşın “Tatar” olarak adlandırılmaktaydılar. </p>
				<p class="e-paragraf">Tarih ders kitapları genel İslam, Osmanlı ve Avrupa tarihini konu alıyordu. Ne var ki daha baştan kendini ortaya koyan iki eğilim söz konusuydu. Resmî görüşü savunan birincisi, Osmanlıları genel İslam tarihinin içine yerleştiriyor ve inancı çeşitli Müslüman kavimleri bir arada tutan bağ olarak görüyordu. İkinci eğilim ise Osmanlı tarihine yoğunlaşıyor ve onun Türk karakterini ön plana çıkartıyordu. Askerî okullarda ders veren Hüsnü Süleyman Paşa, 1876’da yazdığı <span class="italik" xml:lang="tr-TR">Tarih-i Âlem</span> isimli ders kitabında Türklerin Nuh Peygamberin oğlu Yafes’in soyundan geldiğini ve Selçuklularla Osmanlıların Macarlar, Bulgarlar, Polonyalılar ve benzeri halklarla akraba olduğunu ileri sürmekteydi. Bununla birlikte yüzyılın sonunda Türklerin Osmanlıların atası olduğu ve Osmanlı Devleti’ni Türklerin kurduğu görüşü, birçok ders kitabında hâkim görüş hâline geldi.<span class="dipnotno" style="font-size:0.63em;" xml:lang="tr-TR"><a class="footnote-link" href="#footnote-206-23" id="footnote-206-23-backlink">23</a></span></p>
				<p class="e-paragraf">Gerçekten de 1908 yılında Jön Türk ihtilali gerçekleştiği sırada, resmî olarak eski çok-dinli, çok-kavimli Osmanlıcılık anlayışı sürdürülmekle birlikte, modernist aydınların genel görüşü Osmanlıların Türk, Osmanlı topraklarının da bir Türk devletinin parçası olduğu şeklindeydi. Devletin Türklüğü görüşü Jön Türk iktidarında hatırı sayılır bir güç kazandı ve 1913’ten sonra Türk vatanseverliği/milliyetçiliği devletin gayriresmî ideolojisi hâline geldi. <span class="italik" xml:lang="tr-TR">Sebil-ül Reşat</span>,<span class="italik" xml:lang="tr-TR"> İslam Mecmuası</span> gibi İslamcı dergilerle <span class="italik" xml:lang="tr-TR">Türk Yurdu</span> gibi milliyetçi dergiler arasında yaşanan ateşli tartışmalar, etnik-millî ve toprağa dayalı Türkçülükle kavmiyeti reddeden Müslüman Osmanlıcılığı arasındaki çatışma ve ikincisinin İslami evrenselcilikle ilişkisi etrafında dönüyordu.</p>
				<p class="e-paragraf">Vatan ve sınırlar konusundaki fikirlere gelirsek; İttihat ve Terakki liderlerinin de aralarında bulunduğu Türkçüler hâlâ 1912-13’de yitirilen Balkan topraklarını geri almak istemekteydi. Bu istek, bu toprakların sembolik, tarihsel (Osmanlı Devleti bu topraklarda kurulmuştu) ve stratejik öneminin yanı sıra bazı duygusal bağlardan da kaynaklanmaktaydı. Zira Jön Türklerin bazı liderleri Balkan kökenliydi. (Atatürk ise Selanik’te doğmuş olmasına karşın hiçbir zaman yayılmacı iddiaları desteklemedi.) Gelecekteki Türk vatanının sınırları Jön Türk dönemi boyunca muğlaklığını korudu. Yine de etnik (kavmiyetçi) Türkçülük ve kültürel-tarihsel Türkçülük olmak üzere iki belirgin eğilim ortaya çıktı. Türk etnik milliyetçiliği büyük ölçüde Azerbaycanlı Hüseyinzade Ali ve Ahmet Ağaoğlu ile Kazanlı Yusuf Akçura gibi aydınların etkisi altında gelişti.<span class="dipnotno" style="font-size:0.63em;" xml:lang="tr-TR"><a class="footnote-link" href="#footnote-206-24" id="footnote-206-24-backlink">24</a></span> Bunların millet, milliyet, kültür ve modernizme ilişkin fikirleri doğup yetiştikleri Rusya’daki hâkim ideolojilerden etkilenmişti. Modernist ve bir ölçüde panturanist olan bu aydınlar Osmanlı Devleti’nden yardım alarak, hatta belki onunla birleşerek kendi vatanlarının özgürlük ve güvenliğini sağlamayı ümit ediyorlardı. Aynı zamanda, panturanizmi asgari düzeyde olan Ağaoğlu örneğinde görüldüğü gibi modernist ve liberaldiler. </p>
				<p class="e-paragraf">Yusuf Akçura panturanizmin baş savunucusuydu. Diyarbakır doğumlu Ziya Gökalp (ö.1924) ise Hüseyinzade Ali’nin öğrencisiydi ve siyasal yaşamının erken safhalarında panturanist fikirleri benimsemişti. Bununla birlikte 1916’dan sonra, Anadolu’yu kendisine merkez alan bir Türk vatanı ve milletle hiçbir ilgisi olmayan bir “yönetici sınıf” olarak görmeye başladığı Osmanlılar tarafından köleleştirildiğini düşündüğü bir Türk milleti lehine panturanizmden vazgeçti. Ona göre milliyetçilik ve modernizm (Batılılaşma) Osmanlılığın emperyal yapısının altında kalmış olan tarihsel Türk milletini diriltecekti. Akçura ile Ziya Gökalp arasındaki ilişkinin soğuk olmasını, Türk vatanına ilişkin farklı görüşler benimsemelerine yormak mümkündür. Akçura; Kazan, Kırım ve Azerbaycan’ı içine alan bir Turan düşlemekte, Gökalp ise gitgide dikkatini Anadolu ve buradaki etnik Türk kültürü ve diline yoğunlaştırmaktaydı. </p>
				<p class="e-paragraf">Nihayet Türklerin vatanı Temmuz-Ağustos 1919’da Erzurum Kongresi sırasında, Misak-ı Millî içinde açık ve seçik bir şekilde tarif edildi. Misak-ı Millî’nin, Kurtuluş Savaşı’nın başlarında, Anadolu’nun önemli bir kısmının ve başkent İstanbul’un İngiliz, Fransız, İtalyan ve Yunanlar tarafından işgal edildiği bir dönemde ilan edildiğini özellikle belirtmek gerekir. Misak-ı Millî, Anadolu ve Trakya’yı modern Türkiye’nin vatanı olarak tanımladı. 1925’te imzalanan bir anlaşma gereğince İngiliz mandası altındaki Irak’a bırakılan Musul dışında Misak-ı Millî bugünkü Türkiye sınırlarını oluşturmaktadır. Bu topraklar Kurtuluş Savaşı’nın ardından modern Türkiye’nin kalıcı vatanı hâline geldi ve 1923’teki Lozan Anlaşması’nda uluslararası toplum tarafından tanındı. Ülkenin başkenti, yeni rejimin etnik halkçı karakterini ortaya koymak için İstanbul’dan Ankara’ya nakledildi. </p>
				<p class="e-paragraf">Cumhuriyet’in kurulması eski çok milletli Osmanlı Devleti’nin bir ulus devlet olan Türkiye’ye dönüşmesi sürecine denk düşer. Yeni devletin ardında yatan fikri en iyi ifade eden kişi, 1923 yılında cumhuriyetin kurulması tartışmaları sırasında, Türk milletinin tarihinde ilk kez kendi ismini taşıyan bir devlet kurmaya karar vermiş olduğunu ilan eden Mustafa Kemal oldu. Ne var ki gerçek bir hayli farklıydı. Devlet aslında yüksek düzeyde bir süreklilik göstermişti. Buna karşılık “millet” ise Osmanlı’nın dinî cemaatini Lozan Anlaşması’yla sınırları çizilen bir ülkesel devlet içinde yaşayan Türk milletine dönüştürmek için laikliği kullanan cumhuriyet eliti tarafından yeniden tarif edilmekteydi. Gerçekten de Osmanlı devlet kurumları, yönetim anlayışı ve siyasal kültürü, adamakıllı değiştirilmiş olsa da Cumhuriyet döneminde kalıcı bir süreklilik gösterdi. Eskinin hanedana bağlı Osmanlıları on dokuzuncu yüzyılda devlete bağlı Osmanlılara, yirminci yüzyılda ise devlete bağlı “Türklere” dönüştü. </p>
				<p class="e-paragraf">Vatan toprakları üzerinde yaşayanlar, yani Türkiye Cumhuriyeti vatandaşları Türkleri oluşturuyordu. Hâlbuki gerçekte Türk terimi esasen vatandaşların etnik ve dilsel özelliğini yansıtmaktaydı. Açık olan bir şey varsa o da şudur ki milletin tanımı ne Osmanlı’nın son döneminde ortaya çıkmış olan vatandaşlık anlayışına ne de ülkenin etnik bileşimine uymaktaydı ve Cumhuriyetin çözülmemiş sorunlarından biri olarak kalmaya devam etti. </p>
				<h4 class="bisey" id="toc_marker-1-2">OSMANLI DEVLETİ’NDE MİLLİYETÇİLİKLER: BİR DEĞERLENDİRME*<span class="dipnotno" style="font-size:0.55em;" xml:lang="tr-TR"><a class="footnote-link" href="#footnote-206-25" id="footnote-206-25-backlink">25</a></span></h4>
				<p class="e-paragraf">On dokuzuncu yüzyılda Osmanlı İmparatorluğu’nun egemenliği altındaki cemaatlerin içinde filizlenen müstakil siyasal, sosyal ve kültürel bir bilinç olarak milliyetçilik, belli grupların imparatorluğun siyasal yapısından ayrılarak kendi bağımsız devletlerini kurdukları yirminci yüzyılın başında imparatorluğun dağılmasına yol açan etkenlerden biri olmuştur. </p>
				<p class="e-paragraf">Milliyetçilik ilk kez on sekizinci yüzyılın ikinci yarısında Balkanlardaki Ortodoks Hristiyanlar arasında ortaya çıktı. İmparatorluğun Müslüman tebaası, 1908 Jön Türk İhtilali’ne kadar tam bir etnik milliyetçilik deneyimi yaşamadı.</p>
				<p class="e-paragraf">Osmanlı İmparatorluğu’nda milliyetçiliğin yükselişi ve ardından otuz kadar ulus devletin kurulmasının ardında çok sayıda faktör vardı. Dinî gruplar veya <span class="italik" xml:lang="tr-TR">milletler</span> arasında rekabete dayanan ve ihtilaf yaratan ilişkiler, Osmanlı siyasal yapısında gerçekleşen ilerici reform, Aydınlanma felsefesi ve ideallerinin etkisi ve son olarak Rusya, Fransa ve İngiltere gibi ülkelerin emperyal çıkarları bu faktörler arasında sayılabilir. </p>
				<p class="e-2baslik">OSMANLI DEVLETİ’NİN SİYASAL YAPISINDAKİ DEĞİŞİKLİKLER</p>
				<p class="e-paragraf">On sekizinci yüzyılın başlarında Balkanlarda başlayan kapitalist yayılma, özel mülkiyet ve teşebbüs lehine klasik Osmanlı devlet sistemini zayıflattı. Kapitalizm ticareti kamçılayıp yeni bir orta sınıfın doğuşuna zemin hazırladı. Gelişen ticarete kentli Hristiyan orta sınıflar hâkim oldu. Bu sırada Müslümanlar tarımsal üretimin kontrolünü ele geçirdiler ve taşradaki belediye meclislerine ve diğer idari organlara girdiler. 1876’dan sonra gayrimüslimlerin de temsil edilmekte oldukları Meclis-i Mebusan’da da benzer bir rol oynadılar. </p>
				<p class="e-paragraf">On dokuzuncu yüzyılın başında Osmanlı Devleti, otoriteyi yeni bir bürokrasinin elinde merkezileştiren ve mahallî elitleri yönetimdeki güç ve ekonomik ayrıcalıklarından yoksun bırakan bir dizi reform aracılığıyla yeni sorunlarla baş etmeye çalıştı. Müslüman ve gayrimüslimlerden oluşan ve reformlar nedeniyle devlet desteğinden mahrum kalan bu mahallî elitler gitgide cemaati kendi güçlerinin kaynağı hâline getirdiler ve süreç içinde kendi cemaatlerinin kültür, dil ve dinlerinin koruyucusu oldular. </p>
				<p class="e-2baslik">MİLLİYETÇİLİĞİN DOĞUŞUNDA MİLLET SİSTEMİNİN ROLÜ</p>
				<p class="e-paragraf">İmparatorluk uzunca bir süredir geniş bir etnik kimlikler yelpazesine ev sahipliği yapıyor ve 1850’lerden sonra gerek toprak temelli gerekse Osmanlı emperyal sistemine muhalif birçok vatansever hareket ortaya çıkıyor olsa da ilk gerçek milliyetçi hareketler imparatorluk mantığı içerisinde tanımlanan dinî cemaatlerin veya <span class="italik" xml:lang="tr-TR">milletlerin</span> oluşturduğu kimlik grupları arasından doğdu. </p>
				<p class="e-paragraf">Bu <span class="italik" xml:lang="tr-TR">milletler</span> arasında esasen Balkanlarda yaşamakta olan belli Ortodoks Hristiyan gruplar vardı. Hem Rum Ortodoks hem Ermeni milletlerinin mensupları imparatorluk geneline yayılmıştı, bunlardan ikincisi kadim Doğu Hristiyanlarını içine almaktaydı. On beşinci yüzyıldan sonra çoğu Sefarad olan Yahudiler imparatorluk nüfusunun yaklaşık yüzde 3’ünü oluşturuyorlardı ve belli başlı bütün kent merkezlerinde bulunmaktaydılar. Ortodoks Hristiyan <span class="italik" xml:lang="tr-TR">milletini</span> temsil eden İstanbul’daki patrik daha resmî bir cemaat oluşturmuş, kendi patriklerinin yönetimi altındaki Ermeni <span class="italik" xml:lang="tr-TR">milleti</span> ise daha gevşek tarif edilmişti. </p>
				<p class="e-paragraf">Ortodoks Hristiyan cemaatler içindeki aydınlar Aydınlanma fikirlerinden etkilenmişlerdi. Bilhassa Alman şair ve filozof Herder (1744-1803) tarafından savunulan bir fikir onlara bir hayli cazip gelmekteydi. Buna göre dil ve edebiyat bir ulusun ayırt edici özellikleriydi. Osmanlı Devleti’ne Fransız Devrimi ideallerini getiren Fransız elçileri ulus fikrini yüceltmekte ve onu mitsel değere sahip bir sembol hâline getirmekteydiler. Böylece yukarıda tarif ettiğimiz mahallî Ortodoks aydınlara yardımcı olmakta, buna karşılık kurumsallaşmış din ve saltanat başta olmak üzere eski düzene amansızca saldırmaktaydılar. Bu çabalar müesses nizamı oluşturan dinî ve sosyal elit arasında sert bir tepkiye sebep oldu. Bu sırada Rusya, 1768-1812 yılları arasında Osmanlı ordularına karşı kazandığı zaferlerin ardından Ortodoks Hristiyanların koruyucusu olarak ortaya çıktı. Kısa bir süre sonra da (1850’lerde) çoğu Osmanlı tebaası olan Ortodoks Slavlar için bir bağımsızlık ve birlik ideolojisi olarak Panslavizmi ileri sürdü. </p>
				<p class="e-2baslik">BALKANLARDA MİLLİYETÇİLİĞİN DOĞUŞU</p>
				<p class="e-paragraf">Birçok tarihçi, Karageorgeviç (1768-1817) liderliğindeki Sırp isyanının ilk milliyetçi ayaklanma olduğu konusunda hemfikirdir. Bununla birlikte, çok daha önemli bir gelişme, bu ayaklanmadan daha önce, Ortodoks Hristiyanlar arasında dinin birleştirici etkisini zayıflatmış ve kavmiyeti çeşitli millî kimliklerin temeli hâline getirmiş durumdaydı. İstanbul’da bulunan ve Bizans’ı diriltme çabasındaki Rum Ortodoks Patrikhanesi 1767’de Sırp ve Bulgar kiliselerinin nispi özerkliklerine son verdi ve kilisedeki ayinlerin Yunan din adamları tarafından Yunanca yapılmasını emretti. Osmanlı Devleti, bu değişikliğin ne anlama geldiğini kavrayamadığı için sessiz kaldı ve bunun sonucunda Yunan olmayanlar Patrikhaneden soğudu. Karageorgeviç “devrimi” işte bu koşullarda kendi güvenlik ve mülklerini korumaları beklenen yeniçerilerin topraklarına el koyması üzerine Sırp köylülerinin bir protestosu olarak doğdu. Eski bir Avusturya subayı olan Karageorgeviç, Sırp köylülerinin toplumsal huzursuzluğunu bir siyasal harekete dönüştürdü. Hareket başlangıçta yenilgiye uğratıldı. Karageorgeviç’in yerine geçen ve daha sonra onu idam ettiren Miloş Obrenoviç’in diplomatik yetenekleri sayesinde yeniden dirildi ve 1815’te belli bir özerklik elde etmeyi başardı. Osmanlı’ya bağımlı olan Miloş Obrenoviç, Sırp ulusal dirilişinin babası olarak görülen Vuk Stefanoviç Karaziç’in (1787-1864) çabaları sayesinde yazılı bir Sırp dili geliştirmeyi başardı. 1834’de Sırbistan kendi millî kilisesini kurdu ve Sırp milliyetçiliğinin taşıyıcıları olarak aydınlara ve askerlere katılan millî bir ruhban kadrosu yetiştirdi. 1849’a gelindiğinde, hâlen biçimsel olarak Osmanlı egemenliği altında bulunan Sırbistan, on dördüncü yüzyılda yaşamış olan ve bir aziz olarak görülen Sırp lideri Stefan Duşan’ı romantize ederek onun kurmuş olduğu imparatorluğu yeniden canlandırmak üzere bir yayılma planı geliştirmiş durumdaydı. </p>
				<p class="e-2baslik">YUNAN AYAKLANMASI</p>
				<p class="e-paragraf">Erken bir tarihte Slav tepkisine sebep olan Bizantinist hareket Osmanlı Devleti’nde milliyetçiliğin karmaşık niteliğini gösteren çarpıcı bir örnek sunar. Fener Rumları tarafından başlatılan Neobizantinist diriliş hareketi yoğun biçimde Ortodoks Hristiyanlığa ve Patrikhaneye dayanarak imparatorluk genelinde yayıldı. Sırp ve Bulgar kiliselerine Yunan dilini ve din adamlarını dayatan bu hareket Slavların olumsuz reaksiyonlarıyla karşılaşmakla kalmadı, ölmüş bir imparatorluktan ziyade modern bir Yunan millî devleti kurmakla ilgilenen Yunanlılardan da pek bir kitle desteği sağlayamadı. </p>
				<p class="e-paragraf">Yunan Bağımsızlık Savaşı, 1820-22’de, hemen hemen aynı anda iki yerde birden başladı. Mora’da Arnavut tüccarların tefecilik ve başka yollarla topraklarına el koyduğu köylüler köy papazları liderliğinde ayaklandılar. Kırım’daki ayaklanmanın başında ise Aleksander İpsilanti adında bir Çarlık subayı vardı. Yunan Ayaklanmasını hem Ruslar hem İngilizler destekliyordu. İngilizler, Ortadoğu ve Hindistan’la genişleyen ticaretlerine aracılık edecek bir gruba ihtiyaç duymaktaydılar. Ayrıca başta Adamantious Korais olmak üzere modern Yunan aydınları tarafından Batı’nın kültürel kaynağı olduğu iddia edilen antik Helen kültürüne yönelik romantik bir tutuma sahiptiler. Rusya’nın sürece müdahil olmasıysa bir takım siyasi ve dinî nedenlerin bir araya gelmesinden kaynaklanıyordu. Sonuçta Babıâli yenildi ve 1828-29’da Yunanistan’a bağımsızlık tanıyan Edirne Anlaşması’nı imzalamak zorunda bırakıldı. Laik milliyetçilik fikrine karşı olan İstanbul’daki Rum Patriği bağımsız Yunanistan devletini 1847’ye kadar tanımadı. Yunan milliyetçiliğinin antik Helen kültüründen mi yoksa Hristiyan Bizans’tan mı kaynaklandığı hâlâ tartışma konusu, ancak Yunanistan’ın Osmanlı İmparatorluğu içinde uluslararası düzeyde tanınan ilk bağımsız devlet olduğu tartışma götürmez.</p>
				<p class="e-2baslik">BALKANLARDA BAĞIMSIZ DEVLETLER</p>
				<p class="e-paragraf">Bir avuç aydın tarafından 1876’da başlatılan Bulgar ayaklanması Rus müdahalesi sayesinde tamamen bozguna uğramaktan kurtuldu. Ruslar 1875’te de duruma müdahale ederek Sırp ayaklanmasının başarısız olmasını engellemişlerdi. Rusya sebepsiz yere çıkardığı 1877-78 Savaşı’nda Osmanlı’yı yenilgiye uğrattıktan sonra 1878 Berlin Anlaşması imzalandı. Buna göre Sırbistan, Romanya ve Karadağ bağımsızlığını kazandı, Bulgaristan’a özerklik verildi. Osmanlı Devleti Trakya, Teselya, Makedonya ve Arnavutluk’u elinden kaçırmamıştı ama Balkanlardaki varlığı ve gücü epey zayıflamıştı. Böylece Osmanlı Devleti’nde milliyetçiliğin ilk safhasında Balkanlardaki Ortodoks Hristiyanların önemli bir kısmı bağımsızlıklarını kazandı. </p>
				<p class="e-paragraf">Balkanlarda “ulusal” devletlerin ortaya çıkışı her ne kadar bu devletlerin her birinin ismini taşıdıkları etnik gruptan oluştuğu fikrini uyandırsa da gerçekte hepsi, içinde çeşitli etnik gruplar barındırmaktaydı. Buna karşın hâkim milletler bu grupların farklı dil ve kültürlerini göz ardı etti ve azınlıkları asimile ederek veya göç etmeye zorlayarak homojen bir millet yaratmaya çalıştı. Örneğin 1877’de Bulgarlar en az 17 etnik grubun (Türkler, Yunanlar ve Rumenler vb.) yaşadığı Bulgaristan’da azınlık konumundaydılar. Etnik ismini 1858’de Eflak ve Boğdan’ın birleşmesinden sonra alan Romanya 1878’de Dobruca’yı işgal etti. Ancak bu sırada oradaki Rumen etnik grubu nüfusun sadece yüzde on sekizini oluşturan bir azınlıktı ve nüfusun geri kalanı; Türkler, Bulgarlar, Yahudiler, Yunanlar, Ermeniler, Ruslar, Almanlar ve benzeri gruplardan oluşmaktaydı. Balkanlarda bugün, ironik bir şekilde, dinsel olarak nispeten homojen iki ülke vardır. Onlar da Müslümanların ve Ortodoks Hristiyanların temsilcileri olan Türkiye ve Yunanistan’dır. </p>
				<p class="e-2baslik">BALKANLARDA ULUSAL KİMLİĞİN OLUŞUMU</p>
				<p class="e-paragraf">Balkanlardaki ilk Hristiyan milliyetçiliği; dil, kavmiyet, din ve tarih temellerine dayanmaktaydı. Genellikle çeşitli lehçelerden biri “ulusal” dil kabul edilerek (örneğin Yunanistan’da yedi temel Helen lehçesinden birinin tercih edilmesi gibi) devlet desteği, eğitim ve ders kitapları aracılığıyla halka empoze edildi ama halk lehçeleri çeşitli yollarla ayakta kalmayı sürdürdü. Bu “ulusal” dil Osmanlı egemenliği boyunca ulusal kimliği ve bilinci ve kültürel sürekliliği sağlayan temel araç olarak yüceltildi. Hâlbuki elitler çoğu zaman bunu sosyal, ekonomik ve kişisel sebeplerden dolayı benimsemişlerdi. Örneğin Vlak ve Bulgar elitleri genellikle sosyal ve kültürel statülerini yükseltmek için Yunancayı gönüllü olarak kabul ettiler ve böylece Yunanlaştılar. </p>
				<p class="e-paragraf">Osmanlı Devleti Yunanları (Rumları) Ortodoks Hristiyanların temsilcisi kabul edip 1821 ayaklanmasına kadar onlara devlet dairelerinde tercümanlık görevi vererek bu eğilimi destekledi. 1821’den sonra Ermeniler Rumların yerini alarak devletin sadık adamları oldular. Bu arada, bir zamanlar geniş bir topluluk olan, Latince konuşan Vlaklar neredeyse tamamen ortadan kayboldular.</p>
				<p class="e-paragraf">Ulusal kimliğin bir diğer kaynağı olan etno-din; etnisite (kavmiyet) ve din arasındaki ayrılmaz bağdan kaynaklanmaktaydı. Osmanlı Devleti’nin dinî cemaat kimliğine yaptığı vurgu dinin gücünü artırmış ve Slavca konuşan halkların kilise ve okullarında Yunancanın kullanılmasını dayatmak gibi yanlış bir politika benimseyene dek İstanbul’daki Patrikhane tarafından idare edilen resmî bir Ortodoks Hristiyan birliğini sağlamayı belli ölçüde başarmıştı. Yine de kavmiyet ve din arasındaki bağ sürdü. Osmanlı Hristiyanlarını Slav ve Yunanlar etrafında iki gruba ayıran çatlak, Rusya’nın esasen Sırplar, Bulgarlar ve Makedonlardan oluşan Balkan Slavlarının sadakat ve desteğini sağlamak için Panslavizmi piyasaya sürmesiyle iyice derinleşti. Panslavizm, aynı zamanda Slav olmayan Ortodoks Hristiyanları Rusya’dan uzaklaştırdı. Örneğin Latince kökenli bir dil konuşan Rumenler Batı’yı, bilhassa da Fransa’yı kucakladı, Yunanlar ise İngilizlerle ittifak yapmakla birlikte Ruslarla dostluğunu sürdürdü. Milliyetçilik ve aynı milletten olma bilinci kavmiyete laik bir anlam kazandırdı. Her ulusal devlet kendi “ulusal” kilisesine sıkıca bağlı olmakla birlikte (ki bu kiliseler de kavmiyeti milliyetçiliğin tamamlayıcı bir kaynağı olarak görüyordu) söz konusu gelişmeler kavmiyeti dinin üzerine çıkardı. Yunanistan da içinde olmak üzere eski Osmanlı topraklarında kurulan bütün yeni devletler kendi ulusal kiliselerini İstanbul’daki ekümenik patriğe meydan okuyarak kurdular. Bağımsız Balkan devletlerinde kilise ile devlet arasındaki ilişki Osmanlı Devleti’ndekinden farklıydı. Katoliklik, İslam ve Musevîlik Osmanlı zamanında belli ölçüde devletten bağımsızdı, Balkanlardaki Ortodoks kiliseleri ise gerek bağımsızlıktan hemen sonra gerekse komünist dönemde devletin siyasal araçları hâline geldiler. Hristiyanlık, İslam ve Musevilik Osmanlı zamanında neredeyse eksiksiz bir din özgürlüğünden faydalanmalarına karşın, Türkiye de dahil olmak üzere “ulusal” devletlerin idaresinde özgürlüklerini yitirdiler. </p>
				<p class="e-paragraf">Doğu Hristiyanlarına gelirsek; Ortadoğu’da yaşayan Süryaniler, Nasturiler, Maronitler, Keldaniler ve Kıptiler, Ermenilerin aksine hiçbir zaman siyasal-ideolojik boyutlar kazanmadılar. Esas mücadele daha ziyade bağımsız hareket eden kadim dinî cemaatler ile Vatikan’ın otoritesini kabul ederek Katolik dünyasının ve kendilerine askerî ve siyasi destek sağlayabilecek Fransa’nın korumasını elde etmeye çalışan gruplar arasındaydı. </p>
				<p class="e-paragraf">Balkanlardaki Ortodoks Hristiyanların milliyetçiliği, bu grupların tarihsel kimliklerini yeniden kurma biçimleriyle de desteklendi. Balkanlardaki her millî hükümet, devletinin tarihini iktidardaki etnik grubun penceresinden yazdı. Kimi zaman, ulusal birliği sağlamlaştırmak ve ulusal benliği yüceltmek için tarihsel olaylar çarpıtıldı, abartıldı ve hatta tahrif edildi. Bütün Balkan milletleri Osmanlı egemenliği öncesi tarihlerini 500 yıllık “Türk boyunduruğunun” kesintiye uğrattığı parlak başarılarla dolu bir dönem olarak tanımlamaktaydı. Bu milliyetçi kimlikle el ele giden bir diğer görüş de Berlin Anlaşması sonrasının milliyetçi literatüründe “Müslüman” anlamına gelen “Türklerin”, yani bilhassa Boşnaklar ve diğer din değiştirenlerin, “dönek” ve “hain” şeklinde nitelendirilip yaşadıkları ülkelerde fazlalık olarak görülmeleriydi. Balkan ulus devletlerinin ata topraklarına yaptıkları vurgu, günümüzde <span class="italik" xml:lang="tr-TR">Pax Ottomanica</span>, yani Osmanlı Barışı olarak adlandırılan Osmanlı egemenliği döneminde hiç rastlanmayan çatışmaların yaşanmasına sebep oldu. Yugoslavya’nın parçalanması, Slovenya ve Bosna’ya yapılan Sırp saldırıları, etnik temizlik ve 1991-95 arasında yaşanan Sırp-Hırvat savaşları Osmanlı sonrası dönemde milliyetçiliğin bu olumsuz yüzünün en acı sonuçları olarak durmaktadır. </p>
				<p class="e-2baslik">OSMANLI MÜSLÜMANLARINDA MİLLİYETÇİLİK</p>
				<p class="e-paragraf">Osmanlı Müslümanları arasında milliyetçilik, diğerlerine benzemeyen, kendine özgü bir yol izledi. Osmanlı Devleti, Müslümanları tek bir grup olarak görüyordu. Hâlbuki Müslümanlar; Türk, Arap, Boşnak, Kürt, Laz, Gürcü, Pomak ve Vlaklar gibi çeşitli etnik gruplara bölünmüştü. Hristiyanların aksine, bu grupların hiçbiri (belki Boşnaklar hariç) Osmanlı Devleti’ne katılmadan önce ayrı bir ulusal politik varlığa sahip değillerdi. Bir Müslüman etnik grup tarihsel bir siyasi varlık iddiasında bulunacak olsa, İslam’a döndükten sonra reddettiği bir Hristiyan geçmişle ilişkisini kabul etmek zorunda kalırdı. Kısacası, Osmanlı Müslümanları, Hristiyanlığa geçen ve bu yüzden Selçuklu kökenlerini reddederek kendisine Göktürkler gibi daha erken bir pagan İskandinav geçmiş icat eden Gagavuzların örneğini takip etmek zorundaydılar. </p>
				<p class="e-paragraf">Bu nedenle Avrupa’daki ve önemli ölçüde Anadolu’daki Müslümanlar, Müslüman olarak sahip oldukları kimlik ve karakteri Osmanlı yönetimine borçluydular ve Fatimiler, Eyyübiler ve Memlükler gibi Ortadoğu’yu yöneten ve ardında çeşitli hanedanlara ait kimlik ve bağlılıkların anısını bırakan devletlerle neredeyse hiç bağları yoktu. (Türkiye’nin güneydoğusu bu açıdan biraz farklıdır.) Buna karşın tarihçilerin Ortadoğu’da Osmanlı Türk etkisinin hâkim olduğu yönündeki iddiaları ancak kısmen doğru kabul edilebilir. Yarımadadaki Araplar her zaman sahip oldukları Arap kimliğinin bilincinde oldular, hatta diğer kavimler karşısında üstünlük iddia ettiler, ayrıca dinin ortak olmasına karşın Osmanlıları “Türk”, Anadolu ve Balkanları “Türkiye” biçiminde etnik terimlerle adlandırdılar. Dağlardaki aşiretler de ister Arap veya Kürt ister Türkmen olsunlar, güçlü bir etnik aşiret kimliği duygusuna sahiptiler. </p>
				<p class="e-paragraf">Bununla birlikte, Müslümanlar arasında milliyetçilik, Kürtlerin ve Batılıların bugünkü Kürt milliyetçiliğinin hoşuna giden iddialarının aksine, bir tarihsel bakiyenin veya eski bir kimliğe etnik bağlılığın sonucu olarak başlamadı. Gerçi mülk sahibi ve entelektüel gruplar devletin merkezîleşme çabalarına derin bir öfke duymaktaydı, ancak bu milliyetçiliğin bu gruplar arasındaki bir rahatsızlıktan doğduğu da söylenemez. Modern Müslüman milliyetçiliği, esasen, merkezî hükümetin, hem Müslümanları hem de gayrimüslimleri kapsayan ve onlara Sultan adına eşit vatandaşlık hakkı başta olmak üzere çeşitli haklar bahşederek birleşmiş bir Osmanlı milleti yaratma isteğinin sonucuydu. Osmanlıcılık olarak bilinen bu politika, bariz bir şekilde Hristiyanların lehine olan Paris Anlaşması ve Islahat Fermanı’nın dümen suyunda Osmanlı Müslümanları ile gayrimüslimler arasındaki ekonomik, eğitimsel, kültürel ve sosyal farkların hızla büyüdüğü bir sırada ivedilikle kabul edildi. </p>
				<p class="e-paragraf">Çok kısa bir süre içinde Müslümanlar, Paris Anlaşması ve Islahat Fermanı’nı Fransa ve İngiltere’nin Osmanlı’nın işlerine müdahale etmek için kullandığı bir araç olarak görmeye başladı. Gerçekten de bu iki büyük güç Osmanlı Hristiyanlarını kendi devletlerine karşı desteklemekle kalmadı, Batı’yla ortak inançlarından dolayı onlara entelektüel bir üstünlük atfetti. Üstüne üstlük İngiltere tarafsızlık bahanesiyle 1877-78 Rus Savaşı’nda Osmanlı’ya silah satmayı reddedince Müslümanların savunmacı tutumu daha da keskinleşti. İngilizlerin Berlin Anlaşması’nı Osmanlı lehine yeniden ele alma girişimleri Müslümanların Londra’ya karşı olumsuz tutumunu biraz yumuşatmıştı ki Benjamin Disraeli hükümetinin yerine iktidara geçen William Gladstone İngiliz politikasında keskin bir değişikliğe gitti. Liberal Parti lideri Gladstone 1880’deki seçimleri, Yahudilikten Hristiyanlığa dönen rakibi Disraeli’yi Türk dostu olmakla ve Balkanlardaki Hristiyanların kaderine kayıtsız kalmakla suçlayarak kazanmıştı. Gladstone’un başbakanlığı sırasında Fransa 1881’de Tunus’u, İngiltere ise bir sene sonra Mısır’ı işgal etti ve bu gelişmeler Müslümanların öfkesini yeniden canlandırdı. Aynı dönemde, yani 1880’lerden sonra Osmanlı İmparatorluğu ve II. Abdülhamit ise daha sakin ve barışçıl olmakla birlikte Avrupalı güçlerin Müslüman topraklarını ele geçirmeye dönük çabalarına direnmede kararlı bir politika izledi. </p>
				<p class="e-paragraf">Böylece savaş ve işgal gibi uluslararası gelişmeler, Osmanlı Devleti ve sultan-halife tarafından temsil edilen sömürgecilik karşıtı ve anti-emperyalist bir Müslüman milliyetçiliğine yol açtı. Paradoksal olan şuydu: Tam da Osmanlı Devleti’nin kendisi bağımsızlık peşindeki çeşitli etnik ve dinsel milliyetçi gruplarla boğuşurken, Kuzey Afrika ve Mısır’da (1830 ve 1882’den sonra) Avrupalı güçlerin işgaline karşı yerel bir Müslüman direnişi başlamıştı ve Fransa ile İngiltere bunun İstanbul’dan kaynaklandığına inanıyordu. Sultan II. Abdülhamit İngiltere’yle eskisi gibi iyi ilişkiler kurmaya çalıştı ama Osmanlı’yı parçalama planlarıyla meşgul olan Başbakan Lord Salisbury tarafından kabaca geri çevrildi. Bunun sonucunda Abdülhamit, dünyevi (laik) hükümdar anlamına gelen “Sultan” unvanını ön plana çıkaran seleflerinin aksine, Müslümanların birliğini vurgulayarak Batılı güçlerin gözünü korkutmak amacıyla “halife” unvanını kullanmaya başladı. Fransa, Rusya ve İngiltere’nin kutsal toprak niteliğindeki Mekke ve Medine’yi de içinde barındıran Müslüman topraklarına saldırması durumunda bütün dünya Müslümanlarını isyana davet edeceği tehdidinde bulundu. </p>
				<p class="e-paragraf">Batı’ya ve Batı’nın medeniyetine ve değerlerine karşı nefreti körüklemekle suçlanan II. Abdülhamit gerici bir İslamcı olarak damgalandı. Hâlbuki Abdülhamit Batı medeniyetine hayrandı. Batı’dan örnek aldığı evrensel eğitim sistemini yürürlüğe koymak gibi büyük adımların da içinde olduğu çok sayıda reform yapmıştı ve bağnazlığın her türüne karşıydı. Yine de Avrupa’nın taşkınlık derecesindeki İslam karşıtlığı, 1878’de Anayasayı ve parlamentoyu askıya almış olan ve mutlak yönetimini meşrulaştırmak için İslam’ı kullanan Abdülhamit’in istibdadına karşı medeniyetin savunulması olarak haklı çıkartıldı. Sonunda aynı “medeniyetin savunulması” gerekçesi, bu sefer 1918’de Osmanlı Devleti’nin çökmesinden sonra Ortadoğu’nun işgalini haklı çıkarmak için kullanılacaktı. </p>
				<p class="e-2baslik">JÖN TÜRK HAREKETİ VE TÜRK MİLLİYETÇİLİĞİNİN DOĞUŞU</p>
				<p class="e-paragraf">Osmanlı Devleti’nin İngiltere, Rusya ve Fransa’nın emperyal tasarılarına karşı bağımsız kalmak için verdiği mücadele, dünya çapında birdenbire patlak veren Müslüman milliyetçiliğinin ilk kaynağıydı. İlginçtir ki yabancı işgale karşı gelişen bu Müslüman mücadelesi dinden ziyade ulusal bir kaynağa dayanmaktaydı. Osmanlı Devleti’nde milliyetçiliğe ayrıca modernizm de eşlik ediyor, hatta çoğu zaman onun yerini alıyor, böylece milliyetçiliğe yeni bir içerik ve kapsam kazandırıyordu. Devlet kurumlarında on dokuzuncu yüzyılın ilk yarısında başlayan reformların etkisi devlet bürokrasisinin temel kaynağı olan aydınlara ulaşınca Osmanlıcılığın belli bir toprağa siyasal bağlılık fikri <span class="italik" xml:lang="tr-TR">vatan</span> kavramına dönüştü. <span class="italik" xml:lang="tr-TR">Vatan</span>, bireyin belli bir toprağa ait olması ve onu savunmak üzere kutsal bir görev yüklenmesi demekti. Milliyetçiliğin bir şekli olan ve Osmanlıların en yüksek erdemi olarak tanımlanan vatanseverlik anlayışı, en iyi ifadesini, Tuna’da Ruslara karşı bir kalenin kahramanca savunulmasını anlatan Namık Kemal’in meşhur oyunu <span class="italik" xml:lang="tr-TR">Vatan Yahut Silistre</span>’de bulmaktaydı. </p>
				<p class="e-paragraf">Ayrıca dinsel nitelikteki millet kavramı siyasal anlamlar kazandı ve yaygınlaşan okul sistemi, modern basın ve edebiyata yerleşen entelektüel bir söylem hâline geldi. Müslümanların toplumun gündelik işlerine katılımını savunan bir tarikat olan Nakşibendilik 1850’lerden sonra gelişti. </p>
				<p class="e-paragraf">Gerek okulların çoğu gerekse basın ve edebiyat Türkçe konuşma dilini kullanmaya başladı: Böylece hem Türkçenin kullanımı arttı hem de kapsamı genişledi. Gerçi Türkçe herhangi bir etnik ve politik anlamdan bağımsız olarak her zaman Osmanlı Devleti’nin iletişim dili olmuştu. Bununla birlikte, on dokuzuncu yüzyılın ikinci yarısında aydınların, bürokratların ve her şeyden önemlisi etnik köken olarak esasen Türklerden oluşan ordunun ayırt edici özelliği hâline geldi. Askerî okullarda eğitim veren Hüsnü Süleyman Paşa gibi kimi hocalar, zaten, Türk kavminin tarihinden ve Orta Asyalı kökenlerinden bahseden ders kitapları okutmaktaydılar. Bu kitaplar Türkleri ve Osmanlı Devleti’ni İslam tarihi çerçevesi içine yerleştiren resmî çizgiyle de açıkça karşıtlık hâlindeydi. Ahmet Vefik Paşa ve Ahmet Cevdet Paşa gibi bir takım önde gelen devlet adamları Osmanlı Devleti’ni Türklerin kurduğunu ve onun gerçek yöneticileri ve sadık koruyucularının Türkler olduğunu açıkça ifade etmekteydiler. Öyleyse on dokuzuncu yüzyılın sonlarında güçlü bir Türklük bilincinin, her ne kadar “Müslümanların kardeşliği” ve “Osmanlı Birliği” gibi sözlerin altına gömülü olsa da geniş bir aydın grubu tarafından yaygın olarak paylaşıldığı ortadadır. Bu safhada Türklük, Türklerin orijinal dil ve kültürlerinde derin köklere sahip olmasına karşın, siyasal olarak nispeten kalabalık bir aydın ve bürokrat gruba mahsustu. 1908’de Jön Türk Devrimi patlak verdiği sırada bu Türk milliyetçileri -pek azı ideolojik tercihlerini ortaya koymuş olsa da- sağlam bir grup oluşturmaktaydı. </p>
				<p class="e-paragraf">On dokuzuncu yüzyılın ikinci yarısı Osmanlı tarihinde kapsamlı bir demografik, kültürel, ekonomik ve sosyal yeniden yapılanmanın yaşandığı, milyonlarca Müslümanın Kafkaslar, Kırım ve Balkanlardaki vatanlarından çıkarılarak Anadolu’ya göç etmek zorunda bırakıldıkları bir dönemdi. Bu dönem boyunca ve yirminci yüzyılın başlarında Osmanlı Devleti içindeki Müslüman kavimler ve dil grupları kendini kültürel olarak Türklükle özdeşleştirmeye başlayan yeni bir toplumun içinde birbirine karıştı. Tam bu sırada Ortodoks Hristiyanlar arasındaki milliyetçilik de iyice kabarmıştı ve kimi zaman şiddetli boyutlara ulaşmaktaydı. Çeşitli milliyetçi Ortodoks grupların faaliyetleri ilk kez Balkanlarda, Makedonya’da formüle edilen Türk milliyetçiliğini de harekete geçirdi. </p>
				<p class="e-paragraf">Türk milliyetçiliği de dahil olmak üzere, Osmanlı Devleti içinde bu dönemde mayalanan milliyetçilikler, Abdülhamit’in istibdadına karşı bütün gruplar birlikte mücadele ettiği sürece, birbiriyle doğrudan çatışmaya girmedi. İstibdadın, milliyetçi düşmanlıkları da içine alan bütün kötülüklerin kaynağı olduğuna samimiyetle inandıkları için Hürriyet ilan edilince bütün sorunların çözüleceği beklentisi içindeydiler. Gerçekten de Jön Türkler 1908’de ayaklanarak anayasayı ve parlamentoyu yeniden yürürlüğe soktuğunda, hürriyet, geçmiş gelecek bütün sorunları çözmeye ve barışçı, çok dinli ve çok kavimli bir ortak yaşam modelini hayata geçirmeye muktedir her derde deva bir ilaç olarak görülmekteydi. Hâlbuki bu görüşte ideal ifadesini bulan Osmanlı toplumsal modeli, bizzat Jön Türkler tarafından paramparça edildi. </p>
				<p class="e-paragraf">Çeşitli millî gruplar arasında altı ay süren bir nispi barış dönemi, yeni hükümetin her ulusal grubun bağımsızlık talebine cevap verememesi üzerine ortadan kalktı. Bulgaristan özerkliği reddetti ve bağımsızlığını ilan etti. Çoğunlukla Müslümanlardan oluşan Arnavutluk ayaklanarak 1912’de bağımsızlığını kazandı. 1911’de Libya’nın İtalya’yı işgal etmesi üzerine Osmanlı Devleti’nin Arap topraklarını koruyamadığı anlaşılınca ve laik eğilimli Jön Türklerin Arapça konuşulan bölgelerdeki okullarda Türkçe eğitimi başlatmasından sonra Arap yarımadasında da milliyetçilik baş göstermeye başladı. Müslüman birliği görüşü pratik faydasını kaybetmişti. Buna karşın Jön Türkler, teorik olarak Osmanlıcılığa, İslamcılığa, modernizme ve meşrutiyete bağlı kalarak, Osmanlı Devleti’nin birliğini ve toprak bütünlüğünü korumak için kararlı bir şekilde çalışmaya devam etti. Yine de Abdülhamit zamanında fikirlerini yaymaları yasaklanan Türk milliyetçileri Jön Türkler döneminde (1908-1918) bu alanda nispi bir özgürlükten yararlandı. </p>
				<p class="e-paragraf">Türk milliyetçiliği, kökleri on dokuzuncu yüzyılın ikinci yarısına uzanmasına karşın, devletin son yıllarına kadar varlığını açıkça belli etmedi ve Osmanlı Devleti’nde en son ortaya çıkan milliyetçilik oldu. Türk milliyetçiliği resmî ifadesini <span class="italik" xml:lang="tr-TR">Genç Kalemler</span> isimli edebiyat dergisinde buldu ve <span class="italik" xml:lang="tr-TR">Türk Yurdu</span> dergisinde ise daha tutarlı bir siyasal biçim kazandı. <span class="italik" xml:lang="tr-TR">Türk Yurdu</span> aynı zamanda milliyetçi fikirlere bağlı bir cemiyetin de ismiydi. Bu derneğin başındaki isim Rusya’da doğan, Paris’te eğitim gören ve esasen Rusya’daki Türklerin birliğiyle ilgilenen bir Pantürkizmi savunan Yusuf Akçura (ö.1935) idi. Bununla birlikte milliyetçiliğin gerçek teorisyeni, <span class="italik" xml:lang="tr-TR">Türkçülüğün Esasları</span> adlı kitabı Türk milliyetçiliğinin ilmihali olarak kabul edilen Ziya Gökalp (ö.1924) idi. Gökalp’in fikirleri, hatırı sayılır bir revizyondan geçirilerek cumhuriyet döneminde uygulamaya koyuldu. Jön Türk döneminde gelişen Türk milliyetçiliği, ruhta ve biçimde, Osmanlı Devleti’nin siyasal, kültürel ve demografik mirasını ve kimliğini içermektedir. Aslında Osmanlı geçmişini reddeden ve cumhuriyetin yeni bir toplum ve devlet yarattığını iddia eden günümüz Türkiye’si bile aslında Osmanlı Devleti’yle süreklilik ilişkisi içindedir. </p>
				<p class="e-paragraf">1908’den sonra milliyetçi çevrelerde Türk kimliğinin tanımlanmasında dine ve kavmiyete verilecek yer üzerine bir tartışma başladı. Yusuf Akçura millî kimliğin temelinin ırk, soy veya kavmiyet olduğunu savundu ve dine ikinci dereceden bir rol atfetti. Akçura, dini kamusal alanın dışında bırakmak yönünden, laik bir zihniyete sahipti. Başlangıçta Pantürkizmi savunan Ziya Gökalp, 1916’da uluslararası Türklükle arasına bir mesafe koydu ve Anadolu ve Rumeli Türklerinin kültürüne dayanan bir Türk milliyetçiliğini savunmaya başladı. Osmanlı Devleti’ni Türklerin etnik millî kültürünü ve kimliğini geliştirmesini engellemekle suçladı. Ona göre Türk kültürünün en halis biçimi alt sınıflar tarafından saf ve otantik hâliyle korunmaktaydı. Buna karşın Gökalp hiçbir zaman İslam’ın modernlik, cumhuriyetçilik ve milliyetçilikle uyumsuz olduğunu savunmadı. İnancı, <span class="italik" xml:lang="tr-TR">Türk Ocakları</span> tarafından tamamen desteklenen halk kültürünün, yani <span class="italik" xml:lang="tr-TR">hars</span>ın <span class="italik" xml:lang="tr-TR">hikmet</span> kısmı olarak gördü. “Türkleşmek, İslamlaşmak, Muasırlaşmak” şeklindeki sloganı, Ziya Gökalp’in sağlam bir etnik millî kimliğe ve inanca sahip modern Türk bireyi idealini özetlemektedir.</p>
				<p class="e-paragraf">Cumhuriyet döneminde bir süreliğine uygulanan milliyetçilik farazi bir Türk ırkına dayandırıldı, kültürün içindeki İslami unsurların temizlenmesi “bilim” olarak adlandırıldı ve yüksek dozda din karşıtlığıyla yüklü bir laiklik benimsendi. 1950’lerden ve bilhassa 1970’lerden sonra bu tip bir milliyetçiliğin aşırılıklarına karşı bir tepki yükseldi ve Osmanlı mirasına yönelik ilgi arttı. Bu durum yeni bir kültürel sentez yarattı, hatta Türklüğün yeniden tanımlanmasına bile yol açtı. Gerçekten de Osmanlı Devleti, daha sonra otuz kadar ulusa dönüşerek imparatorluğun varlığına son verecek olan, sayısız etnik, dilsel ve dinsel grubu ve aşireti bir arada tutan tarihin en başarılı çok-kavimli, çok-dinli devletlerinden biridir. </p>
				<p class="e-2baslik">SEÇİLMİŞ KAYNAKÇA</p>
				<p class="e-paragraf">Benjamin Braude ve Bernard Lewis, ed., Christians and Jews in the Ottoman Empire: The Functioning of a Plural Society (New York: Holmes-Meier, 1982); Ziya Gökalp, <span class="italik" xml:lang="tr-TR">Turkish Nationalism and Western Civilization: Selected Essays, çevirmen ve editör</span> Niyazi Berkes (New York: Columbia University Press, 1959); Kemal H. Karpat, <span class="italik" xml:lang="tr-TR">An Inquiry into the Social Foundations of Nationalism in the Ottoman State: From Social Estates to Classes, from Millets to Nations</span> (Princeton, N.J.: Center of International Studies, Princeton University, 1973); David Kushner, <span class="italik" xml:lang="tr-TR">The Rise of Turkish Nationalism</span>, 1876-1908 (London, Cass, 1977); Taha Parla, <span class="italik" xml:lang="tr-TR">The Social and Political Thought of Ziya Gökalp</span>, Leiden : E.J. Brill, 1985.</p>
				<h4 class="bisey" id="toc_marker-1-3">AYDINLAR VE KİMLİK: TARİHSEL BİR BAKIŞ<span class="dipnotno" style="font-size:0.55em;" xml:lang="tr-TR"><a class="footnote-link" href="#footnote-206-26" id="footnote-206-26-backlink">26</a></span></h4>
				<p class="e-2baslik">GİRİŞ</p>
				<p class="e-paragraf">Kimlik insan neslinin doğumu ile ortaya çıkmıştır. Kişi, aşiret, kabile gibi temellere dayanan kimlikleri tayin eden terimlerin yanı sıra kolektif kimlikleri ifade eden ve bir fikir çabası neticesinde oluşan çeşitli kimlikler vardır ki bunların arasında siyasi kimlikler ön planda yer alır. Siyasi kimlikleri geniş çapta aydınlar yaratmaktadır. Böylece Türkçede kullanılan “aydın” teriminin yakın zamana kadar dar, ideolojik bir anlama sahip olduğunu belirtmek gerek. Osmanlı döneminde “havas” ve “avam” terimleri, daha fazla idare etme kabiliyeti olan sosyal bir grupla, onun idaresinde hareket eden ve “güruh” (kalabalık) “madun”, “akılsız”, “ne istediğini bilmeyen” ve diğer birçok isimle tanınan kimseleri tarif ederdi. “Aydın”, entelektüel veya Rusça’dan gelen <span class="italik" xml:lang="tr-TR">intelligentsia</span> teriminin ortaya çıkması imparatorlukların günümüzde hâlen oluşmakta olan millî devlet dönemine rastlamaktadır. Millî devlet, öteden beri sultan-kral ve bürokrasiden oluşan ve vergilendirme vs. yetkilerini tekelinde tutan ve devlet olarak tanınan idare kadrosunun kendine daha geniş bir insani temel aramasından doğmuştur. Türkler açısından bu dönem, yani millî devlete geçiş 1839’da başlamış fakat asıl hızını Osmanlılığın yeni bir kimlik olarak ortaya çıkmasından, yani 1856’dan sonra almıştır. O tarihlerden sonra bu yeni tip milletin niteliği tartışma konusu olmuştur. Önemli olan konu bir milletin, iç bağlılığını, dayanışmasını ve ortak hareket kabiliyetini harekete geçirecek temellerin toplumun gerçeklerine uygun olarak belirtilmesidir. İşte modern çağda entelektüellerin rolü, “milletlerini” tarif etmek, eskiden “avam”, “güruh” olarak bilinen halk kitlelerini millet olarak bilinçlendirmek ve siyasi kimliği ön planda tutan yeni bir topluluk oluşturmaktır. İnsan topluluklarının durmadan değiştiğini kabul edersek ortaya çıkacak olan milletin de bir yandan tarihî bağlarını ve kültürünü devam ettirecek, içeriği değişik bir varlık olacağı aşikârdır. </p>
				<p class="e-paragraf">Osmanlı’nın son yarım yüzyılında ve Cumhuriyet döneminde bugünkü modern Türk ulusu oluşurken, aydınlar çok büyük rol oynamayı kabullenmişlerdir. Tanzimat dönemi Osmanlı aydını, Avrupa’yı çok yüksek ve Avrupa kültürü karşısında kendini küçük görmekle beraber hiçbir zaman kendi özünden, tarihinden ve kimliğinden uzaklaşmamıştır.<span class="dipnotno" style="font-size:0.63em;" xml:lang="tr-TR">1</span> Uzaklaşanlar, Ahmet Mithat Efendi gibi yazarların hikâye ve romanlarında hiciv konusu olmuşlardır. Zamanın liderleri, Reşit, Âli ve Fuat Paşalar, son zamanlarda çok tenkide uğramalarına rağmen aslında toplumun temel kimliğine ve özüne bağlı oldukları kadar sosyo-politik değişmeye de açık kalmışlardır.</p>
				<p class="e-paragraf">Aydın olarak tanımladığımız grubun etkili olabilmesi için mutlaka geniş ölçüde serbest olması ve düşüncesini ifade etmekten çekinmemesi gerekmektedir. Aynı zamanda aydının yayın araçlarına sahip olması şarttır. Osmanlı Müslüman toplumunun on altıncı yüzyıldan sonra gerilemesinin baş nedeni devrin entelektüel kesimini oluşturan ulemanın (bilhassa ifta grubunu oluşturanların) özgürlüklerini kaybederek devlet hizmetine girmeleridir. Şüphesiz, Osmanlı uleması içinde her devirde müstakil düşünen, dürüst hareket eden ulema olmuştur fakat bunlar toplum ve devlet nezdinde etkisiz kalmışlardı çünkü hareket ve nihai karar daima devletin elindeydi.</p>
				<p class="e-paragraf">Fakat Osmanlı’da ve aşağı yukarı tüm Müslüman dünyasında eski ilmiye sınıfının yerini alan veya ona muvazi olarak on dokuzuncu yüzyılda ortaya çıkan aydın kitlesinin ana özelliği, halktan kopuk olmasıdır. Geniş şekilde modernleşen devletin dayanağı hâline gelen “aydın” (münevver) aynı zamanda Batı kültürüne açılmıştır. Osmanlı’da ve bilhassa Cumhuriyet’in ilk devirlerinde halktan kopukluk çok yüksek derecede olduğu için aydının, kendisinden beklenen ödevi doğru dürüst yerine getiremediğini “Halka Doğru” yazılarıyla Ziya Gökalp çok iyi belirtmiştir. </p>
				<p class="e-paragraf">Aydının kendi halkından kopukluğunun -ki buna kültürel yabancılaşma da diyebiliriz- nedeni, bir yerde “havas”lılığın, yani elit olma özelliğinin sınıfsal bir şekil almasıdır. Gerçekleri, dünyayı ve kendi toplumunu kendisinin çok iyi anladığına inanan ve böyle bir inancı kendi grup kültürünün bir temeli yapan kimse, hiçbir zaman halk arasından çıkacak kimselerin devleti idare edecek kabiliyetlere sahip olabileceğini kabul etmez.<span class="dipnotno" style="font-size:0.63em;" xml:lang="tr-TR">3</span> Osmanlı’da “intihap” usulü, kabiliyetli kişilerin kökeni ne olursa olsun, ancak idarecilerin felsefesini tamamen kabul ettikten sonra devlet meclislerine çıkmalarını sağladı (ABD’ye ilk geldiğim senelerde Washington Üniversitesi’ndeki başarım sayesinde ismim duyulunca aynı okulda okuyan İstanbul’un zengin ve tanınmış bir ailesinin oğlu bana şöyle demişti: Burada parladın, hele bir İstanbul’a dönelim ben kral olurum sen bir hiç olursun).</p>
				<p class="e-paragraf">Birçok yerde yazdığımız ve <span class="italik" xml:lang="tr-TR">İslam’ın</span> <span class="italik" xml:lang="tr-TR">Siyasallaşması</span> adlı kitabımızda belirttiğimiz gibi modern Türkiye’nin temelleri on dokuzuncu yüzyılın son yarısında ve bilhassa Sultan II. Abdülhamit devrinde oluşmuştur. Modern okullar, yeni ulaşım araçları, gazete, kitap, dergi yayınlarının çoğalması, toprak mülkiyetinin özelleşmesi, ekonominin gelişmesi ve bilhassa kaybedilen topraklardan gelen göçler sayesinde binlerce yeni köy ve kasabanın kurulması, hem sosyal yapı hem de düşünce bakımından yeni bir toplum yaratmıştır. Bu devirde en büyük ihtiyaç gerçek manada rasyonel düşünen, sorunları gerçekçi bir şekilde görüp ona göre çözüm tavsiye edecek yeni tipte bir aydın kitlesi idi. Gerçi yapısal değişmeler böyle bir kitleyi ortaya çıkarmışsa da üst yapı ve devlet düzeyindeki gelişmeler bu yeni entelektüel kitlenin, kendisinden beklenen modern fonksiyonları yerine getirmesine engel olmuştur. Çünkü bu entelektüel kitle, tarihî ve kültürel devamlılıkla değişimi bağdaştıramamıştır. Çok karmaşık olan bu konunun teferruatına girmeden kısaca şunları söylemek mümkündür: Bu gelişmelerin doğuracağı sosyal farklılaşma ve tartışmaların önünü almak ve doğmakta olan bu yeni toplumu bir arada tutmak için Sultan Abdülhamit, İslam’ı, yani din dayanışmasını vurgulamıştır. Fakat bir süre etnik milliyetçiliğe karşı olan Abdülhamit yeni bir toplumun doğuşu ile karşı karşıya olduğunu anlayınca o da topluma “Türk” ismini verdiği gibi Saltanat sülalesinin “Türk” olduğunu kabul etmiştir. Osmanlı Devleti’nin “Türkleşmesi” artık son safhasına girmiştir. İşte bu dönemde eğitim ve yeni ticaret imkânlarından faydalanarak halk arasından -âyan ve eşraf ismi altında- yükselen yeni bir orta sınıf -kendi sosyal tabakasını temsil eden yeni bir aydın kitlesi- ortaya çıkmaya yüz tutmuştur. “Milleti” temsil iddiasıyla ortaya çıkan bu kitle aslında hem kendi halk kültürünü hem de değişikliği kabul ederek hareket etmek yolunu ararken, Sultan Abdülhamit’in Rusya savaşından istifade ederek 1876 Anayasası’nı ortadan kaldırması fikir hayatını yeni bir yöne itmiştir.</p>
				<p class="e-paragraf">Hürriyet arayışı bilhassa 1880’den sonra yeni doğmakta ve sayıları gittikçe gelişmekte olan aydın grubunun bir kısmını siyasileştirerek, toplum sorunlarını ancak devlet iktidarına sahip olarak kendilerinin çözümleyebileceğini iddia etmelerine yol açmıştır. Şüphesiz bu şekilde düşünen kimseler aydın diyebileceğimiz kitlenin ancak küçük bir bölümünü oluşturuyordu ancak bu kişiler, siyasi iktidara sahip olmaları hâlinde düşüncelerini fiiliyata dökmek imkânına sahip olabileceklerdi. Okullarda, orduda ve bürokraside önemli yerlere sahip olmaları onların etkisini çok arttırabilirdi. Milyonlarca kişi, “halka rağmen halk için” felsefesi ile hareket eden bu aydınların kabullendikleri “millet” fikrini paylaşmakla beraber idare etmek istedikleri bu milletin nasıl oluştuğunu pek de anlamış değildi. Bu “millet”, Osmanlı Devleti içinde Anadolu ve Rumeli’de yaşayan nüfusun ortak tarihî tecrübesinden, aynı hukuk sistemini paylaşmasından, merkezî bir idareye, yani İstanbul’a olan bağlılığından ve bunun gibi diğer birçok unsurdan kaynaklanmaktaydı. İslam, maddi-manevi birçok ortak unsura sahip Anadolu ve Rumeli halklarının birliğini pekiştirmiştir. Ancak aynı İslam, böyle ortak yanlara sahip olmayan Arapları Osmanlı bünyesinde tutamamış ve kaynaşmalarını sağlayamamıştır. Başka bir deyimle, doğmakta olan milletin temelini din yanında başka unsurlarda da aramak gerekir. Din, hiçbir yerde hiçbir zaman modern bir millet yaratamamıştır ki bu düşünce, Vahhabîliği temel alan Suudi Arabistan için de geçerlidir. Esasen Araplar, Osmanlı idaresinde de “Arap” kimliğine (dil, din ve tarih bilincinde kökleşmişti) dayanarak genellikle Osmanlı’ya “Türk” diyerek kendilerini farklı görmüşlerdir. </p>
				<p class="e-paragraf">Ancak Osmanlı aydını, Ziya Gökalp’in terimi ile kendine başta “güzideler” ismini vererek, sonradan “ziyalılar”, “aydın” gibi isimler alarak, kendini, oluşmakta olan millete temel yapmak istediği halktan ayrı görmekteydi. Aydının dayanağı devlet olmuştur; çünkü belirli bir programı uygulamak için devletin mutlaka desteği ve yardımı gereklidir. 1938’den sonra Anayasa’nın bir ilkesi olan halkçılık, bir yandan halk adına eski saltanat rejimini reddettiği gibi, halk arasında “medeniyet” yayacak olan aydınları toplum lideri ilan etmişti.</p>
				<p class="e-paragraf">Yukarıda belirttiklerimizin yanlış anlaşılmaması için aşağıdaki noktayı ısrarla izah etmek gerekir. Her yerde, her zaman devleti ve toplumu resmî veya gayriresmî elitler yönetmiştir. Ancak elitin eğitim görmüş, profesyonel, ahlak sahibi olması kadar, idare ettiği toplumun kültürünü, hayatını, sorunlarını ve ileriye dönük emellerini onun ruhuna uygun olarak paylaşması da gerekir. Devlet için de aynı şey söz konusudur. Devlet medeni bir toplumun hiçbir zaman vazgeçemeyeceği idari-siyasi bir örgüt olduğu kadar, o toplumun kültürünün ve benliğinin ifadesi ve koruyucusudur. İşin gerçeği şudur ki Türkiye her bakımdan güçlü, modern, dayanışma içinde yaşayacak, kendi benliğine ve özüne sahip güçlü bir toplumdur. Bu toplum uzun bir tarihin ve çok farklı kültürlerin eseridir. Fakat onun bu gücünü ve benliğini doğru dürüst anlayıp anlatacak bir aydın kitlesine ihtiyaç vardır. Aydının bu güce sahip olmadığını basit bir misal çok iyi gösterir. Modern Türkiye’nin doğuşunda ve yeni bir kimlik ve yeni bir bilince sahip olmasında ana kaynak olan Millî Mücadele dönemi hâlâ doğru dürüst benimsenmemekte, okullarda verilen devrim tarihi dersleri ilgi görmemektedir. </p>
				<p class="e-paragraf">Aynı husus Atatürk için de geçerlidir. Tüm dünya Atatürk’ün önemini kabul etmiş durumda iken Türkiye’de aydın kitlenin bir kısmı yalnız kendi mevkii ve çıkarını düşünerek onu putlaştırıyor, diğer bir grup ise (bazı İslamcılar ve ırkçı Kürt milliyetçileri dahil) Türkiye’nin tüm sorunlarının sorumluluğunu ona yüklüyor. Her büyük adamın ve her olayın belirli bir zaman içinde belirli bir yerde oynayacağı roller vardır ve onların anıları dünya tarihinde adeta ebedîleşir. Büyük İskender bundan iki bin üç yüz yıl evvel yaşamıştır fakat onun hakkında hâlen kitaplar yazılır. Atatürk hakkında yazılan ve yazılmakta olan en etraflı, objektif ve dışarıda geniş bir kitle tarafından okunan kitaplar Türkler tarafından değil, Lord Kinross gibi yabancı, yedi-sekiz kişi tarafından kaleme alınmıştır.</p>
				<p class="e-paragraf">Türkiye aydınından öncelikle beklenen, Atatürk’ün Türk toplumu ve tarihi içindeki rolünü ve yerini kalıcı fakat polemiklere yer vermeyecek şekilde tespit etmektir. Nasıl ki Abdülhamit dönemi olmadan Türkiye’de modernleşme düşünülemeyecekse Atatürk olmadan da Türkiye Cumhuriyeti ve milleti düşünülemez.</p>
				<p class="e-paragraf">Kimlik konusunu ele almadan evvel Türkiye’de aydının (bu kelimeyi istemeyerek kullanıyorum) tarihî gelişimi, sosyal yapısı, ideolojisi, devlet ile olan ilişkileri incelenerek, modern ve demokratik bir toplumdaki yeri sağlam bir şekilde tayin edilmelidir. </p>
				<p class="e-paragraf">Demokrasinin Türkiye’ye 1945-6’da girmesiyle aydınların fonksiyonları ve politik yapıdaki yerleri yavaş olduğu kadar devamlı bir değişikliğe uğramıştır ki bu ayrı bir konudur (Bu konuyu <span class="italik" xml:lang="tr-TR">Türkiye’de</span> <span class="italik" xml:lang="tr-TR">Elitler</span> başlığı altında Hollandalı Prof. Erik J. Zurcher’in derlediği bir kitapta ele aldım).<span class="dipnotno" style="font-size:0.63em;" xml:lang="tr-TR">4</span></p>
				<p class="e-2baslik">KİMLİK NEDİR: SİYASİ KİMLİK VE MİLLÎ DEVLET</p>
				<p class="e-paragraf">Söylediklerimizi kısaca tekrar edelim: Kimlik, eski terimi ile “hüviyet”, “millî devlet”in ortaya çıkması ile güncel bir önem kazanmıştır. Bu kimlik yeni olduğu kadar, şüphesiz en çok tartışma yaratan konulardan biridir ve hakkında fikir birliği yoktur. Her ülkenin kavim, millet, sosyal sınıf, tarihî-sosyal ve kültürel yapısına göre şekil ve yapı özellikleri gösteren kimlik meselesi Türkiye için diğer ülkelere kıyasla çok farklı özellikler arz etmektedir. Türkiye’nin modernleşmesi bir bakıma Batı’yı model alarak yürütüldüğü için, kimlik meseleleri de Batı modelinin kavramsal ve metodolojik sınırları içinde ele alınmaktadır. Hâlbuki Türkiye’nin kimlik meseleleri hem çok geniş tarihî bir çerçeve içinde hem de Türk-Osmanlı toplumunun yapısı ve kimlik değişmeleri göz önünde tutularak incelenmelidir. </p>
				<p class="e-paragraf">Sonradan yaratılmış kimlikler arasında; millet, sosyal sınıf, kral ve imparator tebaası, vatandaşlık gibi birçok sosyo-politik kimlik yer alır. Hemen şu noktayı da ilave etmek gerekir ki tüm kimlikler, yani temel ve sonradan yaratılmış kimlikler durmadan değişmektedir. Ancak temel kimlikler çok yavaş ve yüzlerce sene tutan süreler içinde değiştikleri için adeta değişmiyormuş gibi görünürler. Mesela, bazı aşiretler, birbirleriyle kaynaşarak veya biri diğerinden koparak hızla yeni bir kimlik kazanırlar. Diğer bazı aşiretler ise daha büyük birimlere katıldıkları hâlde yüzlerce sene kimliklerini koruyabilirler. Kitle hâlinde din değiştirme ile ortaya çıkan kimlik değişimi bazen bir kuşak ve hatta daha kısa zaman içinde meydana gelebilir. Mesela, İslamiyet hicri birinci (miladî 622) yılından itibaren elli yıl içinde Orta Doğu ve Kuzey Afrika’ya hızla yayılmıştır. Bu ise geniş çapta putperestlerin, Hristiyanların ve hatta bazı Yahudilerin süratle ihtida etmeleri ile mümkün olmuştur. Bu temel kimlik değişmeleri genellikle zorlama sonucu değildir. Bir toplumda hak, adalet gibi üstün değerler yanında emniyeti ve varlığı sağlamak, ekonomik çıkarlar elde etmek gibi amaçlar da kimlik değiştirme de önemli yer tutar. Mesela Anadolu ve Rumeli alt tabakalarının İslamiyet’i kabul etmelerinde Rum abdalları, halktan, insanlıktan, eşitlik ve ahiret, yani maddi olmayan-ideal kavramlardan inançla söz ederek karşılarındaki kimselere Müslümanlığı kabul ettirip kimliklerini değiştirmişlerdir. Buna karşılık Balkanların üst sosyal tabakası, uzun süre tımarlarını Hristiyan olarak kullanmışlardır. Tımarların yalnız Müslümanlara verileceği anlaşılınca bu Hristiyan tımar sahipleri ihtida etmişlerdir. Bu, çıkar için kimlik değiştirmedir.</p>
				<p class="e-paragraf">Kişilerin kimliklerine bağlı kalarak onlara üstün değer vermeleri, onlar uğruna kendilerini feda etmeleri olağandır. Ancak kimlikler arasında onlara verilen değerlere göre sıralama oluğu gibi, bazı kimlikler değer kaybettikleri için veya değersiz gösterildikleri için yok sayılmakta veya inkâr edilmektedirler.</p>
				<p class="e-paragraf">Sonradan kazanılmış siyasi kimliklere, çağdaş, modern kimlik ismini vermekle hata edilmez; çünkü bu yeni tip siyasi kimlikler Fransız Devrimi’nden sonra ortaya çıkmıştır. Bu kimlikler arasında yer alan siyasi-millî kimliğin tarihte benzeri yoktur. Bu kimlik doğumu, alttan yukarıya doğru, sosyal bir değişmenin neticesiyle oluşmuştur. Batı Avrupa’da yeni tipte bir orta sınıfın, yani burjuvazinin ortaya çıkması, kimlik meselesinin hem çok yönlü olarak gelişmesini sağlamış hem de ona eskiden benzeri olmayan siyasi bir veçhe kazandırmıştır. Halk kültürünün ve kimlik bilincinin devlet ve hükümet çevrelerini etkilemesi hem devlet yapısını hem de kimliğini baştan aşağı değiştirmiştir. Ayrıca bu halk kültürü aristokrasi kültürünün birçok şeklini ve ifade tarzını benimsemiştir. Gerçekten, Fransa’da orta sınıfın devlete hâkim olması, orta ve alt sınıf kültür ve kimlik anlayışlarının genelleşmesini ve siyasileşmesini sağlamıştır. Ayrıca, kral da kendini Fransız bilerek Fransız dilinin ve kültürünün gelişmesinde birinci derecede rol oynamıştır. Yukarıda, Fransız Devrimi’nin alt sosyal kesimlerinin kültürünü ve kimlik anlayışını devlete mal ettiğini söyledik. Burada ana mesele bu alt tabakaların kimliğinin ne olduğunu, neye göre ve nasıl tayin edildiğini tespit etmektir. Alt kesimlerin “Fransız” teriminden anladıkları kimlik; etnik, soy ve kavim esasına dayanan bir kimliktir. Bu etnik kimlik yalnız ırkı esas tutan bir kimlik değildir. Tam tersine, etnik kimlik soy kadar, tarih tecrübeleri, âdet, gelenek, din, dil, giyim, yemek, sanat vs. değer ve faaliyetlerin tümünden oluşan ve Fransız toplumunu diğer toplumlardan ayıran bir yaşayış, dünyaya ve kendilerine bakış ve düşünüş şeklini ifade eden bir kimliktir. Yukarıda Fransız halkının kimliğinin bu şekli almasında kuşkusuz Fransız Devrimi’nin yok ettiği monarşinin de büyük hizmeti ve payı olmuştur. Fakat devrim, sosyal bir sınıfın, yani orta sınıfın gerçekleştirdiği bir devrim olduğu için kral ve onun dayandığı kilise ve aristokrasiyi kendinin baş düşmanı olarak görmüş ve hatta monarşinin kendilerinin yetiştirilmesinde ve iktidarı ellerine geçirmelerindeki hizmetini görmeyerek bu monarşiyi ve onun sosyal dayanaklarını yok etmiştir. Fransız Devrimi çok yanlı, yani ferdiyetçi olduğu ve birçok sosyal grubu barındırdığı için plüralist bir tutumla onların da orta sınıf devletinin içinde yaşamalarını ve yeni bir millî-siyasi kimlik almalarını sağlamıştır. Rusya’da, Bolşevik Devrim ise tamamıyla sınıfsal nitelikli, yani sözde işçi-köylü devrimi olduğu iddiasına bizzat kendisi inanarak modern anlamda bir Rus milletinin gelişmesini baltalamış, kendi geleneksel ortak sınıfını ve kültürünü yok etmiştir. Ortada kültür köklerinden mahrum bir dil bırakmıştır. Her ne kadar Bolşevik Devrimi, gelişmekte olan eski millî Rus kültürünün edebiyat, sanat, müzik, ilim alanlarındaki eserlerini muhafaza ederek bunları ve Rus dilini, Rus olmayan unsurların asimilasyonunda vasıta olarak kullanmışsa da ne bu eski sanat eserlerinin benzerini yaratabilmiş ne de asimilasyonu başarabilmiştir. Sovyetler’in başarısızlığı her şeyden evvel tarihî, sosyal, kültürel alanlarda tarihten kopmuş olmaya, yani sosyo-kültürel devamsızlığa bağlanabilir. Bu sırada Sovyetler kendi tarihî devamlılığını ve varlığını sağlayan sosyal kadroları ve devrimi hazırlayan entelektüel kadroları yok etmiştir.</p>
				<p class="e-2baslik">TÜRKİYE’DE KİMLİK MESELESİNİN SİYASİ VE TARİHSEL GELİŞİMİ</p>
				<p class="e-paragraf">Yukarıda çok kısa olarak dile getirdiğimiz kimlik meselesinden çıkaracağımız iki sonuç vardır. Birinci sonuç sosyal yapı ile ilgilidir. Fransız Devrimi’ni yaratan orta sınıf, pazar, yani kapitalist ekonominin ve bunun yarattığı köklü sosyal, kültürel değişikliklerin neticesidir. Bu pazar ekonomisi Fransa, İngiltere, Hollanda, Belçika, Almanya, İtalya gibi ülkelerin ekonomik ve askerî güçleri sayesinde ve dış siyaset yoluyla aşağı yukarı tüm dünyaya yayılmıştır. Osmanlı Devleti Avrupa’nın mali-askerî gücünü ilk duyan ülkeler arasında olduğu için ekonomik ve sosyal yapısını bu kuvvetlerin etkisi ile değiştirmek zorunda kalmıştır. Tanzimat, bir bakıma bu değişikliklerin bir sonucu ve müesseseleşmesidir. İşte tüm bunların sonucunda Osmanlı İmparatorluğu’nda da bir orta sınıf meydana gelmiştir. Ancak Osmanlı Devleti’nde orta sınıf, kültür ve din nedeniyle ikiye bölünmüştür. Ortaya çıkan Müslüman asıllı orta sınıf, din esasına dayanan kültürü, hem de bu kültürün ifade vasıtası olan dili, yani Türkçe’yi muhafaza etmiştir. Ayrıca yeni şartlara uyum sağlaması için büyük çaba göstermiştir. Bunun için de bazen devleti yanına, çoğu kez karşısına almıştır. Bu orta sınıfın kimlik meselelerindeki rolüne ve entelektüellere ileride temas edeceğiz.</p>
				<p class="e-paragraf">Fransız Devrimi’nin yarattığı ikinci evrensel etki, millî devlet kavramının, siyasi teşkilatlanmanın ve ona göre kimlik değişmelerinin tüm dünyaya yayılmasını sağlamasıdır. Millî devlet tipinin yaygınlaşmasının nedenleri arasında halkçılık fikrinin Asya ve Afrika toplumlarının felsefesine, mesela İslamiyet’in nas, yani halk fikrine yatkın olmasından; hükümet merkeziyetçiliğinin ve bürokrasinin önem kazanması, ekonomik verimlilik, modern eğitimin ve bunların ayrılmaz bir sonucu olan rasyonalizmin -yani akılcılığın- ön plana çıkmasına kadar birçok etkenin yeri vardır.</p>
				<p class="e-paragraf">Makalemiz bakımından önemli olan, Osmanlı Devleti’nin, orta sınıfların meydana gelmesi ve yeni sınıfların merkezî devlet, yani millî devlet fikrini nasıl karşıladıklarıdır. Bu arada iki noktayı hemen belirtmek gerekir. Tüm dünyayı etkilemiş olan ve etkilemeye devam eden kapitalist pazar ekonomisinin (kapitalist olmayan geleneksel bir pazar ekonomisi de vardır) etkilerinden uzun süre uzak durmak mümkün değildir. Osmanlı Devleti’nde Avrupa’da gelişen kapitalist pazar ekonomisine uyum son iki Köprülü devrinde başlamış, Nevşehirli İbrahim Paşa ile yeni bir gelişme göstermiş, nihayet 1730’da Patrona Halil isyanı ile sona ulaşmıştır. Nihayet I. Abdülhamit ve bilhassa III. Selim ile dünyaya uyum meselesi tekrar ortaya çıkmıştır ve bu süreç hâlâ devam etmektedir. </p>
				<p class="e-paragraf">Osmanlı Devleti’nin ve dolayısıyla Türkiye’nin sosyal yapısının ve insanlarının kimlik değiştirmeleri Fransa’dan bir hayli farklıdır. Bugün Türkiye’de ve birçok Asya ve Afrika ülkesinde tartışılan kimlik sorunu siyasi bir kimliktir ve millî devletlerin ortaya çıkmasıyla yeni bir önem kazanmıştır. Bu kimliğin yerleşmesinde devlet birinci planda yer almaktadır. Devlet bir kişinin sahip olabileceği ana kimlikleri yeni bir sınıflandırmaya ve canlandırmaya tabi tutarak, bu arada tarihi de kendi açısından yeniden yorumlayarak, yeni bir tip siyasi insan ortaya çıkarmış ve bu insana, bilhassa geleneksel kimlikler içinde bunalmış insanlara yeni kimliklerini benimsetmek için çabalar sarfetmiştir.</p>
				<p class="e-2baslik">OSMANLI KİMLİĞİ SORUNU </p>
				<p class="e-paragraf">Osmanlı Devleti’nin kurucuları şüphesiz aşiret kökenli Türk unsurlar ve bunlara katılan çeşitli etnik kökene ve dine mensup kimselerdir. Bu devletin kuruluşunda birinci derecede rol almış gaziler, uç beyleri, sufi babaları ve dervişlerin hemen hemen hepsi Oğuz soyundan gelen Türklerdir. Ortaya çıkan devlet, aşiret kimliğinden arınmış siyasi bir varlıktır ki bunun benzeri çok azdır. Bu ilk devletin ana kültürü ve kimliğinin kökeni, Fuad Köprülü’nün belirttiği ve ondan sonra başka tarihçilerin ve antropologların doğruladığı gibi Türk halk dinidir ki kökleri Orta Asya Şamanizmi’ne kadar uzanır. Kurulan ilk devlet, her ne kadar neredeyse tamamen Türk unsuruna dayanmakta ise de kimliğini halktan değil, Müslüman olarak dinden almıştır. Bu kimlik, şehirlerin gelişmesi ve Selçuklu Devleti’nden kalma ve onun yanında Bağdat, Şam, Buhara gibi merkezlerden gelen ulemanın etkisi ile hem derinleşmiş hem de daha biçimli, sistematik şekil almıştır. Bu arada devlet dilinin Türkçe olduğunu ve öyle kaldığını ısrarla belirtmek gerekir. Ayrıca devletin kanun ve hüküm anlayışı, yani padişahın etkisini kullanmakta olan serbestliği -yani ihtiyaçlara göre karar vermek yetkileri- hem Orta Asya, Cengiz Han yasalarından hem de İslamiyet’in siyaset anlayışından ve ahlakından kaynaklanmaktadır. </p>
				<p class="e-paragraf">Devlet ve toplum, yani idare edenler ile idare edilenler ayrımı on beşinci yüzyılda başlamıştır. I. Mehmet Çelebi’den sonra devlet daha kesin bir şekilde klasik devirde İslam devletlerine benzemek yolunu aramış ve bulmuştur. Devlet hem varlığını hem de meşruiyetini cemaatten, yani halktan değil gördüğü dinî vazifeden almıştır. Devleti meydana getiren ana unsur, padişah ve onun hizmetinde olan bürokrasidir. Onların birinci vazifesi dini korumak ve devam ettirmektir. Din ü devlet, yani din ve devletin bir tutulması buradan gelir. Her ne kadar devletin temel kanunu şeriat olmuş ise de bu devlet teokrasi devleti, yani din adamlarının idare ettiği bir devlet değildir ve hiçbir zaman da olmamıştır. Din ü devlet siyasi bir formüldür ve her şeyden evvel devletin meşruiyetini sağlamak gayesini güder. Her ne kadar devlet, dinin hizmetinde görünüyorsa da aslında zamanla din devletin hizmetine girmiştir. Dinin devlet hizmetinde bulunmasının dine halel getireceğini düşünen bazı devlet adamları ve ulema, nihayet bir çözüm bulmuşlardır. Meseleleri tamamen dinî açıdan ele alarak devletin dine taassubunu önleyecek bir makam yaratmak yolunu tutmuşlardır. İşte bu makam, on beşinci yüzyılda İstanbul müftüsü olmuş, sonra Şeyhülislamlık (meşihat) ismini almıştır ki halk buna Fetvahane ismini vermiştir. Ancak meşhur Ebussuud Efendi ile başlayarak şeyhülislamlık on altıncı yüzyıl ortalarından sonra devlete tabi bir kurum olmuştur. Böylece din istiklalini yitirmiş, fikir özgürlüğü sufi tarikatlarında muhafaza edilmiştir. Diğer yandan Fatih Sultan Mehmet’in (1451-81) saltanatı ile ve ondan sonra da Osmanlılaşmış unsurlar devlet idaresinde gittikçe geniş bir yer almışlar fakat devletin ana yükü yine de Türk unsurunun omuzlarına yüklenmiştir. On beşinci yüzyıldan sonra Osmanlı Devleti’nde yaşayan kimselerin kimliğini devlet şu şekilde tayin etmiştir: Müslümanların kimliğini din, yani İslamiyet ve dinin temsilcisi olan padişaha itaat ve bağlılık tayin etmiştir. Gayrimüslimler ise cemaat olarak, yani din esasına göre millet olarak tanınmışlardır. Her millet içinde, aynı zamanda kavim, yani etnik soy grubu olarak, Sırp, Ulah, Hırvat, Bulgar vs., dinî kimlik ile etnik kimliklerini bir arada geliştirebilmişlerdir. </p>
				<p class="e-paragraf">Şüphesiz ki Müslümanlar da kendi kavim ve soy farklarını muhafaza etmişlerse de bu farklar hukuken tanınmamıştır. Tüm Müslümanlar bir bütün, yani ümmet olarak devletin dayanağı olmuşlardır. Günlük hayatta Türkler Türkçe, Araplar Arapça, Arnavutlar Arnavutça konuşup, kendi kavim âdetlerini ve dillerini muhafaza etmişlerdir. Fakat bu kavim kimliği devlet tarafından tanınmadığı ve herhangi bir örgütlenmeye temel olmadığı için uzun vadeli siyasi sonuçlar yaratmıştır. Asıl önemli olan mesele ne Müslümanların ne de Hristiyanların din dışında siyasi anlamda bir Osmanlı kimliğine uzun süre sahip olamamalarıdır. Onlar böyle bir kimliği düşünmüş veya hayal bile etmiş değillerdi. Osmanlı olan yalnız hanedandı ve devlet onun mülkü idi. Devlet-i Âli-i Osmanî’nin gerçek manası budur. Durum on dokuzuncu yüzyıla kadar çok geniş hatlarıyla yukarıda belirtildiği gibiydi. İlginç olan mesele <span class="italik" xml:lang="tr-TR">siyasi</span> kimliğin mevcut olmamasıdır. Şüphesiz Osmanlı Devleti’nde Müslümanlar arasında dine bağlı bir dayanışma daima mevcut olmuştur. Bu dayanışma, yüzyıllar boyunca siyasi sonuçlar yaratmışsa da bu dinî dayanışmanın bilinçli siyasi bir kimlikten doğduğu söylenemez. Bir kimliğin siyasi bir anlam alması, kişinin o kimliğe subjektif bir değer vermesi ile kabildir ki bu da ancak belirli bir sosyo-politik çerçevede olur. Bu da toprak esasına dayanan ve padişah şahsına bağlı olmayan bir kimliğe sahip merkezî (millî) devlet çerçevesi içinde olur. Eskiden Müslüman tebaa dinî esaslara dayanarak padişahın çağrısı ile mülkü korumaya koşardı. Eğer sultan, çağrısını dinden arındırılmış toprak esasına dayanan devlet, etnik millet veya Türk kavramı adına yapmaya kalksaydı şüphesiz ki o ortamda bir sonuç alamazdı. Çünkü kavim ve millet terimleri ile kişinin kimliği arasında henüz siyasi bir bağlantı kurulmuş değildi.</p>
				<p class="e-2baslik">OSMANLILIK</p>
				<p class="e-paragraf">Osmanlı Devleti sınırları içinde yaşayan tüm insanların ilk siyasi kimliği Osmanlılıktır. Bu kimliğin kökü devlet vatandaşlığıdır. Başka bir deyimle Osmanlı vatandaşı olan herkes din, dil, cinsiyet, sosyal sınıf farkı gözetmeksizin Osmanlı kimliğine sahip olabilecekti. Böylece kişiler sultanın kulu olmaktan çıkarak devlet vatandaşı sayılmak hakkını kazanmışlardır. Kökü Tanzimat ve bilhassa 1856 Islahat Fermanı’nda bulunan Osmanlılık kavramı, 1864 yılında çıkarılan vatandaşlık kanunu ile tarihte ilk kez Osmanlı ülkesinde yaşayan insanlara devlet eli ile yeni bir kimlik vermekle sonuçlanmıştı. İlk bakışta oldukça basit görünen vatandaşlık kavramı ve oradan kaynaklanan kimlik meselesi, köklü değişmelere ve yeni gelişmelere neden olacaktı.</p>
				<p class="e-paragraf">Osmanlılık kavramının fiilî kökü, Osmanlı Devleti’nin modern devlet şekline girmesi III. Selim ve bilhassa II. Mahmut’un merkeziyetçilik siyasetine dayanmaktadır. Bu iki sultan Osmanlı Devleti’nin yaşayabilmesi için her alanda yeni kurumların oluşturulmasını ve bu gayelerin gerçekleşmesi için devletin ön planda yer almasını bir zorunluluk olarak görmüşlerdir. Tanzimat devrine kadar yürütülen eski tip merkeziyetçilik, aslında hanedan ve bürokrasinin ülkenin çeşitli bölgelerinde yaşayan âyan, eşraf ve yerli hanedanlarla işbirliğine dayanıyordu. II. Mahmut devrine kadar Osmanlı Devleti’nin varlığı; hanedan ve bürokrasinin, çeşitli grupların liderleri ile yaptığı işbirliğinden kaynaklanıyordu. Yeni tip merkeziyetçilikte ise devlet ile halk arasında yüzyıllardan beri aracı rolünde olan gruplar ortadan kaldırılarak bunların vazifelerini merkezî memurlar veya merkezin kontrol ettiği yerli memurlar üstlenmiştir. Böylece merkezî devlet doğrudan vatandaş ile temas ederek etkisini toplumun her kademesinde fiilen duyurmak fırsatını bulmuştur. İşte on dokuzuncu yüzyılın ilk yarısında, Bosna’da, Anadolu’da, Irak ve Arabistan’da görülen âyan ve derebey diye tanınan kimselerin yok edilmesi ve sindirilmesi, modern merkeziyetçiliğin gerektirdiği bir harekettir. Bu kişilerin “vatan haini” ilan edilmeleri ve birçoğunun öldürülmesi merkez otoritesine karşı çıkmalarından kaynaklanmıştır, yoksa gerçek manada “ihanet”e giriştiklerinden değil. İşte bunun sonucu olarak modern, ulusal devletin ana şartı olan toplumsal homojenlik bir dereceye kadar yerine getirilmiş oluyordu. Siyasi anlamda bu homojenlik sayesinde mahallî farklar bir dereceye kadar azaltıldığı gibi ekonominin, bölgelere ayrılmış bir şekilde çalışması önlenmiş ve bir tek birim olarak çalışması sağlanmıştır. Bu gelişmelerin arkasında ise çok daha köklü sosyal yapı değişmeleri mevcuttu. Osmanlı Devleti’nin dünya çapında pazar ekonomisine girme süreci 1838 yılında İngiltere ile imzaladığı ticari anlaşmayla çok hızlanmıştır. Dış piyasanın gıda istekleri Osmanlı Devleti’ni çok büyük miktarda zirai mal üretmek zorunda bıraktığı gibi, artan zirai üretim hem tarım ticaretini hem de bu ticaretle uğraşanların kazançlarını artırmıştır. Devlet geleneksel vergi usulü öşüre dayanarak zirai üretimin onda birini almakla yetinmiş ve ticaretten elde edilen kazançların önemli bir kısmını vergi dışında bırakmıştır. Böylece belirli, küçük bir zümrenin -ki biz buna yeni tipte ticari orta sınıf diyoruz- büyük gelir sağlamasını kolaylaştırmıştır. Yukarıda çok kısa olarak belirttiğimiz sosyal-ekonomik gelişmelerin yanında ve onlara muvazi olarak ve onları destekleyen birçok hukuki ve siyasi değişmeler devlet eli ile gerçekleştirilmiştir ki biz bunlara modernleşme adını vermekteyiz. Bu gelişmelerin sonunda iktisadi çıkar ön plana geçmiş, sosyal farklılaşma da ona göre oluşmuştur. Sonuçta ortaya çıkacak olan Osmanlı orta sınıfı üretici ve ticari olarak ikiye bölünmüştür. Bu bölünme aynı zamanda dinî ve etnik bir yön kazanarak büyük ticaret gayrimüslimlerin elinde toplanırken zirai üretim geniş çapta Müslümanların elinde kalmıştır. İşte bunun sonucunda Avrupa devletlerinin desteğini gören Hristiyan ticaret erbabı arasından çıkan ve birçoğu Avrupa’da tahsil gören aydınlar, kavim milliyetçiliğinin önderliğini yapmışlardır. 1805 Sırp, 1821 Yunan ayaklanmaları ve sonraları Bulgar millî hareketleri geniş çapta bu tüccar ve aydın gruplarının eserleridir. Bu arada, 1858 arazi nizamnamesi toprak mülkiyetini yeni bir düzene sokmak için çıkarılmıştır. Arazi kanunnamesi yalnız miri, yani devlet arazisini hukuki bakımdan düzenlemek ve devlet mülkiyet hakkını korumak gayesini gütmekle beraber, sonunda kanun defalarca değiştirilmiş ve özel arazi mülkiyetinin genişlemesini engelleyememiştir. Sonuçta toprakla uğraşan Müslüman halk, toprak sahibi olmak fırsatını bulmuştur. Ecnebilere toprak sahibi olmak hakkını veren 1867 yasası pek az uygulanmış, böylece bilhassa Anadolu’da tarım Müslümanların elinde kalmıştır. Büyük uğraşlarla elde ettikleri ürünleri çok düşük fiyatla zengin Hristiyan ihracatçı tüccara satmak zorunda kalan Müslümanlar ile Hristiyanlar arasında beliren sosyal gerginlik siyasi nedenlerle gittikçe artmıştır. 1856 yılında Paris ve Londra’da hazırlanarak Sultan Abdülmecit tarafından aynen kabul edilen Islahat Fermanı, Hristiyanlara “eşit” haklar tanıyarak -aslında onları Avrupa devletlerinin himayesine sokmuştur- Hristiyan-Müslüman farklarını ortadan kaldırmak istemiştir. </p>
				<p class="e-paragraf">İşte 1856’dan sonra tam yürürlüğe sokulan Osmanlılık siyaseti tüm Osmanlı vatandaşlarını din, dil, mezhep farklarının üzerine çıkmış yeni siyasi bir kimlik yani Osmanlı kimliği altında birleştirmek gayesini gütmüştür. </p>
				<p class="e-paragraf">Osmanlı kimliği kişilerin din, soy (etnik), dil gibi temel kimliklerini bir yana bıraktığı için asla benimsenmemiştir. Bazı Hristiyan gruplar, Osmanlılık kimliğini bazen hasım gruplara -mesela Halep Arap katolikleri kendilerini eski dinleri olan Ortodoksluğa tekrar ihtida ettirmek isteyen İstanbul Patrikhanesi’ne- siper olarak kullanmışlarsa da yine de bu kimliği köklü olarak benimsememişlerdir. Bilakis Hristiyanlar Osmanlılık kimliğini bir çeşit asimilasyon tuzağı olarak görmüşlerdir. Buna karşılık bilhassa Anadolu’da, Balkanlar’da ve Kafkaslar’da yaşayan Müslümanlar, eninde sonunda Osmanlılığı bir çeşit Müslüman siyasi kimliği olarak benimsemek yolunu tutmuşlardır. Aslında birinci derecede önem taşıyan bu olay rastgele olmamıştır. Bu bölgelerde Osmanlı hâkimiyeti, kanunları, gelenekleri devamlı olarak tatbik edilmiştir ve yerli dil, etnik ve soy farkları ile çatışmadan kendine mahsus bir siyasi kültür yaratmıştır. Böylece Müslümanlar arasında Osmanlılık din çerçevesi içinde hareket ederek tarihî esaslara dayanan bir siyasi kimliğin temelini atmıştır. </p>
				<p class="e-paragraf">Osmanlı hâkimiyeti Batı Kafkaslar’a bilhassa on altıncı yüzyıldan sonra yayılmıştır. Bu hâkimiyet sayesinde Müslümanlık Kafkaslar’a yayılmış, yüzlerce kabileye bölünmüş Kafkas halkına, kabileler üstü bir Müslüman, yani fiiliyatta Osmanlı kimliği vermiştir. İşte on dokuzuncu yüzyılda devlet ilkesi şeklini almış Osmanlılık, aslında tarihte oluşmuş fakat şuur altında yaşamış tarihsel, kültürel Osmanlılık kimliğini bilinçli bir kimlik hâline sokmuştur. Böylece Osmanlılık-Müslümanlık kimlik terkibi Müslümanlar tarafından benimsenmiştir ki bu kimliğin en büyük savunucusu Namık Kemal’dir. Onun 1873’te<span class="italik" xml:lang="tr-TR"> </span>yazdığı<span class="italik" xml:lang="tr-TR"> Vatan Yahut Silistre</span> adlı piyesi Osmanlı-Müslüman kimliğinin en açık ifadesidir. Osmanlılık aynı zamanda ilk defa olarak vatan kavramının genişleyip yerleşmesine ve maddi-siyasi bir şekil almasına yol açmıştır. Artık vatan bir kişinin doğduğu köyü ve kasabayı değil Osmanlı Devleti’nin hâkim olduğu tüm toprakları ifade etmektedir. Ayrıca Osmanlılık, yani “Osmanlı” terimi yalnız bir hanedanı ifade etmekten çıkmış tüm Osmanlı tarihini kapsayacak bir şekil almaya başlamıştır. Bunun içindir ki 1870’lerden sonra yeni tarihî görüşler ortaya çıkmaya başlamış, ilmî manada tarihçiliğe doğru ilk adımlar atılmıştır. 1909’da kurulan Encümen-i Tarih-i Osmanî, Osmanlı tarihini yeni bir görüşle ele almak teşebbüsünün en önemli ifadesidir. Osmanlılık, İttihat ve Terakki ve sonra Cumhuriyet devrinde Osmanlı hanedanının siyasi dayanağı olarak görüldüğü, yani tarihî köklerinden arındırılarak ele alındığı için tümüyle mahkûm edilmiştir. Ziya Gökalp dahi modern milletlerin belirli tecrübelerden geçmeden -yani geniş imparatorluklar içinde belirli süreçleri geçirmeden- meydana gelemeyeceklerini savunmasına rağmen, Osmanlılığı çok ağır bir dille yermiştir. Biz Osmanlılığın savunucusu değiliz. Osmanlılık bir yerde siyasi bir rejimin dayanağı olduğu kadar imparatorluğu ayakta tutmak gayesini güden bir ideolojiyi ifade eder. Fakat Osmanlılık iyi ve kötü taraflarıyla belirli tabii, tarihî, sosyal ve kültürel bir ortam içinde gelişmiştir ki bu ortam Türkiye Cumhuriyeti’ne miras kalmıştır. Osmanlı Devleti olmasaydı Türkiye Cumhuriyeti olmazdı. Gerçekten, siyasi Osmanlılık başarısızlığa uğramış olmasına karşılık kültürel ve tarihsel Osmanlılık modern Türkiye’nin doğuşunu hazırlamıştır.</p>
				<p class="e-2baslik">İSLAMCILIK</p>
				<p class="e-paragraf">Türk kimliğinin gelişmesinde II. Abdülhamit devrinin çok önemli ve derin bir etkisi olmuştur. Bu devir, Türk ulusunun geleceğini tayin eden çok önemli iki olaya sahne olmuştur. Birinci olay 1876 Anayasası’nın ilanı ve 1878’e kadar iki Meclis-i Mebusan’ın toplanışıdır. Meşrutiyet, devlet otoritesinin kaynağını padişah ve dinin ötesinde bir başka varlıkta -yani millete- arama çabasıdır. Halk, daha doğrusu o zaman yeni bir manada kullanılmaya başlanan millet böylece siyasi anlam kazanmaya yüz tutmuştur. Artık millet gayrimüslim topluluklarına verilen isim olmaktan çıkarak tüm Osmanlı Müslümanlarını -bilhassa Anadolu ve Rumeli Müslümanlarını- tümüyle kapsayan bir terim anlamını almaya başlamıştır. İkinci önemli olay, 1877-8 Savaşı ve onun sonucunda imzalanan Berlin Antlaşması ile Sırbistan, Karadağ, Romanya’nın millî devlet olarak Osmanlı camiasından kopmalarıdır. Buna ayrıca Bulgaristan otonomisi ve Bosna-Hersek’in Avusturya tarafından işgal edilerek Osmanlı Devleti’nden kopmasını ilave etmek gerekir. Böylece Osmanlı Devleti bir insan olarak düşünülürse, başının İstanbul, sağ bölgesinin Rumeli, solunun Anadolu olduğu söylenebilir. Rumeli’nin gitmesi Osmanlı Devleti’ni hayati önem taşıyan bir parçadan mahrum etmiştir. Bu savaş toplumsal-yapısal değişmeleri hızlandırmıştır ki burada göçlerin önemi çok büyüktür. Gerçekten Osmanlı Devleti, 1827-1914 yıllarında göçler nedeniyle hem yapısal hem de kültürel ve psikolojik olarak çok köklü bir dönüşüm geçirmiştir. Osmanlı Devleti, tarihi boyunca çeşitli göçlere sahne olmuştur. Göç ve göçebe arasında çok büyük fark vardır. Göçler, yani bir grup halkın bir bölgeden diğer bölgeye gidip yerleşmesi tarihte her zaman görülen bir olaydır ki bugün dünyada, Avrupa dahil birçok ulus göçler neticesinde meydana gelmiştir. Amerika Birleşik Devletleri, Güney Amerika bunun en açık misalleridir. Göçebelik ise tabiat zorluklarına karşı insanların, varlıklarını sağlamak için yarattıkları bir yaşam şeklidir. Osmanlı Devleti’ne bir göçebe, aşiret devleti olarak bakmak büyük bir hatadır. Göçler ise başka bir manzara arz etmektedir.</p>
				<p class="e-paragraf">On dokuzuncu yüzyılda; Kafkaslar’dan 1827’de, Kırım’dan 1856’da ve Rumeli’den 1878’de başlayan ve günümuze kadar devam eden göçler eski Osmanlı tebaasının Anadolu’ya yerleşmelerini ifade eder. Bu büyük göçün, 1850 ile 1882 arası Anadolu nüfusunun yüzde 42 gibi bir artış sağlamasında büyük payı vardır. Kesin olarak biliyoruz ki göçler, hem yerleşme yerlerinde hem de göçmenlerin kimliklerinde ve toplumların sosyal yapılarında büyük değişikliklere neden olmaktadır. Kimlik değişimlerinin nedenleri arasında göçler önde gelir. On dokuzuncu yüzyılda Anadolu’ya, Kuzey Suriye’ye ve Irak’a gelen göçmenlerle beraber ve hatta onlardan evvel birçok Türkmen, Kürt, Arap aşiretleri de devlet eliyle iskân edilerek, yerleşik düzene geçmişlerdir. Göçmenler ve aşiretler iskân edilince, tarım üretimi artmış, vergi geliri yükselerek pazar ekonomisinin ve merkezî devlet idaresinin kökleşmesi hızlanmıştır. Bu çok köklü yapısal değişmeler Osmanlı tarihî mihveri ve İslam-Türk halk kültürü etrafında dönmüştür. İşte bu olaylar sonunda Anadolu’da yeni siyasi bir varlık olan modern öncesi yeni bir <span class="italik" xml:lang="tr-TR">millet</span> diyebileceğimiz bir yapı oluşmaya başlamıştır. Ahmet Mithat Efendi, <span class="italik" xml:lang="tr-TR">Üss-ü İnkılâp</span> (1878) kitabında Tanzimat reformlarını eleştirirken yine de Tanzimat’ın yarattığı değişiklikleri kabul ederek “bugün karşımızda yeni bir Osmanlı milleti vardır” demekten kendini alıkoyamamıştır. Onun bu görüşü bizim yukarıda değindiğimiz, Anadolu’da on dokuzuncu yüzyılda yeni tipte bir Türk milleti doğdu görüşümüzü desteklemektedir. Biz bu konuyu başka bir çalışmamızda çok geniş bir şekilde ele alıp incelediğimiz için onun üzerinde fazla durmayacağız. Ancak bir iki noktayı vurgulamak yerinde olur. Bu yazımızın başında belirttiğimiz gibi modern manada milletler ancak on sekizinci ve bilhassa on dokuzuncu yüzyılda ortaya çıkmışlardır ve bunlar ancak sınırları belli, merkezî idareye ve bir dereceye kadar sınıfsal yapıya sahip ve modern pazar ekonomisini kabullenmiş toplumlarda meydana gelebilirler. Bu tip milletler, millî kimlik arayışlarında varlıklarının ve kimliğinin köklerini tarihte, dilde, gelenekte, dinde, soy birliğinde vs. unsurlarda ararlar. Ayrıca, bu kökleri, çok kez, hayale dayanarak yüceleştirirler ve yorumlarlar ki bu da milliyetçilik, yani ideoloji olur. Şüphesiz ki bir ideolojinin incelenmesi ile onun uygulanması ve tanıtılarak kabullendirilmesi arasında büyük farklar vardır. Ancak önünde sonunda olaylara dayanan inceleme, sübjektif değerlendirmeye dayanan ideolojiden üstün gelir. Sağlam bilgili ilmî araştırmacı aynı zamanda ideolog olursa ideoloji devamlı ve güçlü olur. (Şüphesiz, Sovyet rejiminin yıkılmasında Leninistlerin Marksizm’i, suni bir politik kisveye sokarak Sovyet emperyalizmine vasıta yapmalarının büyük payı vardır. Bir yerde tüm rejimlerin değeri prensiplere gösterdikleri hürmete göre ölçülür). </p>
				<p class="e-paragraf">Milliyetçilerin bir milletin ne olduğunu anlatan görüşleri ile milletin doğumunu sosyo-politik bir olay olarak inceleyen sosyolog ve siyaset bilimcilerin görüşleri arasında daima büyük farklar vardır. Kısacası on dokuzuncu yüzyılda Anadolu’da İslam gelenekleri, Osmanlı tarihi ve Türk dili üzerine inşa edilmiş ve Osmanlı Devleti içinde yaşamış tüm Müslüman soylarından oluşan, yani Türk, Arnavut, Kürt, Arap, Abaza, Tatar, Karaçay vs. Türk soyundan olsun olmasın yeni anlamı ile Türk olmayı kendi istekleri ile kabullenmiş; yaşayış, duygu ve amaç birliği içinde birbirine kaynaşmış yeni bir millet ortaya çıkmaya yüz tutmuştur. İşte Abdülhamit’in İslamcılık siyaseti bu gelişmede birinci derecede rol oynamıştır. Meseleyi biraz daha aydınlatmak gerek.</p>
				<p class="e-paragraf">Yukarıda Osmanlılık fikrinin ve onu gerçekleştirmek için uygulanan merkeziyetçilik ve vatandaşlık siyasetinin modern manada bir milletin meydana çıkabilmesi için gereken hukuki, siyasi ve idari yani maddi çerçeveyi hazırladığını belirttik. Ancak Osmanlılık, bir milletin ortaya çıkması için kişileri birbirine bağlayacak temel kimliklere ve değerlere, yani milliyetin sübjektif yönlerine hitap etmediği için toplum içinde gerçek manada bir birlik ve dayanışma yaratamamıştır. Sultan Abdülhamit’in İslam’ı bir ideoloji olarak kullanması Osmanlılık ideolojisini, psikolojik ve kültürel bakımdan tamamlamıştır. İslamcılık, dinden yani İslamiyet’ten kaynaklanan bir ideoloji olarak toplumun Müslüman kesimin din esasına dayanan bir millet hâlinde biçimlenmesini ve o şekilde siyasi açıdan bilinçlenmesini sağlamıştır. Modern manada bir milletin ortaya çıkabilmesi için tüm fertlerin kendi aralarında ortak bağları paylaştıklarını bilmeleri ve bu bağların üstün değer taşıdıklarına inanmaları gerekir. İdeolojinin vazifesi zaten budur. İnsanlara ortak bağlar paylaştıklarını anlatır ve bu bağların yüceliğini ilan ederek insanları o şekilde bilinçlendirir ve kimliklerinin, inandıkları değerlerin üstün olduğuna inandırır. Abdülhamit’in İslamcılığının gayesi, Müslümanları İslamiyet kimliği ile bilinçlendirmek ve İslamiyet’in üstün değerde bir din olduğuna inandırarak devlete daha gönülden sarılmalarını sağlamaktı. Ancak din modern milletlerin ileriye dönük ve bu dünyada gerçekleşecek isteklerine çok az yer verdiği için, din esasına dayanarak kurulan birlikler içinde yaşayan insanlar önünde sonunda bir çıkmaza düşmek tehlikesindedirler. Onlar dinî kimliği; dil, tarih, gelenek, vs. gibi esaslarla bağdaştırmak zorundadırlar -veya dini inkâr ederek- yalnız dil, kavim üzerine kurulmuş gruplaşmalara doğru gidebilirler. Nitekim, Abdülhamit devrinde ortaya çıkan ve Türkler’i, Araplar’ı, Arnavutlar’ı vs. Müslüman kavimleri içine alacak İslam milleti içinde tarihsel, kültürel, vs. özelliklere sahip grupların din ötesinde -fakat dini ve Osmanlı birliğini inkâr etmeyen- yeni bazı gruplaşmalara gittikleri görülmüştür. Bu grupların en önde geleni Araplardır. Bu hareketlerin önderliğini yapanlar arasında okumuşlar, âyan, eşraf hatta ulema gibi orta sınıf mensupları da bulunmaktadır. Diğer yanda sosyal temeli olmayan ve ancak küçük bir okumuşlar grubunun yönettiği ve temel kimlikleri dikkate almayan millî hareketler başarı sağlayamazlar. İslamcılık ideolojisini bir devlet ilkesi hâline sokan Sultan Abdülhamit’in ana amacı, hanedanın temel ilkesi olan devlet varlığını korumak ve bu arada hanedanı devam ettirmekti. 1878 Berlin Antlaşması, belirli sınırlar içinde yaşayan millî-devlet kavramını sultana kabul ettirmiştir. Bu kavramın Araplar tarafından benimsenmesi, Arapça konuşan ülkelerin Osmanlı Devleti’nden ayrılmalarıyla sonuçlanabilirdi. Nitekim 1878 ilkbaharında Rus orduları İstanbul kapılarına dayandıkları bir zamanda Suriye’nin ileri gelen eşrafı, Şam’da yaşamakta olan büyük anti-emperyalist Cezayirli Abdülkadir etrafında toplanmışlar ve Osmanlı Devleti’nin dağılması hâlinde Suriye’nin bağımsızlığını ilan etmeye karar vermişlerdi. Bu olay Sultan Abdülhamit’i çok tedirgin etmişti. Onun için padişah hem Araplar’ı Osmanlı idaresine daha köklü bir surette bağlamak hem de Anadolu’ya gelen göçmenlerle yerli halkın daha iyi kaynaşmasını sağlamak için tüm bu insanların paylaştıkları ortak dini, yani İslamiyet’i, fiilî bir devlet ideolojisi şekline sokmuştur. Ayrıca dünya çapında bir İslam Birliği’nden (pan-İslamizm) de söz ederek Fransa, İngiltere ve Rusya’nın Osmanlı Devleti’nin iç işlerine karışmalarını önlemek istemişti. Kısacası, Sultan Abdülhamit İngiltere, Fransa ve Rusya idaresinde yaşayan Müslümanları cihada çağırarak başlarına büyük dertler açılabileceğini dolaylı olarak anlatmıştır. Bunun için de padişah, hem ülke hem de tüm dünya Müslümanlarının tümü adına konuşarak, dünya Müslümanlarının Avrupa emperyalizmine karşı koyabilecek merkezî bir makam arayışlarına cevap olarak halifeliğe birinci derecede önem vermiş, hatta halifeliğin saltanattan evvel geldiğini söylemiştir. Abdülhamit’in temel hedefi, Osmanlı Devleti’nin hürriyetini ve varlığını sağlamaktı ki bu da bir bakıma Türkler’in doğmakta olan modern milliyet kimliklerini ve toplum olarak hürriyet ve varlıklarını sağlamak demekti. Sultan Abdülhamit’in İslamiyet’i bir dinî birlik ideolojisi olarak kullanması ise millet ve kimlik meselelerini yakından etkilemiştir. Gerçekten, Abdülhamit’in, dini ideoloji olarak kullanması; dini, kendini yalnız insanı ahiret için hazırlamaya adamış, pasif, ruhsal bir varlık hâlinden çıkararak, güncel toplum işleriyle de meşgul olan, yani Müslümanların bu dünyadaki yerini ve yaşayışını etkileyen siyasi bir kuvvet hâline getirmiştir. Sultan, Müslümanların iman ve geleneklerinin ve bu arada halifelik makamının güçlenmesi için her çabaya başvurmuştur ki Avrupalılar ve sonra “modern” Türk yazarlar bu hareketleri “gericilik” olarak yermişlerdir. Hâlbuki “gericilik” kisvesine bürünen bu dinsel uyanış aynı zamanda millet bilincinin yerleşmesine ve modernleşmenin belirli bir millî kimlik çerçevesi içinde gelişmesine yardım etmiştir. İslamcılık, Osmanlı Müslümanlarının tümü arasında dayanışmayı kendine baş amaç edinmişti. Bu amacı gerşekleştirecek araçlar arasında iletişim başta geldiği için dil, birdenbire büyük önem kazanmıştır. Böylece dil “Müslüman birliği”nin ilk kademesini oluşturacak bir dil birliğini, yani birbirinin dilini konuşan ve anlayan kimselerden oluşan bir toplum bilincini yaratacaktı. Zaten bu bilinç çok sönük olmakla beraber mevcuttu. Bu arada toprak esasına dayanan devletin otoritesini belirli sınırlar içinde yürüttüğü için devletin kendi dairelerinde ve okullarında kullandığı dil, yani Türkçe çok yaygın hâle gelmiştir. Din ve dine dayanan kültür ortaklığı içinde toplumun kimliğini dil, yani Türkçe tarif etmiştir. Etnik kökeni ne olursa olsun elitler, “idareci” sınıfı oluşturdukları için Osmanlılığı, İslamlığı ve Türklüğü aynı manada tek bir kimlik olarak görmekteydiler. Şüphesiz bu terimler arasında gizli bir çatışma vardı. </p>
				<p class="e-paragraf">Ama bu çatışma 1908’den sonra İttihat ve Terakki hükümetinin milliyet siyaseti sayesinde açığa çıkmıştı. İşte, Ziya Gökalp’in ilk kez 1913’te “Üç Cereyan” olarak isimlendirdiği ve sonra 1918’de çıkan <span class="italik" xml:lang="tr-TR">Türkleşmek, İslamlaşmak, Muasırlaşmak</span> kitabına adını veren ve nihayet 1923’te <span class="italik" xml:lang="tr-TR">Türkçülüğün Esasları</span> kitabının son yazısını oluşturan makale, bu kimlikleri bağdaştırmak amacını güdüyordu. Fakat Gökalp bu kimlik değişimlerinin yarattığı kültürel huzursuzluklara yani anomiye önem verdiği için bunalımın gerçek sebeplerini aramadan, tedavisini tezelden milliyetçilikte bulmuş, anominin maddi ve tarihî sebepleriyle meşgul olmamıştır. Anomiyi yaratan sosyo-kültürel değişikliktir ki bu anomi iyi teşhis edilirse kısa zamanda düzelir, yanlış teşhis ise onu müzminleştirir. Sultan, Tanzimat’ın getirdiği yeniliklerin hemen hepsini muhafaza ettiği gibi her alanda Tanzimat yeniliklerini gölgede bırakan sayısız eser meydana getirmiştir. Böylece o, Osmanlılık siyasetinin sosyal ve ekonomik boşluklarını doldurmaya gayret etmiştir. </p>
				<p class="e-paragraf">Bugün, Orta Doğu’da ve Türkiye’de mevcut eğitim, ulaşım, mesleki ihtisas, sağlık vs. gibi birçok kuruluşun temeli Sultan Abdülhamit devrinde atılmıştır. Sultan’ın bu teşebbüsleri, hem Anadolu’nun yapısal dönüşümünü, Müslüman-Osmanlı kimliğinin kökleşmesini hem de bunun gibi sosyo-ekonomik ve kültürel değişmelerde kaçınılmaz olan yan gelişmeleri hızlandırmıştır. Osmanlı-Müslüman kimliği içinde kaybolmuş gibi görünen soy, kavim, dil kimliklerinin yukarıda kısaca belirttiğim gibi yeni şekiller altında canlanmasına yol açmıştır. Çünkü insanlar daha evrensel kimlikler içine sokulurken, soy, dil, din, bölge gibi kimlikler de canlanmış ve yeni şekiller almıştır. Mesela, Sovyetler’in dinsizlik politikası sünnet, isim verme, vs. gibi, Müslümanların dinsel geleneklerini “laik” ve “millî” şekle sokarak devam ettirmelerini sağlamıştır. Normal olarak da din bir dereceye kadar dünyevileşince, siyasileşince ulviliğini yitirmektedir. </p>
				<p class="e-paragraf">Abdülhamit devrinde ilk kez yaygın bir şekilde Türk kimliğinden söz edilmeye başlanmıştır ki çok geniş ve karışık olduğu için bu konuya burada ancak değinmekle yetineceğiz. Her şeyden evvel dil meselesi gelir. Gazetelerin çoğalması, merkeziyet icabı hükümet dairelerinde bürokratik muamelelerin artması, devlet memurlarının önemli bir kısmının Türk soyundan gelmesi, nizamiye mahkemelerinin Arap bölgelerinde bile Türkçe’yi kullanmaları Türkçe’nin süratle yayılmasını sağlamıştır. Ayrıca Türkçe’nin yaygınlaşmasında etkili, çok önemli iki neden daha vardır: Abdülhamit’in emriyle, o dönemde kurulan veya genişletilen mesleki okulların dili Türkçe olmuştur. Bu okullarda okuyanlar ve buradan mezun olanlar toplum içinde hem yüksek mevki hem de yüksek gelir sahibi oldukları için bu okullara rağbet fazla olmuştur. Her açık bir yer için 3-8 adayın başvurduğu bilinmektedir. Bu adayların yüzde 20-40 arası, okula göre, Türk aslından olmayanlardan oluşuyordu. Bunlar Türkçe’yi ana dil olarak kullanmak yolunu tutmakla beraber kendi kavim dillerini biliyorlardı fakat sonunda birçoğu yeni anlamı ile “Türk”lüğü kabul etmişlerdir. Burada çok önemli bir noktaya değinmek gerekir. Eğitimin yayılması ve bilhassa Anadolu’nun ve Arap ülkelerinin çoğunun yabancı işgali altında bulunmaması, kökeni Batı’da görülen muasırlaşmayı (modernleşmeyi) bazı okumuş çevrelerin ortak ideolojisi hâline sokmuştur. Muasırlaşmak ideali bir bakıma Avrupa medeniyetinin emperyalist yönlerinin unutulmasına ve ancak ilim ve medeniyetin önemsenmesine yol açmıştır. On dokuzuncu yüzyılda Türkçe’nin yaygın bir şekilde kullanılması birçok kimsenin bu olayı “dilde Türkçülük” şeklinde yorumlamasına ve Türk milliyetçiliğinin başlangıcı saymalarına yol açmıştır. Hâlbuki Türkçe’nin sadeleştirilmesi ve halk dilinin yaygınlaşması ilk kez pratik amaçlardan, yani iletişimi kolaylaştırmak amacından doğmuştur. Mesela Türkçe’nin sadeleştirilmesi kadar muasırlaşma fikrinin de en büyük savunucuları arasında yer alan Ahmet Mithat Efendi’yi; Yusuf Akçura ve diğer birçok yazar Türk milliyetçiliğinin önderleri arasında görürler. Hâlbuki Ahmet Mithat Efendi, Abdülhamit devrinde gelişen İslam, Osmanlı ve Türk kimliklerini bir arada yaşatmak için büyük çabalar sarf etmiştir ki onun bu çabaları İttihat ve Terakki devrinde tamamıyla unutulmuştur çünkü Ahmet Mithat, Sultan’ı desteklemiştir. Ahmet Mithat Efendi için Türk terimi devlet dilini ifade eden ve Osmanlı camiası içinde önemli yeri olması gereken bir kavim olan Türklere verilen bir isimdir ki bu da gayet olağandı. </p>
				<p class="e-paragraf">	Devlet ideolojik bakımdan Osmanlılığı ve İslamiyet’i uygulamaya öncelik verdiği için, fonksiyonel devlet -yani hizmet veren devlet- anlamını ikinci sıraya itmişti. Bu arada bu iki resmî ideoloji yanında muasırlaşmak ve halkçılık da toplumun gelişmesini hedef alarak kendine göre bir gelişme sürecine girmiş bulunuyordu ki bunlar sonradan cumhuriyet devrinde devlet ilkeleri arasında yer almışlardır. Gerçi halkçılık, sultana karşı halkı kendine siper alarak hâkimiyetini pekiştirmek isteyen Tanzimat bürokrasisi ve aydınları tarafından çok belirsiz bir şekilde ortaya atılmışsa da kısa zamanda, kısmen İslam ihya hareketlerinin tesiriyle anlam değiştirerek siyasi bir halkçılık şeklini almıştır (Halkçılığın, Osmanlı Devleti’nde, Rusya’nın Narodnik ideolojisinin karşılığı olduğu ve Rusya’dan gelen okumuşlar tarafından getirildiği görüşü her bakımdan yanlıştır). İşte siyasi anlamda Müslüman-Osmanlı ve henüz siyasi anlam kazanmamış Türklük kimliklerini bağdaştırmak ve bu arada muasırlaşmayı halkçılıkla (halkın eğitim görmesini, ekonomik kalkınmasını) beraber gerçekleştirmek isteyen çabaların 1880’den sonra ortaya çıktığını görmek mümkündür. Bu görüşün savunuculuğunu Ahmet Mithat ve <span class="italik" xml:lang="tr-TR">Tercüman-ı Hakikat</span> yapmıştır ki sonradan <span class="italik" xml:lang="tr-TR">Tercüman-ı Hakikat</span>’te çalışmış bir grup, çabalarını, Ahmet Cevdet’in idaresinde çıkan ve 1903-1928 yılları arasında yayımlanan <span class="italik" xml:lang="tr-TR">İkdam</span> gazetesinde sürdürmüşlerdir. Bunlar arasında Necip Asım (Yazıksız), Veled Çelebi (İzbudak), Ahmet Refik (Altınay), Ahmet Rasim gibi isimler vardır. </p>
				<p class="e-paragraf">İkdamcılar, soy Türkçülüğüne ve bilhassa Türk unsurunun gelişmesine önem vermekle beraber, Osmanlılığı ve siyasetten arındırılmış İslamcılığı da bir arada yürütmek görüşünü savunmuşlardır.</p>
				<p class="e-2baslik">İTTİHAT VE TERAKKİ</p>
				<p class="e-paragraf">İttihat ve Terakki mensupları kendilerine, her şeyden evvel Sultan Abdülhamit istibdadının düşmanları ve onun yerini alacak hürriyet savunucuları olarak bakmaktadır. Ayrıca onlar Osmanlı Devleti’ni devam ettirmek ve kendi ölçüleri içinde hızlı bir muasırlaşma gerçekleştirmek istiyorlardı. Abdülaziz ve Abdülhamit’in din ve halifeliği istibdat idaresine meşruiyet sağlamak amacıyla kullandıklarını iddia ederek onların yerine sözde ilmi -yani materyalist pozitivizmi- devlete ve topluma mal etmek istemişlerdir. Avrupa’da bulunan İttihat ve Terakki şubeleri, hem Türklük hem de o devirde Avrupa’yı saran milliyetçilik tartışmalarından uzak durmuşlardır. Ancak İttihat ve Terakki, 1908 Ayaklanması’yla iktidarı eline alınca, siyasi Türklüğü ön plana geçirmiştir. Ancak bu birdenbire olmamıştır. </p>
				<p class="e-paragraf">1908-1911 yılları arasında izlediği siyasetin, laiklik ve kavimsel milliyetçiliğe karşı biraz yakınlık göstermesi bir yana bırakılırsa İttihat ve Terakki, Abdülhamit devrinde yürütülen Osmanlılık ve İslamcılıktan fazla ayrılmamıştır. Buna rağmen perde arkasından yürütülen Türk kavmî milliyetçiliği ve devletin belirli bir soya -yani kavme- dayanması fikri, bilhassa Ziya Gökalp’in, Diyarbakır parti müfettişliğinden Selanik’e, İttihat ve Terakki’ye danışman olarak getirilmesinden sonra kuvvet kazanmıştır. İşte burada Ziya Gökalp’in tarihe önem vermemesinin (o, tarihin sosyoloji içinde eriyeceğine inanmıştı), devlet, kimlik meselelerini psikolojik, sosyolojik teorilerle çözümlemeye kalkışmasının zararları kendini göstermiştir. Şüphesiz, Ziya Gökalp; ilmî dürüstlüğe sahip, gerçek manada ilme önem veren, toplumunu çok seven ve kalkınmasını samimiyetle isteyen bir kimsedir. Fakat, onun etnik kimlik ile millî devlet kimliğini aynı şeyler olarak görmesi, çelişkiler yaratmıştır. İttihat ve Terakki’nin ana ilkesi Osmanlılıktır fakat Gökalp Osmanlılığı artık kavim esasına dayanan bir Türkçülük şeklinde görmek yolunu tutmuştur. Gerçi Gökalp; milletin esasını ırk, etnik grup, vs. oluşturmaz demişse de onun kültüre verdiği mana tarihî esaslardan arınmış, siyasi ve etniktir. Gökalp’e göre, bir milletin esasını kültür ve dil oluşturmaktadır ve bunları Türkleştirmek devletin vazifesidir. Her kültür her millete göre özellikler gösterir ve böylece nevine mahsustur; böyle bir kültür yüzyıllardan beri Anadolu Türk halkı arasında yaşamıştır ve yaşamaktadır. Gökalp’e göre bu halk kültürünün, devlet ve toplum kültürü hâline gelmesini önleyen ana neden, kozmopolit Osmanlı Devleti ve bu devleti idare eden halktan kopuk milliyetsiz bir hanedan ve onun emrinde halkı ezen sosyal bir grup olan bürokrasidir. Halktan kopuk ve kendi dili ve kültürü olan bu idareciler Gökalp’e göre, hâkim bir sosyal sınıf oluşturmakta idiler. Hâlbuki modernleşmeyi ve dolayısıyla Türklüğü ön plana çıkaran, bu bürokrasinin yürüttüğü siyasettir. Gökalp, Abdülhamit idaresi tarafından hürriyetçi fikirleri nedeniyle hapsedilmiş, doğum yeri olan Diyarbakır’a sürülmüş ve orada eline geçirdiği kitapları okuyarak kendi kendini yetiştirmiştir. Böylece Gökalp, Osmanlı ve Türk kavramları arasında bağdaşma yerine kesin bir zıddiyet ve intibaksızlık görmüştür. Diğer taraftan Türklüğü din ile bağdaştırmak için büyük çaba sarf etmişse de bu çabaları tarihî bir çerçeve içine koymadığı için dincileri de laikleri de memnun edememiştir. </p>
				<p class="e-paragraf">Amerika Birleşik Devletleri’nin, Kanada’nın, Avustralya’nın dilleri ve kültürleri İngiltere’den kaynaklanmalarına rağmen, bunların siyasi kimlikleri birbirinden ayrıdır. Üstelik bu üç ülkenin de kültürleri çok farklı bir şekilde gelişmiş ve gelişmektedir.</p>
				<p class="e-paragraf">Bu makalenin amacı Ziya Gökalp’in milliyetçilik görüşlerini tartışmak değildir. Amacımız, Gökalp’in bir toplumun yapısının; ekonomik, sosyal, demografik nedenlerle durmadan değiştiğini ve çoğu kez bu toplumların eski kültür, isim ve temel kimliklerini koruyarak yeni şekiller aldığını yeteri kadar inceleyemediğini işaret etmektir. O, kültürü ve milleti ezelden beri mevcut tümdengelimci kavramlarla izaha kalkmıştır ki bu yaklaşım onun çok önem verdiği tümevarım metodunu etkisiz kılmış ve tümdengelimi Türk aydınının temel metodu hâline getirmiştir. Gökalp’in halk-saray ikili kültür kavramı da yanlıştır. Şu da bir gerçektir ki halk edebiyatı ve temaları ile saray kültürü arasında alış verişler devamlı olmuş, biri diğerini etkileyerek gelişmiştir. Halk edebiyatı çoğu kez saray edebiyatını da model almış ve saray edebiyatı da bilhassa on sekizinci yüzyılın sonunda, halk edebiyatından etkilenmiştir. Modern Türk edebiyatı bir bakıma halk ve saray edebiyatlarının bir sentezidir. Gökalp yalnız siyasi Osmanlılığı, yani Tanzimat Osmanlılığını (onun asıl hedefi idi) Türklüğün muhalifi olarak görmekle kalmamış, tüm Osmanlı tarihini (belki ilk devreler hariç) Türklükle ilgisiz görerek, Türkleri, kimlik kökenlerini İslam öncesi Orta Asya’da, Turan’da aramaya yöneltmiştir. Bugünkü Türkiye ise Osmanlı tarihinden doğmuştur. Gökalp’in Osmanlılık aleyhtarı görüşü Balkan Harbi’nden sonra kuvvet kazanmıştır çünkü Arnavutluk’un, Makedonya’nın ayrılması ile Osmanlı birliği görüşünün değeri kalmamıştır. </p>
				<p class="e-paragraf">Bilinçli kavmî Türkçülük fikrini ilk defa ortaya atan Yusuf Akçura olmuştur. O, 1904’te Mısır’da Ali Kemal’in çıkardığı <span class="italik" xml:lang="tr-TR">Türk</span> gazetesinde “Üç Tarz-ı Siyaset” yazısında kavmî Türkçülüğü savunmuştur. Akçura, yaşadığı devrin çok ilerisinde bir kültüre ve kafaya sahipti. Fakat, o bir toplumun tabii şekilde gelişerek istenen amaçları kendiliğinden gerçekleştireceğine inanmıyordu. Onun için Akçura’nın, devlet gücüne sonsuz bir güveni vardı ve modern anlamda bir milletin ancak devlet eliyle yaratılacağına inanıyordu. Akçura, meseleyi tamamen çıkar açısından ele alarak Osmanlılığın ve İslamcılığın, Türkler’in kavim olarak varlığını ve gelişmesini sağlayamayacağını ileri sürmüş ve onların yerine siyasi Türklüğü, yani kavim milliyetçiliğini tavsiye etmişti. Akçura için milletin esası ırktır (<span class="italik" xml:lang="tr-TR">ırk</span> terimini aynen kullanmakla beraber onun, ırka biyolojik manadan ziyade İngilizler’in <span class="italik" xml:lang="tr-TR">lineage</span> -yani soy- anlamını verdiğini sanıyorum) ve Türk milletini Adriyatik Denizi’nden Çin’e kadar yayılmış bir kitle hâlinde görmüştür. Bu görüşler İttihat ve Terakki’nin parti hâline gelerek, tek başına 1913’ten sonra iktidarı ele alması ile yeni bir hız ve güç kazanmıştır. Görünürde Osmanlılık ve İslamcılık (I. Dünya Savaşı’nda halife cihat çağrısını bu ideolojiye dayanarak yapmıştı) devlet ilkesi olarak kalmış fakat aslında devlet bütün imkânlarını kullanarak Türkçülüğe ağırlık vermiştir. Bilhassa 1908-1912’den sonra büyük çaba gösteren <span class="italik" xml:lang="tr-TR">Genç Kalemler</span>, <span class="italik" xml:lang="tr-TR">Türk Yurdu</span>, <span class="italik" xml:lang="tr-TR">Türk Ocağı</span>, <span class="italik" xml:lang="tr-TR">Türk</span> <span class="italik" xml:lang="tr-TR">Mecmuası</span> vs. gibi yayınlar ve kuruluşlar kavim, soy milliyetçiliği fikrini yaymışlardır. Bu kuruluşların ana amacı bir güzideler (bu da Gökalp’in “elit”e karşılık kullandığı terimdir) grubu vasıtası ile Türk unsurunu devletin dayanağı hâline getirmekti. Devlet ise din hizmetinden çıkarak bütün imkânlarını Türk milletinin gelişmesine ve yükselmesine tahsis edecekti. Böylece tarihte ilk kez devlete hâkim bir Türk grubu, bilinçli olarak devlet ve kavmi birleştirecektir. Görüldüğü gibi Osmanlılık, İslamcılık, Türklük kimlikleri geniş çapta devlet ve devleti idare edenlerin görüşlerine, bilgilerine ve tercihlerine göre siyasi kararlar olarak ortaya çıkmış ve öyle gerçekleştirilmiştir. Bunun için de toplumun gerçek kimliği ve benliğine girmiş tarihî kimlikler -bu arada Osmanlı tarihinden gelen ve sonraları “Türk” olarak tanıtılan, sanatta, mimaride eşsiz eserler veren bir medeniyet- inkâr edilmiş ve Türk toplumu tarihî köklerinden mahkûm yaşamaya mecbur edilmiştir. </p>
				<p class="e-paragraf">Millî Mücadele’nin Türk kimliğinin gelişmesinde şüphesiz çok büyük yeri vardır. Bu mücadele gerçek manada millî olmuştur. Fakat buradaki millî kimliği tayin eden esasın Osmanlı, Müslüman, Türk üçlü kimliklerinde oluşan bir tek kimlik olduğunu unutmamak gerekir. Cumhuriyet devrinde gerçek manada bir soy-kavim kültürü yaratmak çabaları -ki buna Türk Ocakları yerine kurulan Halk Evleri memur edilmişse de- sonuç vermemiştir. </p>
				<p class="e-paragraf">Bu yazının başlangıcında aydınlardan kısaca söz ettikten sonra kimlik konusu üzerinde uzun uzadıya durduk. İki konu arasındaki bağlantı çok açıktır çünkü millî devletin kimliğinin kültürel, tarihî, psikolojik vs. temellerini; aydınlar, yazıları, buluşları ve tartışmaları ile atmışlardır. Aynı zamanda aydınlar; eğitim, sınıf ve aile yoluyla sahiplendikleri ideolojileri ve görüşleri kimlikle bağdaştırmak yolunu aramışlardır. Millî devlet dönemi, aydınların çağı olmuştur.</p>
				<h4 class="bisey" id="toc_marker-1-4">YAHUDİLER VE TÜRKLER: BİR ARADA YAŞAMAK İÇİN BİR MODEL<span class="dipnotno" style="font-size:0.55em;" xml:lang="tr-TR"><a class="footnote-link" href="#footnote-206-27" id="footnote-206-27-backlink">27</a>*</span></h4>
				<p class="e-paragraf">1949’da Türkiye İsrail’i tanıdığında dünya ve bilhassa Müslüman dünyası şok oldu. O zamandan beri de İsrail’le ilişkilerimiz gayet iyi. Buna karşılık kurulduğu günden beri sadece iki Müslüman ülke; Mısır ve Ürdün, İsrail’le diplomatik ilişki kurmuştur. Birçok Arap lider Türkiye’yi, bilhassa laikliği benimsemiş olduğu için Müslüman dünyasına ihanet etmekle suçlamaktadır. Bu yüzden de Türkiye’nin İslam dinini terk ettiğini düşünürler ve hatta Türkiye’ye “kafir” demekten çekinmezler. Hiç şüphe yok ki durum onların sandığı gibi değildir. </p>
				<p class="e-paragraf">Türkiye’yi eleştirenler altı ila sekizinci yüzyıllarda Hazarlar denilen büyük bir Türk topluluğunun Museviliği kabul edip bugün Rusya’nın güneyini ve Ukrayna’nın bir kısmını içine alan geniş bir imparatorluk kurmuş olduklarının farkında olsalar, Türklerin İsrail’e ve genel olarak Yahudilere karşı gösterdiği dostluktan dolayı herhâlde daha da çok şaşırırlardı. Türkçe konuşan bir topluluk olan Hazarlar Avrasya tarihinde çok önemli bir yere sahiptirler. Geçmişte Türklerin Museviliğe yönelik bu ilgisinin başka örnekleri de mevcuttur ve az sonra bahsedeceğim üzere Osmanlı İmparatorluğu’nda da sürmüştür. Ne var ki daha fazla ilerlemeden, sizin de aklınıza takıldığını düşündüğüm bir soru sormak istiyorum. Türkler neden Museviliğe yakınlık gösterdi ve gösteriyor? Bu konuda birçok teori var ama ben, onlar arasından, en azından benim fikrimce en anlamlı görünen teoriyi seçeceğim. </p>
				<p class="e-paragraf">Tektanrılı dinlerin ortaya çıkmasından yaklaşık beş bin yıl önce, Orta Asya’da yaşayan Türk kabileleri zaten “Tanrı” veya “Tengri” olarak adlandırdıkları yüce ve eşi benzeri olmayan bir yaratıcı kavramı geliştirmişlerdi. İbrahimî Tanrı anlayışı Türklerin geliştirdiği Tanrı kavramını bütünüyle yansıtıyordu. Bu yüzden Türkler dünya sahnesine çıkmalarından çok uzun zaman sonra karşılaştıkları Yahudilerin benimsedikleri Tanrı anlayışının kendilerininkiyle aynı olmasa bile çok benzer olduğunu gördüler ve şöyle düşündüler: “Aynı Tanrı’ya ve aynı kitaba inanıyoruz, demek ki inancımız gereği kardeşiz.” Bu tarihsel olgu daha sonra günümüze daha yakın olan Osmanlı İmparatorluğu’nda yaşanan olaylarla da doğrulandı. </p>
				<p class="e-paragraf">Bilindiği gibi Osmanlı Devleti veya Avrupalıların deyişiyle Türk İmparatorluğu 13. yüzyılın sonunda kuruldu ve 20. yüzyılın ilk çeyreğine kadar 600 yıldan fazla varlığını sürdürdü. En parlak çağında Ortadoğu’nun tamamını, Fas hariç bütün Kuzey Afrika’yı, Balkanları, yani Güneydoğu Avrupa’yı, Orta Avrupa’nın belli kısımlarını, Macaristan’ı, bugünkü Slovakya’nın bir bölümünü ve sayamadığımız nice büyük toprakları içine almaktaydı. Altı yüzyıldan fazla süren bu imparatorluk hakkında akıllara şöyle bir soru gelebilir: “Bu kadar uzun bir ömre sahip olmasının sırrı neydi?” Şüphesiz bunun yüzlerce sebebi vardı, ama bence temel sebep Osmanlı Devleti’nin bütün dinî ve etnik gruplara ibadetlerini istedikleri gibi yerine getirme, dillerini konuşma ve geleneklerini sürdürme hakkı tanımış olmasıydı. </p>
				<p class="e-paragraf">Osmanlı Devleti’nde toplum örgütlenmesinin temeli cemaatlerdi ve bunlar din üzerine kurulmuştu. Dolayısıyla kimlik esasen dinsel cemaate mensubiyetle tanımlanıyordu. On beşinci yüzyılda bütün toplumun “millet” denilen dinsel cemaatler hâlinde örgütlenmesi sağlandı. Ortodoks Rum milleti, ortodoksluğu benimsemiş Batılı Hristiyanlardan oluşuyordu. Bunların çoğu Balkanlarda, pek azı Ortadoğu’daydı. Ermeni milleti bütün Doğu kiliselerini kapsıyordu. Bilindiği gibi bunlar Hristiyanlığın ilk kiliseleriydi ve genellikle spesifik etnik gruplara göre ayrılmışlardı. On beşinci yüzyılda Osmanlı Devleti, bu kiliselerin yaşadığı yerleri topraklarına kattığında, hiçbirisinin varlığına dokunmadı ve hepsi bugün de varlığını sürdürmektedir. Ve son olarak üçüncü örgütlü cemaat, başında başhahamın bulunduğu Yahudi milletiydi. Cemaatlerin liderleri, dini ne olursa olsun, devlet hiyerarşisinin bir parçasıydı. Örneğin Ortodoks Patriği devlet hiyerarşisinde yedinci sıradaydı. Cemaat liderleri yüksek devlet görevlisi olarak görülürdü. Bu cemaatler kültürel, ekonomik ve eğitim alanındaki haklarından eksiksiz olarak yararlanır, okullarını kendi kendilerine yönetir, papazlarını kendileri atar ve kendi dillerini konuşurlardı. Her millet, bilhassa Balkanlarda, Sırp Kilisesi, Bulgar Kilisesi vs. gibi daha küçük kiliselere ayrılmıştı. Bunlar tek bir Ortodoks milleti oluşturmalarına karşın gerçekte ayrı birer etno-dinsel varlık olarak hareket etmişlerdir. </p>
				<p class="e-paragraf">Bütün spesifik dinî ve etnik toplulukların kendi gelenekleri ve kurallarıyla yaşamlarını sürdürmelerini güvence altına alan bu sistem aslında bence tam da Osmanlı Devleti’nin ayakta kalmasını sağlayan bir düzenlemeydi. Hiç şüphe yok ki durum aslında göründüğünden çok daha karmaşıktır. Yine de birkaç sözcükle özetlemeye çalışacağım. Bu cemaatler veya milletlerden biri olan Yahudi milleti dikkate değer bir dönüşüm geçirdi. Osmanlı Devleti’nin ilk zamanlarında Roma’dan arta kalan ve Romanyot denilen Yahudi toplulukları vardı. Bunlar Balkanlarda, Anadolu’da ve Ortadoğu’da yaşıyorlardı. Sonra 9 ila 12. yüzyıllarda Avrupa’dan Osmanlı topraklarına bir Yahudi akını başladı. 1453’te İstanbul’un fethedilmesi Bizans İmparatorluğu’na son verdi ve Osmanlı Devleti’nin Asya ve Avrupa’daki topraklarını birbirine bağladı. İstanbul fatihi II. Mehmet (1451-1481), fetihten sonra, şehri eski Roma ve Bizans dönemlerinde olduğu gibi uluslararası bir merkez hâline getirmeye karar verdi. Fetih sırasında şehrin nüfusu neredeyse 50 bine kadar düşmüştü. O sıralarda İstanbul, ağırlıklı olarak Grekçe konuşulan bir şehir olmasına karşın, aslında Venediklilerin sömürüsü ve tahakkümü altında yaşamaktaydı. Bahsettiğim gibi Fatih’in amacı İstanbul’u bir metropol hâline getirmekti. Bunun için neredeyse zorla Balkanlardan çeşitli Hristiyan gruplar getirterek şehre yerleştirdi. Bu sırada Ege adalarındaki Yahudiler de İstanbul’a getirildi. Fatih, Yahudilere sadece ticari haklar vermekle kalmadı emniyet ve güvenliklerini de sağladı. 1460’a gelindiğinde İstanbul’daki Yahudiler, Avrupa’daki dostlarına ve akrabalarına Osmanlı Devleti’nin payitahtında sahip oldukları ekonomik fırsatların büyüklüğünden ve faydalandıkları dinî özgürlük ve güvenlikten bahsederek onları İstanbul’a çağırmaya başlamışlardı. Elimizde hahamların Avrupa’daki dindaşlarına yazmış oldukları mektuplar bulunmaktadır. Gerçekten de söz konusu dönemde Orta ve Batı Avrupa’dan Osmanlı İmparatorluğu’na ve bilhassa İstanbul’a epey istikrarlı bir Yahudi göçü yaşanmıştır. Yahudiler antisemitizmin gitgide yükseldiği Avrupa’da bulamadıkları güvenliği Osmanlı Devleti’nde buldular. Dönüm noktası, 1492 yılında İspanyolların, on beşinci yüzyıla kadar İber Yarımadası’nda yaratılan medeniyetin baş mimarları olan Müslüman ve Yahudileri İspanya’dan kovmalarıydı. İslam ve Yahudi tarihinin en parlak sayfaları İspanya’da gerçekleşmiştir. Ve bu medeniyetin mimarları olan Müslüman ve Yahudiler bilindiği gibi 1492’de İspanya’dan çıkartılmıştır. Bu noktada İspanyol Yahudileri Osmanlı İmparatorluğu’na gelmiş ve bilhassa İstanbul’a ve Balkan şehirlerine yerleşmişlerdir. Selanik işte bu dönemde bir Yahudi şehri hâline geldi ve Nazilerin Yahudileri katlettiği 1944 yılına kadar da öyle kaldı. Selanik her ne kadar Yahudilerin çoğunlukta olduğu bir şehir olsa da, Türklerin egemenliğindeki bir toprak parçası olarak Yahudilerle Türklerin birlikte nasıl yaşadıklarının en iyi örneğidir. Uzun zamandır bu konunun yabancısı değilim, yine de geçen yıl büyük bir coşkuyla okuduğum bir kitap beni çok etkiledi ve tarihi olduğu gibi tatmak isteyen herkese bu kitabı tavsiye ediyorum. İsmi “Selanik: Hayaletler Şehri”, yazarı Columbia Üniversitesi’nden profesör Mark Mazower. Şehrin Türklerin egemenliğindeki hâlini ve bir Yahudi-Türk şehrinde hayatın nasıl olduğunu mükemmel bir şekilde anlatan bir kitap. Mazower Osmanlı dönemini anlattıktan sonra milliyetçiliğin neden olduğu yıkımı gösteriyor. Önce, Greklerin 1913’te şehri almasıyla yaşanan Grek milliyetçiliği, yıkılan eski abideler, sonra da Nazilerin yaptıklarıyla devam eden bir milliyetçi yıkım dönemi. Grekler Türkleri şehirden atıyor ve Türkiye’ye gönderiyor, Almanlar ise Yahudileri. Böylece eski Selanik’in o benzersiz tadı da tarihe karışıyor. Kitapta bu süreç o kadar iyi anlatılmış ki yazara bir mektup yazdım ve şehrin ruhunu çok iyi yakalayıp mükemmel bir şekilde tasvir ettiği için onu tebrik ettim. </p>
				<p class="e-paragraf">İspanya’dan Osmanlı’ya Yahudi göçü Yahudilerin kültürünü ve dilini de değiştirdi. Artık Osmanlı Yahudileri arasındaki hâkim grup İspanya’dan gelen Sefarad Yahudileri oldu ve bunlar Osmanlı Devleti’nde kendilerine has bir Judeo-Espanyol dili geliştirdiler. Yeri gelmişken söyleyelim ki bu dil hâlâ İstanbul’daki Yahudilerin çoğunluğu tarafından konuşulmaktadır. Zannediyorum ki Türkiye’de hâlâ yaklaşık 4 bin Yahudi yaşamakta ve bunların 3 bini Sefarad. Türkiye Yahudileri bu dilde bir gazete de çıkarıyorlar. Türkiye’ye gittiğimde benim de okuduğum bu gazetenin ismi Şalom. Yalnız gazetede Judeo-Espanyol dili Latin alfabesi ve Türk fonetiğiyle kullanılıyor ve bu dili anlamak için hem Türkçe hem İspanyolca bilmek gerekiyor. Konumuza dönersek, 14. ve 15. yüzyıllardan sonraki üç ila dört yüzyıl boyunca Osmanlı İmparatorluğu’nda Yahudiliği Sefarad Yahudileri temsil etti. Bu insanlar Batı’da neredeyse hiç bilinmeyen çok çeşitli çalışmalar yaptılar. Kimseyi suçlamadan şunu söylemek isterim ki Batı’daki Yahudi çalışmalarında, büyük ölçüde Avrupalı Eşkenaz Yahudileri tercih edilmektedir. Benim, diğerlerine kıyasla çok daha iyi tanıdığım Sefarad Yahudileri ise Şarklı Yahudiler olarak ihmal edilmektedir. Aynı durum günümüzde İsrail’de de geçerlidir. Avrupa Yahudileri siyasal yaşama hâkimdir, Sefaradlar ise daha düşük bir konumdadır. Buna karşın yükselişteler ve belki de kısa bir zaman içinde İsrail’de çoğunluğu oluşturacaklar.</p>
				<p class="e-paragraf">Yukarıda tanımlamaya çalıştığım şekilde, her grubun kendi inancı ve dilini sürdürdüğü yaşam tarzı, on dokuzuncu yüzyılda milliyetçiliğin ortaya çıkışına kadar sürdü. Her topluluk kendine özgü bir modernleşme deneyimi yaşadı. Yahudi cemaatinin modernleşmesi <span class="italik" xml:lang="tr-TR">Alliance Israelite</span> denilen bir Fransız-İtalyan okul sistemi aracılığıyla gerçekleşti. Bu dönemde Yahudiler ve Türkler birbirlerine saygı duydular ve dost kaldılar, aynı zamanda kendi inanç ve geleneklerine sadık kalmayı da sürdürdüler. Kültürün homojenleştirilmesi gibi bir sorun yoktu, aksine bütün kültürler, diller ve inançlar özerkliklerini koruyor, devlet her grubun inanç özgürlüğünü eksiksiz olarak yaşamasını güvence altına alıyordu. </p>
				<p class="e-paragraf">Çoğu Batılının korkunç kişiler olarak bildiği Yeniçeriler, dinî grupların çoğunluğu oluşturdukları yerlerde diğer gruplara baskı yapmalarını önlemek gibi bir göreve sahiplerdi. Çünkü gerçekten de bu tip olaylar yaşanıyordu. Kimi zaman, diyelim ki Şam’da ezici bir çoğunluğa sahip olan Müslümanlar Hristiyanlara göre daha fazla ayrıcalığa sahip olmak istiyorlardı, hatta bunu sağlamak için şiddete başvurdukları bile oluyordu. Veya başka bir yerde, mesela kanlı olayların yaşandığı Lübnan’da Hristiyanlar Yahudilere baskı yapmaya kalkışıyorlardı. Ne olursa olsun Yeniçerilerin görevi bir grubun diğerine zarar vermesini veya ona baskı yapmasını engellemekti. Böylece devletin görevi belli bir ideolojiyi ve inancı aşılamak değil mevcut dinî ve etnik gruplar arasında bir denge oluşturmaktı. 19. yüzyılda milliyetçiliğin yükselişi bütün bu sistemi bozdu. Artık belli başlı bütün gruplar diğerleri üzerinde üstünlük kurmaya, en azından kendi devletlerini yaratmak üzere bağımsızlıklarını kazanmaya çalışıyorlardı. Yine de Osmanlı Devleti, ulus devlet hâline dönüşene dek, çok dinli ve çok uluslu yapısını büyük ölçüde korudu. Şahsen, Osmanlı düzeninin son yıllarına yetişme fırsatını bulacak kadar şanslıydım. Bu yüzden biraz kendi geçmişimden bahsetmek istiyorum. </p>
				<p class="e-paragraf">Tuna Nehri’nin tam Karadeniz’e döküldüğü yerde bulunan Dobruca’da doğdum. Burası Romanya topraklarına katıldığı 1878 yılına kadar Osmanlı Devleti’ne bağlıydı. Romanya, Karadağ ve Sırbistan gibi ülkelere bağımsızlığını kazandıran ve Balkanlara yeni bir düzen getiren Balkan Anlaşması’na göre mevcut düzenlemede inançlara dokunulmayacak ve saygı gösterilmeye devam edilecekti. Buna göre Romanya hükümeti Osmanlılardan devraldığı statükoyu devam ettirdi. Öyle bir topluluk içinde büyüdüm ki aşağı yukarı beş bin kişiden oluşuyordu ve bunun içinde neredeyse akla gelebilecek bütün milletler vardı: Romanyalılar, Türkler, Yahudiler, Ermeniler, Rumlar, Ruslar, az sayıda İtalyan, Alman, Bulgar vs... Bu toplulukta herkes kendi milliyetinin, kimliğinin ve inancının tamamen bilincindeydi. Romanya vatandaşlarıydık, gerektiğinde Rumence konuşuyorduk, ama ana dilimizi de biliyor ve kullanıyorduk. Beş bin kişinin yaşadığı bu kasabada bir sinagog, Rumenlere ait bir Ortodoks kilisesi, Ermenilere ait bir kilise ve Müslümanlara ait bir cami vardı. Müslümanların eskiden altı camisi varmış ama o sırada bir tane kalmıştı. Orada geçen çocukluk yıllarımı hatırlıyorum da buranın sakinleri olarak aynı anda birden çok kimliğe sahiptik: Hem Romanyalıydık hem Müslüman hem Türk. Bunlar birbiriyle çelişen veya çatışan kimlikler değildi. Ta ki 1930’larda Demir Muhafızlar ortaya çıkana dek. Bize Demir Muhafızlar tarafından Yahudilerin bu ülkenin bir parçası olmadığı, Romanya’nın iyi vatandaşları arasında bulunmadıkları söylenmeye başladı. Bütün bunların ne anlama geldiğini fark edemeyecek kadar gençtim. Her şey bana çok tuhaf görünüyordu, çünkü bir sürü Rumen arkadaşım vardı ve onlarla gayet huzurluydum. Rumenler çok uyumlu insanlardır, müzikten hoşlanırlar. Onları çok severim ve hâlâ birçoğuyla dostluğumu sürdürürüm. Ama Demir Muhafızlar hiç bizim alışık olduğumuz Rumenlere benzemiyorlardı. Bunlar ırkçıydı, sürekli yabancılardan bahsediyorlardı, yoksul Romanya köylülerine zulmedip onları sömürüyor, bilhassa Yahudilere zarar veriyorlardı. Söylediğim gibi çok gençtim ve bütün bu gelişmelerin ne anlama geldiğini kavrayamıyordum ama hepsini aklımın bir yerine kaydetmiştim. Yahudiler, okullarda bile en kötü çizgilerle tasvir ediliyordu. </p>
				<p class="e-paragraf">Bununla ilgili olarak yaşadığım bir olay hiç aklımdan çıkmadı. Okuldan çıkıp eve dönerken yolumuzun üzerinde bir kahve vardı. Yazın insanlar kahvenin önünde toplanıp sohbet ederlerdi. Aralarında amcam da olurdu. Amcam her seferinde beni görünce yanına çağırır ve “bugün okulda ne öğrendin bakalım?” diye sorardı. O gün de aynı soruyu sordu. “Yahudilerin çok kötü insanlar olduklarını öğrendim” diye cevap verdim. Hiç unutmuyorum, Türk ve Müslüman olan amcam herkesin önünde bana şöyle dedi: “Bu doğru değil. Yahudiler iyi insanlardır. Onların bir kitabı vardır ve orada yazan ahlaki kurallara uyarlar. Sana onların kötü olduğunu kim söylemişse, doğru söylememiş.” Bu sıradan adamın, herkesin önünde, hiç kimseden korkmadan söylediği bu sözler benim için basit kelimelerden ibaret değildi. Bu sözlerin ardında bundan çok daha derin insani bir inanç vardı. Amcamın sözleri beni o kadar etkiledi ki altmış yetmiş yıl sonra bile hâlâ onu hatırlıyorum. Amcam Türktü. Sıradan bir kasabada, Yahudilerin kendilerine ahlakı öğreten bir kitapları olduğu için iyi insanlar olduklarını söyleyen ve kendilerine ahlakı öğreten bir kitaba sahip olan her topluluğun iyi olduğuna inanan bu Türkle çok eski zamanlarda Orta Asya’da yaşayan ataları arasındaki ilişkiyi yılllar sonra kurabildim. </p>
				<p class="e-paragraf">On beş yıl kadar önce bir konferansa katılmak üzere uçakla İstanbul’dan Tel Aviv’e gidiyordum. Bu tip yolculuklarda her zaman olduğu gibi yanımdaki beyefendiyle sohbete başladık. Şık giyimli birisiydi ve mükemmel Türkçe konuşuyordu. Türkiye’nin neresinden olduğunu sordum. “Türk değilim. İsrailliyim. İsrail’de yaşıyorum. Ben Yahudiyim.” dedi. “Ama mükemmel Türkçe konuşuyorsunuz” dedim. O da şöyle cevap verdi: “Eskiden Türkiye’de yaşardım. Şimdi İsrail’deyim ama her sene Türkiye’ye gidiyorum. Çünkü biz bu toprakları sevdik. Türkiye’de güvenlik ve özgürlük içinde yaşadık. Hep iyi günler geçirdik. Bu yüzden her sene ikinci vatanım Türkiye’yi görebildiğim için çok mutluyum.” Türkiye’nin ne kadar iyi bir ülke olduğunu bana anlatan bir Yahudiydi ve sanki elli küsur yıl önce Yahudilerin iyi insanlar olduğunu söyleyen amcama cevap verir gibiydi. Durumu idealize etmiyorum. Söylemek istediğim şu: Bugünün gazetelerinde veya televizyonlarda bütün bu dinî, etnik çatışmaları, inançları uğruna birbirlerini öldüren insanları görünce, eskiden işlerin böyle olmadığını hatırlıyorum. En azından dünyanın bir kısmında ve tarihin belli bir döneminde farklı dinden, farklı kökenlerden gelen ve farklı tarihler yaşamış olan insanlar yüzlerce yıl dinlerini, dillerini, kimliklerini ve milliyetlerini koruyarak bir arada yaşadılar ve belli bir etno-dinî grup sırf siyasi ve askerî gücü elinde tutuyor diye diğer gruplara kendi kimliğini empoze etmeye çalışmadı. Spesifik bir etnik grubun geri kalan gruplara üstünlüğü fikrini ulus devlet getirdi.</p>
				<p class="e-paragraf">Şimdi Osmanlı ve Orta Avrupa tarihinin biraz daha gerilerine giderek Türklerle Yahudilerin bir arada yaşamalarına ilişkin başka bir örnek vermek istiyorum. Bu meseleyle ilgili önemli bir kitap var. İsmi “Budin Yazması” veya “Budin Kroniği”. Yaklaşık 80 sayfalık bir el yazması bu. Yazarı Isaac Schurhoff. Yaklaşık 1690-92 yıllarında yazılmış. Bizzat kitabın hikâyesi bile, en azından bence ve Yahudi tarihi çalışanlarca yeterince ilginç. Macar Ulusal Haham Enstitüsü’nde saklanan el yazmalarını Yahudilik üzerine çalışan herkesin bildiği bir isim olan David Kaufmann topladı. Kaufmann’ın elinden Yahudi tarihiyle ilgili 593 el yazması ve 2000 kitap geçti. Bu kitap koleksiyonu ve 1877’de kurulan Enstitü, Orta Avrupa’da Yahudilik araştırmaları alanında çok meşhurdur. Kısaca bahsedeceğim bu el yazması Kaufmann tarafından bulunup koleksiyona dahil edildi. </p>
				<p class="e-paragraf">Yıllardır orada olmasına karşın Macaristan’da ancak 1982’de yayımlandı. Macarca bilmiyorum, ama bir İtalyanca çevirisini buldum. Yeri gelmişken İngilizce çevirisinin olmadığını, en azından benim bulamadığımı söylemeliyim. Peki bu el yazması, en azından benim için, neden bu kadar önemliydi? Kitap 1686’da Budin’in Habsburg birlikleri tarafından istila edilmesini ve bu sırada Budin Yahudilerine nasıl davranıldığını anlatıyor. Budin bildiğiniz gibi bugünkü Budapeşte. Kitabın güzelliği şurada ki Schurhoff bunları Türkleri övmek veya Habsburgları yermek için değil, hayatta kalmasının bir mucize olduğunu düşündüğü için yazmış. Yahudi olan ve Ester Kitabı’na inanan Schurhoff, (öyle ki kitabın ilk ismi “Ester Kitabı” idi) hayatta kalmasını sağlayan mucizeyi insanlara gösterme görevinin kendisinde olduğuna inanmaktaydı. Bu yüzden kitap, aslında Schurhoff’un Habsburg birliklerinin katliamından nasıl sağ kurtulduğunu anlatan kişisel bir hikâyedir. Kitabı daha da ilginç kılan nokta şudur: Schurhoff nasıl kaçtığını anlatırken bir yandan da Budin’deki koşullar ve siyasal durum hakkında birinci elden bilgi vermekte ve o dönemdeki yaşam şartları hakkında kendi değerlendirmesini aktarmaktadır. Tarihçi gözüyle ifade edersem, kitabın değeri anlattığı esas hikâyeden değil, bunu anlatırken günün koşullarına yaptığı göndermelerden kaynaklanır. Öyle ki bu yolla Türk yönetimi altındaki Budin Yahudilerinin nasıl bir hayat sürdüğünü gözümüzün önüne getirebiliriz. Türkler Budin’i 1541’de aldı ve 1686’ya kadar elinde tuttu. Habsburg birliklerinin şehre girdiklerinde ilk yaptıkları iş ana sinagoga sığınmış yüz Yahudiyi öldürmek oldu. Sonra dört yüz Yahudiyi bir gemiye bilndirdiler ve Tuna nehrinde hepsini boğdular. Budin’de yaşayan bin Yahudiden dört yüzü ancak geri çekilen Türk birliklerine katılarak kaçmayı başarabildi. </p>
				<p class="e-paragraf">Durumu daha iyi anlatmak için kitaptan alıntılar yapmak istiyorum. Schurhoff kitabına şöyle başlar: “Türklerin yönetimi altındaki Budin’de kutsal Yahudi cemaati içinde yaşamımı sürdürüyordum. Durumumuz gayet iyiydi, güvenli ve huzurlu bir yaşamımız vardı. İstediğimizi yapmakta özgürdük. Zulüm yoktu. Yiyecekler o kadar ucuzdu ki inanamazsınız.” Demek ki 1686’da Türk yönetimi altındaki Budin’in durumu buydu. Habsburg birliklerinin korkunç katliamlarını anlatmak yerine Schurhoff’un birkaç sözüne yer vermek yeterlidir: “Askerlerin ellerinde ölüm silahları vardı. Tanrı’nın evine girdiler ve İsrailoğullarının kanını dökerek acımasız bir katliam yaptılar. Ah zavallı gözlerim, o soygun ve katliamları izlemeye nasıl dayanabildin? Ne mutsuz yıllardı onlar. Gördüklerimizi kelimelerle anlatmam mümkün değil.” İşte bu korkunç olaylar sonrasında hayatta kalmayı başardığı için Schurhoff “kurtulmam mucizeden başka bir şey değil” demektedir. Buradan edindiğimiz bilgiler bunlardır. </p>
				<p class="e-paragraf">Türklerle Yahudilerin birarada barış içinde yaşamasına ilişkin son örnek daha altı yedi ay önce yayınlanan bir kitaptan. Kitabın yazarı Arnold Reisman. Reisman Holocaust’tan sağ kurtulan bir Yahudi. Kitabının ismi “Turkey’s Modernization: Refugees from Nazism and Ataturk’s Vision” (Türkiye’nin Modernleşmesi: Nazizmin Mültecileri ve Atatürk’ün Vizyonu). Reisman’ın anlattığı olaylar en basit şekliyle şöyle ifade edilebilir: Hitler iktidara geldikten sonra Yahudileri mevkilerinden eden bir yasa çıkardı. Bu nedenle bir grup Yahudi entelektüel ve uzman, yaklaşmakta olan felaketi fark edip sığınacak yer aramaya başladılar. İsviçre’de kendilerinin kurdukları bir dernek aracılığıyla Almanya’dan yüz elli Yahudi bilim adamı (aileleriyle birlikte yaklaşık bin Yahudi) Türkiye’ye getirildi. Bunlar, Mustafa Kemal ve takipçilerinin ülkeyi modernleştirmeye giriştikleri 1930’lar ve 40’larda Türk üniversitelerinde ders verdiler. Bu Yahudi bilim adamları neredeyse bütün branşlarda (tıp, diş hekimliği, hukuk, iktisat vs.) hizmet ettiler ve Türkiye’nin akademik yaşamına olağanüstü bir katkıda bulundular. 1940’larda eğitim görmek üzere Türkiye’ye gittiğimde hocalarımdan ikisi Yahudi profesörlerdi: Andreas Schwartz ve Friedz Neumann. Neumann, savaştan sonra Almanya’ya geri döndü ve Münih Üniversitesi’nin başına geçti. Bu bilim adamlarının çoğu Türkiye’de kaldı, bir kısmı Amerika’ya gitti, bir kısmı Almanya’ya döndü. Hâlen Türkiye’de derin saygı ve hürmetle hatırlanmaktadırlar. Hatta isimlerini taşıyan enstitüler bile vardır. Mesela Profesör Frank Enstitüsü gibi. </p>
				<p class="e-paragraf">Sonuçta şunu söyleyebilirim ki farklı din, etnik grup ve dillerden insanlar ancak her grup diğerlerini eşit bir temelde kabul ettiği sürece birarada yaşayabilir. Yüzlerce yıl önce Osmanlı tarihinde bu mümkün olmuş ve Türkler ve Yahudiler kimliklerini koruyup kendi tarihlerini devam ettirmekle birlikte bugüne dek uyum ve huzur içinde yaşamayı başarmışlardır. Bu, diğer halkların örnek alıp kendilerine özgü bir karşılık bulabilecekleri bir birarada yaşama modelidir. Şundan emin olunmalıdır ki birbirinin özellikleri, inancı ve diline saygı duymak ve uyum içinde birlikte yaşamak doğal bir insani davranıştır.</p>
				<h4 class="bisey" id="toc_marker-1-5">KÜRESELLEŞME, ÜST KÜLTÜR VE GELENEKSEL ETNİK-DİNÎ KİMLİK<span class="dipnotno" style="font-size:0.55em;" xml:lang="tr-TR"><a class="footnote-link" href="#footnote-206-28" id="footnote-206-28-backlink">28</a></span></h4>
				<p class="e-2baslik">GİRİŞ</p>
				<p class="e-paragraf">Küreselleşme, esas olarak, çeşitli sosyo-politik birimlerin ekonomik, kültürel ve siyasal olarak daha geniş bir oluşum içinde erimesi sürecidir. Bu süreç Amerika’nın ve yeni bir Asya geçidinin keşfedilmesinin merkantilist bir ekonominin coğrafi koşullarını yarattığı on altıncı yüzyılda başladı. On sekizinci yüzyılın sonu ve on dokuzuncu yüzyılın başında kapitalizm ve emperyalist-sömürgecilik sayesinde İngiltere, Fransa ve Hollanda’nın Asya ve Afrika üzerindeki siyasi hâkimiyetini genişletmesiyle birlikte ivme kazandı. Bu hâkimiyet, sonunda, Batı medeniyetini diğer bütün medeniyetlere üstün görüp yücelten ve onun dünyanın geri kalanı tarafından gıptayla takip edilmesi gereken evrensel değerleri temsil ettiğini ima eden belli kültürel görüş ve değerlerin aktarılmasını kolaylaştırdı. </p>
				<p class="e-paragraf">Din, yani Hristiyanlık, Batı üstünlüğü iddiasında orijinal ortodoks formu içinde değil, Avrupa kılığında, esasen Katolik ve bilhassa Protestan mezhepleri şeklinde kendisini ifade ediyordu. Gerçekten de İngilizlerin Babıâli’deki büyükelçileri, örneğin sadık bir Protestan olan Stratford Canning, Müslümanları ve bütün mezhepler arasında Ortodoks Hristiyanları sapkın olarak görmekteydi. Canning Osmanlı Hristiyanlarına “eşitlik” tanınmasını savunuyordu ve bu ilkeyi 1856 Paris Anlaşması’na sokmayı başarmıştı. Bu adım, Ortodoks kiliseleri başta olmak üzere tek tanrılı dinlerin cemaatlerinin özerk örgütlenmesi anlamına gelen ve bütün cemaatlere dinî, kültürel ve eğitimsel meselelerde kendi kendini yönetme yetkisi tanıyan millet sisteminin altının oyulması demekti. Ortodoks kilisesini “cahil” ve otoriter din adamlarının elinden “kurtarma” sürecinde İngiliz misyonerler Osmanlı Hristiyanlarına beraberinde Protestanlığı getiren Aydınlanma fikirlerini tanıtmaya başladılar. </p>
				<p class="e-paragraf">Aydınlanma, bunun yanında; Ortadoğu, Kafkas ve Balkan toplumlarının bütün tabakalarını etkileyen “modernleşmeyi”, başka bir deyişle değişimi de içeriyordu. Müslümanların, Hristiyanların ve Yahudilerin Aydınlanma ve Batı etkisine karşı tutumları bölgeden bölgeye ve bir etnik-dinî gruptan diğerine değişiklik göstermekteydi. Buna karşın hepsi de ister istemez, küreselleşmenin bir biçimi olan aynı değişim dürtüsüne tabi hâle gelmişti. </p>
				<p class="e-paragraf">Bu erken küreselleşmenin etkileri bu kısa makalede incelenemeyecek kadar çok ve çeşitlidir. Aynı şekilde, küreselleşmenin ekonomisini incelemek niyetinde de değiliz. Bunun yerine analizimizin odağına küreselleşmenin günümüzdeki kültürel ve siyasal özelliklerini yerleştirdik. Öyle görünüyor ki bu özellikler on dokuzuncu yüzyıl küreselleşmesinin temel başarılarına meydan okumaktadır. </p>
				<p class="e-2baslik">ESKİ KÜRESELLEŞME YOLU</p>
				<p class="e-paragraf">On dokuzuncu yüzyıl küreselleşmesinin en belirgin ve derin iz bırakan etkisi Avrupa’nın ulus devlet modelini dünyanın geri kalanına ihraç etmesiydi. İtalya ve Almanya 1870’lerde, Balkan devletleri ise 1878’de kuruldu. Avrupa’daki ulus devletler, çeşitli dinî-etnik-linguistik grupların uzun yıllar özerk topluluklar olarak yan yana yaşamalarından sonra ortaya çıktı. Bunların çoğu aynı inancı, dili ve tarihi paylaşıyordu, yine de birbirlerinden ayrı ve özerk kaldılar, hatta siyasal birliğin sağlanmasından sonra bile çeşitli etno-linguistik birimler geleneksel kültürel farklılıklarını korumaya devam etti. Örneğin Güney İtalya hâlâ Kuzey’den köklü bir şekilde farklıdır ve her ikisi de birçok üniter devlet gibi farklı kültürel bölgelere ayrılmış durumdadır. </p>
				<p class="e-paragraf">Ulus-devlet fikri, esasen yirminci yüzyılda ortaya çıkan Müslüman ülkeler de dahil olmak üzere, dünya genelinde kabul görmüştür ve bugün ulus devletlerin sayısı yaklaşık 60’tır. Müslüman dünyasında ulus devlet, bütün Müslümanların tek bir ümmet oluşturduğunu ve ırk, kavim, dil ve benzeri şeylerin siyasal örgütlenmeye temel oluşturamayacağını söyleyen İslami ilkeye temelden meydan okuyarak doğmuştur. Gerçekten de bugün Müslüman dünyaya hâkim olan devlet gerçeği orijinal İslam anlayışına taban tabana zıttır. (Aslına bakılırsa orijinal devlet anlayışından sapma, mevcut toplumların dünyevi ihtiyaçları ve yöneticilerin arzularının dinin ideal hükümleriyle uyuşturulamadığı onuncu yüzyılda başlamıştı, yine de o zamanlarda hâlâ dil ve kavim devlete temel oluşturan bir unsur olarak görülmemekteydi.) </p>
				<p class="e-paragraf">Türkiye Müslüman dünyasında ilk kez kavme dayanan bir devlet kurdu ve 1923’te kendisini etnik bir Türk cumhuriyeti olarak ilan etti, ardından yeni laik etnik kimliğiyle geleneksel İslami kimliğini uzlaştıracak yollar aradı. Neredeyse yüzyıl devam eden bu süreç 2002 yılında Adalet ve Kalkınma Partisi’nin iktidara gelmesiyle son safhasına girdi. Bu yeni ve umut vaat eden safhanın mimarı olan Ak Parti’nin mensupları esasen inançlı Müslümanlardan oluşmakla birlikte, bugüne dek laik, modernist, cumhuriyetçi ve Kemalist ilkelere göre yürütülmeye devam eden devlet işlerini kişisel inançlarından ayırmış görünmektedirler. </p>
				<p class="e-paragraf">Ulus devlet fikri, Batı Avrupa’da esasen Fransız Devrimi’nden sonra elle tutulur bir gerçeğe dönüştü. Bunun öncesinde uzun süren din savaşları ve Aydınlanma Devrimi gibi entelektüel gelişmeler yaşanmıştı. Doğu Avrupa, Kafkaslar ve Ortadoğu’da ise bu tip hazırlayıcı gelişmeler hiç yaşanmadı veya ancak yüzeysel olarak yaşandı. Bu makalenin temel inceleme alanı olan bu coğrafyanın kimliği dinî kimliğin etnik ve dilsel kimlikle ayırt edilemeyecek ölçüde birleşmesinden oluşmaktaydı. Bununla birlikte dinî kimlik uzunca bir süre kavmiyetten önce geldi. Ulus devlet modeli ve “ulus” kimliği Arnavutluk, Gürcistan ve Ermenistan gibi ülkelerde çok güçlü olan geleneksel kavmî-dinî kimliğin üzerine yerleşti. </p>
				<p class="e-paragraf">İstanbul’daki Patrikhane’yle ilişkili Ortodoks Hristiyan üst sınıflar kilise ve okullarında kendi dillerine nazaran Yunancayı tercih etmekteydi. Buna karşılık Gürcüler, Ermeniler ve Kıptiler gibi Doğu Hristiyanlarıysa kendi dillerini ve alfabelerini kullanıyorlardı. Aslında on dokuzuncu yüzyılda millî kiliseler (1834’te Sırp, 1870’te Bulgar) ortaya çıkana dek, ekümenik Ortodoks Grek kimliği, Sırplar, Bulgarlar ve diğer Ortodoks Hristiyanlar arasındaki kavmiyet ve dil bilincinin yerini tutuyordu. Balkanlardaki Ortodokslar arasında hâkim olan bu etnik-dinî kimlik, ancak İstanbul’daki Ortodoks Patrikhanesi’nin Yunan olmayan toplulukları Helenize etmeye çalıştığı ve Moskova Çarlarının Ortodoksları İstanbul’daki Müslüman sultana karşı harekete geçirmek için dini kullandığı 1770’lerde etnik siyasal biçimler kazanmaya başladı. </p>
				<p class="e-paragraf">Ulus devlet, bunun yanı sıra, toprağı “vatan” adıyla kutsallaştırarak mevcut tarihsel etnik dinî kimliğe yeni bir güçlü coğrafi boyut ekledi ve toprakla kimliği birbirinden ayrılmaz unsurlar hâline getirdi. Böylece “ulusal” devlet, ulusal kültür aracılığıyla eski dinî ve etnik kimlikleri siyasallaştırdı. Ulusal kültürün yayılmasını sağlayan araç, vatandaşların bu “ulusal kültürle” özdeşleşmelerini sağlayan devlet kontrolündeki eğitim sistemiydi. Yalnız, mevcut ulus devletlerin hiçbiri etnik, dilsel veya dinî olarak homojen olmadıklarından, yürürlükteki “ulusal kültür” iktidarı elinde tutan etnik grup tarafından tanımlandı. Ayrıca yeni devletlerin hiçbiri gerçek bir demokrasiye sahip değildi. Uluslararası anlaşmalarla ve 1945’ten sonra doğrudan Birleşmiş Milletler Anlaşması’yla azınlıklara çeşitli haklar tanınmış olsa da kültürel ve dinî azınlıklar çoğu kez ya asimile ediliyor ya da yönetici elitin oluşturduğu kültürel paradigmaya uymaya zorlanıyordu. </p>
				<p class="e-paragraf">Belki de biraz uç görünebilecek bir örnek bu durumu rahatlıkla kanıtlayabilir. Bulgaristan, azınlıklarına kapsamlı haklar vaat etmiş olduğu Berlin Anlaşması uyarınca 1878’de özerkliğini kazandı. 1940’ların sonunda, sosyalist rejimin balayı günlerinde, resmî olarak ülkede on yedi etnik grubun yaşadığını kabul etmekteydi. O zamana dek Türk ve Yunanların bir kısmını kovmuş olmasına rağmen dokuz milyonluk nüfusunun resmen yüzde otuz beşi söz konusu on yedi azınlıktan oluşmaktaydı. 1984 yılında Bulgar olmayan grupların sayısı ikiye indirildi ve nihayet rejim nüfusun kabaca yüzde yirmisini oluşturan Türkleri asimile ederek tam bir “üniter” devlet olmaya karar verdi. Aslına bakılırsa, Bulgar devleti askerî bir darbe sonucu faşizme kaymış, 1930’larda gitgide artan bir şekilde azınlıkları asimile etmeye çalışmıştı. İşin ilginç tarafı şuydu ki bütün bu çabalar, 1984-85 yılları arasında Todor Jivkov’un “enternasyonalist” sosyalist-komünist rejiminde doruk noktasına ulaşmıştı. Sonuç olarak Orta Avrupa, Ortadoğu ve Kafkaslardaki bütün ulus devletler pratikte demokrasiyi benimseyemediler.</p>
				<p class="e-paragraf">On dokuzuncu ve yirminci yüzyıllar ulus devletlerin ortaya çıkışının yanı sıra birer devlet ideolojisi hâline gelen özel milliyetçiliklere tanık oldu. Yirminci yüzyılda Balkanlardaki milliyetçilik Nazi Almanyası, Faşist İtalya ve çok daha az ölçüde olmak üzere Franco İspanyası sayesinde ve genellikle Berlin ve Roma’daki efendilerine hizmet etmeye hazır yerel partiler aracılığıyla daha da ivme kazandı.</p>
				<p class="e-paragraf">Yirminci yüzyıl milliyetçiliğinin bir diğer özelliği tarihsel iddialara dayanan bir emperyalist niteliğe sahip olmasıydı. Ulus devletlerin çoğu komşularının toprağını bir zamanlar büyük ataları tarafından yönetilen tarihsel vatanları olarak görmekteydi. Bunun sonucunda tarih yeniden yazıldı, başka bir deyişle milliyetçi devletin yayılmacı amaçlarını desteklemek ve hâkim milletin “eşi benzeri olmayan üstünlüğünü” yüceltip aynı toprak için rekabet ettiği milletler başta olmak üzere diğer bütün milletleri alçaltmak yönünde çarpıtıldı. </p>
				<p class="e-paragraf">Bulgaristan, Sırbistan, Romanya, Yunanistan, Arnavutluk gibi ülkelerin ulusal “tarihlerine” üstün körü bakmak bile milliyetçiliğin körüklediği bu çarpıtılmış tarih yazımını kanıtlamaya yeter. Balkanlardaki bu milliyetçi düşmanlıklar bugün küreselleşme, yani Avrupa Birliği’ne giriş beklentisiyle belli ölçüde sönmüştür. Gayet iyi bilindiği gibi, eski Sovyetler Birliği’ne bağlı ülkelerdeki durum da yanıltıcı görünümlere karşın, hiç farklı değildi. Sovyetlerin bünyesindeki çeşitli etnik gruplara yönelik siyaseti, görünüşte Marksist-Leninist enternasyonalizme ve “biçimde ulusal, içerikte sosyalist” sloganına dayanıyor olsa da gerçekte Rus milliyetçisi ve asimilasyoncu bir siyasetti. Sovyetlerin Varşova Paktı’ndaki “müttefiklerinin” tarihini yeniden yazmak konusundaki çabaları o kadar iyi bilinmektedir ki burada ayrıca söz etmeye gerek yoktur. </p>
				<p class="e-paragraf">Yukarıda tasvir ettiğimiz milliyetçiliğin istisnası Cumhuriyet Türkiyesiydi. Şöyle ki; Türkiye Cumhuriyeti, her ne kadar kültürel ve dilsel yönden belli bir Türklük bilincine sahip olsa da Balkanlar ve Ortadoğu’daki diğer bütün ülkelerin aksine, Osmanlı’dan resmî bir etnik, ulusal kimlik devralmamıştı. Gerçekten de Cumhuriyet Türkiyesi, büyük bir Türk nüfusuna sahip olanlar da dahil, eski Osmanlı toprakları üzerinde yayılmacı iddialarda bulunmayı net bir şekilde reddetti. Daha da önemlisi, kendisini Osmanlı’nın siyasal, tarihsel ve kültürel mirasıyla ve hatta İslam’la da ilişkilendirmedi. Gerçekten de Türkiye Osmanlı mirasını reddetmek için elinden geleni yaptı. Buna karşın Türkiye’nin tarihi yeniden yazarak, unutulmuş Orta Asya’yı “medeniyetin beşiği” ilan ederek kendini bununla ilişkilendirdiği ve Kürtleri yok saydığı doğrudur. Ne var ki bütün bunlar siyasal ve kültürel birliği sağlamak ve cumhuriyetin en yüksek hedefi olan modernleşme ve ilerlemeyi başarmak için yapıldı. </p>
				<p class="e-paragraf">Bir küreselleşme tartışmasında geriye dönük olarak etnik milliyetçiliği bu şekilde uzun uzadıya değerlendirmenin gereği olup olmadığı sorulabilir. Şunu söyleyebilirim ki milliyetçilik, bence, küreselleşmeye yardım eden kimi olumlu özelliklere de sahipti. Milliyetçilik, kültürel ve dilsel kimlik duygusunu hem hâkim millette hem de azınlık grupları arasında büyük ölçüde güçlendirdi. Hâkim milletler üstünlüklerini doğrulamaya ve diğerlerini asimile etmeye çalıştılar, azınlıklar ise kültürel ve tarihsel miraslarını korumak ve bir etnik grup olarak ayakta kalmak için güçlerini seferber edip direndiler. </p>
				<p class="e-paragraf">Her iki grup da devlet zoruyla diğerlerine empoze etmeye çalışmadığı sürece kendi dil ve kültürlerini güçlendirme ve geliştirme hakkına eksiksiz olarak sahiptir. Kültür, din ve dil farklılıklarının karşılıklı olarak kabulü küreselleşmenin temelidir. </p>
				<p class="e-paragraf">Azınlıkların baskı altında tutulması çoğu zaman tepkiye, muhalefete ve bir azınlık milliyetçiliği şeklinde gelişen bir karşı hamleye yol açmıştır. Romanyalılar tarafından genellikle “şovenist” olmakla suçlanan Transilvanya’daki Macarlar buna örnektir. Bu makalede konu edilen ulus devletlerin hepsinde, söz konusu dönemde, okuryazarlık hatırı sayılır ölçüde arttı ve hem çoğunluğun hem de azınlık gruplarının kendi tarihsel ve kültürel miraslarına daha fazla aşina olmalarını kolaylaştırdı. Ortak bir kültürel ve dilsel mirasın farkına varılması birçok küçük grubun bir araya gelerek ortak bir dayanışma duygusuna sahip daha büyük gruplar oluşturmasını sağladı. Küreselleşmenin kabile ve klan bağlarıyla bir arada duran gruplarda başarılı olamayacağı ortadadır. İşte ulus devlet vatandaşlık bağına dayanan ve en azından teoride diğer bütün kimliklerin üzerinde bulunan bir siyasal kimlik yaratarak bu ilkel bağlılık biçimlerinin aşılmasını sağladı. Ancak yönetici konumdaki etnik grup, devletin siyasal kimliğiyle kendi kültürel kimliğini özdeşleştirdi ve bunu azınlıklara dayatmaya çalıştı. </p>
				<p class="e-paragraf">Sovyetler Birliği, Sovyet kimliğini diğer bütün kimlikleri ikame eden bir kimlik hâline getirse de “Sovyet” sözcüğü eninde sonunda “Rus” anlamına geliyordu. Buna karşın çeşitli Rus olmayan gruplara uygun düşen farklı dilsel ve etnik birimlerin resmen kabul edilmesi ve bunların büyük olanlarına toprak verilerek özerk devletler kurma hakkının tanınması hem eski tarihsel kimliklerin canlanmasına hem de yenilerinin oluşmasına yol açtı. Örneğin Kazak kabile kimliği ulusal-ülkesel bir kimliğe dönüştü. Ayrıca Sovyetler Birliği içindeki her cumhuriyet kendi içinde etnik olarak hâkim millete mensup olmayan gruplar barındırıyordu. Çoğu zaman hâkim milletin gereğinden fazla üstünlük kazanmasını engellemek için belli cumhuriyetlere azınlıklar yerleştiriliyordu. Tüm bunlara karşın, Sovyetler Birliği ve Rusya, okuryazarlığı ve profesyonelliği artırarak ve yüksek siyasal bilince sahip geniş etno-kültürel birimler yaratarak, paradoksal bir şekilde, küreselleşmeye dünyadaki bütün devletlerden daha fazla zemin hazırladı. Örneğin Azerbaycan’daki hanlıklar tek bir Azerbaycan devleti içinde birleştirildi. Bu tip büyük birimler küreselleşmenin dayandığı büyük sosyo-politik birimlere daha rahat katılabilme imkânına sahiptir. Söz konusu süreç devam ederken Rusça, Sovyetler Birliği’ni oluşturan çok sayıda dilsel grup ve onların halefleri arasında temel iletişim dili hâline geldi. </p>
				<p class="e-2baslik">YENİ YOL</p>
				<p class="e-paragraf">Yirminci yüzyıl ideolojiler çağıydı. Milliyetçilik ve sosyalizm, çoğu kez, birbiriyle ortaklık kurarak Asya ve Afrika’ya uzandı. Buralarda sosyalizmin temelinde yatan güç sömürgecilik karşıtı milliyetçilikti. Haddizatında milliyetçilik ve sosyalizmin birliği Asya ve Afrika’da sömürge idaresinden kurtuluş ideolojisi hâline geldi. Ne var ki kurtuluştan sonra genellikle demokrasiden ziyade çeşitli otoriter rejimler kuruldu. Yine de Hindistan ve (çok daha az ölçüde) Endonezya gibi eski sömürgeler ideolojik otoriter rejimlere veya milliyetçi sosyalizme yönelmeyip demokrasiyi benimsedi. Bilhassa Hindistan, içinde çok sayıda dil, kast, din ve kültür barındırmasına karşın yüksek düzeyde bir siyasal birlik sağladı ve demokrasiyi sürdürdü. Gerçi Hindu dini milliyetçiliğinin yükselişi gitgide demokrasiye daha fazla tehdit oluşturmaya başladı ama yine de Hindistan örneği demokrasinin kültürel ve dilsel olarak birbirlerinden farklı büyük halkların bir arada yaşamasını mümkün kıldığını gösterdi. </p>
				<p class="e-paragraf">Bugünkü duruma gelirsek; çeşitli şekillerde kendini gösteren milliyetçilik, sosyalizm ve komünizm ya savaşta yenilgiye uğradı ya da kendi ağırlığı altında kalarak çöktü. Demokrasi her yerde zafer kazandı. İdeolojik yönelimli Almanya ve İtalya da dahil olmak üzere bütün Batı Avrupa demokrasiye geçti. İspanya ve Portekiz de bir süre diktatörlükle yönetildikten sonra demokrasiyi benimsedi. 1925-1945/46 döneminde güçlü bir tek parti rejimiyle yönetilen Türkiye bugün gerçek bir demokrasidir. Aynı şekilde Japonya da öyle. Her iki ülke de geçmişlerinde bir demokrasi deneyimi yaşamamıştır. Bugün demokrasi ve küreselleşme birbirinden ayrılamaz, biri diğeri olmadan yaşayamaz. Her ikisini de besleyen temel, bu makalede ele almayacağımız ekonomik, ticari etkenler ve piyasa güçleridir. Önümüzdeki birkaç sayfada tartışmak istediğimiz mesele küreselleşmenin siyasal, kültürel ve sosyal alanlarda karşı karşıya kaldığı sorunlardır ki bunların çoğu ulus devletin siyasal ve kültürel mirasıdır. </p>
				<p class="e-paragraf">Ulus devlet küreselleşme ve demokrasinin hayata geçirilmesi için vazgeçilmez bir siyasal, hukuki ve idari araç olmaya devam etmektedir. Gerçi demokrasi, insan hakları ve özgürlükler açısından ulus devletin tanımında ve etnik grupların ve bireylerin haklarının tarifinde kimi revizyonlar yapılması şarttır, ama ulus devletten büsbütün vazgeçilemez. Devletlerin hâlihazırdaki egemenlik hakları bireyler lehine kimi sınırlamalara maruz kalacaktır, ancak ulus devletlerin yerini almaya aday küresel örgütlerin kimlik ve yetkisi hâlâ tanımlanmaya muhtaçtır. Birleşmiş Milletler veya Avrupa Birliği gibi mevcut uluslararası örgütlerin mensupları kendilerini bu örgütlerle özdeşleştirmemektedir. Pratikte Birleşmiş Milletler ve Avrupa Birliği’nin bütün üyeleri kültürel, tarihsel ve dinsel olarak kendi geleneksel kimliklerini devam ettirmektedir. Örneğin muhafazakârların ve Vatikan’ın Avrupa’yı “Hristiyan” kimliği altında birleştirme çabaları başarısız olmuştur. </p>
				<p class="e-paragraf">Gerçekten de Avrupa Birliği vatandaşları kendilerini esasen kendi ülkeleri, dilleri, tarihleri ve kültürleriyle tanımlarlar. Zaten küreselleşme de tepede gevşek bir siyasal ve ekonomik birlik, aşağıdaysa onu destekleyen çeşitli etnik, dilsel ve dinsel grupların bulunduğu bir sistem anlamına gelir. Bu gruplar kültür ve dinlerini hâkim çoğunluktan hoşgörülü muamele gören azınlıklar olarak değil eşit ve özgür bireyler olarak yaşarlar. Böylece küreselleşme, ideal şekliyle hayata geçirilirse bir yandan geçmişten devralınan etnik, kültürel ve dinsel miras ve kimlikleri korurken, diğer yandan da bireysel hakları genişletip güvence altına alacaktır. Ne var ki ben küreselleşmenin ulus devletin yerini alacağını sanmıyorum. Daha ziyade yeni dönemde vurgu “ulus”, yani siyasallaşmış hâkim etnik “ulusal” birim üzerinde değil “devlet” üzerinde olacak. Devlet bir yönetici grubun aracı değil, kültürel ve dinsel olarak tarafsız, profesyonel, idari bir hizmet aygıtı olacak. “Ulus”un öncelik sahibi olduğu ve hâkim grubun devleti bir hâkimiyet kurma, asimilasyon ve propaganda aracı olarak kullandığı on dokuzuncu ve yirminci yüzyıllarda bunun tam tersi geçerliydi. </p>
				<p class="e-paragraf">Demokrasi küreselleşmenin başlıca koşuludur. Mutlak gerçeklerin anahtarını elinde tuttuğunu iddia etmez, bunun yerine özgürce geliştirilip benimsenmiş ve karşılıklı anlayış ve saygı ruhu içerisinde bir arada yaşayan farklı değer sistemleri, yaşam tarzları, kültür, dil ve dinlerden meydana gelir. Demokrasi geçmiş yüzyılların bütün ideolojilerini yenilgiye uğratmış ve büyük ölçüde onların yerini almıştır. Bu başarının sebebi demokrasinin temelde bütün toplum, kültür ve dinlerle uyumlu olmasıdır. Bu, İslam için bilhassa geçerlidir. Çünkü İslam, esasen, Mekke ticaret aristokrasisinin putperestliğinden ve zulmünden kurtulmuş bir eşit insanlar topluluğu olarak ortaya çıkan bir dindir. İlk İslam cemaati devlet işlerini yürütürken cemaatin katılımını ve rızasını sağlayan kanallar olarak <span class="italik" xml:lang="tr-TR">şura</span> (heyet, meclis), <span class="italik" xml:lang="tr-TR">meşveret</span> (danışma) ve <span class="italik" xml:lang="tr-TR">icma</span>ya (cemaatin ortak fikri) başvurdu.</p>
				<p class="e-paragraf">İslam’ın bu demokratik yönleri, kendi mutlak yönetimlerini meşrulaştırmak ve kutsallaştırmak için dinden faydalanan çeşitli tipteki yöneticilerin zulmü ve baskıcı yönetimi yüzünden yüzyıllarca görmezden gelindi ve unutuldu. Türkiye, Malezya ve Endonezya gibi İslam’ın başlangıçtaki demokratik katılımcı ruhunun canlandırıldığı ülkelerde demokrasiye geçildi veya geçilmekte. (İslam’ın yerel yöneticiler ve çeşitli Avrupalı güçler tarafından kendi emperyalist politikalarını hayata geçirmek için kullanılmasını burada tartışmayacağım. 1918-19’da Wafd Partisi eliyle samimi bir demokrasi denemesine girişen Mısır’ın çabaları önce kendi kralının desteğiyle İngilizler tarafından, 1967’den sonra da Enver Sedat ve Hüsnü Mübarek eliyle engellendi.)</p>
				<p class="e-paragraf">Demokrasi ekonomik, sosyal ve eğitimsel temellerin desteği olmaksızın kendi ayakları üzerinde duramaz. Geniş bir orta sınıfa, eğitimli yurttaşlara ve düzgün hayat standartlarına sahip olmayan bir toplum bir demokrasi yaratamaz. Demokratik olmayan ülkeler aynı zamanda en yoksul olanlardır. Kısacası yeterli ekonomik, eğitimsel ve sosyal gelişmenin olmadığı bir ülkeyi demokratikleştirme çabası başarısız olmaya mahkûmdur. </p>
				<p class="e-paragraf">Günümüzde, biri Avrupa Birliği’ne diğeri Amerika Birleşik Devletleri’ne ait iki farklı demokrasi vizyonu söz konusudur. Avrupa Birliği vizyonu hem din savaşlarının da içinde olduğu uzun bir tarihsel deneyimin kümülatif kazanımlarını hem de birey merkezli bir hümanizm, kültür ve bilgi hazinesini temsil eder. Avrupa demokrasisi geleneğe olduğu kadar teknolojik yeniliklere ve uluslararası normlara dayanan, kişiye ve topluma en yüksek faydayı sağlamayı amaçlayan bir demokrasidir. Çok kutupludur. Bağnazlığı ve ırksal üstünlük fikrini reddeder, farklı inanç ve görüşleri uzlaştırmaya çalışır.</p>
				<p class="e-paragraf">Amerika’nın demokrasi anlayışı öncelikle anayasasından kaynaklanır. Özgürlükçü ve bireyci ruhunu korumakla birlikte Yüksek Mahkeme’nin yorumlarıyla sürekli değişen koşullara uyarlanan bir anayasadır bu. Amerika tartışmasız bir şekilde dünyadaki en eski yazılı demokratik anayasaya sahip ülkedir. Birkaç değişiklik geçirmiş olan bugünkü anayasası iki yüzyıldan fazladır yürürlüktedir. Amerikan demokrasi anlayışının kökeninde yer alan ikinci olgu iki okyanusla dış dünyadan ayrılan doğal bir koruma altındaki dev bir kıtada Amerika’nın yaşadığı kendine özgü tarihsel deneyimdir. Amerikan toplumu iyimser, kendine güvenen ve ülkesini dünyanın geri kalanının öykünmesi gereken bir model olarak görecek kadar kendi başarılarıyla gurur duyan bir toplumdur. </p>
				<p class="e-paragraf">Avrupa’nın demokrasi anlayışı felsefî, bilimsel ve toplumsal bir ruha sahiptir. Amerikanınki ise pragmatik ve eyleme yöneliktir, kültürel ve dilsel olarak asimilasyoncudur. Buna karşın Amerika’nın “eritme potası” zora başvurarak değil doğal olarak meydana gelmiştir. </p>
				<p class="e-paragraf">Amerika felsefî olmaktan çok aktif ve pragmatik bir demokrasi anlayışıyla pasif bir demokrasi anlayışı arasında bir sarkaç gibi sallandı. Yirminci yüzyılın başında Theodore Roosevelt ve Woodrow Wilson’la başlayan ilk aktif safha İkinci Dünya Savaşı’na kadar izolasyonizme karşı koyamadı. Ancak 1945’ten sonra kendi demokrasi anlayışını, neredeyse tek başına yenilgiye uğratmış olduğu Almanya ve Japonya’ya başarıyla empoze etti. Ne var ki Japonya ve Almanya yüksek okuryazarlık oranlarına sahip, ekonomik olarak gelişmiş ve sanayileşmiş, iyi örgütlenmiş bürokrasileri ve güvenlik kuvvetleri olan ve yüksek politik bilinç sahibi vatandaşlardan oluşan ülkelerdi. Günümüzde bu koşulların ancak pek azı Asya ve Afrika ülkelerinde bulunuyor. Gerçi Amerika yalnız başına ve çeşitli Avrupa ülkeleriyle birlikte, bilhassa Latin Amerika’daki birçok devleti barışçı yollardan demokrasiyi benimsemeye teşvik etti. (Bunun yanı sıra Şili gibi sol eğilimli demokrasilere karşı çıktı.) Ama soğuk savaş boyunca ülkelere zorla demokrasiyi empoze etmeye çalışmadı. </p>
				<p class="e-paragraf">Soğuk savaşın bitmesiyle Amerika tek gerçek süper güç olarak kaldı ve artık kendi demokrasi anlayışını hayata geçirmekte özgür. Bunun ilk somut örneği Irak’taki savaş kararıdır. Kendi haklılığından şüphesi olmayan kurtarıcı bir mesih ruhuna dayanan bu karar, ordu ve ekonomik güç tarafından desteklenmektedir ve gerek kendi vatandaşlarına gerekse de müttefiklerine hiçbir şekilde hesap verme gereği duymayan bir devlete aittir. Öyle görünüyor ki Amerika demokrasiyi mutlak bir hakikat ideolojisine dönüştürmüş durumdadır. Bu tip bir demokrasi artık demokrasi olmaktan çıkar ve zora dayanan bir rejim hâline gelir. Bir ülkenin “kurtarılması” (ki Sovyetler Birliği bu gerekçeyle Doğu Avrupa’ya sosyalizmi empoze etmişti) veya din veya Tanrı adına herhangi bir siyasal rejimi empoze etmeye çalışmak demokrasiye aykırıdır. Irak savaşıyla ilgili Avrupa ve Amerika’nın görüş ayrılığı esasen demokrasinin anlamı ve uygulanma şekli hakkında daha derin ve keskin bir çatışmanın ifadesidir. Bu tip bir Mesihçi demokrasi anlayışına dayanan bir küreselleşme ayakta kalamaz. </p>
				<p class="e-paragraf">Bu makalede tartışacağımız son konu dinin küreselleşme içindeki yeri ve rolüne ilişkin. Makalenin girişinde Balkanlar, Kafkaslar ve Ortadoğu’da etno-kültürel ve dinî kimlikleri birbirinden ayırmanın mümkün olmadığından bahsetmiştim. Din, demokrasinin ortaya çıkışından çok daha önce bu bölgelerde yaşayan bütün gruplara hem ruhsal ve kültürel bir gıda hem de bir kimlik sağladı. Osmanlı tarihinin önemli bir kısmında dinî cemaat toplumsal örgütlenmenin temel birimiydi. Kendi patriklerinin yönetimi altındaki Hristiyan cemaatler eksiksiz bir kültürel, dinsel ve eğitimsel (dilsel) özerklikten faydalanmaktaydı. Rum Ortodoks Patriği devlet işlerinde hiçbir siyasal güce ve nüfuza sahip olmamasına karşın, protokol açısından bürokrasinin bir parçası olarak görülürdü. 1453’te İstanbul’un fethi, Patriği imparatorun vesayetinden kurtardı ve tarihte ilk kez kilisenin gerçekten özgür lideri hâline getirdi. Bu olguyu anlamak için 1798’te Kudüs Patriği Antimos tarafından yazılan <span class="italik" xml:lang="tr-TR">Daskalikia</span> adlı tavsiye metnini okumak yeter. Bu metinde Antimos Fransız Devrimi’ni ve Aydınlanmayı sapkın eylemler olarak reddeder ve Osmanlı İmparatorluğu’nu Doğu halklarının kurtuluş aracı olarak tanımlar. “Tanrı Osmanlıların kalbine Ortodoks inancını özgür tutma ve Ortodoks Kilisesini koruma temayülü yerleştirmiş” der. </p>
				<p class="e-paragraf">1821-78 döneminden sonra Osmanlı topraklarında ortaya çıkan ulus devletler bir kez daha Bizans İmparatorluğu’nda olduğu gibi dini devletin hizmetine soktular ve onu milliyetçiliğin ideolojik aracı hâline getirdiler. Balkanlardaki bütün kiliseler önce milliyetçi hükümetlerin sonra da sosyalist-komünist rejimlerin uysal hizmetkârları oldu. Ayrıca Yahudilere ve diğer azınlıklara yönelik ayrımcılık ve zulme de ortak oldular. Örneğin Ortodoks Sırplar, Ortodoks Bulgarlara zulmetti ve her ikisi aynı şeyi kendi Müslüman vatandaşlarına yaptı. Çoğu kez sosyalist-komünist rejimlerde kiliseye atfedilen veya onun tarafından üstlenilen siyasal rol kilisenin ahlaki misyonunu zayıflattı ve manevi gücünü tüketti. Hiç şüphe yok ki materyalist felsefelere dayanan ve dini “kitlelerin afyonu” veya “yapay bir oluşum” olarak gören Marksizm ve milliyetçilik, ister Hristiyanlık ister İslam söz konusu olsun dinin maneviyatını zayıflattı. </p>
				<p class="e-paragraf">Materyalist eğilimli milliyetçilik ve Marksizm’in ortadan kalkması ancak dinin doldurabileceği bir ruhsal boşluk yarattı. Ateizm, materyalizm ve aşırı laikliğe karşı dünya çapında bir çeşit dinî uyanış var. Kimi zaman radikal ve militan özellikler gösterse de bu dinî uyanış teokratik veya siyasal yönelimli bir hareket olarak değil, insanlığın ahlakî yücelme ve ruhsal ihtiyaçlarını tatmin uğruna yükselttiği samimi bir çığlık olarak görülmelidir. Bu açıdan küreselleşme çağında ruhsal misyonunu yerine getirmesi için bir kez daha dine başvurulmaktadır. Ne var ki din (İslam, Hristiyanlık, Musevilik, Hinduizm, Budizm vb…) bu misyonu yerine getirmek için kendisini bütün siyasal ve milliyetçi eğilimlerden soyutlamalı ve bütün inançlara saygı gösterip onların takipçilerini eşit derecede değerli kişiler olarak kabul etmelidir. </p>
				<p class="e-paragraf">Özgür bireylerden oluşan etno-dinî ve kültürel cemaatler küreselleşme çağında kimliğin yörüngeleri ve ahlaki ve manevi gücün kaynakları olarak hayati bir rol oynayacaktır. Siyasallıktan arınmış din yeni bir küresel düzenin ruhsal kalesidir. Buna rağmen kimi ülkelerin inançlarını bir siyasal ideolojiye dönüştürdüğünü gösteren rahatsız edici işaretler de var. Bu durum Suudi Arabistan’daki Vahhabiler için olduğu kadar, belli bir dini, kültürü ve alfabeyi ülkedeki topluluklara dayatmaya çalışan Rusya Federasyonu için de geçerlidir. Örneğin Rusya kendi fonetiğine daha uygun olduğu için Latin alfabesini tercih etmiş olan Tataristan’a yeniden Kiril alfabesini empoze etmiştir. Buna karşılık Vahhabiler tasavvufu İslam dışı dinlerden biri sayarak reddetmektedir. Bu koşullarda insan ancak demokratik yoldan, bu tip sapmaların kısa ömürlü olmasını dileyebilir.</p>
				<p class="e-perde" id="toc_marker-2">İKİNCİ BÖLÜM / İDEOLOJİ</p>
				<h4 class="bisey" id="toc_marker-2-1">27 MAYIS SONRASINDAKİ SİYASİ GELİŞMELER VE TOPLUMSAL KÖKENLERİ<span class="dipnotno" style="font-size:0.55em;" xml:lang="tr-TR"><a class="footnote-link" href="#footnote-206-29" id="footnote-206-29-backlink">29</a></span> </h4>
				<p class="e-paragraf">Türkiye’de 27 Mayıs 1960’da gerçekleşen askerî darbe Türk halkının doğrudan seçtiği ilk sivil hükümet olan Demokrat Parti hükümetini iktidardan indirdi ve iktidarın sivillere devredildiği Kasım 1961’e kadar ülkeyi ordu mensuplarından oluşan Millî Birlik Komitesi yönetti. Ordunun siyasete bu şekilde müdahale etmesi Cumhuriyet’in ilk günlerinde temel bir ilke olarak kabul edilen Silahlı Kuvvetlerin siyasal tarafsızlığını sona erdirdi. Bu müdahale Osmanlı geleneğine de aykırıydı, zira yeniçeriler iktidara doğrudan el koymak yerine yönetici grup içinde değişiklik sağlamaya yönelik bir baskı yapmakla yetinmekteydi. Bu yönlerden 1960 İhtilali gelenekten ciddi bir kopuşu simgelemekte ve uzun vadeli etkilere yol açabilecek bir örnek teşkil etmektedir. </p>
				<p class="e-paragraf">Darbe, güvenirliği zedelenmemiş tek grup olan Silahlı Kuvvetlerin demokrasiyi kurtarmak için faydalanabileceği tek çare olduğu gerekçesiyle meşrulaştırıldı. Demokrat Parti, muhalifler hakkında soruşturma yürütmek üzere tek partili bir meclis komisyonu oluşturmuş ve sıkıyönetim ilan etmişti. Ayrıca hükümetin otoriter tedbirlerini, yolsuzlukları ve ekonomik planlama eksikliğini eleştiren basını ve muhalefeti tamamen susturmaya kararlı görünmekteydi. Darbenin meşrulaştırılması için ileri sürülen bir diğer gerekçe de Atatürk inkılaplarının korunması ve devletin onuru ve prestijinin yeniden tesis edilmesiydi. </p>
				<p class="e-paragraf">İhtilal, Demokrat Parti’nin katı yönetiminden usanmış olan insanların yaşadığı kentlerde coşkulu bir destek buldu. Gerçi aydınlar, demokrasi ve modernleşmeyi birbiriyle çatışan yorumlarla ele almaktaydı ama yine de ihtilali bu ikisinin zaferi olarak selamladılar. Bu çerçevede demokrasi siyasal liberalizm olarak yorumlanmakta, modernleşmeyse liberal fikirlerle pek uyuşmayan zorlayıcı reformlar aracılığıyla sağlanacak hızlı bir sosyal ve ekonomik ilerleme olarak görülmekteydi. </p>
				<p class="e-paragraf">Darbeden hemen sonra ordu demokrasiyi yeniden tesis etmeye koyuldu. Basın özgürlüğünü yeniden sağladı, Demokrat Parti rejiminin hapse attığı siyasal mahkûmları özgürlüğüne kavuşturdu ve genç Türk demokrasisinin ayakta kalmasını sağlayacak kurumları ve dengeleyici mekanizmaları yürürlüğe sokacak yeni bir anayasa hazırlamak üzere profesörlerden oluşan bir komisyon görevlendirdi. Ne var ki askerî yönetim, bir süre sonra, son yıllarda yaşadığı dönüşüm nedeniyle gitgide karmaşıklaşmış ve geleneksel otorite kalıplarından bağımsızlaşmış olan bir sivil toplumu yönetmek konusunda ciddi hatalara düşmeye başladı. Sonuçta, hem ihtilalin mimarı olmanın sağladığı kahraman Türk ordusu imajı hem de ordunun birkaç kanun ve nutukla Türkiye’nin dertlerine deva bulmaktaki mucizevi yeteneğine duyulan inanç gitgide söndü. Bunun sonucunda, darbenin aslında aydınların demokrasiye ve bilhassa onun eşitlikçi sonuçlarına gösterdiği reaksiyonu temsil ettiği ve köylülüğün iktidara gelmesini ve kentli sınıfların ve bilhassa aydınların üstünlüğüne dayanan eski rejimin yıkılmasını engellemeyi amaçladığı görüşü ihtiyatlı bir şekilde ifade edilmeye başladı. </p>
				<p class="e-paragraf">Bir bakıma bu durum, Türkiye’nin geniş kapsamlı demokrasi deneyimi açısından gayet doğal ve beklenen bir tutumdu. 1945-46’da benimsenen çok partili sistem ve genel seçim hakkı sıradan insanların sosyal ve kültürel isteklerinin siyasal bir ifade kazanmasına yol açmıştı. Çok partili hayata refakat eden ve onu koşullandıran ekonomik gelişme, kitlelere yeni bir canlılık ve hareket getirdi ve kısa bir süre içinde mevcut sosyal düzeni ve değer yargılarını sarstı. Farklı çağlara ait olan ve farklı kültürel saiklerin yön verdiği iki sosyal düzen artık birbiriyle çatışma hâlindeydi. </p>
				<p class="e-paragraf">Cumhuriyet Halk Partisi iktidarına son verip Demokrat Parti’yi iktidara getiren 1950 seçimleri artık egemenliğin millete ait olduğunun elle tutulur kanıtıydı. Bu, ortalama bir Türk’ün zihninde meydana gelen en büyük devrimdi. Bunun yanı sıra, Türk halkının, demokrasiyi Batı’nın sandığından çok daha fazla ciddiye aldığı söylenebilir. Bu sırada gerçekleşen ekonomik kalkınma Anadolu’nun yoksul kitlelerini bir ölçüde rahatlattı ve bunun 1950’den sonraya denk gelmesi, ekonomik refahın demokrasinin yan ürünü olarak görülmesine yol açtı. Demokrat Parti’nin sağladığı bu ekonomik büyüme, yol açtığı enflasyon ve sahip olduğu sınırlı üretim kapasitesi yönünden değerlendirildiğinde eleştirilebilir. Ne var ki milyonlarca işsiz ve yoksul Türk için, ekonomik büyüme ve enflasyon yeni iş imkânları demekti ve hem mutfaklarına birkaç şey daha girmesini hem de ceplerinde birkaç kuruş kalmasını sağlamıştı. Zaten başlangıçta bütün istedikleri de buydu. </p>
				<p class="e-paragraf">Bütün bu olumlu gelişmeler CHP yönetiminin getirdiği sınırlamalarla o kadar keskin bir karşıtlık içindeydi ki halkın önemli bir kısmı bu mucizenin mimarı olan Demokratlara sınırsız bir destek verdi. Ekonomik gelişmeler doğal olarak yeni bir materyalist, hedonist ve anti-entelektüel zihniyetin oluşmasına yol açtı. Makineleşme, sanayileşme ve köyden kente göç sonucunda yaşanan geniş kapsamlı sosyal hareketlilik, aydınların en tepesinde yer aldığı bir sosyal hiyerarşiden ve statik bir felsefeden beslenen eski sosyal düzeni daha da zayıflattı. Bu süreç, Ortadoğu’da ilk kez, aydın-bürokrasinin (aynı hâkim sosyal grubun iki farklı yüzünden bahsediyoruz) üstünlüğünü garanti altına alan devlete ve devlet kurumlarına öldürücü bir darbe indirdi. Devlet bütün insani erdemleri bünyesinde toplayan ve koruyan her şeye kadir bir kurum olmaktan çıkarak vatandaşlarının refahını sağlamakla görevli fonksiyonel bir araç hâline geldi. Artık bürokrasi, teoride ve pratikte, halkın efendisi olmayı bırakıp hizmetkârı olmak zorundaydı. Yüzyıllardır kendisini baskı altında tutanlar ve sömürenler tarafından milletin efendisi olarak adlandırılan köylüler, bu kez gerçekten efendi olmuştu ve vardıkları noktadan gayet memnundular. Bürokrasiye iş buyuracak ve onun faydalı bir işlev yerine getirmesini sağlayacak konumda olmak köylüler için bir rüyanın gerçekleşmesi demekti. </p>
				<p class="e-paragraf">Bütün bunların yanı sıra, Atatürk inkılaplarına karşı da bir reaksiyon başlamıştı. Bu reaksiyon, bilhassa Atatürk inkılaplarının aydınlara bir toplumsal üstünlük sağladığı ve kitleleri İslam’ın kaynağından kopardığı yerlerde daha belirgindi. Bu, beklenmedik bir durum değildi, zaten birkaç yıl sonra gitgide yatıştı. Beklenmedik olan bizzat Demokrat Parti’nin, iktidardaki son yıllarında, esasen kendisinin sorumlu olduğu sosyal ve ekonomik sorunları halka unutturmak amacıyla, bu reaksiyonu bizzat teşvik edip desteklemesiydi. </p>
				<p class="e-paragraf">Üstelik Demokrat Parti kamu kurumlarına da kanuni olmayan yollardan müdahale etmeye başlamıştı. Demokrat Partili yöneticiler, sahip oldukları partizan duygular nedeniyle, devletin ihtiyaç duyduğu fonksiyonel reformun kamu görevlerini yerine getirmek için gereken kamu otoritesinin tarafsızlığı ilkesini reddetmeye kadar gidebileceğini sanmaktaydı. Siyasal feodalizm ve “torpil” arttı ve bu durum bizatihi modern devletin temellerini kemirmeye başladı. Başka bir deyişle devletin fonksiyonlarını değiştirip pratik ihtiyaçlarla uyumlu hâle getirmek üzere yola çıkan Demokratlar, sonunda devletin yapısını ve temellerini zayıflatma noktasına geldi. Demokratların en büyük zaafı kitleleri kontrol altına alacak ve modern reformlarla demokrasi ve ilerleme arasında bir uzlaşma sağlayacak bir entelektüel liderlik sağlamayı becerememeleriydi. Demokratlar kitlelere yeterince liderlik edemediler ve sonunda halkın gelip geçici isteklerine boyun eğerek kendilerini kötü kaderlerine doğru sürüklediler. </p>
				<p class="e-paragraf">Bugünden geçmişe bakıldığında Demokrat Parti liderlerinin Cumhuriyet döneminde yetişen genel aydın kesimin bir parçası olduğu görülmektedir. Yaşamı, eğitimi ve zihniyeti açısından bir Demokrat partilinin diğer partilerdekilerden hiçbir farkı yoktu. Tek fark şuydu ki Demokratlar iktidardaydı ve gitmek istemiyorlardı. Demokrat Parti’nin başarısızlığı, bir bakıma şunu göstermektedir ki Cumhuriyet rejimi yeni nesle toplumu daha ileri örgütlenme biçimlerine götürecek kapsamlı bir entelektüel güç ve yeni bir felsefe aşılayamamıştır. Atatürk’ün ölümünden sonra düşünce özgürlüğünün yok edilmesi, serbest tartışmanın ayıplanması ve iktidara kölece boyun eğişin en yüksek erdem olarak kabul edilmesi zaten ancak kendini yüceltmek isteyen ve iktidar arzusuyla yanıp tutuşan aydınlar yaratabilirdi. Bu yakın geçmişin bizlere verdiği acı bir dersti. Nesnellik ve entelektüel dürüstlüğün gitgide modern bir toplumun gerçek temelleri olarak kabul edilmeye başlandığı günümüzde bu acı dersin faydalı sonuçlarını görmekteyiz. </p>
				<p class="e-paragraf">Bunlara karşın, siyasal gelişmeler daha temel yönlerden ve olgusal açıdan değerlendirildiğinde görülmektedir ki daha önce de bahsettiğimiz üzere, askerî darbenin yakın sebebi, Demokrat Parti tarafından CHP’nin eleştirilerine karşılık olarak yürürlüğe konan çeşitli kısıtlamaların esasen kentli nüfusu ve aydınları olumsuz etkilemesidir. Bu açıdan askerî darbenin sebepleri iki siyasal parti arasındaki keskin ve uzlaşmaz mücadelede aranmalıdır. Bu siyasal partilerin sosyal ve ekonomik yapıları hakkında yapılacak daha kapsamlı bir inceleme sadece 27 Mayıs İhtilali’ni değil sonrasında yaşanan siyasal gelişmeleri de açıklamaya yardımcı olacaktır. Anadolu’nun yirmi ilinde bizzat yürüttüğüm bir saha araştırması, Türkiye’de partiler arasındaki mücadelenin, esasen sosyal yapı ve tabakalaşmadaki değişimden kaynaklanan bir çatışmaya dayandığını ortaya koymuştur. Ordunun yönetimi sivillere devretmesinin nedeni, kendini siyasal partilerde ifade eden bu sosyal yapı değişikliğidir.</p>
				<p class="e-2baslik">SOSYAL ARKA PLAN</p>
				<p class="e-paragraf">Güncel siyasi problemlerin anlaşılmasının olmazsa olmaz şartı sosyal arka planın ana hatlarıyla incelenmesidir. Cumhuriyet kurulduğunda çoğunlukla kasabalarda yaşayan üç aile tipi sosyal hiyerarşide fiilî bir üstünlük sağlamış durumdaydı. Birinci grupta geleneksel dinî üstünlükleri temelinde kültürel yaşamı kontrol altında tutan Ulema aileleri vardı. İkinci gruptaysa hükümet ve devletle kurduğu ilişkiler sayesinde statü ve ekonomik güç elde etmiş aileler bulunmaktaydı. Son olarak üçüncü grup da feodal atalarından miras kalan veya devletten bir ödül ya da rüşvet olarak alınmış veya doğrudan güç kullanarak elde edilmiş geniş topraklara sahip hâli vakti yerinde gruplardan oluşmaktaydı. Aşiret reisleri de bu üçüncü gruba dahildi. Bu üç grup hep bir şekilde birbirleriyle çatışma hâlinde oldu. On dokuzuncu yüzyılın sonunda toprak üzerinde miri mülkiyetin çözülüp özel mülkiyetin gelişmesiyle birlikte üçünün de ekonomik güçleri arttı. Kasabanın köy üzerinde mutlak bir ekonomik denetim kurduğu ve kırsal kesim üzerindeki üstünlüğünü kesinleştirdiği dönemin on dokuzuncu yüzyıl olduğu söylenebilir. </p>
				<p class="e-paragraf">Kentte hâkim konumda bulunan bu aileler, kendi aralarında bölünmüş olmakla birlikte, kurulu düzene ve toplumun geleneklerine bir tehdit oluşturduğunu düşündükleri ve kendileri üzerinde ekonomik bir yük olarak gördükleri modernist bürokrat-aydınlara ve genel olarak merkezî hükümete karşı birleşmekteydiler. Merkezî hükümet örgütlenme ve büyüme sürecindeydi ve din karşıtı pozitivist bir felsefe geliştiriyordu. Bütün bunlar kasaba eşrafının dolaylı olarak kırsal kesim üzerindeki maddi ve manevi etkisini pekiştirmesine yardımcı oldu. Öte yandan devlet aygıtı tamamen bağımsız ve bilinçli bir sosyal grup hâline gelen bürokrat-aydınların elinde bir araca dönüştü. İttihat Terakki döneminde aydınlar devlet aygıtını reformdan geçirip şatafatlı bir modernist ve milliyetçi söylem altında millî bir güç hâline getirerek kendi statülerini korumak için bu mekanizmadan faydalandı. Bu iki grubun arasında köylüler ve diğer düşük gelirli gruplar vardı ve gerek aydınlar gerekse eşraf, ilki iktidarı ve ilerleme vaadini, ikincisiyse geleneği ve cemaat hislerini kullanarak bunlar üzerinde hâkimiyet kurmaya çalıştı. </p>
				<p class="e-paragraf">Toplumsal tabakalaşma gitgide derinleşti ve 1923’te cumhuriyetin kurulmasının ardından yeni özellikler kazandı. Esasen Rum ve Ermenilerden oluşan ve Osmanlı İmparatorluğu’nda orta sınıfı teşkil eden iki milyonun üzerinde kentli ve köylü Hristiyan azınlık mensubunun mülkleri devletin eline geçti ve Balkanlardan ve Yunan adalarından gelen Türk muhacirlere dağıtıldı. Bu mülklerin önemli bir kısmı, farklı zamanlarda, mahallî eşraf ve Kurtuluş Savaşı’na aktif olarak katılan kimi gruplar tarafından, tapu sistemindeki yetersizlikler istismar edilerek uygunsuz yollarla ele geçirildi. 1926’da İsviçre Medenî Kanunu’nun kabul edilmesi, durumu daha da kötüleştirdi. Çünkü yeni kanun Türkiye’de olmayan özel tapu kadastro işlemlerine dayanıyordu. Böylece, cumhuriyetin getirdiği değişikliklerle, yeni aileler ekonomik üstünlük kazandı ve anlaşılabilir bir şekilde ateşli milliyetçi ve CHP’li oldular. Gerek bu tip mülklerin ele geçirilmesi gerekse azınlıkların Türkiye’yi terk etmesiyle birlikte ortaya çıkan ekonomik ve ticari fırsatlar sayesinde bir millî orta sınıf oluştu.</p>
				<p class="e-paragraf">1922 yılında, yabancı işgale karşı direnişi örgütleyen Müdafaa-i Hukuk Cemiyetleri’nin yerine Cumhuriyet Halk Partisi kuruldu. Parti, bilhassa taşrada, halk üzerinde nüfuz sahibi olan ve gerek kendi çıkarları için gerekse inancından dolayı yeni rejimi destekleyen unsurlara dayanmak zorundaydı. Devletçiliğin yürürlüğe konması ve yoğunlaşmasıyla birlikte ekonomi ve siyaset arasındaki karşılıklı etkileşim daha belirgin hâle geldi. Devlet tekelindeki ürünleri ve nadir bulunan malları dağıtma ve devlet kuruluşları tarafından üretilen şeyleri satma ayrıcalığı, partinin üye ve sempatizanlarına bahşedildi. Çeşitli bankaların idare heyetleri ve diğer kamu kuruluşlarının danışmanlık kadroları da benzer bir şekilde dolduruldu. Böylece şehirlerde devlet destekli sınai veya yarı-sınai faaliyetler sayesinde ekonomik güç elde etmiş yeni bir sosyal tabaka doğdu. Bu grup hızla büyüdü ve yüksek faiz oranlarından faydalanarak toprak satın alıp kırsal kesimde güçlendi. Zamanla diğer toprak sahibi gruplarla ortak çıkarlara sahip oldu, onlarla işbirliği yaparak toprak sahibi bir tüccar sınıf hâline geldi. Becerilerini değerlendirecekleri yer bulamadıkları için birikimlerini toprağa yatıran ve toprak sahipleriyle ortaklıklar kuran profesyonel sınıflar da bu gruba dahil edilmelidir. Bu yeni aileler genel olarak CHP’nin modernist hedeflerine, laikliğe ve kültürel ilerleme fikrine bağlıydı, ama bir yandan da toplumsal olarak ultra-muhafazakâr bir grup oluşturmaktaydı. Bu durum kültürel ilerlemeye yönelik adımlara sekte vuruyordu. Ayrıca söz konusu grup, karşılaştığı birkaç örnekten şu sonucu çıkartmıştı ki köylüler artık gözlerini açıp kendilerini kentli gruplara bağlayan ekonomik ilişkilerin aleyhlerine işlediğini fark etmeye başlamıştı. </p>
				<p class="e-paragraf">Yine de bu yeni sosyal grup ekonomik olarak üstündü ve üstünlüğünün farkına varacak ölçüde aydınlanmıştı. Emri altında bol işgücü vardı. Tekelci piyasa koşulları ve partideki sağlam bağlantıları sayesinde halka bağımlı olmayacak kadar güçlüydü. Bu nedenle halka karşı küçümseyici bir bakışa sahip olmaya başladı ve gitgide kendisini halktan bağımsız bir sosyal grup hâline getiren otoriteye dayanarak daha kibirli bir pederşahî tutum geliştirdi. Bu yeni grup teoride eşitliği, halkçılığı ve kardeşliği savunuyordu ama gerçek bundan epey farklıydı. Tarımsal ürünleri düşük fiyattan satın alan ve genel olarak devlet tarafından belirlenen kamu mallarını fahiş fiyattan satan bu devlet destekli burjuvazi köylülerin ve küçük üreticinin bütün öfke ve düşmanlığını üzerine çekti. Bilhassa sanayide ve ihracatta kullanılan ve bu nedenle özel krediler gerektiren ürünlerin üretildiği arazilerde köylülerin topraklarının hızla ele geçirilmesi bu düşmanlığı daha artırdı. Mensupları hem işadamı hem siyasetçi olan bu yeni grup gitgide ticarete siyasetten daha çok zaman ayırmaya başladı. Bununla beraber, sahip olduğu ekonomik güçle kutsanan ve değeri daha da artan şüphe götürmez vatanseverliği nedeniyle parti ve hükümet çevrelerinde nüfuzu hissedilmeye devam etti. Yeni rejimin bel kemiği olarak kendisine yönelen eleştirileri, alt sosyal tabakalardan geliyorsa irtica, aydınlardan geliyorsa yıkıcı faaliyet olarak damgaladı.</p>
				<p class="e-paragraf">Öte yandan, büyük çoğunluğu milliyetçi ve laik fikirlerle yüklü olan aydınlar, birkaç büyük şehirde, devlet işlerine bağımlı ve kırsal kesimdeki gelişmelerin anlamından bihaber olarak yaşamaya devam etmekteydi. Modernleşme için gereken reformları benimsemekle birlikte, bunların sosyal ve ekonomik yönlerini göz ardı etmekteydiler. Köyle temasları olmadığı için köylüleri değişime ve reforma doğuştan karşı bir kitle olarak görmeye başladılar. Hâlbuki köylüler pratik faydasına akıl erdiremedikleri ve sonuçlarından faydalanamadıkları bütün bu reformların ekonomik yükünü taşımaktaydı. Köylüler açısından reformun anlamı hâkim grupların daha da güçlenmesi ve kendi yaşam tarzlarına daha fazla müdahale etmesiydi. Kentle köy arasındaki uçurum bu dönemde daha da genişledi. </p>
				<p class="e-paragraf">Bu sebeplerden dolayı, CHP’nin üst düzey kadroları, reform ve modernleşme politikasına bağlı olan, ancak bu politikanın sosyal ve ekonomik yönlerinin pek farkında olmayan aydınlardan oluşmaktaydı. Buna karşılık alt seviyedeki kadrolar, yani partinin il ve ilçe teşkilatları devletçi (<span class="italik" xml:lang="tr-TR">étatiste</span>) bir burjuvazinin elindeydi. İlki, siyasal üstünlüğünü sürdürmek ve kültürel modernleşme projesini yürütmek; ikincisi, ekonomik ayrıcalıklarını ve toplumsal statüsünü korumak için bir araya geldiler. İki grup da CHP’yi destekliyordu ve belli sebeplerden dolayı alt tabakanın dikey sosyal hareketine karşı birleşmişlerdi. Köylülerin gündelik yaşamlarını etkileyen sosyal ve ekonomik koşullardan kaynaklanan şikâyetleri, bu gruplar tarafından rejime karşı yönelmiş irticai eğilimler olarak yorumlanıyor, köylülerin kötü durumlarını dinî bir terminolojiyle ifade etmeleri bu yorumu daha da keskinleştiriyordu. Yerleşmiş bir Ortadoğu geleneğine göre hareket eden toplumun alt tabakası ekonomik ve sosyal problemlerini dinî terimlerle ifade etmekteydi ve Allah’ın gazabı veya lütfunun çoğu zaman kullarının gelip geçici hevesleri ve çıkarlarına göre değiştiğinin pekala farkında olmasına karşın bütün bu meseleleri Allah’ın işi olarak açıklıyordu.</p>
				<p class="e-paragraf">Son olarak Osmanlı kalıntısı kentli gruplar ve toprak sahiplerinden bahsetmek gerekir. Bunlar her ne kadar sosyal ve kültürel olarak arka plana itilmiş olsalar da ekonomik etkileri devam etmekteydi. Bu durumun tek istisnası doğudaki Kürt ayaklanmalarına karışan ve bu nedenle güçlerinden yoksun bırakılan Kürt toprak ağalarıydı. Bu Osmanlı ailelerinin bir kısmı bir şekilde Cumhuriyetin ticari, ekonomik ve siyasal yaşamına dahil oldu, diğerleriyse faaliyetlerini kendi topraklarıyla sınırladılar ve tarımın aleyhine gelişen devletçi sanayileşmenin olumsuz sonuçlarını yaşadılar. Bu grupla köylüler arasında, maddi sıkıntılarının kaynağı olan aynı sebeplerden dolayı bir duygu ortaklığı kuruldu. Geleneksel dinî ve sosyal bağların sürdürülmesi bu ilişkiyi kuvvetlendirdi. Köylülere yardım eden, çeşitli konularda onlara akıl veren ve onları koruyan işte bu toprak sahipleriydi. Köylülere potansiyel mürteciler olarak bakan bir modernleşme hareketinin ortasında, toprak sahipleri, köylülere birer dost ve dert ortağı olarak görünmekteydi. </p>
				<p class="e-2baslik">DEMOKRAT PARTİ’NİN İKTİDARA GELMESİNİN SONUÇLARI</p>
				<p class="e-paragraf">Bütün bu sosyo-politik sistem, 1950’de ülkenin çok partili hayata geçmesi ve Demokrat Parti’nin bir ekonomik kalkınma politikası başlatmasıyla birlikte temelinden sarsıldı. Bu ekonomik kalkınmanın niteliği, yarattığı veya yeniden canlandırdığı sosyal grupların yapısını ve tutumunu belirledi. Demokrat Parti’nin 1950’lerde Amerika’nın yoğun maddi desteği ve tavsiyeleriyle başlattığı politika, şahsi teşebbüs ve rekabete dayanarak ekonomik kalkınmayı sağlamayı amaçlıyordu. Bu politikanın ardında ayrıca orta sınıfları güçlendirerek demokrasinin temeli hâline getirmek gibi daha genel bir fikir de vardı. Rahat kredi koşulları ve yatırım ayrıcalıkları alt orta sınıflardan ve çalışan sınıfların üst tabakasından gelen yeni bir girişimci grubun doğmasını sağladı. Bu insanlar daha önce devletçiliğin sunduğu sosyal imkânlardan faydalanmışlar, ama aynı zamanda onun yol açtığı israf, verimsizlik ve aşırı bürokrasiyi görerek ekonomik bir bilinç kazanmışlardı. Türkiye’ye özgü sosyal ve ekonomik koşulların bir sonucu olarak ve enflasyonun yol açtığı etkilerin yardımıyla, çok geçmeden kendi rekabet yeteneklerine, üretkenliklerine ve becerilerine dayanan bir ekonomik statü elde ettiler. Bütün bu nitelikler Demokrat Parti yönetiminin ilk yıllarında belli ölçüde bir refaha yol açtı. Bunlara bir de fiyat sübvansiyonu, ucuz makine ve tarımsal vergilerin kaldırılması sayesinde güç kazanmış yeni toprak sahibi gruplar eklendi. Köylülüğün önemli bir kısmı, Demokrat Parti yönetiminin ilk yıllarında, tarımsal ürünlerin fiyatındaki artıştan, yeni iş olanaklarından ve yüksek devlet yetkililerinin uygulamakta olduğu denetim ve baskının kalkmasından faydalandı. Yeni girişimci gruplar ticaret faaliyetlerinin büyük kısmını kasaba ve köylerde yürütüyorlardı ve kırsal kesimdeki bu artan ekonomik faaliyet hem köylülere hem de tüccarlara fayda sağlamaktaydı. Bu yüzden yeni ekonomik gruplar hem çıkarları hem işleri gereği halk kitlelerine yönelmişti. Bu arada devlet bu liberal siyasetin aracı hâline geldi. Yalnız Demokratların liberal devletçiliği, en azından ilk beş yıl, CHP’nin devletçiliğinden bir hayli farklıydı. </p>
				<p class="e-paragraf">Yeni tüccar ve toprak sahibi gruplar kitlelerin içinden gelmiş, onları anlayan, onlara karşı kibirli ve küçümseyici bir tutum sergilemeyen ve dahası insanlara iş imkânı sağlayarak kendilerini halka sevdirmeyi başaran, hırslı ve bulundukları noktaya kendi çabalarıyla gelmiş insanlardan oluşuyordu. Toprak sahibi ailelerin çoğu kasaba ve şehirlere taşınıp ticarete başladı, ancak köylülerle eski bağlarını sürdürdüler. Kentli meslek sahibi sınıflar da doğal olarak bu gelişmeleri takip ediyor ve çoğu zaman müşterilerini artırmanın bir aracı olarak bu grupları destekliyorlardı. </p>
				<p class="e-paragraf">Bu tüccar ve toprak sahibi gruplar il ve ilçelerde Demokrat Parti’nin liderleri veya destekçileri hâline geldi. Halk kitlelerini ve kırsal kesimi yakından tanımaları ve çeşitli pratik yeteneklere sahip olmaları sayesinde muazzam derecede esnek ve etkili bir parti aygıtı örgütlediler. Öyle ki bu örgütlü yapı varlığını sürdürdükçe, katı bir şekilde örgütlenmiş CHP başta olmak üzere karşısına çıkacak herhangi bir benzer aygıtı yenilgiye uğratabilecek nitelikteydi. </p>
				<p class="e-paragraf">Yeni burjuvazi olarak adlandıracağımız bu gruplar, elinde daha çok sermaye bulundurduğu için piyasaya hükmedebilecek olan ancak ekonomik üstünlüğünün bu yeni gruplar tarafından tehdit edildiğini düşünen eski devletçi burjuvaziyle bir güç mücadelesine girişti. Devletçi burjuvazinin bu yeni gruplara karşı tutumu tıpkı sıradan insanlara karşı olduğu gibi küçümseme ve güvensizlik üzerine kuruluydu. Öte yandan yeni burjuvazi de kendi siyasal ve sosyal statülerini sağlamlaştırmak için devlet iktidarını kullanmış olan aydın ve bürokratlara güvenmiyordu. Halkevlerinin ve daha sonra Köy Enstitülerinin kapatılması, laiklikle ilgisi bir yana, bu tip toplumsal kaygılardan da kaynaklanıyordu. Enflasyon ve kamu hizmetlerinin yükünü ücretlilerin sırtına bindiren vergi sistemi kamu çalışanlarının ve aydınların hayat standartlarını düşürdü ve sosyal statülerini geriletti. Bu süreçten en çok zarar gören grup Türkiye’de aydınların bir parçası ve ilerici reformcu bir güç olarak görülen Silahlı Kuvvetler oldu. Askerlerin eski sistemde sahip oldukları yüksek statü, ekonomik güç tarafından belirlenen yeni sosyal tabakalaşma içinde en dibe indi. </p>
				<p class="e-2baslik">DEMOKRAT PARTİ YÖNETİMİNİN SONRAKİ YILLARI</p>
				<p class="e-paragraf">Demokrat Parti yönetiminin ikinci döneminde, yani 1956-1960 yılları arasında, sosyal durum yukarıda çizilen şematik tablodan çok daha karmaşıktı. Bizzat Demokratlar arasında, siyasal nüfuzlarını kullanarak büyük servetler edinen ve parti içindeki muhaliflerine baskı yapmaya başlayan hizipler ortaya çıkmıştı. Bunlar özel girişimi savunuyorlardı, ancak her tür sosyal düzenlemeye veya ekonomik planlamaya şiddetle karşı çıkıyorlardı. İşte tam bu sıralarda, yani kabaca 1956-57 yıllarında, bütün bu gelişmelerden dolayı siyasal bilinci gelişen ve elde ettiği zenginliğin geçici olduğunu fark eden köylüler Demokratlardan yüz çevirip CHP’ye daha sempatiyle yaklaşmaya başladılar. </p>
				<p class="e-paragraf">Gerçekten de muhalefet yılları CHP içinde siyasal ve sosyal eğitimini çok partili mücadele içinde edinmiş daha sosyal bir zihniyete sahip ve daha genç bir kanadı yönetime taşıdı. Bu kişiler geçmişin kültürel doktriner yaklaşımı yerine siyasal liberalizmi ve sosyal adalet fikrini benimsediler ve planlı bir ekonomi ve yeni tipte bir refah devleti önerilerini ön plana çıkardılar. Toplumun pratik ihtiyaçlarına cevap verecek bir reform geçirmiş tarafsız bir devlet aygıtı ihtiyacı gitgide yakıcı hâle gelmişti ve halk kitleleri CHP’nin bu işi başarabileceğine güvenir gibiydi. </p>
				<p class="e-paragraf">Öte yandan köylüler ise bir güç ve onur duygusu kazanmışlardı ve bunun sonucunda iktidara kim gelirse gelsin onların statü ve özgürlüklerine saygı göstermeye devam edeceğine güvenleri tamdı. Kendi güçlerine ve bu gücü sağlayan sisteme inanıyorlardı ve Demokrat Parti’ye karşı hissettikleri sadakat, sonunda şahsi karakterini yitirmeye başlamıştı. Üst düzey CHP yöneticileri de dahil olmak üzere Türkiye’deki çoğu politikacıyı, doğru bir liderlik sağlanırsa köylülerin demokrasiyi kalıcı bir temelde inşa etmeye muktedir belli başlı güçlerden biri olduğuna inandıran işte bu tutum değişikliydi. Bunun yanında işçi sınıfının muazzam ölçüde büyüyerek beş yıl gibi kısa bir zaman aralığında sayıca yarım milyondan bir milyona ulaşması ve toplumsal güçlerin liberal fikirleri desteklemesi toplumun alt tabakasını demokrasi safında birleştirmiş gibiydi. </p>
				<p class="e-paragraf">Aydınlar bu gelişmelerden ancak kısmen etkilenmişti. Türk eğitim sistemi, o yavan bilgiçliği ve ağdalı sübjektivizmiyle, genç kuşağa, liderlik kapasitelerine ve millet için yaptıkları fedakârlıklara egosantrik bir inancı aşılamaya devam etmekteydi. Türklerin bu nitelikler sayesinde mutlu bir millet hâline gelip kendilerine minnettar olacağına inanıyorlardı. Buna karşın alt sınıflardan gelen insanların da aydınlar arasına katılması entelektüel düşünceye yeni bir boyut kattı. (Bu boyut son zamanlarda maalesef liberal özelliklerini yitirdi ve doktriner ve yavan bir niteliğe büründü.) Bu, birçok açıdan, Demokratların aydınlara yönelik suçlamalarına ve kendi amaçları için onları baştan çıkartmalarına karşı ortaya çıkmış doğal bir tepkiydi. Sonuçta aydınlar demokrasiyi gitgide ekonomik güce sahip grupların köylüleri aldatmasına imkân sağlayan ve modernleşmenin ve hatta bizzat demokrasinin zaafa uğraması pahasına kendi ekonomik güçlerini pekiştirmelerine yarayan bir araç olarak görmeye başladılar. Onlara göre köylü kendi küçük dünyası dışında hiçbir şeyi önemsemeyen, bir parça ekmek yemek ve camide iki rekat namaz kılmak için bütün yüce idealleri feda etmeye hazır, cahil ve muhafazakâr bir mahluktu. </p>
				<p class="e-paragraf">Velhasıl 27 Mayıs’ın arifesinde kitlelerle aydınlar arasındaki geleneksel kopukluk devam eder görünmekteydi. Ne var ki artık köylüler etkili bir potansiyel güçtü ve aydınlar kendilerini haksızlığa uğramış hissediyorlardı. Gerçekteyse bu ayrılığın temel sebepleri onları uyumlu bir sosyal bütün içinde bir araya getirecek dürtüleri de içinde barındırıyordu. Ülke gerçek reformların eşiğine gelmişti ve aydın ve bürokratlar kamu görevlisi olarak üstlendikleri rolü siyaseti düşünme, hazırlama ve hayata geçirme fonksiyonlarından ayırmak zorundaydılar. Devlet kamu hizmetlerinin görüldüğü tarafsız bir kurum hâline gelmeli ve iktidarda bulunanların kendi amaçlarını gerçekleştirmek için kullandıkları bir araç olmaktan çıkmalıydı. </p>
				<p class="e-paragraf">Her hâlükârda, Türk siyasetinin temel sorunu devletin birey ve daha geniş anlamda toplum karşısındaki konumunun düzgün bir şekilde tanımlanmamasından kaynaklanmaktadır. Aydınların ve bürokrasinin toplumsal hayat içindeki yeri ve bunların sahip olduğu haklar ve ödevlerin tanımlanması da yine bununla bağlantılıdır. Bu, Türk aydınlarının gitgide bilincine varmakta oldukları hayati bir problemdir. Büyük bir kesim hâlâ sosyal ve siyasal hayata bütünüyle egemen olmak gerektiğini düşünmektedir, diğerleriyse aydınları toplumun geri kalanıyla birleştirecek aydınlık adımların peşindedir. </p>
				<div class="footnotes">
					<div class="footnote">
						<p class="e-dipnot"><a class="footnote-anchor" href="#footnote-206-1-backlink" id="footnote-206-1">1</a>	“History of Empires: Comparative Approaches to Research and Teaching” konferansına “The Formation of Turkish National-Territorial Identity in the Ottoman State” ismiyle sunulan tebliğ (Moskova, 3-6 Haziran 2003).</p>
					</div>
					<div class="footnote">
						<p class="e-dipnot"><a class="footnote-anchor" href="#footnote-206-2-backlink" id="footnote-206-2">2</a><span class="char-style-override-2">	Fredde Lokkegaard, </span><span class="italik char-style-override-2" xml:lang="tr-TR">Islamic Taxation in the Classical Period</span><span class="char-style-override-2"> (Copenhagen, 1950), ve Ali Şafak, </span><span class="italik char-style-override-2" xml:lang="tr-TR">İslam Arazi Hukuku </span><span class="char-style-override-2">(İstanbul, 1977). </span></p>
					</div>
					<div class="footnote">
						<p class="e-dipnot"><a class="footnote-anchor" href="#footnote-206-3-backlink" id="footnote-206-3">3</a>	H.A.R. Gibb, “Lutfi Paşa on the Ottoman Caliphate”, <span class="italik" xml:lang="tr-TR">Oriens 15</span> (1962): 287-295.</p>
					</div>
					<div class="footnote">
						<p class="e-dipnot"><a class="footnote-anchor" href="#footnote-206-4-backlink" id="footnote-206-4">4</a><span class="char-style-override-2">	E. Eickelman ve J. Piscatoi, ed. </span><span class="italik char-style-override-2" xml:lang="tr-TR">Muslim Travellers: Pilgrimage, Migration and the Religious Imagination</span><span class="char-style-override-2"> (London, 1990)</span></p>
					</div>
					<div class="footnote">
						<p class="e-dipnot"><a class="footnote-anchor" href="#footnote-206-5-backlink" id="footnote-206-5">5</a><span class="char-style-override-2">	Muqaddasi, </span><span class="italik char-style-override-2" xml:lang="tr-TR">Hudud al’Alam: The Regions of the World</span><span class="char-style-override-2">, çeviren: V. Minorski (Karachi, 1980) ve Shaybani, </span><span class="italik char-style-override-2" xml:lang="tr-TR">The Islamic Law of Nations: Shaybani’s Siyar</span><span class="char-style-override-2">, çev. M. Khaddari (Baltimore, 1966)</span></p>
					</div>
					<div class="footnote">
						<p class="e-dipnot"><a class="footnote-anchor" href="#footnote-206-6-backlink" id="footnote-206-6">6</a><span class="char-style-override-2">	Ahmet Cevdet, </span><span class="italik char-style-override-2" xml:lang="tr-TR">Tezakir</span><span class="char-style-override-2">, cilt 1, Cavid Baysan (İstanbul, 1953), 166-167. Cevdet Paşa ayrıca vatana bağlılığın Avrupa’ya özgü olduğunu ve bunun İslami öğütlerin yerine geçemeyeceğini de ifade etmişti.</span></p>
					</div>
					<div class="footnote">
						<p class="e-dipnot"><a class="footnote-anchor" href="#footnote-206-7-backlink" id="footnote-206-7">7</a><span class="char-style-override-2">	Oyunun içeriği ve amaçları şu kitabımda derinlemesine analiz edilmektedir: Kemal H. Karpat, </span><span class="italik char-style-override-2" xml:lang="tr-TR">The Politicization of Islam: Reconstructing Identity, State, Faith and Community in the Late Ottoman State</span><span class="char-style-override-2"> (Oxford, 2001), s. 331-332. Türkçesi için bkz. </span><span class="italik char-style-override-2" xml:lang="tr-TR">İslam’ın Siyasallaşması</span><span class="char-style-override-2">, çev. Şiar Yalçın (Bilgi Üniversitesi Yayınları, 2005), s.612-18.</span></p>
					</div>
					<div class="footnote">
						<p class="e-dipnot"><a class="footnote-anchor" href="#footnote-206-8-backlink" id="footnote-206-8">8</a><span class="char-style-override-2">	Vatan probleminin başka bir Mısırlı, Rif’a Tahtawi tarafından da ele alındığını belirtmeliyiz. Bkz. Albert Hourani, </span><span class="italik char-style-override-2" xml:lang="tr-TR">Arab Thought in the Liberal Age</span><span class="char-style-override-2">, 1798-1939 (Londra, 1962), 78-79.</span></p>
					</div>
					<div class="footnote">
						<p class="e-dipnot"><a class="footnote-anchor" href="#footnote-206-9-backlink" id="footnote-206-9">9</a><span class="char-style-override-2">	Justin McCarthy</span><span class="italik char-style-override-2" xml:lang="tr-TR">, Death and Exile: The Ethnic Cleansing of Ottoman Muslims</span><span class="char-style-override-2">, 1821-1928 (Princeton, 1995) ve Karpat, 184.</span></p>
					</div>
					<div class="footnote">
						<p class="e-dipnot"><a class="footnote-anchor" href="#footnote-206-10-backlink" id="footnote-206-10">10</a><span class="char-style-override-2">	Karpat, 94-97, 115</span></p>
					</div>
					<div class="footnote">
						<p class="e-dipnot"><a class="footnote-anchor" href="#footnote-206-11-backlink" id="footnote-206-11">11</a><span class="char-style-override-2">	Müftünün mektupları da içinde olmak üzere, bu konuda geniş bilgi için bkz. Başvekalet Arşivi, Yıldız Sadaret Hususi Maruzat, belge. 203/20, 214/13 18 ve 29 Mayıs 1887.</span></p>
					</div>
					<div class="footnote">
						<p class="e-dipnot"><a class="footnote-anchor" href="#footnote-206-12-backlink" id="footnote-206-12">12</a><span class="char-style-override-2">	Namık Kemal, </span><span class="italik char-style-override-2" xml:lang="tr-TR">Vatan Yahut Silistre</span><span class="char-style-override-2">, Yayına Hazırlayan: Kemal Bek (İstanbul, 2008), s.31-32.</span></p>
					</div>
					<div class="footnote">
						<p class="e-dipnot"><a class="footnote-anchor" href="#footnote-206-13-backlink" id="footnote-206-13">13</a><span class="char-style-override-2">	Bkz. Abdülhamit’in hatıraları: </span><span class="italik char-style-override-2" xml:lang="tr-TR">Siyasi Hatıratım</span><span class="char-style-override-2">, Hazırlayan: İsmet Bozdağ (İstanbul, 1974), s.164-67.</span></p>
					</div>
					<div class="footnote">
						<p class="e-dipnot"><a class="footnote-anchor" href="#footnote-206-14-backlink" id="footnote-206-14">14</a><span class="char-style-override-2">	İlk modern kurumlardan biri olan Encümen-i Daniş’in başlangıçtaki kuruluş amacı okullarda okutulacak ders kitaplarını hazırlamaktı. Bu Osmanlıcı proje, ülke, hükümdar ve tarihle ilgili ortak görüşlere sahip birleşik bir Osmanlı milleti yaratma rüyasının bir parçasıydı. Makalede bahsettiğimiz üzere, bu “Osmanlı milleti” sonunda esasen sadece Müslümanları içine alan bir kimlik hâline geldi.</span></p>
					</div>
					<div class="footnote">
						<p class="e-dipnot"><a class="footnote-anchor" href="#footnote-206-15-backlink" id="footnote-206-15">15</a><span class="char-style-override-2">	Örneğin bkz. Mahmut Esad, </span><span class="italik char-style-override-2" xml:lang="tr-TR">Tarih-i İslam</span><span class="char-style-override-2"> (İstanbul, 1315); Ali Cevad, </span><span class="italik char-style-override-2" xml:lang="tr-TR">Muhtasar Tarih-i İslam</span><span class="char-style-override-2"> (İstanbul, 1309); ve İbrahim Hakkı-Mehmet Azmi, </span><span class="italik char-style-override-2" xml:lang="tr-TR">Muhtasar İslam Tarihi</span><span class="char-style-override-2"> (İstanbul, 1313)</span></p>
					</div>
					<div class="footnote">
						<p class="e-dipnot"><a class="footnote-anchor" href="#footnote-206-16-backlink" id="footnote-206-16">16</a><span class="char-style-override-2">15	Ali Tevfik, </span><span class="italik char-style-override-2" xml:lang="tr-TR">Memalik-i Osmaniye Coğrafyası</span><span class="char-style-override-2"> (İstanbul, 1320) ve Mene-menlizade Mehmet Tahir</span><span class="italik char-style-override-2" xml:lang="tr-TR">, Memalik-i Osmaniye Coğrafyası</span><span class="char-style-override-2"> (İstanbul, 1312).</span></p>
					</div>
					<div class="footnote">
						<p class="e-dipnot"><a class="footnote-anchor" href="#footnote-206-17-backlink" id="footnote-206-17">17</a><span class="char-style-override-2">	Osmanlı eğitiminde ve coğrafyada haritaların rolü üzerine ayrıntılı bir inceleme için bkz</span><span class="italik char-style-override-2" xml:lang="tr-TR">. </span><span class="char-style-override-2">Benjamin Fortna</span><span class="italik char-style-override-2" xml:lang="tr-TR"> Imperial Classroom: Islam, the State and Education in the Late Ottoman Empire</span><span class="char-style-override-2"> (Oxford, 2002)</span></p>
					</div>
					<div class="footnote">
						<p class="e-dipnot"><a class="footnote-anchor" href="#footnote-206-18-backlink" id="footnote-206-18">18</a>	 .Nuri Doğan, <span class="italik" xml:lang="tr-TR">İlk ve Orta Dereceli Okul Ders Kitapları ve Sosyalleşme (1876-1918)</span> (İstanbul, 1994), 105-106.</p>
					</div>
					<div class="footnote">
						<p class="e-dipnot"><a class="footnote-anchor" href="#footnote-206-19-backlink" id="footnote-206-19">19</a>	 M. Fuad Köprülüzade, <span class="italik" xml:lang="tr-TR">Milli Kıraat</span> (İstanbul, 1331), 3; Doğan, 107.</p>
					</div>
					<div class="footnote">
						<p class="e-dipnot"><a class="footnote-anchor" href="#footnote-206-20-backlink" id="footnote-206-20">20</a>	Kemal H. Karpat, “Social Environment and Literature: The Young Turks Era in the Literary Works of Ömer Seyfeddin”, <span class="italik" xml:lang="tr-TR">Islamic World</span> (1989): 69-64; Ömer Seyfeddin, <span class="italik" xml:lang="tr-TR">Bütün Eserleri 16: Türklük Üzerine Yazılar</span> (İstanbul, 1993). Seyfeddin <span class="italik" xml:lang="tr-TR">Vatan Yalnız Vatan</span>’da Türkiye’den “sevgili Osmanlı vatanı” olarak bahsediyor. A.g.e., 16. Ülkesel vatan anlayışına geçiş için bkz. Füsun Üstünel, <span class="italik" xml:lang="tr-TR">İmparatorluktan Ulus-Devlete Türk Milliyetçiliği: Türk Ocakları 1912-1931</span> (İstanbul, 1997).</p>
					</div>
					<div class="footnote">
						<p class="e-dipnot"><a class="footnote-anchor" href="#footnote-206-21-backlink" id="footnote-206-21">21</a>	Mehmet Ö. Alkan, “İmparatorluktan Cumhuriyete Modernleşme ve Ulusçuluk Sürecinde Eğitim”, <span class="italik" xml:lang="tr-TR">Osmanlı Geçmişi ve Bugünün Türkiye’si</span> (Bilgi Üniversitesi Yayınları, 2005) içinde, s.73-243.</p>
					</div>
					<div class="footnote">
						<p class="e-dipnot"><a class="footnote-anchor" href="#footnote-206-22-backlink" id="footnote-206-22">22</a>	 Rifat, <span class="italik" xml:lang="tr-TR">Coğrafya-yi Hususi’den Asya Kıtasının Taksimatı</span> (İstanbul, 1265/1879).</p>
					</div>
					<div class="footnote">
						<p class="e-dipnot"><a class="footnote-anchor" href="#footnote-206-23-backlink" id="footnote-206-23">23</a>	 Mehmet Tevfik, Tarih-i Osmaniye, 3. baskı, (İstanbul, 1312). Yazar askerî bir okulda ders verdi ve derslerini Atatürk de dinledi. Ali Cevad, <span class="italik" xml:lang="tr-TR">Mükemmal Tarih-i Osmani</span> (İstanbul, 1302)</p>
					</div>
					<div class="footnote">
						<p class="e-dipnot"><a class="footnote-anchor" href="#footnote-206-24-backlink" id="footnote-206-24">24</a>	Bu kişiler hakkındaki literatür o kadar zengin ve çeşitli ki bunlara burada yer vermek imkansız. Türk milliyetçiliğinin doğuşunu ve Osmanlıcılık ve İslamcılıkla ilişkisi ve yüzleşmesini şu kitabımda ele aldım: <span class="italik" xml:lang="tr-TR">İslam’ın Siyasallaşması</span>, 15-17. bölümler.</p>
					</div>
					<div class="footnote">
						<p class="e-dipnot"><a class="footnote-anchor" href="#footnote-206-25-backlink" id="footnote-206-25">25</a><span class="char-style-override-2">	“Nationalisms in the Ottoman Empire”, </span><span class="italik char-style-override-2" xml:lang="tr-TR">Encyclopedia of the Ottoman Empire</span><span class="char-style-override-2"> (EOE), Washington, 2007.</span></p>
					</div>
					<div class="footnote">
						<p class="e-dipnot"><a class="footnote-anchor" href="#footnote-206-26-backlink" id="footnote-206-26">26</a><span class="char-style-override-2">	Doğu-Batı dergisinin 35. sayısında (Şubat-Mart-Nisan 2006) yayınlanan bu makalenin bir kısmı Sabahattin Şen’in derlediği </span><span class="italik char-style-override-2" xml:lang="tr-TR">Türk Aydını ve Kimlik Sorunu </span><span class="char-style-override-2">(İstanbul, Bağlam Yayıncılık, 1995)’nda yer almıştır. “Kimlik Sorununun Türkiye’de Tarihî, Sosyal ve İdeolojik Gelişmesi” başlığı altında yayımlanan bu yazının içeriği kısmen değiştirilmiş ve genişletilmiştir.</span></p>
					</div>
					<div class="footnote">
						<p class="e-dipnot"><a class="footnote-anchor" href="#footnote-206-27-backlink" id="footnote-206-27">27</a><span class="char-style-override-2">	“Jews and Turks: A Model of Coexistence”, </span><span class="italik char-style-override-2" xml:lang="tr-TR">Dialogue International</span><span class="char-style-override-2"> tarafından düzenlenen konferansta sunulmuştur. (Wisconsin Üniversitesi, Madison, 22 Şubat 2007.)</span></p>
					</div>
					<div class="footnote">
						<p class="e-dipnot"><a class="footnote-anchor" href="#footnote-206-28-backlink" id="footnote-206-28">28</a><span class="char-style-override-2">	“Globalization, Supra-culture and Traditional Ethno-Religious Identity”, </span><span class="italik char-style-override-2" xml:lang="tr-TR">Dialog Avrasya</span><span class="char-style-override-2"> tarafından düzenlenen “International Forum on Globalization and Dialogue Between Civilizations” başlıklı toplantıya sunulmuştur. (30 Eylül-1 Ekim 2004, Tiflis-Gürcistan)</span></p>
					</div>
					<div class="footnote">
						<p class="e-dipnot"><a class="footnote-anchor" href="#footnote-206-29-backlink" id="footnote-206-29">29</a><span class="char-style-override-2">	Orijinali </span><span class="italik char-style-override-2" xml:lang="tr-TR">Recent Political Developments in Turkey</span><span class="char-style-override-2">, International Affairs (Royal Institute of International Affairs 1044-), vol. 38, No: 3, (Temmuz 1962), s. 304-323. Bu makaledeki görüşler New York Sosyal Bilimler Araştırma Konseyi’nin sağladığı fonla yürütülen bir araştırmaya dayanmaktadır. İlk kez 31 Ocak 1962’de Bernard Lewis’in daveti üzerine İngiliz Kraliyet Enstitüsü Chatham House’da bir dinleyici topluluğuna sunulmuştur.</span></p>
					</div>
				</div>
			</div>
		</div>
	</body>
</html>