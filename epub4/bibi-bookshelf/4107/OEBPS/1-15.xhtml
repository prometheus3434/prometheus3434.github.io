<html xmlns="http://www.w3.org/1999/xhtml">
	<head>
		<title>1-15</title>
		<link href="css/idGeneratedStyles.css" rel="stylesheet" type="text/css"/>
	</head>
	<body id="x1" xml:lang="tr-TR">
		<div class="Basic-Text-Frame">
			<p class="split" xml:lang="en-GB">  </p>
			<p class="ort" id="_idParaDest-13" xml:lang="en-GB">3  </p>
			<p class="paragraf">Gazeteci Murat, merdivenleri üçer dörder çıkarken bağırıyordu:  </p>
			<p class="paragraf">“Nerde benim aslan Emin dayıcım? Nerde bakayım?”  </p>
			<p class="paragraf">Emin Bey dalgınlıktan kurtulmaya çalıştı. Doktor İhsan Bey gazeteyi indirip merdivene döndü.  </p>
			<p class="paragraf">Murat alı al moru mor girmiş, Emin Bey’e enikonu saldırmıştı:  </p>
			<p class="paragraf">“Olmaz! Yeminim var. Elini öpmeden hiç olmaz!”  </p>
			<p class="paragraf">“Delirdin mi? Neyin nesi el öpmek? Bayram değil, seyran değil...”  </p>
			<p class="paragraf">“Bayram... Bilene ne büyük bayram... Koltuklarım kabardı...” Emin Bey’in önce elini, sonra iki yanağını öptü. “Ooooh... Neredeyse ağlayacaktım Emin dayı... Aşk olsun! Çok yaşayın!”  </p>
			<p class="paragraf">Perihan telaşla yetişmişti. Çıkıştı:  </p>
			<p class="paragraf">“Az kalsın deviriyordu beni bu terbiyesiz! N’olmuş? Neden kudurmuş gene?”  </p>
			<p class="paragraf">“Senin dünyadan haberin yok teyzeciğim, dünyadan...”  </p>
			<p class="paragraf">“N’olmuş diyorum...”  </p>
			<p class="paragraf">“Düşünürdüm doktor... Nasıl komitacı olabilmiş bu benim Emin dayıcığım? Tabancaya nasıl el sürebilmiş de yemin etmiş? Bu kadar yumuşak adam... Karıncayı incitmez.”  </p>
			<p class="paragraf">“Meğer.”  </p>
			<p class="paragraf">“Meğer Doktorcum, bu benim yiğitler yiğidi Emin dayımda bir yürek varmış... Naah! Bilin bakalım neden kısacık geçiştirdi İstiklal Mahkemesi’nde olanları?”  </p>
			<p class="paragraf">Emin Bey de telaşlandı:  </p>
			<p class="paragraf">“Ben de bir şey sandım. Sapıtmış bu...”  </p>
			<p class="paragraf">“Sapıttım, evet... Dinlerken şişindikçe şişindim, kasıldıkça kasıldım. Hep yalan söylemiş bu Emin dayım, bize Perihan teyzecim...”  </p>
			<p class="paragraf">“Hiç anlatır mı? Ne yalanı? Neden?”  </p>
			<p class="paragraf">“Arkadaşlar geldi İzmir’den... Toplandık. Yazamadıklarını anlatmaya başladılar. Dinleyicilerin çoğunluğunu meydana getiren tabancalı genç subayların arkalamasına rağmen paşalar bile İstiklal Mahkemesi karşısında dehşete düşmüşler. Kurtarılacağına güvenen alık Ziya Hurşit’ten başkası az çok sarsılmış... N’olacağı belli değil... Şakası yok... Avukatsız, Yargıtaysız bir mahkeme... ‘Eydaaam!’ dedi mi, tantuna gittiğin gün... Bir arkadaş dedi ki, ‘Ben böyle açmaz görmedim,’ dedi, ‘insancıl cesurluk şurda kalsın, ölümden korkmazlık bile maskaralık haline gelmişti. Bir örnek vereyim: Eski adliye vekillerinden Trabzon mebusu Hafız Mehmet Bey sorguya çekiliyordu. Başkan sordu: ‘Anlat bakalım. Ziya Hurşit Bey’i suikast işine nasıl kışkırttın?’ ‘O bana bir gün geldi. Rüştü Paşa, Halis Turgut, Sabit’le birlikte hükümeti devireceğini, Cumhurreisi’nin işlere karışmayacağı bir cumhuriyet kuracaklarını söyledi, benden yardım istedi.’ ‘Adliye vekilliği yapmış bir Hafız Mehmet’in böyle bir söz karşısında susması mı lazım gelir?’ Başkanın bu sorusuna karşı, Hafız Mehmet Bey ne dese beğenirsiniz? ‘Susmadım ki... Arkalarım, desteklerim, dedim,’ demesin mi? Biz bu korkmazlığı beğenecek değil miyiz? Ne gezer! Sanki ipin altında biz duruyormuşuz gibi ödümüz koptu. Daha garibi... Bu Hafız Mehmet Bey’i karar günü idam cezasına çarptırıldığını duyduğu zaman görmeliydiniz. O yürekli adam gitmiş, yerine büsbütün başka biri gelmişti. O kadar darmadağındı zavallı...’ dedi. Ötekiler de başkalarının yılgınlıklarını anlatıp dururlarken... İçlerinden biri... ‘Ya Emin Bey nasıldı, Emin Bey?’ dedi. İzmir’den gelenler bir ağızdan, ‘Haa bak, o başka!’ dediler. Özür dilerim dayıcım, önce bu Emin Bey’in sen olduğunu hiç aklıma getirmedim. Başladılar, biri bırakıp biri alarak anlatmaya... ‘Yamandı Emin Bey’, ‘Yaman ne demek... Yiğitti sapına kadar...’ ‘İnsana onur verir bir korkmazlık... Dört yüz dirhem...’ ‘Yumuşak... Efendi...’ Biri sordu: ‘Neymiş suçu? Suikastçılardan mı’ ‘Yok,’ dedi son sözü söyleyen arkadaş, Kara Kemal’i saklayan Emin Bey bu...’ Birden aklım başıma geldi. ‘Emin dayım mı?’ diye sormuşum. Önce inanamadılar. Sonra, gerçekten dayım olduğunuzu anlayınca, görmeliydiniz... Hepsi tebrik etti ayrı ayrı... Gelip mutlaka görecekler sizi... Elinizi öpecekler!”  </p>
			<p class="paragraf">“Ne münasebet!” Emin Bey utangaç utangaç gülümsüyordu. “Eğlenmişler seninle...”  </p>
			<p class="paragraf">Perihan, Emin Abi’sine dikkatle bakarak sordu:  </p>
			<p class="paragraf">“Hani... Çok korkmuştunuz... Saçmalamıştınız...”  </p>
			<p class="paragraf">“Ne korkusu teyzecim... Aslan gibi dikilmiş karşılarına...”  </p>
			<p class="paragraf">“Yok öyle şey... Korktuğumu söyledim açıkça... Arkadaşların biliyorlardı herhalde yeğenim olduğunu... Seninle eğlenmişler.”  </p>
			<p class="paragraf">“‘Korktum,’ demişsiniz, evet, ama bu bambaşka bir anlamda söylenmiş...”  </p>
			<p class="paragraf">“‘Korktum’ demenin bambaşka anlamı yoktur. Evet! Ağlayıp sızlamadım, yalvarmadım ama... Korktuğumu söyledim. Çünkü gerçeği buydu.”  </p>
			<p class="paragraf">“Bir yerde okumuştum, ‘Gerçek kahraman, olağanüstüne çıkan değil, olağanda kalabilme gücünü koruyandır.’ Sizinki, gerçek insan direnişiymiş... Onurlu bir direniş... Arkadaşlar dedi ki... ‘Mahkeme ilk defa birine gerçekten saygı duyuyordu. Bunu anladık açıkça,’ dedi.”  </p>
			<p class="paragraf">“Abartmışlar adamakıllı... Saygı maygı duydukları yoktu. Biraz sarsıldılarsa...” Çenesiyle Perihan’ı gösterdi. “Bunun dilekçesini okuduktan sonra... Neden önleyemediniz öyle bir delilik yapmasını?”  </p>
			<p class="paragraf">Doktor İhsan’la Gazeteci Murat karşılık vermeyi birbirlerine bırakarak biraz sustular.  </p>
			<p class="paragraf">“Söz geçiremedik...”  </p>
			<p class="paragraf">“Deliye dönmüştü Perihan teyzeciğim...”  </p>
			<p class="paragraf">“İşte gördünüz mü, bu ailede bir gerçek korkusuz varsa, o benim küçük ablamdır. Bunu söylemedin mi arkadaşlarına? Haberleri yok mu dilekçeden?”  </p>
			<p class="paragraf">“Var. Olmaz mı? Öyle bir dilekçe yazmayı da kahramanlık saydılar ama...”  </p>
			<p class="paragraf">“Ama’sı?”  </p>
			<p class="paragraf">“Erkek milleti kendine yontar. ‘Durumu bilmezden yazmıştır,’ diyen oldu, ‘Sinirlerine gem vuramamıştır,’ diyen... Hele adam saklamaktan vaktiyle başına gelenleri anlatınca... Adamın da üyelerden biri olduğunu...”  </p>
			<p class="paragraf">Emin Bey, Perihan’ın yüzünü okşadı:  </p>
			<p class="paragraf">“Halt etmişler. Yiğittir senin Perihan teyzen... Bizim gibi erkekler eline su dökemez. Gelelim korkmazlığa... Deli olmayan herkes korkar. Ben de çok korktum. Bu korkunun altında ezilmedimse... Yaptığım işin kimseye kötülük etmediğine kesin inandığımdandı. Kaç kez sordum kendi kendime... ‘Başka türlü yapabilir miydim?’ Hayır... Demek burdaki kesinlik de en az ölümdeki kadar... Başka türlü davransam kendime karşı sorumlu düşerdim. Türkçesi: Suçlu düşerdim. Zor yaşar kendi kendisinin gözünden düşen adam... Mutlu olmak imkânlarını yitirir. Evet, tehlikeyi savuşturmak için alçalmaya, onur kırıcı biçimde yalvarmaya sapmadım. Korkmazlığı karşımdakilere saldırmakta da aramadım. İnsanlığımın yüklediği sorumluluğu kabullendim. Gücümün yettiğince sırtladım. Korkma konusunda sözümü bitirmeye fırsat bulsaydım, ‘Yılarım da ele veririm diye korktum,’ diyecektim! Dönüşte çok düşündüm bütün vapur yolculuğu boyunca, neden korktum asıl?”  </p>
			<p class="paragraf">“Nedenmiş dayıcığım?”  </p>
			<p class="paragraf">“Mutluluğumu yitiririm diye korkmuşum meğerse... Kendi kendimizle yalnız kaldığımız zamanların mutluluğunu... İnsan gerçekten mutlu olayım derse, üstüne yüklenen sorumluluğun gereğini sonuna kadar yerine getirip kurtulmalıdır. Gerçek hürlük budur bence... Korkuya... Hatta ölüme karşı gerçek direnci veren hürlük!”  </p>
			<p class="paragraf">Birden sustu. Farkına varmadan övündüğünü anlamış, yüzü karmakarışık olmuştu. Gözlerini ürkek ürkek kırpıştırdı. Gülümsemeye çabaladı:  </p>
			<p class="paragraf">“Demek çok sevinmişim salıverilince... Kasılmışım. Sevinçtir insanı en şaşırtan... Alıklaştıran... Yoksa böyle şeyler düşünemezdim, ayıptır çünkü...”  </p>
			<p class="paragraf">“Hep o inançta mısınız dayıcım? İnsanoğlu kurtulabilir mi kesinlikle sorumluluklarından?”  </p>
			<p class="paragraf">“Evet, hep o inançtayım... Akıllı yaşamaya güç yetirirse... Akıllı, yani biraz hesaplı... İster kendi iradesiyle girdiği işlerde, ister başımıza gelen gibi, hiç istemeden bulaştığımız işlerde, gücümüz yettiğince, aklımız kestiğince doğru davranırsak, doğru, yani adam gibi davranırsak, sorumluluğun hakkından gelmiş oluruz! Yoksa nasıl yaşayabilir namuslu insanlar bu dünyada? Nasıl mutlu olabilir?”  </p>
			<p class="paragraf">Murat karşılık verecekti. Doktor İhsan büsbütün başka bir şey sordu:  </p>
			<p class="paragraf">“Abdülkerim’den yeni bir haber var mı Murat?”  </p>
			<p class="paragraf">“Yok!”  </p>
			<p class="paragraf">“Epey uzadı bu... Sınırdışına çıktı bana kalırsa...”  </p>
			<p class="paragraf">“Sanmam. Polis çok emin çıkmadığına... Biliyorsunuz, emir var. Görüldüğü yerde vurulacak... Önceki gün Boğaziçi’nde saklandığı haber verilmişti. Polis, jandarma, asker tarama yaptı. Bütün balıkçı kulübeleri, gemi leşleri, eski sandallar, takalar, boş evler, fundalıklar didik didik edildi. Bir de korkuyorlar ki...”  </p>
			<p class="paragraf">“Kimler?”  </p>
			<p class="paragraf">“Polisler... İş uzadıkça korkuları artıyor. Kıstırsalar da kaçırırlar, görürsünüz.”  </p>
			<p class="paragraf">Perihan bu kaçaklar konusuna hiç dayanamıyordu. Hemen kalktı:  </p>
			<p class="paragraf">“Çayı koyayım...”  </p>
			<p class="paragraf">Doktor saatine bakıp davrandı:  </p>
			<p class="paragraf">“Ooooo... Beşe geliyor. Bana izin...”  </p>
			<p class="paragraf">“Kalaydınız... Çay içelim de öyle...”  </p>
			<p class="paragraf">“Olmaz. Eczanenin önü pazaryerine dönmüştür.”  </p>
			<p class="paragraf">“Yemeğe gelin akşam... Nermin daha önce gelsin... İçersiniz bir iki kadeh...”  </p>
			<p class="paragraf">“Sağ olun var olun Perihan Hanım... ‘Onlar gelsin,’ dediydi Nermin...”  </p>
			<p class="paragraf">“Teklif mi var? Murat da burada hazır... Belki yemekten sonra bir seans yaparız...”  </p>
			<p class="paragraf">Murat, Emin Bey’e göz kırptı:  </p>
			<p class="paragraf">“Haber alırız öte dünyadan...”  </p>
			<p class="paragraf">Doktorla Perihan inince, Emin Bey merdivene bakıp sesini alçalttı:  </p>
			<p class="paragraf">“Bulup okuyamadım senin röportajı... ‘Yırtılıp atıldı galiba,’ dedi Perihan... Doktor öve öve bitiremiyor. Getirebilir misin bana?”  </p>
			<p class="paragraf">“Hay hay... Kötü olmadı pek... Beğenildi.”  </p>
			<p class="paragraf">“Doğru söyle, rastlantı mı, yoksa müdüriyetten telefon mu ettiler gazeteye, ‘Baskına gidiyoruz,’ diye...”  </p>
			<p class="paragraf">“Ne rastlantı ne telefon...” Murat kasılarak arkaya kaykıldı. “Gazeteci sezgisi, bir... İkinciye gazeteci gözü...”  </p>
			<p class="paragraf">“Neyi gördün, nasıl sezinledin?”  </p>
			<p class="paragraf">“Saat dördü geçiyordu biraz... Polis habercisi arkadaşların toplandığı kahveye uğradım. Bilir misiniz, Çemberlitaş’tan beride? Atikali Camisi’nin karşısındaki kahve...”  </p>
			<p class="paragraf">“Hayır...”  </p>
			<p class="paragraf">“Dalmışım... Birden irkildim. Bir otomobil geçiyor, ama yıldırım... İçindekileri gözüm ısırır gibi... Dedim ya dalmışım, durmadım üstünde... Benimkisi gazeteci görüşü... Görmeden görmek gibi bir şey... Derken bir otomobil daha... Bu kez tetikleşmişim ki, polislerden birini tanıdım. İnanmazsınız dayıcım, valla hiçbir şey düşünmeden fırladım dışarı... ‘Bir otomobil. Aman bir otomobil” diyerek koşmaya başladım Beyazıt’a doğru... Rastlantıya bakın ki, bir taksi müşteri bırakıyor. Bıraktı... Nerdeyse gazlayacak... Finişe geçtim, yetiştim. Daha binmeden, tokmağa yapışıp, ‘Sür!’ demişim. Şoför şaştı, ‘Nereye beyim?’ derken atladım, ‘Sür... Sür çabuk!’ diye bağırdım. Aksaray’da yetiştik arabalara...   </p>
			<p class="paragraf">“Birisini ikisini daha tanıyınca hiç şüphem kalmadı. Sürüyorlar ki adam ezmecesine... Belli ki bunlar baskına gidiyor.   </p>
			<p class="paragraf">“Kocamustafapaşa’ya saptık. Allah Allah! Doğruladılar bizim mahalleyi... Bizim sokak... Köşede durup döküldüler. N’aparsın sen olsan? Bir yandan düşünüyorum, bizim mahallede kim saklar bunları? Burası hiç aklıma gelmiyor. Birer ikişer daldılar sokağa, pek sokulmadan yürüdüm. Eskici... Kundura boyacısı... Yoğurtçu, simitçi... Bizim sokak sanki bayram yeri... Ben köşeye geldiğim zaman, komiser kapıyı çalıyordu. Açılınca içeri saldılar. Yetiştim. Çok şükür kapı açık... Daldım... Gurbet Hala... Kendini yerden yere atarak haykırıyor. Sıçradım. Çıktım merdiveni... Bahçe üstündeki odanın kapısı açık... Baktım, bahçeye atlıyor polislerden biri... Girdim. İlk adımda nargile kokusu... Gurbet Hala bağırıyor. Yerde bir çift terlik... Sedirde bir kitap... ‘Teslim ol Kara Kemal Abi!’ Sesi tanıdım ama çıkaramadım bağıranın kimliğini... Koştum pencereye... İki yandan, kümeslere doğru iki büklüm gidiyorlar. Ellerinde tabanca... ‘Gel teslim ol Kara Kemal Abi, hakkında hayırlısı budur!’ diye seslendi, komiser yardımcısı... Görünürde kimse yok... ‘Atlamıştır öteki bahçeye’ diyorum. ‘Teslim ol Kara Kemal Abi... Ayaklarını öpeyim, teslim ol! Biliyoruz nerdesin?..’ Birden dayıcım, korkunç bir sessizlik oldu. Hayır, anlaşılır şey değil... Ömrümde böyle sessizlik görmedim. Dünya havasını yitirse ancak böyle bir donma söz konusudur. Anlatamam... Nitekim, röportajda da anlatamadım burasını gereğince... Anlatabilseydim de hiç kimse anlayamazdı. Ancak kıyamet koptuktan sonra dünyayı sarabilecek bu kalın sessizliğin içinde bir gülüş duydum.”  </p>
			<p class="paragraf">“Gülüş mü? Ne münasebet! Kim gülüyor?”  </p>
			<p class="paragraf">“Kara Kemal Bey...”  </p>
			<p class="paragraf">“Emin misin?”  </p>
			<p class="paragraf">“Şundan eminim ki, sordum polislere sonradan... Onlar da duymuşlar. Birisi, ‘Kanım donuyordu az daha!’ dedi.”  </p>
			<p class="paragraf">“Nasıl gülüş? Ne gibi?”  </p>
			<p class="paragraf">“Hıçkırığa benziyor desem değil... Dünyaya küskün zamanlarda güleriz ya... İnsanlardan umut kestiğimizde... Hemen arkasından silah sesi... Sert değil... Gayet yumuşak... Boğuk... Nerde o gülüşteki korkunçluk... Nerde bu patlamadaki cıvıklık... Gidip baktım, ne dersiniz...” Perihan çay tepsisiyle yukarı çıkınca hemen sözü değiştirdi. “Valla içime doğdu bırakılacağınız, işte teyzemin yüzü... ‘Biraz daha bekleyelim... Göreceksin gelecek mutlaka,’ dedim. Doğuyor insanın içine... Nerden nasıl? Sen inanmazsın ama, var akıl ermez bir şeyler... Sezgi diyelim... Altıncı duygu diyelim... Var... Sen ister inan ister inanma! Madde belki... Maddenin göremediğimiz, tutamadığımız bir biçimi...”  </p>
			<p class="paragraf">Emin Bey çayı aldı, camdaki akşam kızıllığına kaldırdı, beğenen tiryaki gülümsemesiyle bir zaman baktı. Yeğeni Murat’ın madde üstüne söylediği karmakarışık şeylerle eğleniyor gibiydi. Oğlan takılmış anlatıyordu:  </p>
			<p class="paragraf">“Çok az şey biliyoruz bu dünyada Emin dayıcığım... İnsanoğlu olarak da çok az değişmişiz tarihimizin karanlık derinliklerinden bu yana... Biz hem güçlü hem güçsüz fukara İNSANO<span class="CharOverride-6">Ğ</span>LU...”  </p>
			<p class="paragraf">Emin Bey dürtülmüş gibi sıçrayarak uyandı. Bir an bulunduğu yer yalpalıyormuş gibi geldi. Bir haftadan beri evinde olduğu halde, vapur sallantısını savuşturamamıştı. Soluklarını kesip dışarıyı dinledi. Sessizlik gerçekten garipti. Murat’ın ikindi üstü anlatmak istediği kıyamet sonrası sessizliğiydi bu. Alışılmamış bir büyük gürültü gibi kendisini uyandırmıştı. Komodinin üstündeki saati aldı. On ikiyi çeyrek mi geçiyor, yoksa tam üç mü, seçemedi. Elektrik düğmesine uzanmayı göze alamıyordu. Bir sigara yaktı, kibritin ışığında saatin üç olduğunu gördü. Ağır, tedirgin sessizlik sürüyordu. Ne kibrit çakılması, ne solukları, ne de somyanın demir gıcırtısı güç yetirememişti bu ürkütücü sessizliğe... Komşulardan bahçelerle ayrılmış çocuksuz evde, alışıktı buna yıllardır... Rahatlığının, hatta mutluluğunun önemli bir parçasıydı. Bir çeşit sığınağı... Öyleyken, neydi peki bu dürtülmüş gibi uyanma? Duyduğu tedirginlik yavaş yavaş telaşa dönüyordu. Sessizlik rahatsız etmeye başlarsa? Olur mu böyle şey? N’oldu? Ne değişti yaşamasında? İstiklal Mahkemesi’nin insan yüreklerine saldığı ölüm korkusunun tortusu mudur bu? Hayatını altüst edecek kadar korkmuş da farkında mı olmamış? Geçip gitmez mi? Yenemez mi bunca alışkanlığıyla bu belayı? Yenemezse n’olur?  </p>
			<p class="paragraf">Zorlatarak içinin derinlerini yokladı. Hayır, telaşı, mahkemenin saldığı korkudan gelmiyordu. Buna kesinkes inanınca rahatlayacağına büsbütün ürktü. Neydi peki öyleyse? Bu sorunun karşılığını bu vahşi sessizlik verecekmiş gibi evi dinledi. Şimdi, anılarıyla bile tutamadığı mutlu günleriyle arasına neyin girdiğini debelenerek araştırdı. Zavallı Kara Kemal Bey’in buraya gelişiyle başlayan yakalanma korkusu mu? Bu korkuya eklenen İstiklal Mahkemesi’nin verdiği dehşet mi? Belki salt birinin değil, ikisinin sarsıntısı? “Hayır... Korkularla ilintisi yok! Başka bir şey... Nedir peki?”  </p>
			<p class="paragraf">Sigaradan üst üste çekti. Karmakarışık... Kopuk fikirler... Biri başlayıp gelişmeden, bir başkası giriyor araya... Kara Kemal Bey’le ilgili, ama nasıl? Neresinden? Çok uzaklarda kalmış çocukluğu mu kımıldadı, şuura doğru yükseldi yavaş yavaş? Ne var çocukluğunda? Hemen de hiçbir şey... Düzeni sarsılmamış bir aile... Çocukları tedirgin edecek önemli hiçbir çatışma, bölünme olmamış... Yoksulluk... Aşırı içkicilik, kumar... Cinsel sapıklık... Meşruluk dışı kadın-erkek ilintisi... Hayır... Büyük kazalar, hastalıklar... Okullarda bunaltıcı takıntılar? Hayır... N’olduysa Kara Kemal Bey buraya geldikten sonra oldu. N’oldu? Bütün şaşırmalarına, yakalanma korkularına, daha beteri, Perihan’ın da süründürülmesi dehşetine rağmen... Bu sığınma olayı... Dümdüz... Tekdüzen... Hiç değişiksiz yaşamasını... O zamana kadar, ölçülü yaşayan bir insanın gerçek mutluluğunun temeli olan sakinliğini altüst etmişti ama... Usandırıcı durgunluğun yerine, çabalamayı, direnmeyi, yaşamanın ana şartı olduğunu şimdi anlamaya başladığı boğuşma hırsını, yüreği sıkıca kavrayan savaşma heyecanını getirmişti.  </p>
			<p class="paragraf">Sigarayı bastırırken eli titriyordu. Ürküntüsü, büsbütün yabancı olduğu garip bir duyguyla, alışkanlıklarının dışına düşen çok yaşlı insanlarda, fiziki güçsüzlüğün artırdığı sersemletici güvensizliğe dönüyordu. Bu kadar özelliği olan bir yaşama şartını bir daha nerden bulacak da, uykularını bölen bu ruh karışıklığının hakkından sürekli olarak gelebilecek? Gelemezse, bundan sonra, eskinin bitkisel olduğunu şimdi birdenbire anladığı yaşayışına nasıl katlanacak?  </p>
			<p class="paragraf">Dirseğine dayanıp doğruldu. Bekçi girdi sokağa... Girsin. Geçip gidicek, kalın sopasının demiriyle saatleri vurarak... Sonra dolaşıp gene gelecek... Sürecek bu böyle... Kara Kemal Bey gelmeden önce, “Yangın var!” bağırtıları sayılmazsa, bekçi sopalarını duymuyordu bile... Demek evinin dışıyla yavaş yavaş bütün ilintisini çoktandır kesmişti. Çoktandır dışardan hiç kimseyi, hiçbir şeyi beklemediğine birden şaştı. Oysa Kara Kemal Bey geldikten sonra uykularında bile dış dünyanın en küçük gürültülerini duyar olmuş, yalnız duymak değil, “Nedir? Bize midir?” diye irkilmeye başlamıştı. İlk zamanlar kendisini canından bezdirecek kadar rahatsız eden bu ilgiyi mi arayacaktı bundan böyle? “Demek daha uzasaydı bu durum... Belki bir tabanca uydurup polislerin karşısına bile çıkacaktık!” Yüreği sıkıştı, sırtı ürperdi. Sık sık soluyor, bunu önlemek istediği halde ciğerlerine güç yetiremiyordu. Hayır, silah kullanamazdı belki... Belki değil, kesinlikle kullanamazdı, ama polisler sürükleyip götürmese, pencereden bahçeye, yeğeni Murat gibi rahatça bakabilirdi belki... Polislerin art arda... iki büklüm... yırtıcı bir hayvana sokulur gibi yürümelerini izleyebilirdi. “Teslim ol” diye bağıran polis hep “abi” demiş Kara Kemal Bey’e... Demiştir. Belki de Kara Kemal Bey yazdırdı polise... Bir beladan kurtardı. Vali Çerkez Reşit Bey’i de Fulya tarlasında kendi polisleri zorlamadı mı canına kıymaya?.. Ne çapraşık iş... Silahın geri tepmesi midir bu? Evet, menevişli çelik duygusuzluğuyla... “Hakkında hayırlısı budur,” demiş bağıran polis... “Ne demek, hakkında hayırlısı? Sanki asılmaktan kurtarabilirmiş gibi... Belli bir şey... korkmuş, kıyasıya atar diye... Kandıracak mı aklı sıra? Sanmam. Can korkusunun şuursuzluğudur bu.” Biraz düşündü. “Hem polis bağırıyor bahçede... Hem Gurbet Hala kıyametleri koparıyor taşlıkta... Peki, nerden çıkardı bizim Murat, o kaskatı sessizliği? Nasıl duydu, bir bakıma gülmeyi, bir bakıma hıçkırmayı andıran o garip sesi?” Bunu birkaç kez sormak istemiş, Perihan yanlarında bulunduğu için sonraya bırakmıştı. Demek aslında dış dünyanın değil, Murat’ın iç dünyasının sessizliğiydi bu... Bir an, yaşamanın dışına çıkma... Canlıyken ölüme gidiş geliş... Ne cam tıkızlığındaki sessizlik, ne de bunun derinlerinden duyulan hıçkırığa benzeyen gülüş, dünyamıza, insana özgü değil... Yaşama sınırının ötesindeki ölüm avadanlıkları bunlar... Silah sesi daha sonra da duyulsa, bu gülüşten daha önce olmak gerek... Burda artık dünyaya özgü öncelik sonralık düzeni söz konusu olamaz!  </p>
			<p class="paragraf">Yeğeni Murat’ın anlatmak isteyip bir türlü anlatamadığı gülüşü birden duyar gibi olup... değil, düpedüz duyarak irkildi. Uzuyordu. Uzuyor. Saçlarının diken diken olduğunu, yürek atışlarının durduğunu, bu duruşun soluğunu kesecek kadar uzadığını anlayınca, “Nedir? Delirmek mi bu?” diye debelendi. Baykuş ötüyordu. Dinledi. Evet baykuştu. Gövdesinde kuvvetin zerresi kalmamış gibi arkasına yaslandı. Bu gülüş de karanlıkların derinlerinde birikip birden havaya sıçrar. Neden böyle bir ses çıkarır baykuşlar? Doğru mudur her gece bir küçük kuş yedikleri? Gelirmiş bu kuşlar kendi ayaklarıyla baykuşların yanına... Her baykuşun her gece bir küçük kuş tayını varmış... Buna mı güler? Ses kesildi. Sessizlik gene derinleşiyordu. “Silah sesinden sonra duymuş olmasın o gülüşü Murat? Murat için Doktor İhsan Bey “Medyumluk özelliği var bu çocukta,” demişti bir gün... Medyumluk özelliği... Ölümden sonranın seslerini duyar mı medyum özelliğindekiler? Olur mu böyle şey? Niçin anlamlandıramadı Murat bu sesi? Hiç mi duymamış baykuşların bağırtısını?”  </p>
			<p class="paragraf">Emin Bey birden “Hıhh” diye soluyarak öne eğildi. Bir an katıldı. Aklından geçeni var gücüyle itmek istiyordu. Hayır, itmek değil... Böyle bir şeyi hiç düşünmüş olmamak... “Hayır... Olamaz! Aman yarabbi... Şüphelenebilir mi benden? Benim kendisini ele verdiğimden? Aklından geçirmiş olabilir mi böyle bir şeyi? Sakın buna gülmesin!”  </p>
			<p class="paragraf">Az kalsın, canhavliyle “Perihan!” diye bağıracaktı.  </p>
			<p class="_0">  </p>
			<p class="paragraf">Sabaha karşı biraz dalmıştı. Gözlerini açıp odasını güneşli görünce bunaltısının karanlıkta birlikte geçip gittiğini sanarak bir an umutlandı. Sevinçten tıkanıyordu az kalsın... Müjde vermek ihtiyacıyla “Perihan!” diye inledi. Ancak iniltisiyle hiçbir şeyin değişmediğine, sesini çıkarsa, imdat istediğini herkesin kolayca anlayacağına inanarak dişlerini sıktı. Uyumak dediği şey demek ki gerçek uyku değildi. Şuuraltı fırtınalarla çalkalanarak büsbütün bunalmıştı. Bir zaman telkin yaparak toparlanmaya, ciğerlerini sıkıştıran baskıyı atmaya çabaladı. Biliyordu suçsuz olduğunu... Bunu kimse bilmese kendisi kesinlikle biliyordu. İkindiye doğru, kendisi çolak Alman’la konuşurken ev basılmıştı. Niyazi adresi bilmiyordu ki söylemiş olsun... Demek, Gurbet Hala’yı izlemişlerdi. “Gurbet Hala’nın izlenmesi için Niyazi’nin durumunu bilmeleri, hiç değilse, bundan şüphelenmeleri gerek... Böyle bir şey olsa, onu da yakalamazlar mı?” Mahkemede Niyazi’nin adı hiç geçmemiş, Gurbet Hala’dan da söz edilmemişti. Birden başkanın İngilizlere başvurma meselesini sorduğu aklına geldi. “Peki... Niyazi’yle Gurbet Hala sorguya çekilmeden İngilizlere başvurulduğu nasıl öğrenildi?” Gurbet Hala, elçiliğe Niyazi’nin gitmediğini, birini yolladığını söylemişti. Şu halde bu gönderdiği adam ya da elçilikten biri, polise haber vermiş olacaktı. Önce Niyazi, sonra Gurbet Hala izlenerek burası öğrenilmiş dese... “Niyazi’yi yakalamamaları, herhalde gene onun ardına takılarak Abdülkerim’i bulmak içindir.” Düşüncesinin burasında hemen davrandı. Bu ihtimali Niyazi’ye mutlaka ulaştırmak gerekiyordu. Bunu Gurbet Hala’yla kendisi yapamayacağına göre... Bir an Perihan’ı geçirdi aklından, “Hayır,” diyerek hızla gövdesini geri aldı. Suratına ateş basmıştı. Ölüm pahasına kızı karıştırmayacaktı artık bu işe... Umutsuz bir gayretle, eski arkadaşlarından bunu yapacak uygun birini araştırdı. Yeğeni Murat üstünde biraz durdu. Kendi derdini bırakıp ne kadar saçma şeylerle uğraşıyordu. Kim ele vermiş olursa olsun, kimi izleyerek eve gelmiş olurlarsa olsunlar, durumu değişmiyordu ki... Mesele rahmetli Kara Kemal Bey’in böyle bir şüpheye düşüp düşmemesi...  </p>
			<p class="paragraf">Ürkerek döndü. Kapı yavaş yavaş aralanıyordu.  </p>
			<p class="paragraf">“Uyandınız mı abicim? Çay hazır...” Perihan birden dikkat kesildi. “N’oldu? Hasta mısın?”  </p>
			<p class="paragraf">“Yooook... Yok bir şey...”  </p>
			<p class="paragraf">“Sapsarı yüzün... Hayır, hastasın. N’oldu?” Yaklaşıp elini alnına koydu. “Ateşin yok... Bir yerin mi ağrıyor? Uyuyamadın mı? Neden uyandırmadın beni?”  </p>
			<p class="paragraf">“Nerden çıkarıyorsun? Uyudum deliksiz...”  </p>
			<p class="paragraf">“Bakın bakayım... Aman yarabbi! Ne zaman ağardı şakaklarınız bu kadar? Neden görmedim geldiğiniz zaman?”  </p>
			<p class="paragraf">“Ne ağarması? Çoktan beri öyledir...” Gülmeye çalıştı. “Boyasını vuran utansın!”  </p>
			<p class="paragraf">Perihan dinlemiyor, dehşetten açılmış gözlerle bakıyordu. Nerdeyse ağlayacaktı.  </p>
			<p class="paragraf">Emin Bey elini okşayınca, derisine ateş değdirilmiş gibi hızla çekildi. Koştu, aynayı kapıp geldi:  </p>
			<p class="paragraf">“Baksana... Nasıl fark edemedim? Allahlarından bulsunlar... Çok sıkıştırdılar değil mi? İşkence ettiler. Sakladın bizden... Alçaklar... ah alçaklar!  </p>
			<p class="paragraf">Birden dizleri üstüne çöktü, yorgana kapanıp ağlamaya başladı.  </p>
			<p class="paragraf">“Perihan... Delirdin mi? Yok öyle şey... Vallaha yok... Ne zamandır başladı kırlaşmaya... Tıraş olmadığım için sana öyle göründü.”  </p>
			<p class="paragraf">“Kırlaşma ne demek... Apak... Kör müyüm ben? Hiç mi ilgili değilim seninle? Sinirlerini bozdular. Uyuyamadın. Neden seslenmedin bana?”  </p>
			<p class="paragraf">“Yok bir şey diyorum. Çocuk gibisin... Karnım aç... İki dilim ekmek yesem... İki bardak da çay... Kalmaz bir şeyim... Görürsün... Hadi, sen yağ sür ekmeklere... Ben giyinip geliyorum.”  </p>
			<p class="paragraf">Perihan umutla başını kaldırdı. Gözlerinden iri yaşlar yuvarlanıyor, ellerini çaresizlikle ovuşturuyordu.  </p>
			<p class="yildiz" xml:lang="en-GB">* * *  </p>
			<p class="paragraf">İkindi çayına Murat, gazeteci arkadaşlarını getirmişti. Hepsi aşağı yukarı yaşıt olan delikanlılar, Kara Kemal Bey’in kaldığı odayı, okuduğu kitapları, içtiği nargileyi, kendini öldürdüğü yeri gözden geçirip Emin Bey’in karşısına oturdular. İkisi muhakemesinde bulunmuş, cesaretine hayran olmuştu. Hepsi Cumhuriyet’ten yanaydı. Mustafa Kemal Paşa’nın adını, gerçek iman sahiplerinin peygamberlerini anarken gösterdikleri derin saygıyla anıyorlardı’ ama Takrir-i Sükûn Kanunu’ndan sonra olup bitenleri de belli ki yadırgıyorlardı. Şeyh Sait’in çıkardığı isyan İstanbul gazetecilerine nasıl yükletilmek istenmiş, Cumhuriyet’ten bu yana iki buçuk yıl geçmeden hürriyetler neden her zaman olduğu gibi rafa kaldırılmıştı? Suikast, evet, çok alçakça, çok sefil bir şeydi, ama kurunun yanında yaşların yakılmak istenmesi de doğru değildi. Bütün başka sorumluluklarına rağmen eski Maliye Nâzırı Cavit Bey’in tabancalı bombalı işlerle hiçbir ilintisi olmadığı biliniyordu. Herhangi bir suça yatkınlık, suç işlemeden en ağır cezalara çarptırılma sebebi olursa bu işin sonu neye varacaktı? Kurtuluş Savaşı yapıp kazanmaktan başka suçu olmayan milleti hangi toplumsal yarar düşüncesiyle olursa olsun yıldırmak haksızlıktı. İşte olayları bu açılardan ölçüp biçtikleri için, Emin Bey’in muhakeme sırasında yiğitçe direnmesini, delikanlılar çok değerli buluyorlardı.  </p>
			<p class="paragraf">“Hele, rahmetli Kara Kemal Bey’in gidişat için neler düşündüğünü, hiç korkmadan, hiç çekinmeden söylemeniz, bize gelecek için umutlar verdi efendim. Korkmamanın mümkün olduğunu gösterdi.”  </p>
			<p class="paragraf">“Böyle bir genellemeyi hak edecek kadar cesur davranamadım. Sizi yanılttığım için özür dilerim.”  </p>
			<p class="paragraf">“Hiç de yanıltmadınız. Hakkınız yok bu kadar alçakgönüllü davranmaya...”  </p>
			<p class="paragraf">“Alçakgönüllülük etmiyorum, doğrusunu söylüyorum. Rahmetlinin başka sözleri de vardı ki, orada söylemeye cesaret edemedim.”  </p>
			<p class="paragraf">“Ne gibi?”  </p>
			<p class="paragraf">“Rica ederiz... Yazmayacağımızdan emin olabilirsiniz...”  </p>
			<p class="paragraf">Emin Bey karşısındaki delikanlılara güvenemiyormuş duygusunu verdiğine üzülmüş, telaşlanmıştı. Önemli gördüğü halde, mahkeme önünde söylemeyi göze alamadığı fikirleri, gözlerini kırpıştırarak toparlamaya çalıştı:  </p>
			<p class="paragraf">“Birtakım sorulardır bunlar... Düşünmüş üstünde rahmetli, zaman zaman... Gelişigüzel söyleyeceğim, kendisi de böyle gelişigüzel değinmişti. ‘Halifeyi İngilizler alıp gittiler de halifeliği neden sürdürmediler?’ dediydi.”  </p>
			<p class="paragraf">“Allah Allah... Büyük Millet Meclisi bu sıfatı aldıydı ya üstünden, başkasını geçirdiydi yerine...”  </p>
			<p class="paragraf">“Evet, ben de öyle söyledim. ‘On bir, on iki milyonluk bir kitlenin bu kararına niçin uydu, yüzlerce milyon Müslüman?’ dedi.”  </p>
			<p class="paragraf">“Kutsal eşyalar bizde...”  </p>
			<p class="paragraf">“Evet... Ben de öyle söyledim. Gülümsedi rahmetli... ‘O zaman da halifelik kalkmış olmaz. Millet Meclisi’ne geçmiş olur, eğer mesele eşyalardaysa...’ dedi. ‘Başkaca, Mısır Kralı Fuat halife olmak istiyor çoktandır,’ dedi. ‘Hem de İngilizlerin sömürgesi... Her zaman eli altında, hükmü altında bulunacak bir halifelikti bu... Ayrıca, Paygamber’in torunları olan Hicaz Kralı Hüseyin’le oğulları da halifeliği istiyorlar. Yakışır da biraz, akrabalık bakımından,’ dediydi ayrıca... ‘Halifeyi indirip bindirmek Büyük Millet Meclisi’nin hakkıysa Mecit’in halifeliği nasıl yok oldu böyle?’ dediydi.”  </p>
			<p class="paragraf">“Gerçek!”  </p>
			<p class="paragraf">“Neymiş peki?”  </p>
			<p class="paragraf">“Dedi ki... ‘Bu halifeliğin kaldırılması işi, görünürde, bizden çok Müslüman sömürgeleri olan büyük devletlerin işine gelse gerek,’ dedi...”  </p>
			<p class="paragraf">“Çok ilginç...”  </p>
			<p class="paragraf">“Nasıl düşünmedik hiç?”  </p>
			<p class="paragraf">“Başka, dayıcım?”  </p>
			<p class="paragraf">“Başka... Dedi ki... ‘Halifelik sürülüp çıkarılırken, Fener Patrikhanesi’nin İstanbul’da bırakılmasına akıl erdirmek zordur,’ dedi. ‘Nitekim,’ dedi, ‘Türkçeden başka dil bilmeyen Anadolu Rumları gönderildiği halde, İstanbul’un Feneryot Rumları neden bu işin dışında tutuldu?’ dedi. ‘Tekkeler kapatıldığı halde, mason localarına niçin dokunulmadı?’ dedi.”  </p>
			<p class="paragraf">“Hay Allah... Sahi...”  </p>
			<p class="paragraf">“Bir de... ‘Osmanlılığın bütün iyi yönlerinin reddedilmesine karşılık, dış borçlarının yüklenilmesine doğrusu akıl erdirmek zordur. İlerde de akıl erdirecekler pek bulunmasa gerektir,’ diye güldü.”  </p>
			<p class="paragraf">“Gerçek...”  </p>
			<p class="paragraf">“Çok garip...”  </p>
			<p class="paragraf">“Öyle ya...”  </p>
			<p class="paragraf">Delikanlılar Kara Kemal’in düşünceleri üstünde bir zaman fikir yürüttüler. Sebepler aradılar. Sonunda, bunları söylememekle Emin Bey’in korkmuş sayılmayacağında karar kıldılar.  </p>
			<p class="paragraf">“Boşuna kızdıracaktınız.”  </p>
			<p class="paragraf">“Aslında verdiğiniz karara da aykırı olurdu. Mademki, ‘Kendisi sağ olsaydı nasıl konuşacaksam,’ demişsiniz. Sağ olsaydı, gerekmezdi bunları mahkemeye söylemek elbette...”  </p>
			<p class="paragraf">“Hayır, korkaklık değil bu...”  </p>
			<p class="paragraf">“İnsanlık ödevinizi yaptınız... Hem kendi kişiliğinize karşı hem de rahmetli arkadaşınıza karşı...”  </p>
			<p class="paragraf">“Hayır, genel davranışınızdan yakınmaya hakkınız yok.”  </p>
			<p class="_0">  </p>
			<p class="paragraf">Delikanlılar saygıyla el öpüp gittikten sonra, Emin Bey’in dün geceden beri süren bunaltısı azalacağına artmıştı. Bu artış biraz da, bütün konuşma boyu, Perihan’ın abisini ürkek bakışlarla aralıksız gözetlemesindendi. Yalnız kalabilse, içinden geçenleri dışarı vurmamak için ayrıca debelenmese, buhranı belki atlatacaktı. Her zamanki gibi davranmaya çabalaması, hele Perihan’la göz göze geldiğinde mutlaka gülümsemesi gerekliymiş gibi kendini aralıksız zorlaması, direnme gücünü büsbütün tüketiyordu. Zaman geçtikçe, içine apansız düştüğü bunaltı çok daha derinlere kök salmakta, şimdiye kadar sürdürdüğü yaşama felsefesinin temellerini sarsarak kendisine karşı duyduğu namuslu insan güvenini yıpratmaktaydı. Dün geceye kadar, hangi durumda olursa olsun sorumluluklarından yüzü ak çıkacağına inanmış, bunun için aklını, vicdanını, maddi manevi bütün güçlerini yeterli saymıştı. Dün geceden beri bütün dayanakları kendisini yavaş yavaş yüzüstü bırakıp hiç insaf etmeden sıvışıyordu.  </p>
			<p class="paragraf">“Uykum geldi” bahanesiyle odasına kapandığı zaman, meydan savaşına girip çıkmış bir acemi er gibi kolu kanadı kırılmıştı. İlk anlarda yalnızlığın verdiği rahatlıkla gözlerini kapattı. Nasıl oturmuştu sofraya, nasıl çiğneyebilmişti lokmaları? Nerden buldu, dövünerek, tepinerek, duvarları yumruklayarak insanları imdada çağırmamak gücünü? Bereket versin, bu gece Doktor İhsan Bey’le baldızı Nermin gelmemişlerdi. Yalnızlığın rahatlığı temmuz gecesinin dayanılmaz sıcağında hızla bunaltıya dönünce, kitaplarını sinirli sinirli karıştırdı. Mustafa Şekip’in <span class="CharOverride-2">Ruhiyat</span>’ında, Memet İzzet Bey’in Karl Fonlender’den çevirdiği <span class="CharOverride-2">Felsefe Tarihi</span>’nde insanın sorumluluğu üstüne aradıklarını bulamadı.  </p>
			<p class="paragraf">Sabaha kadar, sanki hemen bir işe sıvanacakmış gibi, ne aradığını giderek kendisi de bilmeden, birbiriyle hiç ilgisi olmayan kitapları karıştırdı. Bir şeyler yazdı.  </p>
			<p class="paragraf">Ortalık ışıyınca, Perihan yatmadığını anlamasın diye yatağını karıştırıp kahvaltıda bir fincan çay içerek acele giyindi, “Nereye?” sorusuna, “Şimdi geliyorum,” diye yalan söyleyerek sokağa uğradı.  </p>
			<p class="paragraf">Aksaray’la Fatih arasındaki yangın yerlerinde İstanbul, havadan denizden rahatça dövülerek yerle bir edilmiş, bu yüzden de ahalisi tarafından boşaltılmış bir sınır şehrine benziyordu. Yollar silindiği halde yılların yağmuru karı, taşların kara islerini sıyırıp almamıştı. Nerdeyse yıkılacakmış gibi duran ince yangın duvarlarıyla yükseklikleri şaşkınlık veren konak bacaları, toprağın yüzünü kaplayan karışıklığı büsbütün artırıyordu. Fatih Camisi’ne kadar hafif meyille yükselen genişlikte bir tek ağaç, bir tutam yeşillik yoktu.  </p>
			<p class="paragraf">Emin Bey, tepeden tırnağa karalar giymiş, gümüş topuzlu abanoz bastonuna dayanarak yürüyor, bu karmakarışıklık içinde kimin olsa yadırgayacağı garip bir çelişki meydana getiriyordu. Sıtma nöbetine benzeyen uğultulu, yakıcı bir dalgınlık şakaklarını zonklatmakta, yükselen güneş gözlerini kamaştırdığından açıla kapana süren görüntüsü bir kararıp bir parlamaktaydı. Bitmez tükenmez yangın yerinin derinlerine daldıkça içinin yıkılmışlığı çevresiyle şaşılacak kadar uyuşmuş; rahat, ışıklı, sağlam, düzenli yaşayışından koparak savrulduğu bu çöküntü dünyasından bir daha kurtulamama kaderine hiç direnmeden boyun eğmişti. Gurbet Hala’nın bostanına neyi bulmak için gittiğinin daha farkında değildi. Konuşmasından bir şey çıkacağını biliyordu, ama bu çıkacak şeyin ne olabileceğini kestiremiyordu. Kestirememesi aradığından korktuğu içindi. Kendisi Alman’la görüşmek için evden çıkınca, Kara Kemal merhum, kuşku gösterdi mi, her zamankinden çok tedirgin miydi? Hatırlayabilecek miydi, konuştuklarını kelime kelime, yaptıklarını tıpatıp? Çocukluk arkadaşının kendisini ele vereceğinden şüphelenip şüphelenmediğini öğrenmeden artık yaşayamayacağına inanmıştı. Aklından böyle bir şüphe geçirdiği kesinleşince de... Yaşamak... mümkün olamayacaktı galiba...  </p>
			<p class="paragraf">Bastıran sıcağa rağmen tepeden tırnağa ürperdi. Dün geceden beri belki yirmi kez sorduğu soruyu tekrarladı: “Böyle bir cezayı hak etmek için hangi suçu işledim ben? N’aptım?” Çocukluğundan bu yana doğruluktan ayrılmamaya çalışmış, hele kendisini bildi bileli doğruluk ölçülerinden hemen hemen hiç kaytarmamıştı. Olağanüstü güçlere sahip bulunduğundan değil, hep orta çizgide yaşama şansını yitirmediğinden...  </p>
			<p class="paragraf">Soluk soluğa olduğunu anlayınca bastonuna dayanarak durdu. Durur durmaz, Fatih Camisi’ni şaşılacak kadar yakında, ürkülecek kadar tepesine abanmış gördü. Oysa yangın yerine girdi gireli hiç gözden kaybolmamıştı, olmasına da imkân yoktu. Altın yaldızlı âlemde güneş, erimiş demir gibi ışıldıyor, buna karşılık kurşunlu kubbe kül yığınıymış da, hafif bir esintiyle savrulacakmış duygusu veriyordu. Caminin birdenbire bu kadar yakın, yüreği ürpertecek kadar değişik görünmesinin nedenini aradı. Bir sebebi olmalıydı bunun... İçerisinin çocuk anılarında kalmış genişliğini, rahatlandırıcı serinliğini apansız özledi. Gitse girse... Bir tenhada... Diz çöküp otursa... Kapasa gözlerini... Camiden değil, kendi içinden bir şeyler beklese... Hemen hızlandı. Umutlanmıştı. Bu umut avlu kapısını geçene kadar sürdü. Burdan bir şeyler bekleyebilmek için aptes almalıydı. Çoktandır bayram namazlarına bile gitmiyordu. Dinle olan bütün ilintisini çoktan beri doğrulukla değiştirmişti. Muslukların önünden, aptes alanlara bakmamaya çalışarak geçti.  </p>
			<p class="paragraf">Taş avluda, rahatça gidip gelen, konuşan, hatta itişerek şakalaşan medreseliler, ak sarıklarına, kara cüppelerine rağmen din adamlığından uzak, bir kışlanın avlusundaki asker kalabalığına benziyordu. Din işlerini zanaat haline getirmişliğin gevşekliği, hatta boşverirliği vardı üstlerinde hepsinin...  </p>
			<p class="paragraf">Mermer merdivenleri çekinerek çıktı. Selâtin camilerinin kapılarındaki kalın perdelere, çocukluğundan beri tabaklanmamış manda derilerinden yapılmışlar gibi el sürmekten çekinirdi.  </p>
			<p class="paragraf">Potinlerini çıkaracakken vazgeçti, kimsenin bulunmamasından yararlanarak merdivenleri acele indi. İçerde boşluktan başka bir şey bulamayacağına inanmış, gerçekten inanmayanlar için bu boşluğun rahatlandırıcı değil, tersine bunaltıyı artırıcı bir şey olacağını kestirmişti.  </p>
			<p class="paragraf">Avludan hızla çıkıp Malta Çarşısı’nın karmakarışık kalabalığına enikonu sığındı. Arayıp bulması, karışıp sığınması gereken, Fatih Camisi’nin kişiye güçsüzlüğünü hatırlatan uçsuz bucaksız boşluğu değil, halden anlayan, teselli verme gücüne sahip insan kalabalıklarıydı. Çarşamba’da, Mesnevihane tekkesindeki Mercimek Derviş’in asıl adı Nureddin’di. Rahmetli Kara Kemal, bu Nureddin, bir de kendisi mahallenin sübyan okuluna beraber başlamışlardı. Çocukluğunda bile dervişti Nureddin... Maliyeden yedek subay olarak askere alınmış, Çanakkale’de başından yaralanıp çürüğe çıkarılmıştı. Dünyadan el etek çekip tekkeye sığınmasını doktorlar, başındaki yaraya bağlamışlardı. Kötülük diye bir şeyin varlığını gerçekten unutmuş, yumuşacık bir insandı. Maviş gözleriyle yere bakarak dinler, çok az konuşur, sözleriyle değil, acılı gülümsemesiyle karşısındakinin yüreğini ferahlatırdı.  </p>
			<p class="paragraf">Emin Bey, Gurbet Hala’dan önce Mercimek Derviş’e gitmeye karar veriyordu ki, bunaltısının konusunu nasıl anlatacağını araştırarak gözlerini kırpıştırdı. Nureddin çapraşık işler gibi çapraşık duyguları da kavrayacak yaradılışta değildi. Rahmetli Kara Kemal’in böyle bir şüpheye nasıl olup da kapılabileceğini katiyen anlayamayacak, kendisinin niçin bunaldığına da akıl erdiremeyecekti. Gurbet Hala’ya soracaklarını sormadan, söyleyeceklerini ölçüp biçmeden birisine açılmak da gereksizdi. Biri çarpınca dalgınlıktan kurtuldu. Çarpan bir zenci çocuktu. Kalantorluğundan korkmuş, kalabalığa karışıvermişti. Bu rastlantıyla Vezneciler’deki Sudanlı zenci bakıcıyı hatırladı. Herif remilciydi. Kayıptan haber verdiğine birçok akıllı geçinenler kalıplarını basıyorlardı. “Yitikleri bulduğuna, olacaklardan haber verdiğine göre, bir insanın aklından geçirdiğinin şöyle mi, böyle mi olduğunu da bilir belki...” Çevresine ürküntüyle bakıp içinde debelendiği çaresizliğe acı acı gülümsedi. Bunalmış insan, demek ki bu kadar güçsüz düşüyordu, bu kadar kısa zamanda... En inanmadığı, o zamana kadar saçma bularak alaya aldığı en temelsiz şeylere... “Ne demek temelsiz, düpedüz dolandırıcılıklara...” tutunmak istiyordu. Kendisini çok ayıpladı. Başını dikerek, düzenli adımlarla Eyüp Sultan’a doğru yürümeye başladı.  </p>
			<p class="paragraf">Gurbet Hala, Emin Bey’i görünce, bir kötü haber getirmiş gibi irkilmiş, sonra sebep olanlara beddualar ederek Kemal Bey oğlunun ölümüne bir zaman ağlamıştı. Yumruğunu göğsüne yavaşça vurarak uvunması gerçekten yürek paralayıcıydı. “Bana gayri iflah olmak yoktur. Bu dert beni yer gider!” diye sızlanıyor, arada bir İttihatçıların topunu yüreksizlikle, beceriksizlikle, kahpelikle suçluyordu.  </p>
			<p class="paragraf">Yeteri kadar ağlayıp ferahladıktan sonra kahve pişirmeyi akıl etti, Emin Bey’in “İstemez,” demesine hiç aldırmadan başörtüsünü dolayıp kara yeldirmesinin eteklerini savurarak kulübeye doğru seğirtti.  </p>
			<p class="paragraf">Bostan kuyusunun dolabına koşulmuş gözleri bağlı katır, ölçülü adımlarla dönüyor, temmuz sabahı oluklarda şarıldayan su, salkımsöğüdün gölgesini kat kat serinletiyordu.  </p>
			<p class="paragraf">Emin Bey sigara yaktı. Gurbet Hala, ne mutlu, normal insanların ezici çoğunluğu gibi, ölüm çizgisinde kalmıştı. Ordan ötesini de, berisini de belli ki hiç düşünmüyordu.  </p>
			<p class="paragraf">Patlıcan evleklerinin sert yaprakları tozluydu. Hafif bir esinti mısır saplarında filizleri kımıldatmaktaydı. Aşağıda, epey uzakta, iki yanına gemi leşleri yaslanmış bulanık Haliç, Kâğıthane Deresi’yle illetli bir barsak parçasına benziyor, insanın midesini bulandırıyordu. Zülüfdarağa Köprüsü’ne yakın, dere çamuruyla meydana gelmiş ada, konup kalkan martıları çekemeyecek kadar gevşek, enikonu cıvıktı.  </p>
			<p class="paragraf">Bostanın havası kızışmış gübre, salça olmak için güneşe bırakılmış domates ekşisi kokuyordu. Katır dolabı çevirmekte, su akmakta, tavuklar eşinmekteydi. Buraya, küçük bir çiftliğin ilk bakışta kendine yeterlilik duygusuyla şehirlilere verdiği sarsılmaz güven iyice yerleşmişti.  </p>
			<p class="paragraf">Emin Bey, bu kendi kendine yeterliği, bir bakıma ölümsüzlükten geliyormuş görünen bu güvenliği yadırgadı. Bostan kapısından geçer geçmez duyduğu pişmanlık bundan ileri gelmiş olmalıydı. Hiç mi açmasa? Bir bahane uydurup savuşsa mı? Mercimek Derviş gibi Gurbet Hala da belli ki bunaltısına akıl erdiremeyecekti.  </p>
			<p class="paragraf">Gurbet Hala kahveyi getirip verdi, kuvveti kesilmiş gibi yere çöktü. Gözlerinden ip gibi yaş akıyordu. Misafirinin işini ne kadar kolaylaştırdığını sezemeden anlatmaya başladı:  </p>
			<p class="paragraf">“Sen gittin Emin Bey oğlum... Rahmetli kahve istedi. Getirdim böyle... ‘Sağ ol halacım... Ellerin dert görmesin,’ dedi. Vay ki kahpe avratlı felek! Bir zaman içini çekerek ağladı. ‘Un var mı?’ diye sordu rahmetli. Suböreği istedi. Biz dalmışız suböreğine Perihan kızımla...”  </p>
			<p class="paragraf">“Nasıldı Gurbet Hala? Sinirli miydi? Bir şey söyledi mi Niyazi Bey için... Yutkundu. Benim için?”  </p>
			<p class="paragraf">“Yok... Niyazi oğlumu hiç anmadı. Senin için... Ne dedi bakayım... Akıl mı kaldı başta? Sabah yediğimi unutur oldum.”  </p>
			<p class="paragraf">“Hatırla halacım... Rica ederim... Aman rica ederim, hatırla!”  </p>
			<p class="paragraf">“‘Yorulacak Emin Bey bizim yüzümüzden Gurbet Hala,’ dedi.  </p>
			<p class="paragraf">“Başka?”  </p>
			<p class="paragraf">“Başkası... Peygamber gibi adamdı, benim kara yiğit Kemal oğlum... ‘Perihan Hanım’ı da yormaktayız,’ dedi... Güldü bir zaman... ‘Seni saymamaktayım Gurbet Hala, seni saymak Allah’ın gönlüne güç varır’ dedi.”  </p>
			<p class="paragraf">Gurbet Hala, örtüsünün ucuyla gözlerini silerek bir zaman ağladı.  </p>
			<p class="paragraf">“Başka?”  </p>
			<p class="paragraf">“Başka n’olsun! Konuşmadı ki çok... Kitabına yumuldu. Baktım laflamak taraflısı değil... Bıraktım...”  </p>
			<p class="paragraf">“Sonra?”  </p>
			<p class="paragraf">“İkindi okundu. Ben namazı kılarken... Perihan kızım komşulardan un istemiş... “Ben yoğurayım, sen yorulma,’ dedi. Çektim aldım tası elinden. Yukarı çıktı. Dalmışım... Kapı çalındı. Duymamışım. Perihan geldi ki bet beniz kül... Her kapı vuruldukta ödü yarılırdı da, gerisin geri sağalırdı fukaranın... Gittim, ‘Kimsin?’ dedim. ‘Elektrik,’ dedi. Gaflet basmış... ‘Dur başımı örteyim,’ denecek de, cumbadan bakılacak... Açmamla göğüslemez mi namussuzlar beni. ‘Ay... Ay... Ay!’ diye bağırdım var gücümle, hemen öndekinin yakasını kaptım. Biz itişirken fukara Perihan kızım, ‘Hayy!’ diyerek düşüp bayılmış... Ben tuttuğum geberesiceyle boğuşurken ötekiler zığın gibi atlayıp girdiler.”  </p>
			<p class="paragraf">“Murat bu sırada mı geldi?”  </p>
			<p class="paragraf">“Murat mı? Bilmem! Hangi Murat? Polis mi?”  </p>
			<p class="paragraf">“Polis değil... Gazeteci... Bizim yeğen?”  </p>
			<p class="paragraf">“Yoktu sizin yeğen... Şu ağzı kalabalık oğlanı demekte değil misin?”  </p>
			<p class="paragraf">“Nasıl olur?” Emin Bey birden dikildi. Boğazı kuruyuvermişti. “Emin misin aman Gurbet Hala? İyi düşün Allah aşkına...”  </p>
			<p class="paragraf">“Neyi düşüneyim? Gazeteci Murat ordaymış da, Perihan kızımı yukarı taşırken bana neden sakallı polis yardım etti Allah razı olsun...”  </p>
			<p class="paragraf">Emin Bey bir an soluğu kesilmiş gibi ellerini göğsüne bastırarak cigerlerine hava aradı, sonra yalvardı:  </p>
			<p class="paragraf">“İyi düşün, aman Gurbet Hanım! Biraz sonra gelmiş olmasın, polisler bahçeye çıktıkları zaman...”  </p>
			<p class="paragraf">Gurbet Hala gözlerini kısarak hatırlamaya çalıştı. Tek tek konuştu:  </p>
			<p class="paragraf">“Kim dedi sana, o ağzı kalabalık oğlanın orda olduğunu?”  </p>
			<p class="paragraf">“Kendisi... Yazmış bile...”  </p>
			<p class="paragraf">“Ne yazdığını bilmem... Ordaymış da, gök göz polis neden bücür polisi karakola koşturdu, ‘Gazeteye telefon et... Murat Bey çabuk yetişsin?’ diye...”  </p>
			<p class="paragraf">“Emin misin Gurbet Hala? Aman yarabbi! Bir yudum su... Bir yudum...”  </p>
			<p class="paragraf">Gurbet Hala kulübeye doğru koşunca, Emin Bey ellerini yüzüne kapattı. Yalnız gövdesiyle değil ruhuyla da yığılakalmıştı. Şaşkınlığı, bütün bunalabilme gücünün birden mutluluk haline gelmesindendi. Gözleri bağlı katır değişmiş, dolabın delik deşik kovaları, bunların çektiği su, ağaç gibi gölge yapmasını bilmeyen salak salkımsöğüt, eşinen tavuklar, kızışmış gübre, çürük domates kokuları, pislik dolu barsağa benzeyen Haliç, her şey, bütün dünya birden değişmişti. Bu pis bataklığa ancak mutlu insanların ‘Altun Boynuz’ diyebileceklerini anlıyor, duyduğu taşınmaz mutluluktan, acı çeken bütün insanlara karşı düpedüz utanç duyuyordu.  </p>
			<p class="paragraf">Gurbet Hala’nın koşturduğu bakır tası iki eliyle kavradı, ılık suyu su gibi değil, masalların can ilacı gibi tıkanasıyla kanarak içti.  </p>
			<p class="_0">  </p>
			<p class="paragraf">“İster kazanç, ister suçunu cezasız atlatmak için olsun, insanın sorumluluktan kurtulmasına kesinlikle imkân yoktur.  </p>
			<p class="paragraf">“Bu sebeple insanoğlunun dünyada başvurduğu en boş, en umutsuz, en aptalça iş sorumluluktan kaçmaya çabalamasıdır. Çünkü sorumluluktan kaçması, insanın kendine ve topluma karşı işleyebileceği en sefil suçtur.  </p>
			<p class="paragraf">“Dünyada yalnız sorumluluktur ki, hiçbir şart altında insan onu kavrayamadığını ileri süremez. Çünkü namuslu insanda bunun, şuuru olmasa bile sezgisi mutlaka vardır.  </p>
			<p class="paragraf">“Bütün toplumsal ve kişisel alçaklıklar insanları sorumsuzluğa alıştırmakla başlar, sorumsuzlukta tutmakla sürdürülür.  </p>
			<p class="paragraf">“Sorumluluklarımızdan kaçıp kurtulmaya çabaladığımız sıralarda bütün kalleşlik gücümüzü kullanırız ki...”  </p>
			<p class="paragraf">Perihan okuduklarına dalmış, ayak seslerini duymamıştı. Emin Abi’sini merdiven başında kendisine dikkatle bakar görünce, elinde olmayarak telaşlı bir hareketle kâğıdı saklamak istedi.  </p>
			<p class="paragraf">“Nedir o?”  </p>
			<p class="paragraf">“Yok bir şey... Geldin mi? Merak ettim nereye gittiğini bu kadar erken?”  </p>
			<p class="paragraf">Emin, Almanca dergiyi görünce işi anladı. Dün gece sorumluluk üstüne gelişigüzel kaydettiği düşünceleri, Perihan’ın eline geçmişti. Kâğıtlarını karıştırmak hiç âdeti değildi kızın... İçinde çabaladığı bunaltının demek farkına vardı. Yazdıklarını Gurbet Hala’yla görüşmeden önce okusaydı, hiçbir şeyi gizlemesine imkân kalmayacak, ev cehenneme dönecekti. Rahatça gülümsedi:  </p>
			<p class="paragraf">“Dolaştım biraz, küçük abla... Malum ya, mahpus yatmış adamız... Mahpus kısmı özler açık havayı...”  </p>
			<p class="paragraf">“Nerden geldi aklına bunları yazmak?”  </p>
			<p class="paragraf">“Bunları mı?” Yaklaştı, kız kardeşinin yanağını okşayıp saçlarını öptü. “Bir makale gördüm dergide... Bir kitap çıkıyormuş... Neydi yazarın adı bakayım? Heidegger... Alman’mış herif...”  </p>
			<p class="paragraf">“Ne üstüne?”  </p>
			<p class="paragraf">“Bilmem... Felsefe galiba... Kitabın adı <span class="CharOverride-2">Varolmak ve Za</span>man... Bazı parçalar almış dergi... Okurken aklıma gelenleri yazıverdim... Saçma!”  </p>
			<p class="paragraf">Perihan abisine şüpheyle baktı. Kâğıtta aradığı yeri bulup okudu:  </p>
			<p class="paragraf">“‘Belki dövüşmesini bile önledik. Belki başımızı derde sokmamak için dövüşmemiştir...’ Ne demek bu? Adamın kitabında mı yazılı bu söz?”  </p>
			<p class="paragraf">“Yok...”  </p>
			<p class="paragraf">“Saklıyorsun benden bir şeyler abicim... Anlamaz mıyım ben? Sıkıntınız var sizin... Bütün gece uyumadınız...”  </p>
			<p class="paragraf">“Amma yaptın... Büsbütün uyumamak denmez! Uyandım bir iki kere... Kolay mı İstiklal Mahkemesi’ne gidip gelmek? Çocuklar ‘kahraman’ dediyse...”  </p>
			<p class="paragraf">“Hayır... Dışardan değil sizin sıkıntınız... İçerden... Kendinizden... Çok önemli olmasa saklamazdınız. Nereye bağladınız bakalım, ‘Belki bizim yüzümüzden dövüşmedi,’ sözünü?”  </p>
			<p class="paragraf">“Saçma dedim ya... Geldi öyle aklıma... Dalgınlıkla yazmışım... Dövüşmeye kalksaydı, kan dökülseydi, bırakmazlardı bizi kolayca... Süründürürlerdi biraz...”  </p>
			<p class="paragraf">Perihan saçlarını tutarak bir an düşündü:  </p>
			<p class="paragraf">“Rahmetliye kötülük etmişiz gibi bir anlam var bu yazdıklarında... Dövüşseydi ne çıkardı? Kurtulur muydu?”  </p>
			<p class="paragraf">“Hayır... Boşuna kan dökülmüş olurdu. Benim akılma gelen... Dövüşerek ölmeyi kurduysa... Bizim yüzümüzden vazgeçiyor. Önlemiş oluyoruz.”  </p>
			<p class="paragraf">“Neyi?”  </p>
			<p class="paragraf">“Ölüme mahkûm bir insanın son isteğini...”  </p>
			<p class="paragraf">“Ne kadar karışık... Hiç aklım ermedi.”  </p>
			<p class="paragraf">Emin ceketini çıkarmış, kravatını çözüp koltuğa rahatça oturmuştu.  </p>
			<p class="paragraf">Perihan, abisindeki değişikliğin olumluluğunu görüyordu, ama rahatlayamıyordu. Yıllardır kız kardeşinden hiçbir şeyi saklamamıştı Emin Bey... Saklaması, çok ağır, çok üzücü şeyler düşünüyor, çok büyük bir acıyı gizlice çekiyor, demekti. Hele bu sorumluluk konusundaysa... Kendisini hiçbir zaman kolay avutamaz, umursamazlık edemezdi.  </p>
			<p class="paragraf">Perihan kurcaladı, abisi “Yok bir şey,” dedikçe her zaman yaptığı gibi, “Nasıl olsa söyletirim,” demedi, üsteledi.  </p>
			<p class="paragraf">Emin Bey, söze biraz çekingen başlamıştı, ama gitgide keyiflenmiş, nasıl boş bulunup alıklık ederek bunaltıya kapıldığını anlatırken, hele Sudanlı bakıcıya başvurup remil döktürmek kararında alayın insafsızlığını büsbütün artırmıştı.  </p>
			<p class="paragraf">“Saçma tabii... Gel de bunu şaşkına anlat... Bir daha iman ettim. Biz okumuşlar, düpedüz zehrediyoruz yaşamayı kendimize... Halk böyle değil. Hele Anadolu halkı...”  </p>
			<p class="paragraf">“Ne ilgisi var?”  </p>
			<p class="paragraf">“Var. Sabahleyin Gurbet Bacı’ya koştum. Niyetim rahmetlinin böyle bir kuşkuya düşüp düşmediğini soruşturmak... Derdimi anlatamadım bir türlü... Açıkça anlattım, bu kez kavrayamadı büsbütün...” Güldü bıyığının altından biraz... Gülüşünde yürek rahatlığından gelen mutluluk vardı. “Halklarımızla niçin kolay anlaşamadığımıza biraz daha aklım erdi. Bu bakımdan iyi oldu böyle bir bunaltı...”  </p>
			<p class="paragraf">Perihan gittikçe somurtmuş, anlatılanların sonuna doğru suratını adamakıllı asmıştı:  </p>
			<p class="paragraf">“Nasıl söyleyebildi böyle bir yalanı Murat olacak utanmaz?”  </p>
			<p class="paragraf">“Söyler. Önce, gazetecidir. Zanaatı... Sonra, baskıyla yöneltilen bir memleketin gazetecisi... Düşünmemiştir birine zarar vereceğini... Aslına bakarsan, yalan değil anlattıkları. Kendisi görmemiş sadece, duymuş... Olayı biraz abartıyor, biraz da süslüyor.”  </p>
			<p class="paragraf">“Ne kadar ayıp! N’apiyim ben şimdi bu yalancıya?”  </p>
			<p class="paragraf">“N’apacaksın... Bir sofra hazırla bu akşam... Çağır Doktor İhsan Beylerle birlikte... Vur suratına yalancılığını... Sıkıştıralım biraz... Utandıralım.”  </p>
			<p class="paragraf">“Utanır mı? Hiç umudum yok... Sırıtır. Zıddıma basmak için yemeklerimi beğenmez.”  </p>
			<p class="_0">  </p>
			<p class="paragraf">Gazeteci Murat taşkınlıkla bağırıyordu:  </p>
			<p class="paragraf">“Nedir o, Perihan teyze? Yalanımızı mı tutmuş kahramanlar kahramanı Emin dayımız? Nasıl tutmuş? Eveet! Aklımızdan çıkarmamak gerekti ki, gerçek bugatırlara yalan olmaz! Yavaş mı? Ne yavaş? Neden utanacakmışım? Aslına bakarsan bizimki yalan değil, bezemek... Bezemek, yani gazete yazısı haline getirmek... Bana sorarsanız hanımlar, olayların gerçeği, gazetecinin gördükleri değil, yazdıklarıdır. Siz şimdi söyleyin bakalım, ziyafetin baş yemeği nedir? Çerkeztavuğu mu? Vay ki yaman! Başkaca mücver... Vay ki büsbütün yaman... Başka? Böreek! Şuna siz, ‘Arkası yufka,’ desenize düpedüz... Cacık macık, çiroz miroz da... Daha nossun? Peki, nerde benim aslan dayım? Hele bir anlayalım bakalım, Gavur İzmir’inde, İstiklal Mahkemesi tutuklusuyken bizim burda uydurduğumuz yalanı nasıl tutmuş? Bilgi kuvvetiyle mi, keramet gücüyle mi? Kurcalamayacak mıyız buralarını? Nasıl kurcalamayacağız? Gazetecilik konusudur ve de gayretle parlak zanaat hüneridir. Ucunda bizim aylığın elli pankanottan altmış pankanota fırlaması vardır ki, bildiğin bay olmaktır ve de bundan böyle yoksulluğa töbe çekmektir.” Merdivene sardığı ayak seslerinden anlaşılıyordu. “Dayıcığım, nerdesiniz? Koca Tanrı’nın buyruğuyla Oğuz şölenine yetişmiştir yalancı yeğeniniz ve de göklerdeki güneş anamızın desteğiyle aç kurt gibi iştahlıdır.”  </p>
			<p class="paragraf">Sofaya çıkınca el öpmek için hızlandı, yaklaşınca durakladı, kaşlarını çatarak baktı. Gülümsemesi hemen silinmiş, bakışlarına ürkeklik gelmişti:  </p>
			<p class="paragraf">“N’oldu size Emin dayı? Hasta mısınız?”  </p>
			<p class="paragraf">“Ne hastası? Nerden çıkarıyorsun? Turp gibiyim!”  </p>
			<p class="paragraf">“Turp gibisiniz de, suratınız neden sapsarı... Durun bakıyım, bir değişme var sizde... Zayıflamışsınız desem... İki günde...”  </p>
			<p class="paragraf">“Yok bir şey diyorum... Başlama gene gazeteci uydurmalarına... Geç otur.”  </p>
			<p class="paragraf">“Allah Allah... Nedir peki? Durun Emin dayı... Saçlarınız apak olmuş yahu... Neden fark edemedim İzmir dönüşü? Emin dayı, n’oldu rica ederim!” Murat’ın sesi titriyordu. Adamakıllı telaşlanmıştı. Gülümsemeye çalıştı. “Rica ederim dayıcım, n’oldu? Hayır... İzmir dönüşü yoktu bir şey... Durun hele, geçen gün gelen arkadaşlardan biri, ‘Şakaklarının aklığı çok yakışıyor dayına,’ dediydi de, hiç durmadıydım üstünde...”  </p>
			<p class="paragraf">Perihan seslendi:  </p>
			<p class="paragraf">“Senin yüzünden... Yalanlarının yüzünden hep...”  </p>
			<p class="paragraf">“Gerçek mi?” Enikonu ürkmüştü. “Suçum var mı benim bu işte? Bir halt mı ettim Emin dayı, bilmeden? Söyleyin Allah aşkına...”  </p>
			<p class="paragraf">Emin Bey, başına gelenleri, yumuşak gülümsemesini bozmadan, biraz kendini suçlayarak, biraz da alaya alarak anlattı:  </p>
			<p class="paragraf">Murat toparlanmaya çalışıyordu:  </p>
			<p class="paragraf">“Sinirleriniz bozulmuş sizin... Vah vah... Demek ben sebep oldum.”  </p>
			<p class="paragraf">“Sinirlerimin bozulmasına mı? Haksız övüyorsun kendini. Haddine mi?”  </p>
			<p class="paragraf">“Evet... Şaka geldi bize İstiklal Mahkemesi... Yiğitliğiniz şaşırttı bizi... Hay dilim kurusaydı da...”  </p>
			<p class="paragraf">“Bırak canım... Geçti gitti.”  </p>
			<p class="paragraf">“Vah vah...” Emin Bey’in elini saygıyla öptü. Bırakmadı. “Demek... O sesten... Birdenbire... Aklınıza geldi ki...” Gittikçe artıyordu telaşı. “Kim bilir nasıl kıvrandınız... Ne kadar hayvanım ben! Hay Allah belamı versin! Hiç olur mu dayıcım, aldırma... Düşünmeliydim, asabınızın bozuk olacağını...”  </p>
			<p class="paragraf">“Düşünmek... Sen icat mı çıkaracaksın gazetecilikte?”  </p>
			<p class="paragraf">“Düşünen gazeteci olmaya çabalıyorum oysa ben...” Sigara verip acele kibrit çaktı. “Çok utandım, çok...”  </p>
			<p class="paragraf">“Otur hadi... Geçti. Bir bakıma da çok iyi oldu, Murat, kendimi çoktandır ölçüp biçmezmişim... Yalınkatlığımı anladım. Hiçbir şey bilmesem, kendi sorumluluğumu bilirim.” Yumuşacık güldü. “Bir yerde bildiği de hiç işine yaramıyormuş meğerse adamın... Yüzde yüz emin olduğu da... Bereket Gurbet Hala açtı gözümü...”  </p>
			<p class="paragraf">“Gurbet Hala mı?”  </p>
			<p class="paragraf">“Evet... Baktım bunaltı artıyor. Kalktım gittim. Ağzını arıyacağım da, o gün, ben evden çıkınca, şüphelendiğini belirleyen bir şey söylemiş mi rahmetli... Ne kadar iyi olmuş göze aldığım... Senin o gün eve gelmediğini söyledi.”  </p>
			<p class="paragraf">“Ferahladınız.”  </p>
			<p class="paragraf">“Ferahladım, ama daha önemlisi... Gurbet Hala’nın davranışı... Aslında ferahlamasam buna belki dikkat etmezdim. Hatta kurcalamazdım bile buraları... ‘Seni izleyip de buldularsa?’ dedim, hiç oralı olmadı. Sövdü saydı, her kim ardına takıldıysa... Rahmetlinin bizden şüpheleneceği üstündeyse hiç durmadı. Çiğ yememiş ki karnı ağrısınmış... ‘Bu nedir, neyin nesidir?’ diye düşündüm dönüşte... Şuna inandım ki kesin... Biz aydın geçinen kaltabanların çektiğimiz, hep halktan uzak düşmenin maskaralığı... Halkın sağlam yargı gücünden uzaklaşmazsak, dertlerimizin en az yüzde ellisinden kurtuluruz. ‘Ben taşlıkta kıyametleri koparmakta değil miyim? Nerden duymuş rahmetli Kara Kemal oğlumun şu kadar uzaktan Hıh dediğini, o ağzı kalabalık oğlan?’ demez mi Gurbet Hala?”  </p>
			<p class="paragraf">“Haklı... Ben yalanıma kulp bile takmamışım, bir de gazetecilik taslıyorum.”  </p>
			<p class="paragraf">“Hadi sen durmadın üstünde... Ya bana n’oluyor? Bulmalı değil miydim Gurbet Hala’nın gelişigüzel söyleyiverdiğini kendi kendime... Sonra düşündüm... Bir gün Doktor İhsan, medyumluk meselesini anlatırken, bir şeyler demişti, ‘Medyum yatkınlığı olanlar, kimi zaman, bütün sesleri silip çok uzaklardaki bir konuşmayı çok açık duyarlar,’ demişti. ‘Çünkü ruhlar, biz istemesek de, bizimle ilinti kurar, bize seslenir,’ demişti.”  </p>
			<p class="paragraf">“Bu hesapça biz medyum oluyoruz. Gaipten sesler duyuyoruz. Aşk olsun Emin dayı!”  </p>
			<p class="paragraf">“Dahası var! Çabaladıkça battım. Kendi kendimi batırdığımın hiç farkında olmadan... ‘Doktorun dediklerinde binde bir gerçek payı varsa...’ diyorum, ‘Aklıma geleni bana, sakın rahmetli hatırlatmış olmasın?’ diye kıvranıyorum. ‘Ruhlarla doğrudan doğruya ilinti, biz istemeden, uyku rüya halinde kurulan ilintidir’ demişti, bizim doktor... ‘Bu ilinti çoğu zaman bilinçaltıyla kurulur, oraya yerleşir, sonra apansız bilince çıkar,’ filan demişti. Bunlar aklıma geldi. Düşündükçe bunaltıya gömüldüm. Çünkü bir an aklımdan geçirmiştim...” Yutkundu. Duraklamasından utanarak yiğitçe açıkladı. “Gidecek yeri kalmadığı anlaşılınca... Burda er geç yakalanacağı anlaşılınca... Bir an aklıma geldiydi... Yakalansa da... Gitse, suçsuzluğunu ispatlayıp kurtulsa...”  </p>
			<p class="paragraf">Gözlerini kaçırdı. Bütün zorlamasına rağmen, “Haber vermeyi geçirdim aklımdan,” diyememiş, daha korkuncu, bunu ölse diyemeyeceğini anlamıştı.  </p>
			<p class="paragraf">Dudaklarını yalayarak acele ekledi:  </p>
			<p class="paragraf">“Daha korkuncu, Perihan da geçirmiş aklından aynı şeyleri... Bir başka açıdan ölçüp biçmiş... ‘Emin Abi’me daha zararlı olmasın?’ demeseymiş... Biraz daldı. Ne garip! ‘Karşımızdakinin aklına gelmiş midir?’ sorusu, bizim aklımızdan geçtiği için... Bir yerde okumuştum: Bir kötülüğü uzun boylu aklımızda gezdirmemiz, işlememizle birdir... Daha korkuncu... Bütün okuduklarımızı, bildiklerimizi, düşündüklerimizi, aydın kişiler olarak bunaltı zamanlarında kurtulmak için kullanacağımıza, bunaltıya büsbütün batmak için kullanıyoruz.”  </p>
			<p class="paragraf">“Gerçek... Evet, şimdi anladım. Gurbet Halalarla farkımız burda... Sakın aklınıza getirmeyin bir daha böyle çapraşık şeyleri... Gazeteler hani yazdılar ya... Eve girmişler de... Odaya çıkmışlar da... Yerde terlikleri... Havada sigara dumanları görmüşler de... Bundan anlamışlar birkaç saniye önce burda olduğunu... Açık pencereden bahçeye atlamışlar. Hepsi yalan bunların!”  </p>
			<p class="paragraf">“Yalan mı? Ya?”  </p>
			<p class="paragraf">“Ev çoktan gözaltındaymış... Çoktan dedimse, en az bir gün önce... Dahası var... Baskından bir gün önce... Telefon hattı çekilmiş bizim tulumbacı reisi Parlak Osman Ağa’nın evine karakoldan, üst katta, sizin bahçeyi gören odaya gözcü koyulmuş...”  </p>
			<p class="paragraf">“Deme... Sahi mi?”  </p>
			<p class="paragraf">“Yüzde yüz... Ordaki gözcü söyledi. Yaşlı bir polistir. Vali Çerkez Reşit Bey’i, Fulya tarlasında kendini öldürmeye zorlayanların da arasındaymış... ‘Düşünsene,’ dedi, ‘nereden çıkar, ‘Teslim ol Kara Kemal Abi, saklandığın yeri biliyoruz’ sözü?’ Çünkü kümesin arkasındaki kovuğu hazırlanırken görmüş Osman Ağa, ama hayvan olduğundan bağlayamamış kaçaklar işine...”  </p>
			<p class="paragraf">“Vah vah... Demek rahmetli, sinerek oraya yetişmek isterken gözetleniyordu komşu pencereden... Kara Kemal Bey’den çok iyilik görmüştür oysa, bizim tulumbacılar reisi Osman Efendi...”  </p>
			<p class="paragraf">Efendi demeyin şu itoğluite, dayıcığım... Hamam oğlanlığından yetişmiş... Töbe töbe... ‘Miheldir’ diyeceğim geliyor bu Kara Kemal Bey gibilerine... İyiliği dokunmuş... Hiç namuslu adamlara iyilikleri dokunmaz mı bunların? Gözcü polise de Vali Çerkez Reşit Bey’in çok iyiliği dokunmuş... ‘Ermeni kırımında çok vurgun vurduk, sayesinde,’ diye sırıttı. Dahası... Ne dese beğenirsin... ‘İş yok, Murat Bey, yüksek makamlara çıkmakta’ dedi, ‘Zart zurt ederler... Hele polisi hiç adam yerine koymazlar. Sonunda, hepsi elimize düşer. Beyi, paşası...’ diyerek iç çekti yalandan... Herifin kasılmasını görmeliydiniz... Şunu anladım ki dayıcığım... Belki bizim toplumlarda, şimdilik, parlak zanaat değil yüksek makamlara çıkmak... Hele milleti karmanyolaya getirip çıkmış, sapısilikler için...”  </p>
			<p class="paragraf">Emin Bey, Kara Kemal arkadaşını bu sapısiliklerin arasına sokmadığından, enikonu keyifle gülüyordu.  </p>
			<p class="paragraf">Murat, dayısının bunaltıyı büsbütün savuşturduğuna inanınca deminden beri geri bıraktığı soruyu sordu:  </p>
			<p class="paragraf">“Peki dayıcım... Nasıl oldu da boş veremediniz böyle bir düşünceye? Bunaltıyı neden yenemediniz kolayca? Oysa ölümden sonrasına hiç inanmazsınız! ‘Sonrası boşluk,’ dersiniz.”  </p>
			<p class="paragraf">“Derim, evet... Bunu da ölçüp biçtim. Ölümden sonranın yokluğu meğerse ölüler içinmiş, alık oğlum, diriler için orası da hesaba katılacakmış meğer...”  </p>
			<p class="paragraf">“Vay ki, felsefedir ve de gayetle yaman felsefedir. Nur olun, benim filozof dayıcığım...”  </p>
			<p class="paragraf">“Hadi ordan çapkın... Bir de utanmadan eğleniyor.”  </p>
			<p class="paragraf">Emin Bey elinin tersiyle Murat’ın karnına yavaşça vurdu. Böyle yapması, keyifli oluştan gerçek mutluluğa geçtiğini gösterirdi.  </p>
			<p class="paragraf">Murat tamamıyla rahatlayınca yemek kokularıyla beraber açlığını duyup üst üste yutkundu.  </p>
			<p class="paragraf">Köşedeki evin tombul kızı, gramafona gene fokstrot koymuştu.  </p>
			<p class="paragraf">“Yanılmaktasın yavrum, aç ayı oynamaz,’” diye düşünerek sırıttı.  </p>
			<p class="paragraf">Ortalık kararıyor, esinti biraz serinliyordu. Sıcaktan kurtulmak için sofrayı taşlığa kurmuşlardı.  </p>
			<p class="paragraf">Doktor İhsan Bey, tırabzana küt küt vurarak, “Masa başına! Birazcık içilsin de akıllar başa gelsin!” diye bağırınca gülüşerek kalktılar.  </p>
			<p class="_0">  </p>
			<p class="paragraf">Doktor İhsan Bey’in dul baldızı Nesibe Hanım, ikinci kadehten sonra biraz nazlanarak da olsa udu kucağına almıştı. Sesi küçüktü, ama şaşılacak kadar tatlıydı. Udu da ortanın üstünde çalıyor, kendisine göre birtakım incelikler çıkarıyor, sofradakiler arada bir türkülere katılıyorlardı.  </p>
			<p class="paragraf">Ağırdan oynağa doğru gidileceğine, nasılsa, oynaktan ağıra gelinmiş, nedense hep umutsuzluğu söyleyen şarkıların kederi sofraya hiç belirsiz çökmüştü, “Acı öldürme ki kalbimde hayalin yaşasın / Yeter ey gözleri sevda dolu esmer güzeli...”  </p>
			<p class="paragraf">Emin Bey, Perihan’ın da şarkıya koşulduğunu anlayınca şaşırdı. Kız, yıllar var ki, yalnız başına olmadıkça hiç böyle bir şey yapmıyordu. Demek sofraya oturalı beri kollamış, abisinin bunaltısını tamamıyla savuşturduğuna inanmıştı.  </p>
			<p class="paragraf">Buna çok sevindi. Sevincinin tadını çıkarmak için kahedini aldı. Bir koca yudum içti. Murat sigara yakıyordu. “Peki, ya polislerle beraber gelseydi... Gurbet Hala bağırmasaydı da, rahmetlinin böyle bir ses çıkardığını gerçekten duysaydı?” Kadehi gürültü etmemeye çalışarak masaya bıraktı. Bunu bir suç işliyormuş gibi, oturanları kollayarak yapmıştı. Birden dayanılmaz bir yorgunluk duydu. Kaç günün uykusuzluğundan, çırpınmalarından, batıp çıkma çalkantılarından gelen gerçekten dayanılmaz bir yorgunluktu bu... Kederli türkülerin, rakının, ilerleyen gecenin, kız kardeşinin gösterdiği derin ilginin, belki de geçirdiği tehlikeli günlerin üst üste yığdığı yorgunluktu. “Çok şükür, görmemiş Murat, bulunmamış burada... Bulunsaydı... Hayır, üstesinden gelemezdim... Hiç gelemezdim. Burası...” Soluğunu keserek irkildi, “Kesin,” derken... Başı dönmüş gibi gözlerini yumdu. “Neyi değiştirir görüp görmemesi... Burda olup olmaması... Daha kötü ya... Demek hiç görmeden de söyleyebiliyor! Evet... İnsanoğlunun düşündükleri, yazdıkları, gerçek olanlardan daha gerçek... Kaç bin kişi okumuştur bunun yazdıklarını? Bunlardan kaçının aklından geçmiştir. Salt bunun yazdıklarını okumak şart değil... Bütün bu olay için yazılanlar... Bilir bilmez... Yarım yırtık... Saçmasapan... Aman yarabbi!” Gözlerini kapatmıştı. “Vur sineme mızrabın ile sine senindir..” Hemen gözlerini açtı. “Nedir bu? Ne diyorlar? Kimin için?” Boğazı kurumuş, demek ki bunaltı, kat kat büyüyerek yeniden başlamıştı. “Demek ki, şakaya alırmışım sorumluluğu ben bunca yıldır. Demek, üstünde düşündüm, kesinkes inanca vardım derken... Peki nasıl mutlu olabilir namuslu insanlar bu durumda? Bırak mutluluğu, nasıl yaşanabilir adam gibi? Hiç mutluluk yok mu namuslu insana?” Bunca yıldır evine kaçmakla bütün sorumluluklardan kurtulacağını sanmıştı. “Evine kaçmakla öyle mi? Etliye sütlüye karışmamakla... Bu kadar kolay mı, kurtulmak... İnsan gibi yaşamak... Bu kadar kolay mı adam olmak?”  </p>
			<p class="paragraf">“N’oldunuz abi? Bir yeriniz mi ağrıyor?”  </p>
			<p class="paragraf">Perihan bunu var gücüyle bağırarak sormuş gibi irkildi, acele karşıladı:  </p>
			<p class="paragraf">“Yok canım? Severim de... Bilmez misin... Bu şarkıyı ben...”  </p>
			<p class="paragraf">“Seversin sahi...”  </p>
			<p class="paragraf">İçinden kopan kıyametin nasıl olup da farkına varamadıklarına, hele bunu Perihan’ın sezemediğine şaşarak bir an soluklandı. “Çok şükür, tutacağız yemeğin sonunu kimseye hiçbir şey fark ettirmeden,” diye dişlerini sıktı.  </p>
			<p class="paragraf">O gece, Emin Bey için uyumak değil, Perihan’ı düşünmek bile söz konusu olmamış, odasında dolaşırken, yavaş yavaş çıkmazı mıkmazı bir yana bırakıp kendisini böyle kıskıvrak yakalayan SORUMLULU⁄UN n’olduğunu araştırmaya girişmişti. Düşündükçe, çok iyi bildiğine, hele kendisi için uygulamada kesinliğe ulaştığına emin olduğu sorumluluk, çok çapraşık ve çelişkili, adamakıllı korkunç bir genişliğe varıyordu.  </p>
			<p class="paragraf">Şimdiye kadar zannettiği gibi, biraz akıllı, tedbirli davranan, hırslarını, tutkularını yenebilen insanoğlunun sorumluluklarından kolayca sıyrılması hemen de imkânsızdı. Çünkü insanoğlu yaptıklarından, hatta aklından geçirdiklerinden, hatta yakınlarının yaptıklarından, tasarladıklarından değil, yüz yıl, iki yüz yıl sonra yaşayan, bütün insanların yaptıklarından, daha beteri akıllarından geçirdiklerinden de sorumlu görünüyordu. Sözgelimi kendi meselesinde... İki yüz yıl sonra, bir başka konuyu Türk gazetelerinde araştıran bir Yeni Gineli sosyolog, bu Kara Kemal meselesini vakit geçirmek için okusa, “Adam kendisini vururken neden böyle bir ses çıkardı?” diye düşünebilir, bunu belki de hiç duraklamadan, “Ev sahibinin ele verdiğini düşünmüştür de ondan,” hükmüne bağlayabilirlerdi. Şu halde sınırsız bir şeydi bu sorumluluk belası... Her ihtimal, yeni yeni ihtimallere bağlıydı. Böylece de ucu sonsuza dayanıyordu. Delirmek işten değil...  </p>
			<p class="_0">  </p>
			<p class="paragraf">“Delirmek işten değil abicim... Düşünsene, ayaklarını öpeyim... Yoktur bunun sonu...” Perihan koltuktan kaymış, elindeki mendili didikleyerek yalvarıyor, gözlerinden iri yaşlar akıyordu. “N’aparız böyle düşünürsek hepimiz? Soluk almak bile imkânsızlaşmaz mı? N’apmalı? Yaşamamalı mıyız?”  </p>
			<p class="paragraf">“Her çeşit hergeleliği, namussuzluğu, soygunu ortadan kaldırmaya çalışmalıyız, ancak insanın insana kahpelik etmesi ortadan kalkınca kurtuluş var. Çok düşündüm. Bugünkü dünyada, Allah’a sığınamıyorsun kişisel sorumluluklarından... Toplumun baskılarını da özür olarak ileri süremiyorsun. Çünkü sorumluluğu ancak hür insan duyar. İnsan bu konuda kendi kendisini yaratıyor. Düşünme, dayanma, hayal etme gücümüz ne kadarsa o kadar insanız. Yaratılmış olmanın, toplum baskılarının özürüne sığınamayız. Sorumluluk idrakine varmış insan, sınırsız olarak hürdür. Hürlüğü arttıkça sorumluluk artar. Artan sorumluluk karşısında ister istemez bunaltı duyarız. Anlıyor musun küçük abla, niçin uyumuyorum gecelerdir?”  </p>
			<p class="paragraf">“Hayır, hiçbir şey anlamıyorum. Gülme öyle... Korkunç bunları böyle düşünmek... Yaşamak imkânsız olur abicim; mutlu olmak, sevmek, namuslu yaşayıp namuslu öldüğüne inanmak imkânsızlaşır. Yapma abi... Ayaklarını öpeyim, topla kendini... Çıkar aklından bunları... At zihninden... Deli olacağım ben, çıldıracağım!”  </p>
			<p class="paragraf">Perihan, aşağıdan yukarı, abisine acıma dilenerek baktı. Emin Bey’in kendisinden çok daha acınacak yerde sallandığını anlayınca çaresizlikle ellerini yüzüne kapattı. “Allahım bize yardım et! Sana sığındım. Kurtar bizi bu azaptan!”  </p>
			<p class="paragraf">Perihan’la Emin aynı zamanda merdivene döndü.  </p>
			<p class="paragraf">Kapı çalınıyordu.  </p>
			<p class="paragraf">Emin dehşetle fısıldadı:  </p>
			<p class="paragraf">“Kim olabilir bu saatte?”  </p>
			<p class="paragraf">Perihan parmağını ağzına götürdü:  </p>
			<p class="paragraf">“Suuuussss... Ben bakarım.”  </p>
			<p class="paragraf">Birden kendini toplamış, kalkarken bir silkinmede üstündeki perişanlığı atmıştı. Metin adımlarla yürüdü.  </p>
			<p class="paragraf">Saat vurmaya başlayınca Emin Bey soluklarını tutarak saydı. “Üç... Gecenin üçü... Kim olabilir?” Aşağıya kulak verdi. Perihan sürgüyü çekiyordu. “Kim?” Doktorun baldızı Nesibe Hanım hastalanmıştı. “Ağırlaştı mı?”  </p>
			<p class="paragraf">Perihan biraz sonra, gittiğinden daha perişan göründü. Ölüm haberi almış gibi titriyordu.  </p>
			<p class="paragraf">“Kimmiş? Nedir istediği?”  </p>
			<p class="paragraf">“Yok bir şey... Yok...”  </p>
			<p class="paragraf">“Ne demek?... Saat üç...”  </p>
			<p class="paragraf">Perihan saate korkuyla baktı. Gerçekten üç olduğunu görünce elini büyük bir suç işlemiş gibi yanağına götürdü:  </p>
			<p class="paragraf">“Üçmüş sahi...”  </p>
			<p class="paragraf">“Kimdi Perihan? Neydi istediği?”  </p>
			<p class="paragraf">“Öteki gelmiş abi... Abdülkerim Bey... Almadım içeriye...”  </p>
			<p class="paragraf">“Ya.”  </p>
			<p class="paragraf">“Alamadım. ‘Gözaltında bu ev,’ dedim. ‘Lazımsa para verelim,’ dedim.”  </p>
			<p class="paragraf">“Sonra da kapıyı yüzüne kapatıp... Olmaz Perihan... Koş hemen aç... Al içeri... Düşünelim n’apacağımızı...  </p>
			<p class="paragraf">“Hayır, alamam! Sen karışma... Arkasına düşmüşlerdir. Çok heyecanlıydı. Bunu da tutarlarsa bizim evde... Düşün, günlerden beri çektiğin azabı...”  </p>
			<p class="paragraf">“Tamam... Düşünürüz. Elini kız kardeşinin yüzünden geçirdi. Hele açalım önce...”  </p>
			<p class="paragraf">Perihan birden irkildi:  </p>
			<p class="paragraf">“Olmaz, istemiyorum. Bağırırım camları kırıp... ‘Yangın var!’ diye kıyameti koparırım. ‘Aranan kaçak burda... Gelin tutun!’ diye bağırırım. Yüzüne bak aynada... Mahvoldun. Çıktın insanlıktan... Çektiğin azabı düşün, kaç gündür çektiğin cehennem azabını...”  </p>
			<p class="paragraf">“Saçmalıyorsun küçük abla... Kederle gülümsedi. Ben o cehennem azabını kıstırılmış insanlara kapıları açmamak için çekmiyorum. Kapıları daha kolay, daha çabuk açabilmek için çekiyorum. Hadi, koş rica ederim, hadi çabuk...”  </p>
			<p class="paragraf">Perihan oralı olmayınca yürüdü, önüne dikilince yavaşça yana almak istedi.  </p>
			<p class="paragraf">“Saçmalama... Yemin ettim.”  </p>
			<p class="paragraf">“Tamam. Ben açacağım. Sen duymamış olursun.”  </p>
			<p class="paragraf">“Hayır... Bırakamam...”  </p>
			<p class="paragraf">Emin Bey, ömründe ilk defa kız kardeşine karşı kuvvet kullanmak zorunda kalacağı için şaşırmış, bir an duralamıştı. Perihan soluk soluğa yalvardı.  </p>
			<p class="paragraf">“Olmaz abi! Beni düşün... Beni de götürürler bu kez... Acı bana. Mahvolurum. Bağışlamazlar bu kez...”  </p>
			<p class="paragraf">Emin Bey korkutulmak, gözünün yıldırılmak istendiğini anlayınca birden değişip dikilmişti:  </p>
			<p class="paragraf">“Çekil yolumdan! Çekil diyorum!”  </p>
			<p class="paragraf">Perihan bir an ürktü, sonra abisini yıllardır kumandası altında tutuyor sanısının verdiği cesaretle direndi:  </p>
			<p class="paragraf">“Olmaz. Bırakmayacağım!”  </p>
			<p class="paragraf">Bu anda ikisinin de hiç beklemediği bir iş oldu. Emin Bey, sanki yüz kere yapmış gibi, Perihan’ı hırsla kolundan tutup savurdu:  </p>
			<p class="paragraf">“Çekil be!”  </p>
			<p class="paragraf">Sıyrılıp geçerken, kız canhavliyle atılıp bacaklarına sarılmıştı:  </p>
			<p class="paragraf">“Dur Emin Abi... Dinle... Boşuna zorluyorsun. Yok kimse... ‘Çıktılar burdan aradıklarınız,’ dedim, ‘biz yeni taşındık,’ dedim. Gitti çoktan...”  </p>
			<p class="paragraf">“Neeee?”  </p>
			<p class="paragraf">Emin Bey yay gibi sıçradı, merdivenleri üçer dörder atlayarak indi. Kapı kanadı arkasına çarpıp tahta evi temellerinden sarsınca Perihan korkuyla inlemiş, kalkmaya davranmıştı. Abisinin boğuk sesini duyunca katılakaldı.  </p>
			<p class="paragraf">Emin Bey, Cambaziye Mahallesi’nin Tatlıkuyu Sokağı’nı inim inim inleterek var gücüyle bağırıyordu:  </p>
			<p class="paragraf">“Arkadaaaş! Arkadaaaş! Emin’i arayan arkadaş! Burdayım ben, burdayım!”</p>
		</div>
	</body>
</html>