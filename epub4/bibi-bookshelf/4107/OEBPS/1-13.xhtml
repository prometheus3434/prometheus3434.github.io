<html xmlns="http://www.w3.org/1999/xhtml">
	<head>
		<title>1-13</title>
		<link href="css/idGeneratedStyles.css" rel="stylesheet" type="text/css"/>
	</head>
	<body id="x1" xml:lang="tr-TR">
		<div class="Basic-Text-Frame">
			<p class="split" xml:lang="en-GB">  </p>
			<p class="ort" id="_idParaDest-11" xml:lang="en-GB">1  </p>
			<p class="paragraf">“Ey ruuuh! Geldinse üç kere vur!”  </p>
			<p class="paragraf">Sofanın karanlığında Doktor İhsan Bey’in biraz kalın ama yumuşak sesini, bağdadili duvarlar, işlemeli tavan, sanki ruhlar dünyasına hiç yanlışsız işittirmek istiyormuş gibi en son, en hafif titreşimlerine kadar havada tutuyordu.  </p>
			<p class="paragraf">Masada oturanlar, –Doktor’un dul baldızı Nesibe, ev sahibi Perihan, yeğeni gazeteci Murat– elleri masada, soluklarını kesmişlerdi.  </p>
			<p class="paragraf">Sessizlik başlayınca, sıcak temmuz gecesinden uzaklı yakınlı, bulanık kopuk bir şeyler duyuluyordu. Köşebaşındakilerin fonografında gene bir fokstrot... Hayır... Komparsita... Çok daha uzakta, çok daha tanıdık olduğu için, Bimen Şen’in bir şarkısı... “Çalan şen, söyleyen şen, dinleyen şen...”  </p>
			<p class="paragraf">“Ey ruuuh! Geldinse üç kere vur!”  </p>
			<p class="paragraf">Tak... Tak... Tak...  </p>
			<p class="paragraf">Doktor İhsan Bey birden heyecanlandı:  </p>
			<p class="paragraf">“Ey ruuuuh! Kâhya Derviş’in ruhuysan üç kere vur!”  </p>
			<p class="paragraf">Gazeteci Murat, “Neden sormadı soruyu? Neden uzattı boşuna?” diye düşünerek suratını asmıştı.  </p>
			<p class="paragraf">Tak... Tak... Tak...  </p>
			<p class="paragraf">“Ey ruuuh...” Birden elektrik yanıp sofa aydınlanınca, eni-konu kızgın çıkıştı. “Hay Allah... Berbat ettin, Emin Bey! Tam...  </p>
			<p class="paragraf">“Kapı çalınıyor... Duymuyor musunuz Perihan?”  </p>
			<p class="paragraf">Perihan Hanım, abisine anlamaya çalışarak bakarken gazeteci Murat atıldı:  </p>
			<p class="paragraf">“Berbat ettiniz seansı Emin dayı... Tam karşılık vermeye başlamıştı ruh...”  </p>
			<p class="paragraf">Tak tak tak...  </p>
			<p class="paragraf">Masadakiler dünyanın en büyük şaşkınlığıyla bakıştılar. Evet, kapı çalınıyordu gerçekten... Evet, bu da sanki hiç görülmemiş bir şeydi.  </p>
			<p class="paragraf">“Hay Allah...”  </p>
			<p class="paragraf">“Sahi...”  </p>
			<p class="paragraf">Emin Bey gülümsedi:  </p>
			<p class="paragraf">“Açar mısınız Perihan, yoksa açayım mı?”  </p>
			<p class="paragraf">Perihan hemen kalktı.  </p>
			<p class="paragraf">Maliye teftiş heyeti başkanlığından emekli Emin Bey’in, her zamanki gibi, elinde kitap vardı. Okuduğu yeri kaybetmemek için bir parmağını arasında tutuyor, masadakilere gülümsüyordu. İnceliğini koruduğundan kırk altı yaşını göstermiyordu. Yüzüne büsbütün yumuşaklık veren miyop gözlerini kırpıştırarak sordu:  </p>
			<p class="paragraf">“Kimi tartaklıyordunuz mezarında gene, Doktor, hangi zavallıyı?”  </p>
			<p class="paragraf">“Bırak... İlk iki vuruş kapı değildi... Kalıbımı basarım! Ne dersin Murat?”  </p>
			<p class="paragraf">“Orasını bilmem! Dayım ışığı yaktıktan sonra vuruş ruhtan gelmeliydi ki... Yazmalıydık Londra’ya... Federasyondakilerin aklı başından gitmeliydi.”  </p>
			<p class="paragraf">“Kimi uyandıracaktınız uyanılmaz uykusundan, diyorum?”  </p>
			<p class="paragraf">“Derviş Kâhya’nın ruhunu...”  </p>
			<p class="paragraf">Emin Bey, hatırlamaya çalıştı:  </p>
			<p class="paragraf">“Kimdir o? Ne dervişi?”  </p>
			<p class="paragraf">“Canım, okumadınız mı? Kaçakların saklandığı Paşa Çiftliği’nde vurulan Kâhya... Bektaşi dervişi...” Emin Bey’in hatırlayamadığını anlayınca gazeteci Murat güldü. “İlahi dayıcım... Dünya yıkılsa haberiniz olmayacak...” Dalgın gülümseyen Doktor İhsan Bey’e döndü. “1926 yılı Temmuz ayının yedinci günü gecesi, yedi yüz bin küsur nüfuslu İstanbul şehrinde böyle bir soru soracak bir başka vatandaş bulunur mu? Evet, gittikçe yatıyor aklım, biz Perihan teyzemi değil, Emin dayımı alıştıracaktık bu ruh çağırma işine... Tam onun harcı... Dünyadan elini eteğini çekmiş...”  </p>
			<p class="paragraf">“Halt etmişsin! Dünyadan elimi eteğimi çeksem, ben de otururdum sizin gibi, çivisiz masanın başına... Koyardım ellerimi üstüne... Başlardım bağırmaya... ‘Ey ruuuh...’”  </p>
			<p class="paragraf">Doktor İhsan, ellerini masada unutmuştu. Bu söz üstüne hemen çekip sakladı.  </p>
			<p class="paragraf">“Eğleniyorsun değil mi bizim saflığımızla?”  </p>
			<p class="paragraf">“Yok canım... İstağfurullah...”  </p>
			<p class="paragraf">“Eğleniyorsun, zorluklarımızı ruhlara soruyoruz, diye... Dünyada sormaktan başka ödevi var mıdır insanoğlunun? Hayır, yoktur. Çünkü bulmaktan başka ödevi yoktur. Bulamadığımızdan sorarız. Sen buldun mu her şeyi? Bütün soruların karşılığını buldun mu kafanda? Bu karşılıklar yeterli mi sonuna kadar?  </p>
			<p class="paragraf">“‘Dünyada’ dedin?”  </p>
			<p class="paragraf">“Evet, ‘Ruhlar Dünyası...’ Ruhlar dünyasının kapılarını zorluyoruz biz... Bu zorlamada yenilgiyi peşin peşin kabullenmek var... Yiğitliği de burdadır bunun... Hiçbir şeyi ele geçiremeyeceğimizi bilerek zorluyoruz...”  </p>
			<p class="paragraf">“Hiçbir şeyi ele geçiremeyeceğinizi bilerek mi? Anlamadım.  </p>
			<p class="paragraf">“Elbette... Yaşayanlar için Ruhlar Dünyasında hiçbir şey yoktur ki, kazanmamız söz konusu olabilsin. Güldün, çünkü ‘Saçma’ dedin! Saçmadır evet! Saçmalayabildiği ölçüde aşar insanoğlu kendisini...”  </p>
			<p class="paragraf">“Nereye doğru?”  </p>
			<p class="paragraf">“Gerçeğe... Saçma en sağlam gerçektir, aslına bakarsan.”  </p>
			<p class="paragraf">“Hele buna hiç aklım ermedi.”  </p>
			<p class="paragraf">“Saçmanın saçmalığı gerçek olmadığından değil, ele geçiremediğimizdendir. İnsanın ‘Ele geçirdim’ sandığı gövdedir. Oysa gövdemiz çok daha çapraşık olduğundan, ruhumuzu çok daha kolay tanırız. Eşyayı saran aydınlıktan, ruhumuzu saran alacakaranlık çok daha belirleyicidir.”  </p>
			<p class="paragraf">“Ne güzel söz oyunları! Sembolik... Şiir bile yazılır bunlarla...”  </p>
			<p class="paragraf">“Haklısın, yazılır!” Doktor İhsan arkasına dayanarak güvençle gülümsedi. “İnsanı bulmadan hiçbir şey bulunamaz, insan da ruhtan, yokluktan başka bir şey değildir. Çünkü asıl varlığını maddesi taşımaz, maddesini kavrayan yokluk taşır. Yokluk... Yani RUH... Yani maddenin cevheri... Ruhun varlığı nasıl anlaşılır bir şey değilse, yokluğu da öyle anlaşılır bir şey değildir. Aslına bakarsan biz burda ruhları değil, kendimizi sorguya çekiyoruz Mutlulukla içini çekti. “Hiçbir umulmazlık, kendimizi sorguya çekmemizin şaşırtıcılığını aşamaz.”  </p>
			<p class="paragraf">“Bunlar ne kadar karışık laflar... Kendin mi buluyorsun, yoksa, ruhçuların kitaplarından mı ezberliyorsun?”  </p>
			<p class="paragraf">“Hiç önemli değil! Ruhlar dünyasında, kişisel mülkiyet hakkı işlemez. Benim, senin yoktur.” Şaşırtarak ağzından laf almak istiyormuş gibi apansız sordu. “Nedir o, roman mı okuduğun kitap?”  </p>
			<p class="paragraf">“Hayır.”  </p>
			<p class="paragraf">“Adı mı, “Hayır’?..  </p>
			<p class="paragraf">“Adı, <span class="CharOverride-2">Dün ve Yarın</span>...”  </p>
			<p class="paragraf">“Hıııımmmm... Gustave le Bon, desene... Daha yamanı, bizim Doktor Abdullah Cevdet... Ne diyorlar bakalım baş başa verip?”  </p>
			<p class="paragraf">“‘Ruh çağırmaktan hiçbir şey çıkmaz,’ diyorlar, bu bir... Bir de, bizim aslan Kuvayı Millicimiz gazeteci Murat’a laf dokunduruyorlar.”  </p>
			<p class="paragraf">“Ne gibi?”  </p>
			<p class="paragraf">“Bak dinle... ‘Bir diktatör bir uydurmadır, bir mevhumdur...’”  </p>
			<p class="paragraf">Murat alay ettiğini saklamaya çalışmadan sordu:  </p>
			<p class="paragraf">“Nedir mevhum?”  </p>
			<p class="paragraf">“Ah Türkçe bilmez gazeteci...”  </p>
			<p class="paragraf">“Türkçe... Bu mevhum...”  </p>
			<p class="paragraf">“Evet... Evhamdan geliyor. Evhamımızdan... ‘Hakikat halde diktatörün kuvvet ve iktidarı, istibdatları, ahlak bozuklukları, çok sürmeden dayanılmaz hale gelen isimsiz ve sorumsuz küçük diktatörler arasında dağılmış olur...’ Anladın mı?”  </p>
			<p class="paragraf">“Hay çok yaşayın dayıcım! Hiç anlaşılır mı, Doktor Abdullah Cevdet’in çevirileri?”  </p>
			<p class="paragraf">“Anladın ama işine gelmedi.” Merdivenden çıkan kız kardeşine döndü. “Neymiş?”  </p>
			<p class="paragraf">“Yok bir şey...”  </p>
			<p class="paragraf">“Nasıl yok? Ruh mu çalmış kapımızı sakın?”  </p>
			<p class="paragraf">Perihan Hanım gülmeye çabaladı:  </p>
			<p class="paragraf">“Çocuk gelmiş... Komşunun... Zekiye Hanım’ın oğlu... Çay istemiş... Hazır inmişken çayı da koyayım dedim.”  </p>
			<p class="paragraf">“Saat?”  </p>
			<p class="paragraf">Gazeteci Murat hemen davrandı:  </p>
			<p class="paragraf">“On bire geliyor. İyi ki çalmış çocuk kapıyı... Bakalım tutulmuş mu kaçaklar? Yeni bir şey var mı?”  </p>
			<p class="paragraf">Telefona itti. Açtı, biraz bekledi. Çengele gittikçe sinirli vurdu:  </p>
			<p class="paragraf">“Ah bu santralcı hanımlar...”  </p>
			<p class="paragraf">“Önemli işler olmuşsa, hatlar doludur.”  </p>
			<p class="paragraf">“Alo... Alo efendim...” Numarayı söyledi. “Verir misiniz lütfen, aceledir çok... Bendeniz Murat kulunuz efendim, gazeteci Murat köleniz...” Omzu üstünden göz kırptı. “Kapadı haspa... Alo... Alo... Gelmiyor sesiniz... Kimsin? Kimsiniz? Sen misin Nedim Can... Alamadım sesini... Ne var, ne yok? Hiç mi? Anlamadım! Benden mi bekliyorsunuz haberi? Buldunuz bal alacak çiçeği... Yaman haberler olacaktı ama... Tam yerinden... Ayıp ettin. Basar mıyız yaş tahtaya biz? Sağlam ki, çelik... Dayı Bey’im elektriği yakmasaydı, görürdün! Sayıklama yok! Elbette karanlıkta... Sen hiç aydınlıkta haber bulunduğunu gördün mü? Hay hay! Bir şey olursa şipşak... İyi geceler!” Çengeli daha sinirli oynattı. Numarayı söyledi, beklerken bir sigara yaktı. “Allo! Neresi? Polis santralı? Tamam kardeşim... Veriverin bana lütfen Birinci Şube’nizi... Daha iyisi... Doğrudan doğruya Birinci Şube’den Komiser Cemal Abi’yi buluverin! Biraz bekledi. Alo! Yok mu? Komiser Rifat Abi? Bakıver kardeşim. ‘Haber gazetesinden Murat’ deyin, bilir. Bekliyorum.” Konuşmacıyı eliyle kapattı. “Önemli bir şey var. Aldım kokusunu... Birinden biri yakalandı heriflerin... Oh be... Valla usandım... ‘Yakalanmak üzereler... İzleri bulundu... Gün meselesi... Hayır, saat meselesi...’”  </p>
			<p class="paragraf">“Sor unutma! Paşa Çiftliği’nde saklandıkları kesinleşmiş mi?  </p>
			<p class="paragraf">“Hay hay... Efendim? Kimsiniz? Merhaba Rifat Abi... Ne mi var? Yahu sen mi bana soracaksın, ben mi sana? Şakayı bırak, kovacaklar bizi resmen! Bu iş bizi bitirecek... N’olmuş çiftlikte? Hangi çiftlik mi? Dalga geçme yahu! Paşa Çiftliği’nde, Paşa... Evet... Biliyorum, evet... Biliyoruz. Bunlar bayatlayalı yıl oldu. Tamam... Evet, Bektaşi... N’olmuş yani... Yazık be... ‘Nedir?’ diye soran Doktor İhsan Bey’e başını salladı. Yok bir şey... Sana demedim... Vay vay... Kimin akılları bunlar? Memetçe Bey’in akılları mı? Sizin mi? Hiç ummam... Parlak ama, kuş kafesten uçmadıysa... Demek eminsiniz? Yüzde yüz? Nerden gelmekte bu kesin güven? Anlamadım... Haaa, doğru öyleyse... Ayıp ettin. Ne zaman gördün sözümüzde durmadığımızı? Yok canım? Özel... Eminsin! Nerdeyse kendi gelip arayacak desene İstiklal Mahkemesi başkanımız... İnandım, yakında herifleri enseleyemezsiniz, siz de kapı dışarı... Hepimizin geleceği karanlık desene... Ekmek paraları desene tehlikede... Sağ ol... Uyumak mı? Uyumak mı kaldı birader? Birkaç yere uğrayacağım. Dedim ya, ekmek parası tehlikeye girdiğinden, biz de çabalamaktayız. Pek güvenilir değil, olsa, hemen haber uçurmaz mıydım? Aybettin! Ciddi mi? Aman arkadaş... Ya doğru çıkarsa? Ya düpedüz atlarsak... Yandığımız gündür. Üşenmem ayağıma ben... Kopsam gelsem... Güvenmiyorsun anladım. Sorumluluğu boynuna alamıyorsun! İzlemektesin aralıksız... Dakkası dakkasına... Şipşak... Hep evdeyim ben... Karakola bildir. Bakma geçine erkenine... Büküver telefonun kulağını... Tamam hoplar gelirim... Tabii pijamayla... Giyime kuşama kim bakar yahu, baloya mı gidiyoruz? Sağ ol var ol... Başarılar... Sağ ol...”  </p>
			<p class="paragraf">Kapatıp döndü:  </p>
			<p class="paragraf">“Yok yeni bir şey? Bir ihbar almışlar ama... Pek inanmıyor Rifat Komiser...”  </p>
			<p class="paragraf">“Kimden? Nerde saklı demişler?”  </p>
			<p class="paragraf">Bunu Perihan heyecanla sormuştu. Şaşırarak baktılar.  </p>
			<p class="paragraf">“İhbar yağmur gibi yağıyor teyzeciğim... Söylemiştim ya, herkes Sherlock Holmes kesildi. Binip gitmiş polis ekipleri... Bakalım ne çıkar!”  </p>
			<p class="paragraf">“Nereye? Nereye diyorum?”  </p>
			<p class="paragraf">Emin Bey, gazeteci Murat’ın konuşmasına meydan bırakmadı:  </p>
			<p class="paragraf">“N’oluyorsun Perihan? Nerden çıktı bu merak birdenbire?”  </p>
			<p class="paragraf">“Yok bir şey... Merak ettim, öyle...”  </p>
			<p class="paragraf">Doktor İhsan Bey, pek de umursamadan sordu:  </p>
			<p class="paragraf">“Çiftlikten ne haber?”  </p>
			<p class="paragraf">“Valla inkâr ediyormuş hepsi... Derviş Kâhya’nın ölmeden önce söylediklerini tekrarlıyorlarmış... ‘Eşkıya bastı sandık, vuruştuk. Abdülkerim’i, Kara İsmail’i görmedik bilmeyiz!’ Diyor ki Rifat Komiser, ‘Bunlar Bektaşi olduklarından ağızları sıkıdır gayet,’ diyor, ‘Etlerini kessen boştur, ağızlarından laf çıkmaz,’ diyor. Şifre üstüne şifre yağıyormuş Ankara’dan, İzmir’den... İstiklal Mahkemesi reisi, özel bir tezkere göndermiş...”  </p>
			<p class="paragraf">“Niçin?”  </p>
			<p class="paragraf">“Yol gösteriyor. ‘Bu Abdülkerim bir ara Gümüşhane mutasarrıflığı yaptı, orada Rumları, Ermenileri korudu. Bu yüzden saklamaları mümkündür,’ diyormuş... Ermeni, Rum evlerini basmaya başlamışlar. Daha garibi, Gepeu ‘Suikastı, biz çok önceden haber verdik hükümete,’ diyormuş...”  </p>
			<p class="paragraf">“Nedir o? Anlamadım... Gepeu mu? Anlamadım...”  </p>
			<p class="paragraf">“Gepeu mu? Bolşeviklerin gizli örgütü...”  </p>
			<p class="paragraf">“Allah Allah...”  </p>
			<p class="paragraf">“Neden doktor? Dost değil miyiz?”  </p>
			<p class="paragraf">“Dostuz evet ya... Gene de şaştım.”  </p>
			<p class="paragraf">“Neye?”  </p>
			<p class="paragraf">“Böyle bir işi, bizim hükümetten önce duymadıklarına...”  </p>
			<p class="paragraf">“Sen şaştın, ben telaşlandım. İster misin, yakalanmalarını sağlasınlar da, şu kadar bin papel mükafatı cebe atsınlar... Yanarım kıyamete kadar...” Dayısına döndü. “Hiç yardım etmediniz, başından beri dayıcım, bu işte bana...”  </p>
			<p class="paragraf">“Nasıl yardım?”  </p>
			<p class="paragraf">“Bıraksanız şu Gustave Le Bon Efendi’yi, Abdullah Cevdet Bey’i... Biraz düşünseniz...”  </p>
			<p class="paragraf">“Evet...”  </p>
			<p class="paragraf">“Kestirebilirdiniz adamların nerde saklanabileceklerini...”  </p>
			<p class="paragraf">Perihan Hanım, çok korkunç bir şey duymuş gibi irkildi:  </p>
			<p class="paragraf">“Murat! Saçmalıyorsun...”  </p>
			<p class="paragraf">“Niçin teyzeciğim...”  </p>
			<p class="paragraf">Emin Bey sakin gülümsemesini hiç bozmamıştı. Kitabını dizlerine bırakıp yumuşacık sordu:  </p>
			<p class="paragraf">“N’olacak kestirirsem?”  </p>
			<p class="paragraf">“Alırdık papelleri... Bunca zamandır düşündüğünüz evi yaptırırdık deniz kıyısında...”  </p>
			<p class="paragraf">“Yaptırırdık da, nasıl otururduk girip içine?”  </p>
			<p class="paragraf">“Bayaaa...”  </p>
			<p class="paragraf">“Bayaa olan hiçbir şeyi yapamam ben...”  </p>
			<p class="paragraf">“Niçin?”  </p>
			<p class="paragraf">“‘Bayaa’ diyorsun. Yapılır mı kolayca bayağılık?”  </p>
			<p class="paragraf">“Bayağılık değil mi suikast?”  </p>
			<p class="paragraf">“Bakalım ilintisi var mı? Nasıl suçlu sayarsın yargılanmayan adamları?”  </p>
			<p class="paragraf">“Kaçtıklarına göre suçlu...”  </p>
			<p class="paragraf">“Ya korkuturlarsa? Güvenemedilerse mahkemeye?  </p>
			<p class="paragraf">Doktor İhsan Bey lafa karıştı:  </p>
			<p class="paragraf">“Avukat yok... Yargıtay yok... Ben de olsam güvenemem.  </p>
			<p class="paragraf">“Suikastın avukatı, yargıtayı var mı?”  </p>
			<p class="paragraf">Murat bunu dayısına bakarak söylemişti. Emin Bey, hep öyle telaşsız karşılık verdi:  </p>
			<p class="paragraf">“Beni hiç ilgilendirmez.”  </p>
			<p class="paragraf">“Tarafsız olduğunuzdan mı?”  </p>
			<p class="paragraf">“Evet...”  </p>
			<p class="paragraf">“Bu nasıl tarafsızlık dayıcım, taraflardan birine yardım ederek?”  </p>
			<p class="paragraf">“Ne yardımı? Yok öyle şey! Bir kere, saklandıkları yeri bilmiyorum. İkincisi.. Bilsem de... Resmi bir ödevim yok... Bildiğimi söylemek zorunda değilim... Resmi ödevim yok, derken... Maliyede çalışsaydım, gene karışmazdım bu işe...”  </p>
			<p class="paragraf">“Ancak polis olsanız...”  </p>
			<p class="paragraf">“Evet... Ancak polis olsam... Yüklendiğim ödev gerektirirse...”  </p>
			<p class="paragraf">“Polisken de gerektirmeyebilir mi?”  </p>
			<p class="paragraf">“Elbet... Arayıcılardan değilsem... Bir yere kayıtçı filan...”  </p>
			<p class="paragraf">“Başka bir soru... Kaçaklar yardım istese?”  </p>
			<p class="paragraf">“Kaçaklar mı? Genellikle kaçaklar değil de, bu kaçaklar?”  </p>
			<p class="paragraf">“Evet...”  </p>
			<p class="paragraf">“Bunlar isteyemezler... Söz konusu olamaz.”  </p>
			<p class="paragraf">“İsteseler. Söz konusu olmadığı halde?”  </p>
			<p class="paragraf">“Söylerim böyle bir işe karışmak istemediğimi... Para yardımı yaparım belki, param varsa, bir kere için...”  </p>
			<p class="paragraf">“Para verip savmak, yaramaz bir işe... Kullanamazlar parayı çünkü...”  </p>
			<p class="paragraf">“Neden?”  </p>
			<p class="paragraf">“Demincek komiser söyledi. Bütün karakollara yeni emirler verilmiş... Haziran başından bu yana tutulan bütün evler sıkı gözetlenecek... Bütün boş evler aranacak, sonra da gece gündüz kollanacak...”  </p>
			<p class="paragraf">Doktor İhsan Bey doğruladı:  </p>
			<p class="paragraf">“Öyle... Kâğıt geldi bizim muhtarlığa... Ayrıca bakkallar, kasaplar, manavlar, fırıncılar tembihli...”  </p>
			<p class="paragraf">Perihan Hanım sinirli bir sesle sordu:  </p>
			<p class="paragraf">“Nedir tembihlenen?”  </p>
			<p class="paragraf">“Müşterilerden son yirmi gün içinde dikkati çekecek fazlalıkta öteberi alan var mı? Sözgelimi o zamana kadar eti çok hesaplı alırken birdenbire artırmış... Tömbeki almazken almaya başlamış...”  </p>
			<p class="paragraf">“Tömbeki?”  </p>
			<p class="paragraf">“Kara Kemal Bey nargile tiryakisidir ya... Abdülkerim Bey Ahali cigarası içermiş... Bir ev düşünün ki, o zamana kadar tütün alırken, birden paket paket Ahali almaya başlıyor. Ayrıca muhtarlar, imamlar, ihtiyar heyeti üyeleri her fırsatta mahallelerindeki küçük çocukların ağızlarını arayacaklar... Salt kendileri değil, çoluk çocukları da katılacak bu işe, şüphelendikleri evlere apansız sabah kahvesine gidecekler, göz kulak olacaklar, evde aşırı bir hal var mı? Kapı vurulunca telaşlanmışlar mı? Murat’ın hakkı var, parayla savmak olmaz bu durumda... Para işlemiyor! N’apsın parayı?”  </p>
			<p class="paragraf">“Şu bakımdan önemi var, Doktor, İstiklal Mahkemesi’nin bildirisi açık... Her ne yoldan olursa olsun koruyan, saklayan, saklanmalarını kolaylaştıran, kaçaklara verilecek cezaya çarptırılacak... Bu ceza, savcının üç gün önce okuduğu iddianameye göre: İdam... Para vermekle, bu korkunç cezayı göze alıyor Emin dayım... Korkmazlığını ispatlıyor düpedüz...”  </p>
			<p class="paragraf">“Korkarım ben oysa... Çok korkarım.”  </p>
			<p class="paragraf">Şaşarak baktılar.  </p>
			<p class="paragraf">Emin Bey, bunu, üvey anasından ödü kopan bir küçük çocuk gibi yüreği titreyerek söylemişti.  </p>
			<p class="paragraf">Doktor İhsan Bey kaşlarını çattı:  </p>
			<p class="paragraf">“Eskiden beri mi korkardın Emin?”  </p>
			<p class="paragraf">“Eskiden beri...”  </p>
			<p class="paragraf">“Nasıl girdin öyleyse İttihat-ı Terakki Cemiyeti’ne? Gece vakti, gözlerin bağlı, nasıl çıktın yola? Nerden buldun tabanca üstüne yemin etmek gücünü? Nasıl başaracaktın senden istenecek kanlı ödevleri?”  </p>
			<p class="paragraf">Emin Bey gülümsedi.  </p>
			<p class="paragraf">“O başka... Vuruşmaktan korkuyorum, demedim... Ölmekten de pek korkmam sanırım! Hakkından gelemeyeceğim sorumluluktan korkarım ben!”  </p>
			<p class="paragraf">“Peki... Mümkün mü insanoğlunun sorumluluktan kaçabilmesi?”  </p>
			<p class="paragraf">Bu soruyla, Gazeteci Murat, dayısından, varlığının temel yasasını açıklamasını istiyordu.  </p>
			<p class="paragraf">Emin Bey, sorumluluk korkusuyla evlenememiş, sorumluluk korkusuyla İttihatçılıktan vazgeçmiş, savaş sıralarında, alıp yürüyen soygun sorumluluğuna bulaşmamak için emekliliğe sığınmıştı. Evin idaresine hiç karışmayarak her şeyi kız kardeşi Perihan’a bırakması bile bu garip korkudandı. Çok tehlikeli bir sorgudaymış da, ağzından kaçacak bir yanlış kelimeyle mahvolabilirmiş gibi, sözlerini dikkatle araştırarak tek tek konuştu:  </p>
			<p class="paragraf">“Kaçmak söz konusu değil... Çünkü sorumluluktan kaçamaz insanoğlu büsbütün... Ama zorunlu olarak yüklendiği sorumlulukların üstesinden gelebilir.”  </p>
			<p class="paragraf">“Sözgelimi... Nasıl?”  </p>
			<p class="paragraf">“Dikkatli yaşayarak...”  </p>
			<p class="paragraf">“Tarafsız?”  </p>
			<p class="paragraf">“Eh... Tarafsızlık da kolaylaştırıcıdır. Olup bitenlerden mümkün mertebe uzak bulunmak?”  </p>
			<p class="paragraf">“Evet... Mümkün mertebe... Atılımlara katılmamak... İki tarafın da sadece haksız yanlarını, güçsüz yönlerini görmek değil midir tarafsızlık?”  </p>
			<p class="paragraf">“Ne zararı var?”  </p>
			<p class="paragraf">“Bence... En önemli zararı... Gerçeği yarım görmek... Gerçeği de yarım gördük mü, haklı yerde bulunup bulunmadığımızı nasıl ölçüp biçeriz? Burda yanılırsak, sorumluluk meselesinde rahatlanılabilir mi?”  </p>
			<p class="paragraf">“Mümkün mertebe... Tutkularını dizginlersen... Hak etmediğini istemez, haketmişi kıskanmazsan... Kimseden korkmaz, bu yüzden başkasına zarar vermezsen... Onurlu yaşarsan... Namuslu adam olarak... Doğru adam...”  </p>
			<p class="paragraf">“Nedir doğru? Ölçüsü nedir, demek isterim?”  </p>
			<p class="paragraf">“Doğru... Ortalama doğru... İçinde yaşadığımız toplumun ortalama hesap doğru saydığı...”  </p>
			<p class="paragraf">“Ortalama hesap... Nedir bu? Etliye sütlüye karışmamak ne demek? Fakirsin, zenginlik istemiyorsun, katlanıyorsun diyelim yoksulluğa... Ama zenginsen, durduğun yerde zenginliğin artıyorsa, zati ortalama söz konusu olamaz! Zenginliğin azalıyorsa gene durum öyle... Zenginleşme yok, ama fakirliğe düşmek tehlikesi de yok olmalı ki, ortalama hesap söz konusu olsun. Demek, en azından böyle bir kesin güven ister orta çizgi... Bütün tarafsızlar, bütün ortada direnmek isteyenler... Türkçesi, sorumluluktan kaçan bütün insanlar doğruluktan çok zor söz edecek kadar BENCİL sayılmazlar mı?”  </p>
			<p class="paragraf">“Halt etmişsin... Hiç ilgisi yok...”  </p>
			<p class="paragraf">“Olmaz olur mu? Bakın ben, bu suikast işinde, bütün varlığımla kovalayanlardan yanayım. Suikastçıları haksız buluyorum. Memlekete zarar vereceklerdi. Suçludurlar. Daha iyi bir şey getiremeyecekleri yüzde yüz olduğundan iki kat suçludurlar. Öyleyken, asılmak cezasından kaçıp kurtulmaya çabalayanlarla onları darağacına götürmek için kovalayanları nasıl bir tutarım! Nasıl elimle insan asamazsam, öyle de saklandıkları yeri haber veremem asacaklara... Demek, ister istemez taraf tutacağım, sorumluluk yükleneceğim ister istemez hem de. Karşı olduğum tarafı destekleyerek... Düpedüz bencilliğe vurmaktır bu... Bencillik orta yoldan tarafsızlığa uğrar, oradan da sorumluluk korkusuna, yani kaytarmacılığa bağlanır. Aslında dünyadaki son insan gerçekten mutlu değilse, ne kadar kurnaz olursak olalım, tarafsızlıkla rahat edemeyiz.”  </p>
			<p class="paragraf">Perihan Hanım, abisinin bu konuda çekişmeyi hiç sevmediğini biliyordu. Tehlike karşısında önüne gerilmek istiyor gibi telaşla kalktı:  </p>
			<p class="paragraf">“Çayı unuttum! Yardım için davranan Nesibe’yi önledi. Yok yok! Olmaz, hayır! Perihan’ın sesi enikonu ürkekti. Hayır, gücenirim...” Gülümsemeye çalıştı. “Hazır her şey... Alıp geleceğim...”  </p>
			<p class="paragraf">Hızla yürüdü.  </p>
			<p class="paragraf">Emin Bey’in üstündeki dalgınlık birden gitmiş, gözlerine keskin bir dikkat gelmişti. Perihan merdivenden inip uzaklaşınca, sesini alçaltarak doktora sordu:  </p>
			<p class="paragraf">“N’oluyor buna? Sinirli pek... Bozar mı sinirleri bu ruh çağırma oyunları?”  </p>
			<p class="paragraf">Doktor İhsan somurtarak başını iki yana sallamakla yetinince Emin Bey üsteledi:  </p>
			<p class="paragraf">“Bozar mı dedim? Bir de sinir bozukluğu çıkmasın başımıza, biraz eğlensin derken...”  </p>
			<p class="paragraf">“Meraklanma... Hiç kimseye zararı olmaz ruh çağırmanın... İnananlara da, inanmayanlara da...”  </p>
			<p class="paragraf">Nesibe güvenle doğruladı:  </p>
			<p class="paragraf">“Evet! Bunca yıl katılırım, hiçbir zararını görmedim.”  </p>
			<p class="paragraf">“Siz görmemiş olabilirsiniz ama...”  </p>
			<p class="paragraf">Ayak sesleri duyulduğundan sustu.  </p>
			<p class="paragraf">Perihan Hanım’ın çay ikramı bir çeşit “evli evine” demekti.  </p>
			<p class="paragraf">Misafirler çaylarını içince kalktılar.  </p>
			<p class="paragraf">Emin Bey, kız kardeşinin yarım ağız olsun, “Biraz daha oturun” demeyişine çok şaştı. Çünkü Perihan böyle gelenekleri hiç savsaklamaz, kendisine karşı savsaklanmasını da hiç istemezdi. İki üç aydan beri başlayan bu ruh çağırmak maskaralığıyla biraz daha yakından ilgilenmeye karar verdi.  </p>
			<p class="_0">  </p>
			<p class="paragraf">“Çocuk, yirmi beş yaşına kadar babasıyla anasını saygıyla sever, yirmi beşten sonra yargılar, daha sonra da bağışlar...”  </p>
			<p class="paragraf">Emin Bey elini Gustave Le Bon’un kitabı üstüne koyarak bunu ne zaman, nerede okuduğunu bulmaya çalıştı, sonra birden niçin hatırladığını merak etti.  </p>
			<p class="paragraf">Okuduğu sayfada, Gustave Le Bon güvenli bir ukalalıkla, “Çelişmeli gibi görünen iki gerçek, kimileyin bir gerçeğin birbirini tamamlayan parçalarından başka bir şey değildir,” diyordu. Bunu okurken, daha doğrusu, kabul edebileceği gerçeklerden olup olmadığını araştırırken, çocuklarla baba-ana ilintisi neden araya girmişti? Gözlerini kıstı. “Çünkü dayıcım... Türkçesi sorumluluktan kaçan bütün insanlar, doğruluktan çok zor söz edecek kadar bencildirler...” Biraz önce Murat’ın söylediği bu sözü tekrar duyar gibi oldu. Gene, eni konu yüksek sesle, “Halt etmişsin,” dedi. Bu kelimeyi sadece, çok sevdiği yeğeni Gazeteci Murat için kullanıyordu, bir çeşit, “Aferin,” anlamına... Gülümsedi. Oğlan biraz karışık söylemişti ama bir şeyler söylemeye çabalamıştı. Okuyordu belli... Okuduğunu da tutuyordu aklında... “Okumuş gazeteci... Korkunç bir icat mı çıkaracak başımıza bu herif?” Bacon’dan bir şeyler geldi aklına, zorlayıp toparladı: “Yaşlılar, hemen bütün söylenenlere karşı gelirler, uzun boylu danışırlar, mümkün mertebe az tehlike göze almaya çabalarlar, pek çabuk pişman olurlar, çoğu zaman tam kertesinde atılamazlar, bu yüzden değersiz başarılarla yetinirler...” Daldı. “Yaşlandık mı farkında olmadan?”  </p>
			<p class="paragraf">Kırk altı yaşındaydı. Geçim bakımından hiç sıkıntı çekmemiş, aşırı tutkularla sinirlerini yıpratmamıştı. Çevresiyle de büyük çelişmelere düşmediğinden rahattı. Yedi yaş küçüğü olan kız kardeşi Perihan sayılmazsa, dünyada hiç kimseye minnet borcu yoktu. En yüksek makamlara çıkmış arkadaşlarından her zaman saygı görmüştü. Çok isteseydi, nâzır olurdu. İstemişti de bir aralık, fakat sıraya girip beklemeye, beklerken çoğu değersiz olan hırslılarca tartaklanmaya uzun boylu katlanamamıştı.  </p>
			<p class="paragraf">Arada bir, ölmüş sakat çocuğu gibi, derin bir acımayla hatırladığı İttihat Terakki’den salt bu tartaklanma sebebiyle ayrılmış değildi. Hasan Fehmi’nin öldürülmesi şaşkınlığı içinde yaşadığı 31 Mart rezaletinden sonra, Cemiyet’ten çekilmesini çocukluk arkadaşı Kara Kemal Bey önlemişti, ama Birinci Dünya Savaşı’ndaki açık yağmada lekelenmek korkusunun önünde hiçbir mantık dayanamamıştı.  </p>
			<p class="paragraf">Ürperip kımıldadı. Bu kımıldayışta, biricik savunma aracı olan kabuğunu derisinde duymak, onun kendisini pisliklerden korumakta olduğuna bir daha inanmak ihtiyacı vardı.  </p>
			<p class="paragraf">Zırhının –babadan kalma bu tahta evin– tanıdık seslerini, dost kokusunu, havasındaki güvenli rahatlığı arayıp buldu. Bunu bulur bulmaz, Perihan’ın epeydir ortada dolaşmamasını yadırgadı, aşağıya kulak verdi.  </p>
			<p class="paragraf">Perihan, yakın çevresiyle arasına gerilen ikinci, çok daha güçlü siperdi. Hiçbir şey, olay, duygu, ona çarpmadan, onunla hesaplaşmadan kendisine ulaşamazdı.  </p>
			<p class="paragraf">Emin Bey, sevgiyle, minnetle, biraz da muzipçe gülümsedi. Yıllardır “küçük abla” dediği Perihan’ın, kendisine karşı, her durumda korunması gerek bir geri zekâlı çocuk gibi davranmasına göz yummuş, bu garip abi-kız kardeş ilintisini gayet ince yerlerden geçirerek buraya kadar kendisinin getirdiğini, “çok şükür”, kıza sezdirmemeyi becermişti. Perihan’ın biricik mutluluğu, kendine güveni, yaşamasının tek anlamıydı bu. “Akıllı abisini çekip çevirmek...” Emin Bey böyle istediğinden, bunun şimdiye kadar böyle yürüdüğünü Perihan bir an bile aklına getirmemiş, bundan zerre kadar şüphelenmemişti. Dışarıda kiracılarla uğraşması, alışverişlere koşması, içerde ev işleri hep, önüne koyulan kahveyi tek başına içemez sanılan abinin rahat yaşaması için çok zor alışarak yüklendiği çetin işlerdi.  </p>
			<p class="paragraf">Perihan, on yedisinde, abisinin komitacı arkadaşlarından bir doktorla evlendiği zaman, olağanüstü ürkek, gözü gerçekten her şeye kapalı bir kızcağızdı. Sokağın ıssızlığından ne kadar korkarsa, kalabalığından da o kadar korkuyor, günün açık ya da kapalı oluşundan, sessizliğinden, fısıltıdan, bağırtılardan, karanlık ya da mehtaplı geceden hep aynı ürküntüyü duyuyordu. Ancak gölgede yaşayabilen bitkiler gibi, bir erkeğin arkasına sinerek tedirginlikten kurtulur kadınlardandı. Babaları erken öldüğü için evlenene kadar Emin Abi’sine sığınmış, evlendikten sonra da abinin yerini kocası almıştı.  </p>
			<p class="paragraf">Komitacılığın alıp yürüdüğü 1907 yılında, yaşı yirmiye yeni girmiş üç yıllık gelindi. Selanik’e gittiklerinin dördüncü ayında, bir gece evde yalnızken kapı çalınmış, üstü başı kan içinde bir adam içeri girip taşlığa çökmüştü. Dışarıda düdükler ötüyor, insanlar koşuşuyor, kıyamet kopuyordu. Eve sığınan delikanlı, kocasının komitacı arkadaşlarından olduğunu, Cemiyet’in emriyle hafiyelerin birini vurduğunu söylemişti.  </p>
			<p class="paragraf">Arkadaşlar, yaralıyı ancak beş gün sonra başka bir yere götürebildiler. Bundan üç gün sonra da kocası geldi. Olayı öğrenince bir zaman debelendi, kıvrandı, boş kâğıdını ağlayarak yazıp canı gibi sevdiği körpe karısını boşadı, hemen İstanbul’a yolladı. Çok sevdiği kaynı Emin Bey’e yazdığı mektupta, Perihan kadar, saklanan arkadaşa da yüzde yüz güvendiğini yeminle temin ediyor, fakat böyle bir olaydan sonra evliliği sürdürmeye yaratılışının elvermeyeceğini, gücünün yetmeyeceğini anladığından bağışlanmasını yalvarıyordu.  </p>
			<p class="paragraf">Emin Bey, ipe sapa gelmez bu mektubun üstünde bir an bile durmamış, zaten güçsüz olan kızın bu olaydan sonra büsbütün kendini koyuvereceğinden, sinirleri bozuk, acılı genç dullar gibi çevresine sürekli keder saçarak kısa zamanda ölüp gideceğini düşünüp böyle bir felaketi nasıl önleyeceğini araştırmaya başlamıştı.  </p>
			<p class="paragraf">Korktuklarının hiçbiri olmadı. Suçluluk utancına benzeyen ilk şaşkınlığı atlatınca, eskinin pısırık Perihan’ı gitmiş, sanki yerine büsbütün başka bir kadın, “Osmanlı” dedikleri gerçekten yiğit bir başka kadın gelmişti. Biraz durgundu. Çok az gülüyor, daha doğrusu ancak gülümsüyordu. Kocasını sanki hiç sevmemiş, bu zamana kadar hep boşanmasını beklemişti. Bir başkasına tutkundu da, bu boşanma bir beklenmez kurtuluşu.  </p>
			<p class="paragraf">Sakladığı komitacı arkadaş, –gerçekten çok yakışıklı erkekti– istemeden sebep olduğu bu ayrılışı duyar duymaz kendisine düşecek her ödevi sevinçle, minnetle kabul edeceğini Emin Abi’ye bildirdiği zaman, Perihan, belki de bu yalancı kurtuluş duygusu içinde ne denildiğini önce pek anlayamamış, abisinin yüzüne şaşkın şaşkın bakıp, “Ne sevinci? Neyin minneti?” diye sorarak Emin Abi’yi yürekten güldürmüştü.  </p>
			<p class="paragraf">Aslında Perihan boşanmaya gelmez kadınlardandı. Ya hiç boşanmadan bir erkeğin gölgesinde, ölene kadar, kül kedisi gibi sessiz yaşayacak ya da dulluğunu doğuşta beraber getirmiş Osmanlı anaları gibi, tek başına, en çetin yalnızlıkların hakkından gelerek, etekleri tertemiz ölecekti. Abisi Emin Bey gibi, yaşayışını kendisi seçmeyen, seçtiği için sonuna kadar boğuşmayı göze alamayan, fakat başına gelenler istekleriyle ne kadar çekişmeli olursa olsun gösterisiz katlanan, böylece de hem güçlü hem güçsüz sayılır rahat insanlardandı. Bu rahatlıkta bencilliğin yeri çok az olmalı ki, çevresine kolayca mutluluk verebiliyordu.  </p>
			<p class="paragraf">Kocasını çok sevmişti. Birinci Dünya Savaşı’nın ikinci yılında, İran’da Teşkilat-ı Mahsusacıların içinde dövüşürken ölen adamı hâlâ ilk günkü gibi sevmekte olduğun son zamanlarda şüphelenmeye başlamıştı Emin Bey... Dünyada olup bitenlerden ilgisini gittikçe kesip öte dünyaya merak salması, birkaç aydır ispritizmayla uğraşması veriyordu bu şüpheyi... Masaya oturup ruh çağırma merakına, birisine duyurmaktan korkuyormuşçasına fısıldar gibi, “Eğlence,” diyen Perihan’ın, ölümden ötede çetin bir hesaplaşmanın mümkün olup olmadığını hırsla araştırdığı galiba kesindi.  </p>
			<p class="paragraf">Emin Bey’in sezdiğine göre, Perihan, kocasının kendisini gerçekten kıskandığı için değil, kabadayılığın raconu yüzünden boşamasını hiçbir zaman anlayamamış, anlayamadığı için de adamı katiyen affedememişti.  </p>
			<p class="paragraf">Emin Bey, kardeşinin varlığını anlatan küçük bir gürültü duymak ihtiyacıyla aşağıya kulak verdi. Hayır, mutfaktan kap kacak sesleri, bardak çıngırtısı duyulmuyordu. Her zaman hiçbir sebep yokken yaptığı gibi, sesini kalınlaştırarak seslendi:  </p>
			<p class="paragraf">“Küçük ablaaa!”  </p>
			<p class="paragraf">“Efendim abicim...”  </p>
			<p class="paragraf">Perihan merdivenleri soluk soluğa çıkmıştı. Her çağırdığında böyle bir kötü şey olmuş gibi telaşlı koşar, gözlerini böyle ürkek kırpıştırırdı. Kırk yaşına girmek üzere olan, kusursuz güzel kadınların “şahane” denilen çağındaydı. Buğday rengindeki yüzü kırışıksız, gözleri kocamandı. Tepeden tırnağa güzeldi, ama etiyle kışkırtıcı değildi.  </p>
			<p class="paragraf">“Yatmadın mı abicim?”  </p>
			<p class="paragraf">“N’apıyordun aşağıda?”  </p>
			<p class="paragraf">“Hiç... Bulaşıkları topladım.”  </p>
			<p class="paragraf">“Maşallah... Şu kadar pıtırtı yok... Peri kızı gibi...”  </p>
			<p class="paragraf">Perihan’a arada bir “Peri” diyor, ev işlerini şaşılacak kadar kolay yaptığı zamanlar böyle takılıyordu.  </p>
			<p class="paragraf">Perihan gözlerini kaçırarak yaklaşıp her zaman yaptığı gibi abisinin arkasına geçti. Şakaklarının belli belirsiz kırçıllığını arkaya doğru sıvazlayarak konuştu:  </p>
			<p class="paragraf">“Ne düşündüm bak demincek aşağıda...”  </p>
			<p class="paragraf">Sözün arkası epey gecikince Emin Bey, küçük bir çocuğa konuşma cesareti vermek istiyor gibi sordu:  </p>
			<p class="paragraf">“Nedir bakalım? Ne düşündün?”  </p>
			<p class="paragraf">“Düşündüm ki... Demincek... Bizim deli oğlanın dediklerini düşündüm.”  </p>
			<p class="paragraf">“O kadar karmakarışık şeyler söyledi ki...”  </p>
			<p class="paragraf">“Karışık marışık...” Eğilip abisinin saçlarını öptü, sonra yanağını başına dayadı. “Düşündüm... Kaçaklar gelse... Çalsalar kapımızı... Evde bulunmasam ben... İnip açsan... N’aparsın?”  </p>
			<p class="paragraf">“Ne mi yaparım? Bilinir mi başa gelmeyince?” Gülmeye çalıştı. “‘Yanlış kapı çaldınız efendiler,’ derim belki... ‘Burası olmamalı aradığınız yer.’”  </p>
			<p class="paragraf">“Yavaş canım! Ne bağırıyorsun?”  </p>
			<p class="paragraf">“Ben mi? Nerden çıkardın bağırmayı? Başını arkaya atıp kuşkuyla baktı. Sinirlisin bu gece sen...”  </p>
			<p class="paragraf">“Ne ilgisi var! Sen asıl nerden çıkarıyorsun bunu?”  </p>
			<p class="paragraf">“Sinirlisin! Anlamaz mıyım? N’oldu? Bir şey mi oldu?”  </p>
			<p class="paragraf">“N’olabilir? Tuhafsın abicim! Konuşmasam, aklıma gelenleri sormasan, ‘Susuyorsun. Bir şey mi oldu sakın?’ diye telaşlanırsın... Sorsam...”  </p>
			<p class="paragraf">“Korkuyorum, bu ruh çağırma maskaralığı sinirlerini bozmasın! Böyle çapraşık oyunların ne halt edeceği hiç bilinmez.”  </p>
			<p class="paragraf">“Ciddiye alır mıyım öyle şeyleri, aşkolsun!” Şakadan somurttu. “Karşılık vermedin soruma...”  </p>
			<p class="paragraf">“Vermedim, çünkü olmaz öyle şey... Hakları yok bizi bulaştırmaya...”  </p>
			<p class="paragraf">“Hakları... Hak gözetecek sırada mı adamlar? Çocukluk arkadaşındır Kara Kemal Bey senin...”  </p>
			<p class="paragraf">“Kara Kemal Beylerin çıktığı yerde çocukluk arkadaşı kalmaz.”  </p>
			<p class="paragraf">“Nereye çıktıydı? İaşe Nâzırlığı değil midir çıktığı en yüksek yer? Nâzırlığı hani yükselme saymazdın?”  </p>
			<p class="paragraf">“Kara Kemal Bey’in nâzırlığı gelişigüzel nâzırlıklardan değildir, küçük abla! Kocaman imparatorluğun kaderini elinde tutan birkaç kişiden biriydi, belki de bir aralık, birincisi... Salt politikada kalmadı Kara Kemal Bey... Milletin açlık tokluk sorumluluğunu yüklendi. Olağanüstü zamanlarda açlık tokluk işleri, ayrıca insanların ahlaklarını da ilgilendirir. Demek ki, toplumun ahlak sorumluluğunu da yüklendi. İnsanları zengin etmek iktidarı elindeydi. Canının istediğine milyonlar kazandırdı. Bence, savaş yöneten başkomutanın sorumluluğundan çok daha korkuludur bu... Başkomutan, insanları son hesaplaşmada ölüme yollamıştır. Kara Kemal Bey, kimi insanları kökten değiştirdi. Belki de kötüye kullanacakların eline para gibi en korkunç silahı verdi. Her babayiğitin göze alacağı sorumluluk değildir bu. Daha beteri, bulaştırmadı da yüzüne gözüne denemez.”  </p>
			<p class="paragraf">“Bağırma rica ederim!”  </p>
			<p class="paragraf">Emin Bey bu kez gerçekten şaşırarak döndü, kız kardeşinin yüzüne araştırarak bir zaman baktı, yavaşça sordu:  </p>
			<p class="paragraf">“Ne var? Ne var dedim Perihan? Hayır... Var bir şey... Nedir?”  </p>
			<p class="paragraf">“Yok...” Perihan gözlerini kaçırdı, dudaklarını yalayarak soluk soluğa konuştu. “Valla yok bir şey...” Gülmeye çalıştı. “İyi bildin, sinirliyim bu gece nedense... Biraz sıcaklardan olmalı... Bakma kusuruma... Bir şey ister misin?.. Kahve...”  </p>
			<p class="paragraf">“Yatarken mi?” Çaresizlik içindeymiş gibi gözlerini kırpıştıran kız kardeşinin elini tuttu. “Bak bakayım! Ben soruyorum sana senin sorunu? Ben evde yokken kapı çalınsa, açsan baksan ki... N’aparsın? Alır mısın içeri?”  </p>
			<p class="paragraf">“Ben mi? Bilmem... An meselesi...”  </p>
			<p class="paragraf">“Almak da yazılı hartada demek... Başına gelenlerden sonra... Hayatın mahvolmuşken...”  </p>
			<p class="paragraf">Perihan elini yüzüne götürüp gözlerini yumdu. Gecede fonograflar susmuş, en küçük bir ses kırıntısı kalmamıştı. İstanbul şehri, ölümden kaçmaya çabalayanlarla, onları darağacına yollamak isteyenler arasındaki korkunç kovalamacaya rağmen soluksuz uyuyordu.  </p>
			<p class="paragraf">Aşağıdan gelen boğuk bir öksürük, dretnot taretlerinin salvoları gibi sanki yalnızca ölü geceyi değil, bütün şehri temellerinden sarsıp çatırdatmıştı.  </p>
			<p class="paragraf">Emin Bey sıçradı, kucağındaki kitap yere düştü.  </p>
			<p class="paragraf">“Kimdi o?” Sesi kısılmıştı. “Kim var aşağıda?”  </p>
			<p class="paragraf">“Kara Kemal Bey...”  </p>
			<p class="paragraf">“Ne diyorsun? Niçin bize gelmiş? Nasıl aldın içeri?”  </p>
			<p class="paragraf">“Yavaş, rica ederim... Kapatamadım yüzüne kapıyı... Bitkindi çok... Bir şey diyemedim. Buradakiler duyar diye... Gidecek birazdan... Dinlenip gidecek.”  </p>
			<p class="paragraf">“Nereye gidebilir? Gidecek yeri olsa gelir miydi?” Bir an düşündü, boğuk bir sesle sordu. “Ya gören olduysa?”  </p>
			<p class="paragraf">“Yok... Kolladım, hiçbir kımıltı olmadı komşularda... Düşündüm. Senden habersiz aldım içeri... Kötüsü gelirse, ben aldım.”  </p>
			<p class="paragraf">“Saçmalama! Sordu mu beni? Ardında kimse var mıymış, kovalayan?”  </p>
			<p class="paragraf">“Hayır... Bir arkadaşı bulmaya gelmiş buralara... Evi çıkaramamış. Biri dönüp birkaç kez bakınca... Kuşkulanmış... Sokaklara sapıp şaşırtma vermiş, ‘N’apıyım?’ derken hatırlamış seni...”  </p>
			<p class="paragraf">“Nerden geliyor? Neden çıkmış bulunduğu yerden? Sordun mu? Gerçekten basılmışlar mı o çiftlikte?”  </p>
			<p class="paragraf">“Basılmışlar.”  </p>
			<p class="paragraf">“N’olmuş Abdülkerim? Vurulmuş mu?”  </p>
			<p class="paragraf">“Yok, sanmam. Demedi bir şey... Birkaç gün bir kömüryakıcı saklamış ormanda... Sonra şehre gelmişler. Yalnız bir kişilik yer bulunabilirmiş... Arkadaşını yollamış oraya Kara Kemal Bey... Bir iki yere başvurmuş...”  </p>
			<p class="paragraf">“Almamışlar...”  </p>
			<p class="paragraf">“Evet... Görsen... Nasıl bitkin...” Ağlamaya başladı. “Çıkmış insanlıktan... Tanıyamadım ilk bakışta... Saç sakal birbirine karışmış... Nezle... Göğsü hırıl hırıl...”  </p>
			<p class="paragraf">“Bırak ağlamayı... Çocuk gibisin...”  </p>
			<p class="paragraf">“‘Biraz soluklanayım şurda, rica ederim,’ dedi, ‘hemen giderim,’ dedi... Olmazdı içeri almamak abi... Katiyen olmazdı. Bağışla... Biliyorum, hiç doğru değil... Herkese açıktır bizim evimiz... Kapıyı iten girer. Kalamaz burada... Mümkün değil... Dinlenince... Biraz dinlensin... Sen hiç bilmemiş olacaksın...”  </p>
			<p class="paragraf">Emin Bey kederle gülümseyerek kalktı. Kız kardeşinin başını avuçlarına alarak yüzüne sevgiyle baktı:  </p>
			<p class="paragraf">“Hadi sen su koy ateşe... Benim çamaşırlarımdan çıkar... Gecelik mecelik...”  </p>
			<p class="paragraf">Emin Bey merdivene doğru yürüyünce, Perihan birden atılıp önüne gerildi:  </p>
			<p class="paragraf">“Olmaz. İnemezsin! Müsaade etmem görüşmene... Sorulursa... Hayır vallaha olmaz.”  </p>
			<p class="paragraf">Emin Bey, kız kardeşini yavaşça yolundan çıkardı:  </p>
			<p class="paragraf">“Dediklerimi yap sen. Hadi...”  </p>
			<p class="paragraf">Merdivenleri sessiz indi. Oda kapısı aralıktı. Işık yanıyordu.  </p>
			<p class="paragraf">Kara Kemal Bey sedire oturmuş, başını duvara dayayıp gözlerini kapatmıştı. Gerçekten bitkindi. Hırıltılarla soluyor, arada bir kuru kuru yutkunuyordu.  </p>
			<p class="paragraf">Emin Bey odaya sessiz girdi, ekşi ter kokusuyla bir an irkildi. Pisliğin her çeşidinden, hele insan vücudunun kirliliğinden evvel- eski iğrenirdi. Hiç kımıldamadığı halde, içinin içinden debeleniyor, fark ettirmeden çekilmeyi düşünüyordu.  </p>
			<p class="paragraf">Kara Kemal Bey, biraz geç de olsa, birinin varlığını, kaçaklığın verdiği duyarlılıkla anlamış, elini beline atarak davranmıştı. Emin Bey’i tanıyınca kederle gülümsedi:  </p>
			<p class="paragraf">“Sen misin Emin? Kusura bakma, rahatsız ettim... Biraz soluklanıp gideceğim... Gün ışımadan... Özür dilerim!”  </p>
			<p class="paragraf">“Bırak bunları... Su hazırlasınlar dedim ama soğuklatmışsın... Uygun mudur? Dokunmasın yıkanmak?”  </p>
			<p class="paragraf">“Deli misin? Bir şeyim kalmaz!” Gürültü etmemeye çalışarak avcunun içine öksürdü. “Duyulur mu komşulardan? Sigaran var mı?”  </p>
			<p class="paragraf">Emin Bey çırpınarak arandı, getirmek için hemen dışarı çıktı.  </p>
			<p class="_0">  </p>
			<p class="paragraf">Karamanlı bakkalı kuşkulandırmamak için tömbeki alamadıklarından, Kara Kemal Bey kahvaltıdan sonra Emin Bey’in baba kalıntısı nargileyi boş içiyordu. Çoktandır kullanılmadığından, nargilede tömbekinin kokusu bile kalmamıştı. Tömbekiyi Perihan ancak akşama doğru, Eminönü’ndeki Acemlerden birer ikişer paket alıp getirecekti. Kızı Eyüp Sultan’a, Gurbet Hala’yla buluşmaya yollamışlardı. Niyazi hemen İngilizlerle görüşecek, Kara Kemal Bey’in elçiliğe sığınmasının mümkün olup olmadığını öğrenecekti. Kara Kemal Bey, Gepeu’nun ‘suikastı hükümete haber verdiğini’ Emin Bey’den duyunca bunu kararlaştırmıştı. Perihan mümkün olursa bugün İngilizlerin cevabını alıp getirecek ya da evin adresini Gurbet Hala’ya bırakıp dönecekti.  </p>
			<p class="paragraf">Temmuz’un 4’ünde, İstiklal Mahkemesi savcısı tarafından ölüm cezasına çarptırılması istenen Kara Kemal Bey yıkanıp değiştikten sonra bitkinliği, umutsuzluğu atmıştı üstünden... Boş nargileyi, büyüklere özenen gamsız bir çocuk gibi keyifle tokurdatıyor, Abdülkerim’in bir teklifini alaya alıyordu:  </p>
			<p class="paragraf">“Yüz yıl yaşasam, Abdülkerim’in hovardalıktaki marifetleriyle işe yarayacağı aklıma gelmezdi. Kömüryakıcının oynak karısı kurtardı bizi uyurken basılmaktan... Gene bu küçücük kadın, gizleyip besledi bizi... Kasılmasını görseydin Abdülkerim’in...” Gülümseyerek daldı. “Bir yerde okumuştum, doğada değiştirilmeden insanoğluna yarayacak pek az şey kalmıştır. Gerçekmiş... İki güne varmadan hastalandık. Gurbet Hala’nın bostanına inmek zorunda kaldık üçüncü gece... Doğru değildi oysa, halanın bostanındakileri şüphelendirmek... Kömürcünün karısından sonra Abdülkerim, tuttuğunun altın olacağına gerçekten inanmıştı. Zaptolmuyordu. Anlatamadım, savcı idamımızı istedikten sonra durumumuzun büsbütün zorlaştığını... Haber saldı şuraya buraya... Gördü ki bütün kapılar kapalı... Çok kızdı. Yalnız Sulukule’de Çeribaşı, ‘Bir kişi saklayabilirim, birkaç gün,’ demiş... Kara Kemal Bey, bir aylık sakalını kaşıyarak gülümsedi. Görmeliydin Abdal Kerim oğlumu... ‘Ya ben kefeni yırtarsam... Gırtlaklarını nasıl alır bu yüreksizler pençemden?’ diye dolanıyor. Bir ara tutturdu, ‘Savaşta kanundur, gülle çukuruna başka gülle düşmez. Bu sebepten, akıllı savaşçılar yeni gülle çukurlarına atlar...’  </p>
			<p class="paragraf">“Ne demeye getiriyor? Yeniden Semra Hanım’a gidelimmiş... ‘Olmaz,’ dedimse de dinletemedim. Çiftlik baskınından sonra mal sahibinin evini boş bırakırlar mı? Gönderdi Gurbet Hala’yı... Dediğim gibi... Konağı çevirmişler. Kadıncağız kapıyı çalmak şurda kalsın, o yana bakmamış bile, nasıl çıktığını bilememiş sokaktan... Bu haberi alınca, bizim Abdülkerim iyice şaşırttı. Neredeyse asker toplamak için seferberlik ilan edecek... ‘Bunun yolu, Kemal Abi,’ diyor, ‘arkadaşları toplamak... Gerekirse dövüşerek sınırı tutmak...’”  </p>
			<p class="paragraf">“Hangi arkadaşları? Ordudakileri mi?”  </p>
			<p class="paragraf">“Yok canım... Vaktiyle şuraya buraya koşturduğu kabadayıları... Külhanbeylerini...”  </p>
			<p class="paragraf">“Kimler onlar?”  </p>
			<p class="paragraf">“Bilir miyim? Tırnakçı Salim, Deli Bekir, Lala Halil, Çerkez Rauf, Sekban İsmail, Kör Şahınyan... Zor Canbulat, Kuru Şeref, Cüce Yusuf, Burunsuz Nazif, Amca Tevfik, Palikarya Nikoli, Beşoğlu Emin, Kantarcı Muhiddin, Tango Şeref... Sayıyor. Ardından, Hamallar Kâhyası Salih Reis’in Pötürgelilerini, mavnacılar kâhyası Ali Osman’ın Tonyalı kürekçilerini getiriyor, bir tabur asker topluyor hesapça...”  </p>
			<p class="paragraf">“Silah?”  </p>
			<p class="paragraf">“Kolaymış... Bunların en kötüsü bıçak tabanca getirirmiş... İlk rastladığı candarma karakolunu basıp tüfek cephane de uyduruyor. Gündüz ormanlarda gizlenip gece yürümek şartıyla tutuyoruz sınırı... Gerekirse dövüşerek yol alıyoruz. Güldüm bir zaman, sonra utandım. Ne işim var bu çocuk ruhlu adamlarla benim? Gözümün önüne geldi. İttihatçılığın yıllarca temel direği saydığımız komitacılar... Nasıl aldatmışız kendimizi bebekler gibi... Kanlı işlere bunları biz sürüyoruz sanmışız bunca yıl...”  </p>
			<p class="paragraf">“Oysa?”  </p>
			<p class="paragraf">“Onlar kendi mizaçlarının içinde kalmışlar hep... Ne demektir bu? Bizi sürüyüp götürmüşler kendi yatkınlıklarıyla... Onlar bizi oynatmış...”  </p>
			<p class="paragraf">“Yok canım! Der misin?”  </p>
			<p class="paragraf">“Elbette... Ne kadar güçlü olursan ol, son hesaplaşmada kendinden başkasını kullanamazsın!” Boş nargileyi bir zaman tokurdattı, n’aptığını fark edince marpucu ağzından çekiverdi. “Kaç yaşına girersek girelim, hiçbirimiz çocukluğu atamıyoruz üstümüzden... Aslında, ‘Aptallığımızı’ demeli... Bir yerde okumuştum, ‘Güçsüz düşen açık yürekli olamaz,’ gibi bir laf... Doğru... Rezillik neresinde bunun, bilir misin? Kanlı işlere giriyorsun bu kafayla... Yüz binlerce, milyonlarca insanın kaderiyle oynuyorsun... 14 Haziran günü geldi bizim eve Abdülkerim... Kuşluk vakti... Nezleydim biraz... Yemekten sonra, yazıhaneye gitmeyi kurmuştum. Ben olmazsam her şey birbirine karışır, dünya yıkılır gibi geliyordu. Salt bana mı? Oradakiler de hep böyle düşünüyorlardı o zamana kadar... En küçük zorluklarda adam koştururlar, arayıp bulurlar. N’oldu yirmi dört günden beri? Eminim, her şey yolundadır. İdarecilerin en önemlilerini yakalayıp götürdükleri halde kıyamet kopmamıştır. Dün gece ne dedin? ‘Sorumluluktan korktuğum için politikayı bıraktım,’ dedin... Bir şey söyleyeceğim, inanmayacaksın, ben de sorumluluktan korktuğum için bırakmadım politikayı...”  </p>
			<p class="paragraf">Emin Bey biraz ürkek, gözlerini kırpıştırdı. Kara Kemal Bey, dün geceden beri ilk defa değişmiş, çocukluk arkadaşı olmaktan çıkıp idamı istenen bir yabancı haline gelivermişti. Bu değişme, son sözlerdeki ölümden sonra okunan vasiyetname acılığından gelse gerekti. Daha şimdiden, yani daha canlıyken, ölümün çizgisini aşmış, ötesinden konuşuyor gibiydi. Tedirgin tedirgin soludu. Orada yaşamanın yasaları yürümediğine göre... “Yakalansa söyler mi acaba, bizde kaldığını... Perihan’ı haberci yolladığını? Kendisine zerre kadar borçlu olmadığımız halde... Bu kadar büyük bir iyilik etmişken... Bizi verir mi ele? Mümkündür. Nasıl gelip çaldı kapımızı? Düşündü mü suçlu düşeceğimizi? Ağır cezalara çarptırılacağımızı?” Sessizliğin uzandığını anlayıp ürperdi. Neler düşündüğünü sezebilmek ister gibi bakıyordu Kara Kemal Bey yüzüne... “Hayır, bakıyor değil, gözetliyor enikonu... Bir şeyden mi kuşkulandı acaba? Neden kuşkulandı?”  </p>
			<p class="paragraf">“İngilizler kabul ederse... Atlatacağız bu vartayı da kolayca Emincim! Yanaşmazlarsa...”  </p>
			<p class="paragraf">“Yok canım! Niçin yanaşmasınlar?”  </p>
			<p class="paragraf">“Yanaşmazlarsa... Abdülkerim güveniyor sınırı atlayacağına... Mektuplar verdim. Ordan postalayacak... İnandırsam ki sınırdışındayım, kolaydır gerisi... Mengene gevşer, bir yolu bulunur.”  </p>
			<p class="paragraf">“Evet... Tabii...” Yutkundu. “Söylemeyi unuttum dün gece... Bizim gazeteci yeğen sağlam yerden haber almış... Sürekli kolluyorlarmış komşu memleketleri... Oradaki ajanlar aralıksız rapor gönderiyorlarmış, ‘Sınırı aşmadılar,’ diye... Haber vermeli Abdülkerim Bey’e, kolay bellemesin bu mektup işini...”  </p>
			<p class="paragraf">“Haklısın! Hiçbir şey kolay değildir artık...”  </p>
			<p class="paragraf">Kara Kemal yere bakarak bıyığının altından bu kadar babacan gülümsemeseydi, Emin Bey suikast meselesi ortaya çıktı çıkalı zihnini kurcalayan soruyu belki soramazdı.  </p>
			<p class="paragraf">“Kimden geldi bu suikast tasarısı?”  </p>
			<p class="paragraf">Kara Kemal Bey gülümsemesini bozmadan karşıladı:  </p>
			<p class="paragraf">“Suikast fikirleri her zaman serserilerden, kan dökmeye yatkın tezcanlılardan gelir. Aslında bunlar, karamsar oldukları halde iyimser görünen delilerdir. Bir de, sırtını iktidara dayadığı için hiçbir ceza görmeyeceğine güvenen kaltabanlar... Daha beteri de, bizim iktidarların, zora gelince suikastlardan kolaylık ummalarıdır. Büyük politikanın adam kafası kesmek sayılmasının kalıntısı...” Biraz daldı. “Dengesizler, serseriler hiçbir şeyi uzun boylu saklayamazlar. İktidarlar da, yatkınlıkları sebebiyle zati, kuşkudadır, böyle bir şey yokken bile, varmış evhamı içindedir. Sezinledi mi, durumu da uygun buldu mu, önleyeceğine, el altından suikast delilerini kışkırtır. Nerden mi biliyorum? Mahmut Şevket Paşa’nın öldürülmesi işinde biz de böyle yaptık. Şimdi karşımızdakilerin bize o planı tıpatıp uyguladıklarına yüzde yüz eminim. Bu kadar aptal olduğumuzu anlamak için deha istemez. ‘Bunu bilirler. Bir başka oyun bulmalı,’ demek zorunluluğunu bile duyuramadık.”  </p>
			<p class="paragraf">“Haberiniz var mıydı?” Kara Kemal Bey irkilince Emin Bey acele tamamladı. “Affedin, ‘İçindeydiniz,’ demek istemedim!”  </p>
			<p class="paragraf">“Aylardır ortada dönen bir maskaralıktır bu... Rakı sofralarında, sokak ortalarında şişinerek lafı edilen rezillik... Herkes gibi, benim de çalındı kulağıma...”  </p>
			<p class="paragraf">“Önlenemez miydi?”  </p>
			<p class="paragraf">“Suikast düşüncesine kapılmış serserileri önlemek mümkün değildir. Bunlar için en uzak, en yüksek amaçların yolunu açmaya bir tek kurşun, hem de tabanca kurşunu yeter görünür.”  </p>
			<p class="paragraf">“Nasıl bir hesaptır bu?”  </p>
			<p class="paragraf">“‘Arkada ordu var’ hesabı... ‘Ordu bizden’ hesabı... ‘Aman vakit geçiyor, devlet elden gidiyor, bu da korkaklıktan böyle oluyor,’ aldatmacası kafalarda tek fikir haline gelmişse suikastçı söz anlamaktan çıkmıştır. Azgınlaşır, çoğu zaman darağacına doğru vargücüyle gözü kapalı atılır, yanı sıra suçlu suçsuz başkalarını da sürükler. Bu isteriye kapılmışlara gösterilecek sertlik, hırslarını kudurganlığa çıkardığı gibi, yumuşaklık da haklılık inançlarını, doğru yolda oldukları güvenlerini kat kat artırır. Daha kötüsü, karşılarındakiler yıldı kanısına düşerler. Şükrü’yle konuştum birkaç kez... Anadolu savaşını İttihatçıların kazandığına inanıyordu yüzde yüz... Hakkı yenilmiş sayıyordu kendini... Hakkını yiyenleri de küçümsüyordu. Anlatamadım, muhalefette kaldığı için böyle düşünmekte olduğunu... Halk Partisi’ne giren arkadaşların arasında bulunsaydı, bizim Kel’den daha iyi becerirdi İstiklal Mahkemesi başkanlığını... Sanki biz hürriyetten yanaymışız gibi, hürriyetsizlikten, diktatörlüğe gidildiğinden yanıp yakılıyordu. Hırsızlıklardan, Celâl Nuri’nin dövülmesi gibi kaba kuvvete başvurmalardan şikâyetçiydi. Takrir-i Sükûn Kanunu’ndan sonra gazetecilerin tutuklanması, partilerin kapatılması olaylarıyla büsbütün zaptedilmez hale gelmişti. Kimileri onun düşüncesindeydiler, kışkırtıyorlardı. Kimileri, her yeni durumdan kazanç umanlar, ‘İt dişi domuz derisi’ diyerek fırsat pusularına yatmıştı. Karşımızdakiler, başından beri yakından izledikleri durumdan, ne zaman, ne kadar yararlanabileceklerini hesaplıyorlardı. Böylece kurunun yanında yaşın yandığı amansız geçite doğru sürüklendik!”  </p>
			<p class="paragraf">“Bunları bildiğinize göre... Güvenlik tedbiri alamaz mıydınız? Hiç değilse kendiniz için?”  </p>
			<p class="paragraf">“Bu durumda kesin güvenlik tedbiri ikidir. Birincisi, en kolayı, ilk pirelenişte her şeyi yüzüstü bırakıp hemen sınırdışına can atmak... İkincisi, her insanın yapamayacağı kadar güç olanı, kendine gerçek güveni sağlayabilmek için karşısındakilere güven vermek... Sözle olmaz bu güven... İş isterler. Sadakatini en sefil ödevlerde üst üste yeniden ispatlayacaksın. İnsafsız avcıya salt hizmet etmeyeceksin, bundan keyiflendiğini de göstereceksin. Gerekirse, yalnızca dostlarına değil, öz oğluna bile hainlik edeceksin. Onursuzluğun arttıkça, istenen ödevlerin rezilliği artacak... Yahya Kemal Bey anlattı. Saraydaymış... Bizim eski arkadaşlardan biri Paşa’yı görmeye gelmiş, gizli bir şey söyleyecek... Yahya Kemal, bir uygun sırasını düşürüp ‘İttihatçılarla anlaşmak gerekse bu işi Kara Kemal’le yapsanız,’ demiş... Gülmüş Gazi Paşa, ‘Hiç olmaz,’ demiş, ‘bunlara yaptırdığımın sözünü bile edemem Kara Kemal’e...’”  </p>
			<p class="_0">  </p>
			<p class="paragraf">Kara Kemal Bey elini yüzünden geçirdi. Güneş yükselmiş, bakımsız bahçede bütün renkler silinmişti. Duvar dibindeki kümeslerin tel kafeslerinde yumurta için seçilmiş cins tavuklar, gölgede uyukluyorlardı.  </p>
			<p class="paragraf">Emin Bey bir sigara yaktı:  </p>
			<p class="paragraf">“Tanışır mısınız Mustafa Kemal Paşa’yla? ‘Eskiden’ demek istedim, yakından...”  </p>
			<p class="paragraf">“Yeterince...” Gülümsedi. “Dost olmak için de, düşman olmak için de yeter tanışlığımız...”  </p>
			<p class="paragraf">“Anlamadım.”  </p>
			<p class="paragraf">“Yakup Cemil meselesini başarıp Enver’i devirebilseydik, kabineye alacaklarımızdandı Sarı Paşa... Mütareke’de, Sadrazam Tevfik Paşa’yı kaçırmaya karar vermiştik...”  </p>
			<p class="paragraf">“Kiminle? Nasıl kaçırmak?”  </p>
			<p class="paragraf">“Gazi Paşa’yla... Tevfik Paşa’yı İstanbul dışına kaçırıp Padişah’tan yeni kabine isteyecektik. Harbiye Nâzırı olacaktı Mustafa Kemal Paşa... Canbulat’la Rauf üstümüze geldiler, emir erinin aptallığı yüzünden... İsmail Canbulat bizi baş başa görünce pirelendi. Hırçınlık etti boş yere... Komitacılıkla suçladı Paşa’yı... Meğer yemin etmişler, İttihatçı metotları kullanmamaya... İsmail Canbulat’ı bildin, hani şu, evinin kapısında kanun çavuşunu öldüren komitacı...”  </p>
			<p class="paragraf">“N’oldu sora?”  </p>
			<p class="paragraf">“Kaldı Tevfik Paşa’yı kaçırmak işi...” Bir zaman dalgın gülümsedi. Biraz da benim fikrimdir, elinden iş gelir adamların Anadolu’ya gitmeleri... Bekirağa Bölüğü’ndeyken görüşmeye gelmişlerdi Yenibahçeli Şükrü’yle Kel Ali...”  </p>
			<p class="paragraf">“İstiklal Mahkemesi reisi mi?”  </p>
			<p class="paragraf">“Evet... ‘İstanbul örgütlüdür iyi kötü... Anadolu’ya gidip çalışmalı,’ demiştim. Savaşın kaybedileceği anlaşılınca birtakım hazırlıklar yapılmıştı Anadolu’da... Gerekirse çete savaşları sürdürmek için... Sonra, Karakol Cemiyeti’ni kurduk Kara Vasıf’la... Paşanın emrine vermek istedik, lüzumu kalmadı. Partiyi kurmadan önce İzmit’e çağırdı beni... Görüştük uzun boylu... Büyük bir yanlışlık yaptım, olduğumdan çok daha güçlü görünmek istedim. Kimi durumlarda, güçlüyken güçsüz görünmek götürür insanı başarıya... Çoğu zaman da, güçsüzsen güçlülük taslarsın. İzmit’te, İttihatçılık hâlâ çok büyük bir güçmüş, ben de onun büyük başkanıymışım gibi konuştum.” Biraz daldı. “Düşünüyorum... O gecenin havası zorladı beni buna... Anlaşabiliriz sandım galiba... Bir parti kurup seçime gitmek istiyordu. Daha doğrusu Meclis’teki birinci grubu parti haline getirecekti. Milletvekillerinin çoğunluğu, Meclis’i dağıtmak kararına yanaşmıyordu. Cumhuriyet ilan edilmişti, ama Halife daha memleketteydi. Lozan barış konuşmaları sürüyordu. İttihatçılık hem Meclis’te hem orduda güçlü gibiydi. İkinci grubu var gücümüzle desteklememiz Paşa için çok tehlikeli olabilirdi. N’apacağımı ille öğrenmek istiyordu. ‘İttihat Terakki kendi kendisini kapattı. Ben tek başıma bir insanım, böyle büyük meselelere karışamam...’ demek, karşısındakini aptal yerine koymak olacaktı. Bizim paşaların kaçması için direndiğimi, bunu da partiyi kurtarmak için yaptığımı biliyordu. Askeri zaferin politikada ne kadar ağır basacağını, karşımdakinin bunu çok ustalıkla kullanacağını...” Bıyıklarını çekiştirdi bir zaman. “Ölçüp biçmedim değil... Gene de yanılıp tarafsızlığı seçtim. Oysa tarafsızlık diye bir şeyin aslında var olmadığını, var gibi göründüğü yerdeyse ancak yüzde yüz güçlüysek buna başvurmak hakkına sahip bulunduğumuzu göz önüne almalıydım!”  </p>
			<p class="paragraf">Söz döne dolaşa kendi yaşama felsefesine –tarafsızlığa– gelip dayandığı için Emin Bey birden dikkat kesilmişti. Kara Kemal Bey gülümsedi:  </p>
			<p class="paragraf">“Senin bu konuda nasıl düşündüğünü biliyorum Emincim... Senin gibiler haklıyı haksızı pek aramaz. Bunu yargılamak sayar. Aslında politikanın dışına çıkmaktır bu... Bilmem ki mümkün müdür? Bak, Kara Kemal’i evine aldın, koruyorsun. Hani, nerde kaldı bunca yıl savunduğun tarafsızlık?”  </p>
			<p class="paragraf">“Duruyor yerli yerinde... Gerçek tarafsız, dediğin gibi, yargılamaz. Haklı haksız ayırmadan kıstırılmış insandan yana olmak zorundadır. Sen onları kovalasaydın... Gene de haklı, haksız ayırmadan kıstırılmışı savunurdum, gücümün yettiğince...”  </p>
			<p class="paragraf">Kara Kemal, eli bıyığında, “kıstırılmış insan” sözünün tarafsızlık konusunda hiçbir anlamı olmadığını düşünüyor, Emin Bey güvenle konuşuyordu:  </p>
			<p class="paragraf">“Elbette, tarafsızlık, düşünmemek anlamına gelmez. Yani adamlıktan çıkmak anlamına... Tarafsızın tarafı ancak budur. Tarafsızlar kıstırılmış insanlardan yana olurlarsa, boğuşanların haklıları da, haksızları da insanoğlunu gaddarca kıstırmayı göze alamazlar sereserpe... Belki o zaman boğuşma biraz insancıl olur, daha insancıl boğuşmalarda her zaman bir anlaşma, bir uzlaşma imkânı vardır. Tarafsızın ödevi de bunu sağlamaktır.”  </p>
			<p class="paragraf">“Evet, ama benim İzmit’te arkasına saklanmak istediğim tarafsızlık seninkine benzemez. Benimki, oyunun içinde bir tarafsızlıktı. Sahte bir tarafsızlık... Tarafların üstünde kalacağım, ne zaman işime gelirse o zaman birinden birini tutup parsayı toplayacağım! Türkçesi, onlar benim için boğuşacaklar. Olur mu? Belki olur, iki tarafı silip süpürecek kadar güçlüysen... Bu kadar güçlü olunca da, neden böyle dolambaçlı bir yol tutmalı? Çeker alırsın iktidarı, iktidarda oldukça da kesin güven içinde bulunursun. Bizimki gibi, gelişme yolu tersine döndürülmüş toplumlarda politikacılığın zorluğu, hiçbir güven sağlayamamaktan geliyor. Bizde dış etkilerin de baskısıyla, güven sağlamak için başvurulan bütün çareler, uzun süre güveni gerçekten sağladığı halde bile, apansız tersine döner, bütün güven unsurları birden seni ipe götürecek suç delilleri haline gelir. İzmit’te, ‘İttihat Terakki’nin canlanması söz konusu değildir, ama arkadaşlarla bir konuşayım!’ demiştim Paşa’ya... Bunu konuşmak için toplanmıştık Cavit’in evinde... İttihatçılığı diriltmek kararı da almadığımız halde, şimdi bu toplantı, en büyük suç delili sayılıyor.” Bir sigara yaktı. Derin derin çekti. “Evet, politikada tarafsızlık kendini aldatmaktır. Aptal güvendir. Çok kazanma hırsının belirtisidir. Karşısındaki güçlerden kat kat üstün de olsan, göze alınmaması gereken bir tehlikedir. Tehlikedir, çünkü seni en değerli zamanlarda hareketsiz tutar. Politikada hareketsizlik ölümdür. Tarafsızlığını da her an savunmak zorundasın. Demek ki, hem çabalayacaksın hem de oyunun dışında kalacaksın. Anladın mı neden enayiliktir politikacı için tarafsızlık? Politikada hesaba katılacak gerçek güçler ancak hareket halinde bulunanlardır. Yüz bin kişi duruyorsa, çabalayan on kişi daha güçlüdür.” Kaşları çatıldı, sesi belli belirsiz sertleşti. “İzmit’e giderken evirip çevirdim zihnimde durumu... Şartların benden yana olanlarıyla bana karşı olanlarını ölçüp biçtim. Görünürde bazı örgütler elimdeydi, bunlar da örgütsüz bir ülkede büyük güçler gibi görünüyordu. Esnaf örgütleri, bir banka, beş altı büyük şirket... Aslında yani, bizim memleketin özellikleri içinde, bunlar ancak iktidara sırt verdikleri zaman kuvvetti. Öyle kurulmuşlar, bu sakatlıktan bir türlü kurtulamamışlardı. Bir yere takılıp tökezlediler mi, arkadan devlet gücü yetişmeli, bunları aptalca tekerlendikleri bataktan çekip çıkarmalıydı. Zor, oyunu bozmalıydı senin anlayacağın... Kendi başlarına, hele devlete karşı, hiçbir iş beceremezlerdi. Bir başka tehlike, Gazi Paşa’nın kendi takımını bırakıp bizim başımıza geçmeyi göze alamayacağından, istese de bunu yapamayacağından geliyordu. Birtakım İttihatçılar başından beri çevresine toplanmışlardı. Bunlar İttihat Terakki’nin bir daha dirilmeyeceğine inananlar, işlerini buna göre hesaplayanlardı. Bizim ikinci grubumuz denebilir. Daha doğrusu, bizim ikinci takım... Biz ortada olmadıkça bir şeyler umabilirlerdi. Bu yüzden Paşa’nın bizimle anlaşmasına karşıydılar. “Paşa da bize sürgit güvenemezdi. Bize katılması yalnız kalmak, yalnız kalması kısa bir zamanda kolayca yıkılıp gitmekti. Ayrıca böyle bir anlaşmayı dış örgütler de hoşgörmezdi.”  </p>
			<p class="paragraf">“Hangi dış örgütler?”  </p>
			<p class="paragraf">“Yüz elli yıldan beri bu memlekette, her zaman, bizim işlerimize karışan, daha korkuncu, her zamanda sözlerini geçiren dış örgütler vardır.”  </p>
			<p class="paragraf">Kara Kemal Bey, yaşıt oldukları halde, çocukluk arkadaşı Emin Bey’in elini baba gibi okşadı:  </p>
			<p class="paragraf">“Dün gece sordun, teslim olmayı neden düşünmediğimi. Mahkemeden temize çıkmak büsbütün imkânsız mıydı? Dört gün öncesine kadar ben de durdum bunun üstünde zaman zaman... Kaçmak suçu kabullenmek oluyordu. Hem de bütün savunmak imkânlarından vazgeçip... Savcı Necip Ali Bey, dört gün önce, ölüm cezasına çarptırılmamızı istedi.” Yüzünden bağışlayıcı bir gülümseme geçerken birden başını kaldırdı. İlk defa gözleri gerçekten kinlenmişti. “Daha beteri... Hilmi Bey’i sorguya çekerken... Ne demiş, okudun elbette, İstiklal Mahkemesi Başkanı Kel Ali Bey?”  </p>
			<p class="paragraf">“Kimdir Hilmi?”  </p>
			<p class="paragraf">“Posta müdürlerinden... Memurluğa ilk girdiğimde benim mümeyyizimdi. Verdiği yazıları temize çekerdim. ‘Müsevvid’ denirdi.”  </p>
			<p class="paragraf">Daldı:  </p>
			<p class="paragraf">“Ne demiş?”  </p>
			<p class="paragraf">“‘Demek, senin müsevvid Kara Kemal hopladı, İaşe Nâzırı Kara Kemal oldu. Tahsili ne dereceydi? İmlası filan var mıydı?’ diye sormuş...”  </p>
			<p class="paragraf">“Yok canım! Gerçek olabilir mi?”  </p>
			<p class="paragraf">“Gerçektir, evet...”  </p>
			<p class="paragraf">“Allah Allah! Nerden geliyor bu kadar korkunç düşmanlık?”  </p>
			<p class="paragraf">“Başından beri sevemedim ben bizim komitacıları... Çok zorda kalınca kullanmadım değil, ama kullanmak başka, sevmek başka... Yakup Cemil işinde başarı elverseydi, temizleyecektim hepsini... O zamandan beri diş biler bu takım bana... Başkaca, bunlar, her öfkeli baktığım adamı öldürmeye atılmak gösterisi yaparlardı. Söylemesi ayıp, benden bir aferin alabilmek için kolayca adam öldürebilirlerdi. Bunun düşmanlığıdır.”  </p>
			<p class="paragraf">“Temizleyecektiniz... Suçlusunu suçsuzunu ayırmadan mı?”  </p>
			<p class="paragraf">“Bunlar yaradılıştan suçludurlar. Mizacıyla kıyıcı olmak suçudur bu...” Durakladı, gözlerini arkadaşından kaçırdı. “‘Abdülkerim de bunlardan değil mi?’ diyeceksin. Evet, bunlardan, ama bana baştan sona bağlı kalmıştır. Katamam onlara... Politikacılığın en utanmaz, en güçlü, aynı zamanda en ayıp, en de güçsüz yönü burasıdır.”  </p>
			<p class="paragraf">Bir sigara yaktı. İçini çekti:  </p>
			<p class="paragraf">“Semra Hanım’ın konağında bunaldım bir ara, teslim olmayı ciddiyetle düşündüm. Gazetelerde büyük gürültü başlamamıştı bizim için... Nedir önleyen bilir misin? ‘Hükümetin bu suikast işinden haberi varmış... Neden beni çağırıp önlemeyi teklif etmedi? Hiç değil, ağzımı arayıp durumumu anlamak istemedi?’ diye düşündüm, ‘Geri dur, kör müsün, gözden çıkardılar seni!’ dedim. Haklıymışım. Mahkemenin adaletine, kanundan ayrılmazlığına güvenemedin mi, savunma söz konusu olamaz. Çünkü hiçbir sözün, delilin, vesikanın değeri yoktur. Bütün çabalamalar maskaralıktır. Sıkışınca böyle suçları işlemeye yatkın olduğumuzu bilir karşımızdakiler. Hiç duraklamayacağımızı, yılmayacağımızı da bilirler. Politikadan vazgeçemeyeceğimizi, bu yüzden er geç mutlaka çatışacağımızı... Teslim olsaydım, biricik savunu dayanağım neydi benim? Cavit’in evindeki toplantı, burada verilen karar... O da suç delili sayılıyordu. Fazladan, arkadaşlar, suikastın baş kışkırtıcısı, baş destekleyicisi olarak beni sürmüşlerdi öne, birbirlerine cesaret verebilmek için...” Sigarayı hınçla içti. “Onların şimdi bizim için neler düşündüğünü bilirim ben... Bizim ömrümüz, bütün suçlarımızı muhaliflerimize yüklemekle geçmiştir. Büyük politika sandık bunu... Yatkınmışı, alıştık. Daha beteri, en suçlularımıza, en utanmazlarımıza uyarak, doğru söyleyenlere, hiçbir suçu olmayanlara diş biledik yıllarca... Giderek muhaliflerimizle aramızdaki ilintileri hırsızlarımız, alçaklarımız, manyaklarımız belirleyip denetler hale geldi. Bu heriflerin ne kadar rezil, ne kadar işe yaramaz olduklarını... Ne demek işe yaramaz! Tersine, kancıklıklarını... Aptallıklarını... Çalıp çırptıklarını bile bile, muhaliflerimizi en alçak iftiralarla karalamalarını beğeniyorduk, sırtlarını sıvazlayarak kışkırtıyorduk, mükâfat olarak da çalmalarına, namussuzluklarına göz yumuyorduk. İstiklal Mahkemelerinin çoğunlukla bizim ikinci takım döküntülerinden kurulması rastlantı değildir. Böyle işlere yatkınlığımız, sınavlara vurulmuş, ölçüp biçildikten sonra iyi değerlendirilmiştir. Biz her çeşit savunuyu suç saymışızdır. Bu yol, muhaliflerini gerçek suça itelemek yoludur. Varılmak istenen yer de, muhalifsiz hükümet etmek... Çok düşündüm, muhalefetsiz hükümet etmek isteği, devleti alet ederek, hiçbir ceza korkusu duymadan bol bol suç işleme zevkinden geliyor. Ceza görmemek güvenini sağlayıp keyfince en namussuz suçları işleyeceksin... İşte insanoğlunun düşebileceği en sefil çirkef çukuru... Bir kez bu yokuştan teker meker kaymaya başladın mı, olduğundan yüz kat, bin kat kıyıcı kesilirsin. Canavarlaşırsın. Her an alçaklık etmekten artık kendini çekemezsin! Önüne çıkanları, bir korkulu rüyada, karakancalostan kurtulmana biricik engel görürsün. Ezmeden geçemeyeceğine inanırsın. Kızarsın. Kızmaktan da öte bir şeydir bu... Kızmak insancıl bir duygudur. Oysa artık sen insanlıktan çıkmışsındır! Bir toplum düşün ki, orda adam öldürmeye, hem de çoğu suçsuz adam öldürmeye SİYASET deniyor. Bu yüzden bizde yiğitliğin on şartı vardır: Dokuzu kaçmak, biri hiç görünmemektir. Anladın mı, neden teslim olmak yazılı değildir bizim kitapta? Bizde kurtuluş, teslim olmak zorunda kalacağın yere düşmemektir. Birkez buraya sürüklendin mi...” Parmağını kaldırdı. “Zagona mertçe uyacaksın! Bunun zagonu, yarıp çıkmaktır. Baktın yolu yok... Gürleyip gitmek...” Birden elini beline atarak hızla döndü. “Suuuuuusss...”  </p>
			<p class="paragraf">Kapı çalınıyordu.  </p>
			<p class="paragraf">Emin Bey, “Eyvah basıldık!” diye geçirdi aklından, “Çok şükür kız yok burda!” diyerek ellerini yanaklarına götürdü.  </p>
			<p class="paragraf">“Hadi baksana... Seslen bakalım...” Kara Kemal Bey nargileyi hemen dolaba sokmuştu. “Polisse, oyala biraz.”  </p>
			<p class="paragraf">Bahçeye atlayıp kümeslerin arkasında bulunan kovuğa saklanacaktı.  </p>
			<p class="paragraf">Emin Bey iki büklüm sofaya çıktı, öksürüp boğazının kuruluğunu gidermeye çalışarak boğuk bir sesle sordu:  </p>
			<p class="paragraf">“Kim o?”  </p>
			<p class="paragraf">“Gazete...”  </p>
			<p class="paragraf">Emin Bey hiçbir şey anlamamış gibi bakarak tırabzana dayanıvermişti.  </p>
			<p class="paragraf">Kara Kemal gülümsemeye çalışarak fısıldadı:  </p>
			<p class="paragraf">“Gazeteciymiş! Ödümüz koptu... Yuf bize!”  </p>
			<p class="_0">  </p>
			<p class="paragraf">Emin Bey kahve pişirmeye gidince, Kara Kemal 8 Temmuz 1926 tarihli <span class="CharOverride-2">Vakit</span> gazetesini! biraz titreyen elleriyle açtı. “Kara Çeteye Dair” başlıklı başyazıyı okumaya başladı:  </p>
			<p class="paragraf">“Kara çetenin ruhu yeniçerilik, hazıryeme zorbalığıdır. Varlığı uydurma değildir. Bu kara çete ki, Meşrutiyet’le İttihat Terakki içine girmeyi, burdan hükümeti ele geçirmeyi becerdi. Ve sonunda koca kıtalar pahasına düştü, birtakımı öldü, öldürüldü, birtakımı esirlikten gene milletin âlicenaplığı sayesinde kurtuldu geldi. Kara Kemal işte bunlardan biridir...”  </p>
			<p class="paragraf">Kapıyı çalan gazeteci çocuk değil de polisler olsaydı n’apacaktı acaba? Baskın karşısında n’apacağını her zaman başka türlü düşünüp başka türlü davranıyor, hesabında silaha sarılmak hiç yokken, ürker ürkmez elini tabancaya atıyordu. “İnsanoğlu bu... Bilinir mi ne halt edeceği?” diye gülümsedi. “Hele kara çetenin kara ruhu olan herifsen!” Somurtarak sigara yaktı.  </p>
			<p class="paragraf">“Son mahkemeler gösterdi ki, son ve gerçek anlamıyla suikastın kara çeteyle ilintisi, Kara Kemal’le ilintisi demektir. Bugün görüyoruz, politikadan vazgeçerek ekmek parasını kazanmak için kendi işleriyle uğraşır görünen Kara Kemal, bu muhalif parti programı hazırlamış, bunu Kara Vasıf’ın eliyle, ikinci gruptan açıkta kalmış mebuslara kabul ettirmek istemiştir...”  </p>
			<p class="paragraf">Bu kötü Türkçeden enikonu iğrenerek başlıkları gözden geçirdi. “İstiklal Mahkemesi dün mahkeme yapmadı, sorgularla uğraştı. – Mahkeme reisi bugün İsmail Canbulat Bey’in muhakemesini bitirdikten sonra...” Gözlerini kıstı. “Bu İsmail Canbulat’ın başına bir iş gelirse, Şişli’deki evin salonunda bizi Sarı Paşa’yla fısıldaşır görmesinden... Buna karşı gereksiz hırçınlaşmasından gelecek...” Gülümsedi. “Bizim Canbulat ‘Ben komitacılık istemem,’ dediği için komitacılıkla suçlanıp cezalanırsa gülerim kıyamete kadar...”  </p>
			<p class="paragraf">Başyazıya döndü. “Esrarengiz yaşamaya alışmış Kara Kemal ikinci grubu doğrudan doğruya emir ve idaresine alamayınca Terakkiperver Parti örgütünü ele geçirmiş, o sayede gene ikinci grup kalıntılarını da elde etmiştir. Çünkü İstanbul teşkilatında ödevlere adaylar gösteren, gösterdiği adayları kabul edilen Kara Kemal olmuştur...” Kimindi bu berbat Türkçe? İmza yerine iki yıldız görünce biraz düşündü: “Arif Oruç maskarası olmalı... İzmir’den yazmış, evet... Mutlaka Abdülkerim’i de karıştırır. Çünkü tanıştı tanışalı korkar, altına pislemecesine...” Yazıyı süzüp aradığını buldu: “Abdülkerim İttihat Terakki fedailerinden – ki bu Abdülkerim Meşrutiyet’ten sonra, <span class="CharOverride-2">Serbesti</span> gazetesi yazarı Hasan Fehmi’yi vuran Abdülkerim’dir.” Herif çizgiyi kapamayı unutmuş, noktayı basmıştı. Suratını buruşturdu. “Bu üçü, kara çetenin icra vekilleri olup...” Suratını astı, “Üçüncümüz de Şükrü olmalı,” diye geçirdi aklından... “Ziya Hurşit de cellatlarıdır...” Yazı şöyle bitiyordu: “Kürt isyanı memlekette milliyet düşmanlığını tepeleme fırsatı verdi. Yarım kalan suikast teşebbüsü de temenni edelim ki, Kara Çete’yi, kara çete ruhunu öldürmekle milletin yüzünü güldürecektir...” Bunu sarhoşken yazmış olmalıydı herif Oruç...  </p>
			<p class="paragraf">İstanbul limanında işsizlikten bağlı kalan mavnaların resmine bakarken Emin Bey kahveleri getirdi.  </p>
			<p class="_0">  </p>
			<p class="paragraf">Gurbet Hala’nın soluk soluğa, yarım yırtık anlattıkları, haberin taşıdığı anlama çok uygun düşüyordu: İngilizler iki gün düşündükten sonra elçiliğe sığınmasını kabul etmemişler, günün şartları içinde, hükümetlerinin iç işlerimize karışmayı göze alamadıklarını üzülerek bildirmişlerdi.  </p>
			<p class="paragraf">“Bir de Alman elçiliğine başvuralım mı, diye soruyor Niyazi?”  </p>
			<p class="paragraf">Kara Kemal Bey, Gurbet Hala’nın yüzüne anlamadan baktı:  </p>
			<p class="paragraf">“Alman mı? Ne ilintisi var?” Toparlanıp Emin Bey’e döndü. “Almanlar bu kadar güçlü olsaydı başımıza bu işler belki de hiç gelmezdi.”  </p>
			<p class="paragraf">“Der misiniz?  </p>
			<p class="paragraf">“Besbelli... İngilizler kabul etmiyor. Ruslar, ‘Suikastı biz haber verdik,’ diye övünmekte... Bir iktidarı bizde hem İngilizler hem Ruslar aynı zamanda tutarsa ona güç yetmez.” Biraz düşündü. “Bakalım bu kıyamette mason kardeşleri bizim Cavit’i koruyabilecekler mi?”  </p>
			<p class="paragraf">“Masondu, değil mi?”  </p>
			<p class="paragraf">“Ne demek mason... Maşriki âzam’ın vekiliydi bir aralık...”  </p>
			<p class="paragraf">“Kurtarırlar öyleyse...”  </p>
			<p class="paragraf">Kara Kemal Bey maviş gözlerini kırpıştırarak söylenenlere akıl erdirmek için çabalayan Gurbet Hala’ya gülümsedi:  </p>
			<p class="paragraf">“Bana bir nargile doldurur musun halacım, kendin... Mübarek ellerinle... Rica etsem?”  </p>
			<p class="paragraf">“Aaaa... Üstüme iyilik sağlık... Rica da neymiş? Başımla beraber...”  </p>
			<p class="paragraf">Hala yuvarlanarak çıkınca başka şeyler düşünüyor gibi, her kelimede duraklayarak, gönülsüz gönülsüz anlattı:  </p>
			<p class="paragraf">“Hiç belli olmaz. Güçlerini yüzyıllar boyu yitirmemeleri, sırasında sinmeyi bilmelerindendir. Baskı çok sert geldi mi, hiç direnmezler. Dünya ölümlü, insanoğlu ölecek değil mi er geç? Ha biraz önce, ha biraz sonra... Elverir ki locaların gücü silinmesin büsbütün... Babasına yapamadıkları yardımı oğluna yaparlar. Gerçekten de yaparlar. Sözgelimi, Ali Kemal masondu. Kurtarmadılar. Oğlunu ilerde çok önemli bir makama çıkmış görürsen hiç şaşma...” Enikonu keyflenip başını salladı. “Yaşamalı da seyretmeli...”  </p>
			<p class="paragraf">Emin Bey bu umutsuz sözün etkisini silmek için gelişigüzel sordu:  </p>
			<p class="paragraf">“Masonluk... Elçilikler... Güçlü müdürler bu kadar... Çıkar görseler, içişlerimize karışabilirler mi önemli meselelerde?”  </p>
			<p class="paragraf">“Önemli... Benim bildiklerim önemli mi değil mi, sen kestir. Uzağa gitmeyelim, içinde yaşadıklarımızdan... Sözgelimi... Makedonya’da Hüseyin Hilmi Paşa komutasına verilen on bin kişilik ordu, dıştan İngiliz-Fransız, içten Alman kontrolündeydi. Manastır cuntası... Miralay Sadık... Vehip... İngiliz cuntasıdır. Arnavutların toplanıp hürriyet istemeleri resmen İngiliz oyunu... Selanik masonluğunun çoğunluğu İngilizci... Buna karşılık Selanik cuntası, Enver-Talat Almancı... Hürriyet’i İngilizciler ilan ettiği halde, neden iktidar son hesaplaşmada bizde kaldı, bil bakalım? Selanik, Avusturya’nın serbest limanıydı. Birikmiş parası vardı orda... Birkaç milyon altın... Bunu Almanlar hemen Selanik cuntasına verdiler. Ordu, yirmi beş yıldan beri Almanların eğitimindeydi. Bundan da yararlandı herifler... İstanbul’da Türk gençliği İngiliz elçisinin arabasına koşuldu. Boşuna değil... Almanların desteğiyle, avcı taburlarını kullanarak 31 Mart’ı çıkarıp Abdülhamit’i alaşağı etmeseydik, silinip süpürülmüştü Selanik cuntası...”  </p>
			<p class="paragraf">“Dur yahu anlamadım. 31 Mart...”  </p>
			<p class="paragraf">“Bizim marifetlerimizdendir. Düşünsene, en güvendiğimiz subayların komutasındaydı bu taburlar... Ne cehennemdeydiler yobaz kışkırtması sürüp giderken... Asker başkaldırdığı zaman nerdeydiler? Sonra neden harp divanına çekip asmadık ödevlerini bırakıp savuşan bu herifleri?”  </p>
			<p class="paragraf">“Yalan değil şu halde, tarihçi Murat Bey’in, ‘Başkaldırmış askerin içinde er kılığına girmiş İttihatçı subaylar vardı,’ sözü?”  </p>
			<p class="paragraf">“Böyle karışıklıklarda, unutma sakın, hemen hemen hiçbir şey yalan değildir. Hele de büsbütün inanılmaz olanlar...” Bıyıklarını çekiştirerek biraz daldı. “Lazkiye mebusu Arslan Bey’in, Hüseyin Cahit’e benzediği için başkaldırmış askerler tarafından öldürüldüğü söylenir değil mi?”  </p>
			<p class="paragraf">“Bu da mı yalan?”  </p>
			<p class="paragraf">“‘Gem almaz Alman düşmanlarındandı,’ desem, hele hele, ‘Anadolu-Bağdat demiryolunun döşenmesine sonuna kadar karşı duranların başındaydı,’ desem... Benzetmeye geliş rastlantısına hâlâ inanır mısın? Abdülhamit’in indirilmesi, Alman politikasını bırakıp Hürriyet’ten sonra İngiliz politikası gütmek istemesi yüzündendir. Bir de, hazinesine ihtiyaç vardı. Bilir misin, iki milyon kilometrekareye yakın topraklara sahip, otuz beş milyon nüfuslu imparatorluğun kasasında kaç para bulduk, İkinci Meşrutiyet’te, biz iktidarı ele geçirdiğimiz zaman? Sadece otuz beş bin lira...” Kısacık güldü. “Umduğumuz da çıkmadı ya Abdülhamit’in hazinesinden... Bereket, Avrupa bankalarındaki birkaç milyonu Selanik’teyken zorla alınabildi de, maliye biraz soluklandı. Abdülhamit’i indirip Reşat’ı bindirmek hiçbir yerli hesabın sonucu olamaz. Devleti dinamitlemekti bu, ancak yabancı güçlerin işine gelirdi. Balkan yenilgisi de olağan değildir. Alman oyunudur. Dediğim gibi, yirmi beş yıldır ordumuzu Almanlar eğitiyordu. Bütün birliklerde danışmanları vardı.”  </p>
			<p class="paragraf">“Ne umdular yenilgimizden?”  </p>
			<p class="paragraf">“Kendimize karşı güvenimizi yitirecektik. Yabancılarla içli dışlı oldun mu, sana milli politika güttürmezler. Direnmeye başlarsan, birini musallat edip yenik düşürürler. Körlemeden yenersen, başarı onların sayılır. Nitekim, Balkan’da yenseydik, başarısı ordumuzu eğiten Alman heyetinin olacaktı. Balkan’da o kadar rezilce yenilmeseydik, Dünya Savaşı’na o kadar kölece girmezdik. Burda durum daha açıktır. Çünkü Alman elçisi Amiral Soson’un İstanbul’u yakacağı tehdidini savurdu açıkça Sadrazam’a... Abdülhamit zamanının Ermeni kırımlarında suç ortaklarımız Rus çarıyla İngiliz hükümetleridir. Bizim Ermeni kırımının baş suçlusu da Almanlar... Akılları sıra, savaşı nasıl olsa kazanacaklar, Anadolu’ya Alman kolonileri yerleştirecekler... Çarşıyı, gerek zanaatkârlıkta gerek ticarette Ermeniler tutmuyor mu? Kesilecekler ki, Almanlara iş alanları açılacak... Başka türlüsüne imkân var mı? Kudüs’te külüstür bir kilisenin anahtarı papazın birinden ötekine geçti diye ada işgal etmeye kalkan, liman bombardıman eden herifler, bunca Hıristiyan kardeşleri doğranırken nerdeler? Bize bu oyunu başkaları da oynadı tıpkı tıpkısına... Bizim alık Cemal Paşa Suriye’de Arap vatanseverlerini astı, sağlam suç delillerine dayanarak... Nerden ele geçirdi bu sağlam delilleri, el attığı zaman sakalını bulamayan derbeder? Fransız başkonsolosu, savaş açıldıktan sonra gidecek... Âdettir, kâğıtlarını yakar. Allah’ın işine bakmalı ki, bütün kâğıtları yakan cingöz Frenk diplomatı, nasılsa kendileriyle işbirliği yapan Arap vatanseverlerinin listesini unutuyor. Budur Cemal Paşamızın harp divanında kullandığı delil... Rastlantıların zerafetine bak! Bizim Cemal akıllısının karşısına, ondan bir parmak daha akıllı bir Frenk konsolosu çıkıyor.  </p>
			<p class="paragraf">“Adamlarını neden darağacına yolluyor Fransızlar?  </p>
			<p class="paragraf">“Herkes savaşın sonuna göre bir plan kurmuş... Frengin niyeti, bunca yıl ‘Size bağımsızlık vereceğim,’ diye pir aşkına çalıştırdığı avanaklardan kurtulmak... Bunun için ip parasıyla cellat ücretini de bizim Büyük Cemal Paşamıza ödetiyor.”  </p>
			<p class="paragraf">“Bilinmiyor muydu bunlar o zaman? Dış etkiler hiç mi önlenemez?”  </p>
			<p class="paragraf">“Bilinmez mi? 1914’te, yabancıların ALTI BİN okulu vardı Osmanlı İmparatorluğu’nun sınırları içinde... Neden açmışlar bunları? Niçin bunca parayı harcıyorlar? Akıllanalım diye mi? Hayır, işe yarar ajan yetiştirmek için... İktidara geldin mi, bilirsin gizli açık bütün yabancı örgütleri... Kim kime çalışıyor, aşağı yukarı bunu da bilirsin... Ama hiçbir şey yapamazsın! Daha doğrusu, hiçbirinin temellerine dokunamazsın! Çünkü güç yetiremez olmuşsundur çoktan... En değersiz imtiyaza dokunayım desen, gök başına yıkılır. Kanlı bıçaklı düşmanlar birleşiverir sana karşı... Dünya Savaşı başlamak üzereyken, ‘Fırsattır, şu kapitülasyonlardan bakalım kurtarabilir miyiz yakayı?’ dedik. Bizi Almanların kucağına düşürmemek için bütün büyük devletler buna yanaştıkları halde kim ‘olmaz’ dedi, bil bakalım! Ölüm kalım savaşı ortağımız Almanlar... Bunun için, bizim düştüğümüz çukura düşenler, yabancıları serbest bırakıp birbirlerini yerler. Hele iktidara gelmeleri de yabancı güçlere dayanarak olmuşsa...” Biraz düşündü. “Biz İttihatçılar için en büyük felaket n’oldu, bilir misin? İmparatorluk yıkıldıktan sonra yeni bir ideal bulamamak... Bizim amacımız imparatorluğu kurtarmaktı. Her ne yaptıksa bu amaca varmak için yaptık. Siyasi cinayetler, kitle halinde katliamlar hep bu amaç için göze alındı. İyi kötü bir özürdür. Böyle bir amaç olmasaydı, hiç kimse bunları göze alamazdı. Hatta imparatorluğu batıran Dünya Savaşı’na girmek deliliğinin özrü de burdadır. Cumhuriyet’in karşılaşacağı en büyük tehlike nedir, bilir misin? İmparatorluğu kurtarmak için bizim tasarladığımız çareleri yeni devlet için geçerli saymak... Anladın mı? Başka bir amaç için düşünülmüş şeyleri o amaç kesinlikle ortadan kalktıktan sonra uygulamak...” Kederle gülümsedi. “Böyle bir söz saçmadır biliyorum, ama söylememezlik edemeyeceğim: Ya sosyalist devrim beş on yıl daha gecikseydi ya da biz 1917’ye kadar savaş dışı kalabilseydik...”  </p>
			<p class="paragraf">“N’olurdu?”  </p>
			<p class="paragraf">“İmparatorluğumuzun kaderi değişirdi. Salt Osmanlı İmparatorluğu’nun değil, Ortadoğu’nun, hatta Balkanlar’ın bile kaderi değişirdi.”  </p>
			<p class="paragraf">“Ne gibi?”  </p>
			<p class="paragraf">“Osmanlılar, tutmak zorunda kaldıkları Batılılaşma biçimiyle kesin olarak ölüme doğru gittiklerini çoktan anlamışlardı. O zamanlar Batı’da iki tane ayrı, çatışan Batı yoktu. Sosyal adalet arayan Batı, 1917’den sonra olduğu gibi etiyle kemiğiyle meydana çıksaydı, biz Osmanlılar, devlet eliyle adam zengin ederek kapitalist Batı’ya benzeme çılgınlığından hemen vazgeçerdik. Halkımız bütün tarihi boyu sosyal adaleti uygulayacak devleti aramıştır. Biz tarihimizin gelenekleriyle buna yatkınız. Bu da elbette, Batılılaşmanın başından beri olduğu gibi, tepeden inme başlayacaktı, ama halkın yatkınlığına dayanacaktı. 1917’den sonra, Osmanlı İmparatorluğu’nun yaşamasını bu yatkınlığımız açısından, düşmanlarımızın Ortadoğu için tehlikeli gördüklerine eminim. Bizi acele parçaladılar. Osmanlılığı halifelikle beraber ortadan kaldırdılar. Eğer 1917’de 1917 olmasaydı, Osmanlılık hemen parçalanmazdı. Tarihsel yatkınlığımızın cezasını çektik. Buna neden mi inanıyorum? Yenilgiden sonra, kurtuluş ararken kurduğumuz Karakol Cemiyeti için sosyal adalet temeli aradık. Devlet desteğiyle adam zengin etmek, zoraki burjuva yetiştirmek değil, gerçek halkçılık... Enver Paşa’nın kurmayı düşündüğü Halk Partisi programını sosyal adalet temeline dayatmak istemesi de rastlantı değil...” Biraz daldı. “Evet, biz, Batılılaşma debelenmemizin neresinde yanıldığımızı anladık, ama her şey mahvolduktan sonra...” Biraz düşündü. “Bu dönüş bizim için kolay olurdu demiyorum. Zorluğu yabancı güçler de alabildiğine artıracaktı. Ama içimizden birkaç kişi olsun bunu idrak ederdi. Bir şey idrak edildi mi, eğer doğruysa, yolu sürgit kesilemez... Çünkü gerçek umut ölümsüz oluyor.”  </p>
			<p class="paragraf">“Peki ya şimdi... Yani Anadolu zaferinden sonra... Değişmedi mi biraz olsun? Dış etkileri önlemek mümkün olmadı mı? Olamaz mı?”  </p>
			<p class="paragraf">Kara Kemal Bey dalmış, galiba soruyu duymamıştı. Sayıklar gibi söylendi:  </p>
			<p class="paragraf">“Bunları olsun yazabilseydim açık açık...”  </p>
			<p class="paragraf">“Neden yazmadın?”  </p>
			<p class="paragraf">“Aklın ermiyor, değil mi? Çok yaşa Emincim! Çünkü politikadan çekilmeyi göze alamadım hiçbir zaman... Buna da aklın ermez senin... Politikanın tiryakisi oldun mu, çekilmek onur kırıcı gelir insana... Aptallığından kendi oyununla yenilmişsin gibi...”  </p>
			<p class="paragraf">“Gerçekler söylenerek politika yapılamaz mı?”  </p>
			<p class="paragraf">“Sanmam! ‘Yararlanabilirim belki’ dersin! Kısa bir süre için de olsa, belki, ‘Ayıya dayı demek gerekir,’ dersin! Diye diye kendini aldatırsın!” Biraz daldı. “Oysa hiç uzun boylu saklanır mı gerçekler? Biz birkaç meselede... Sözgelimi Abdülhamit’e verilen curnallar meselesinde vesika bırakmamaya çabaladık. Bundan daha acıklı budalalık olmaz. Vesikaları ortadan kaldırdın mı ya da vesikasız iş becermeye kalkıştın mı, bütün yakıştırmaları, uydurmaları, kestirimleri de yükleniyorsun oysa... Üstelik uğrayabileceğin en rezil iftiraları da gerçekler haline getiriyorsun!”  </p>
			<p class="paragraf">Utangaç gülümsemesiyle birden yüzü kabahatli bir çocuğa benzemişti.  </p>
			<p class="paragraf">Emin Bey, Kara Kemal Bey’in insanları neden bu kadar etkilediğini, “Küçük Efendi” denildiği halde neden küçüklükle bir ilintisi bulunmadığını sezer gibi oldu. Kara Kemal Bey’e nâzırlıktan, sınırsız iktidar gücünden hiçbir cıvıklık sıvaşmamıştı. Ancak sahici Osmanlılarda görülen, sırasında çok yumuşak, sırasında çok sert kişiliğini, bu en umutsuz durumda bile koruyordu.  </p>
			<p class="paragraf">İngilizler sığınma isteğine “olur” deseydi, yüzde yüz umutsuzluk, birden kesin kurtuluşa dönecekti. Bu kadar önemli bir karşılığı beklerken hiç hayale kapılmamış, “Olur derlerse şaşarım,” demişti. “Sevmezler yabancılar, yerli iktisat kurumları kurmaya çabalayanları... Almanlar da beni bunun için sevmezlerdi. Borç isteyenleri severler, hele rüşvet alanlara bayılırlar... Kendi yağıyla kavrulmaya çabalayan Doğulu suç işliyor sayılır Batılılarca,” diye gülümsemişti, yumuşacık...  </p>
			<p class="paragraf">Gurbet Hala telaşla içeri girdi. Nargileyi dikkatle yere koyup marpucu uzattı:  </p>
			<p class="paragraf">“Buyurun! Tokurdat... Savur dumanını... Düşmanların çatlasın!” Emin Bey’e dönüp sordu. “Ne yazıyor verdiğim gazete Kemal Bey oğlum için?” Kemal Bey’e anlattı. “Kıyameti koparıyorlardı satıcı çocuklar. ‘Kara Kemal’i yazıyor!’ diye... Merak ettim, aldım!”  </p>
			<p class="paragraf">Kara Kemal Bey, arkadaşına baktı. Emin Bey telaşla gözlerini kırpıştırıyordu:  </p>
			<p class="paragraf">“Yok önemli bir şey...”  </p>
			<p class="paragraf">“Neymiş bağırdıkları?”  </p>
			<p class="paragraf">“Önemsiz...”  </p>
			<p class="paragraf">Gurbet Hala, bilmeden Emin Bey’in imdadına yetişti:  </p>
			<p class="paragraf">“Niyazi oğlum çok kızdı, sövdü saydı İngiliz keferelerine... ‘Ulan alacağınız olsun fırsat düşkünleri!’ diye esti gürledi. Abdülkerim oğluma da attı tuttu biraz...”  </p>
			<p class="paragraf">Emin Bey çok merak etmiş gibi sordu.  </p>
			<p class="paragraf">“Neden?”  </p>
			<p class="paragraf">“Evinde kaldığı herifin... Bir karısı varmış, kara marsık... ‘Arayı uydurmuş,’ demişler, günahı diyenlerin boynuna... Herif içkiciymiş... Keman da çalarmış... ‘Herif sezip yakalatsın da, ben ona sorarım!’ dedi Niyazi oğlum! ‘Yoktur öyle şey!’ dedim. ‘İftiradır, şimdilerde herkesin on parmağında on kara...’”  </p>
			<p class="paragraf">Kara Kemal Bey, Gurbet Hala’nın sözünü kesti:  </p>
			<p class="paragraf">“Gazete nerde?”  </p>
			<p class="paragraf">Hala, Emin Bey’e baktı.  </p>
			<p class="paragraf">Emin Bey gözlerini kaçırdı.  </p>
			<p class="paragraf">“Aşağıda... Mutfakta galiba...”  </p>
			<p class="paragraf">“Hadi al getir halacım...”  </p>
			<p class="paragraf">Gurbet Hala çıkınca, Kara Kemal Bey sordu:  </p>
			<p class="paragraf">“Ne yazıyor? Neymiş?”  </p>
			<p class="paragraf">“Yok bir şey... Bir gazeteci tutuklamışlar...”  </p>
			<p class="paragraf">“Kim?”  </p>
			<p class="paragraf">“Arif Oruç... Şaşılacak yanı... <span class="CharOverride-2">Vakit</span> gazetesi yazarlarından... Muhalifler yetmiyor galiba...”  </p>
			<p class="paragraf">“Tanır mısın Arif Oruç’u?”  </p>
			<p class="paragraf">“Hayır...”  </p>
			<p class="paragraf">“Yamandır. Ünlüdür. Ünü de böyle karışık sıralarda tutuklanmasından gelir.”  </p>
			<p class="paragraf">“Bilmez mi sözünü? Saçmalar mı?”  </p>
			<p class="paragraf">“Hayır... Özel hafiyelerindendir Gazi Paşa’nın... Tutuklamışlardır ki, içerdekiler ne konuşuyor, dinlesin de haber versin... Zanaatını bilmeyen kalmadı sanırdım. Demek varmış ki...” Nargilesinin ateşini düzeltti. “Ne diye bağırıyormuş çocuklar?”  </p>
			<p class="paragraf">“Yok bir şey.. Önemsiz...”  </p>
			<p class="paragraf">“Hadi söyle canım... Gurbet Hala mıyım ben?”  </p>
			<p class="paragraf">Emin Bey, halanın getirdiği gazetede yazıyı hemen bulup okumaya başladı:  </p>
			<p class="paragraf">İstiklal Mahkemesi Kara Kemal’le Abdülkerim’i gizleyenleri uyarıyor. – ‘İstiklal Mahkemesi’nden bildirilmiştir,’ – Cumhurreisi Hazretlerine suikast ve hükümeti devirme suçlarından mahkememizce gıyaplarında idama mahkûm edilen kaçak Kara Kemal ve kaçak Abdülkerim’i gizleyerek vatanın iç güvenliğiyle ilgili önemli davanın gelişmesini ve adaletin olağan gidişini duraklatmak isteyenler kendilerini bilerek bilmeyerek maddi ve manevi pek ağır bir suç altına sokmaktadırlar. Milli selametin kefili ve koruyucusu olan kanunun darağacına çıkardığı bu suçluların cinayet ve ihanetle dolu hayatlarını onları kaçırıp gizlemek suretiyle korumak ceza ve sorumlulukların en ağırının altına girmek demektir. İstiklal Mahkemesi, bilerek veya bilmeyerek hıyanet ve cinayete ortak duruma düşebilecek bu gibi vatandaşları bu ilk ve son ihtarıyla iki idam mahkûmunu saklamak gafletinde bulunacakları kanunun en şiddetli hükümleri karşısında uyanmaya çağırır...” Emin Bey yutkundu. Saçma! Gülmeye çalıştı. Reis yazmışsa, asıl kendisinin imlası filan yok...  </p>
			<p class="paragraf">Kara Kemal Bey, çocukluk arkadaşının yüzüne bir an kaşlarını çatarak bakmış, sonra gözlerini bir şey tasarlıyor gibi kırpıştırmaya başlamıştı. İngilizlerin verdikleri karşılıktan sonra, sığınacak yeri kalmamış demekti. Bu da er geç burda yakalanacağı anlamına geliyordu. Birden karar verdi. “Bu akşam mutlaka çıkar giderim. Bu akşam olmasa bile yarın gece yüzde yüz... Bulsunlar Çeribaşıyı... Abdülkerim alsın beni de yanına... Anlaşılan yerleşmiş sağlamca... Karıyı yola getirdiyse, bir bölük askeri saklatır.”  </p>
			<p class="paragraf">Gurbet Hala kuşkuyla bakıyor, birdenbire beliren tedirginliğin nedenini araştırıyordu.  </p>
			<p class="paragraf">Kara Kemal Bey, Emin Bey’i şaşırtan rahat bir sesle sordu:  </p>
			<p class="paragraf">“Ne zaman göreceksin Niyazi’yi Gurbet Hala?”  </p>
			<p class="paragraf">“Yarın! Bugün birini arayacak Niyazi oğlum!”  </p>
			<p class="paragraf">“Kimdir? Niçin?”  </p>
			<p class="paragraf">“Gümrük kolcusuymuş... Niyazi dedi ki... Aslında, “Şimdilik açmayalım,’ dedi ama... Niyazi oğlum çok kızdı, bu conkikiriklere... ‘Bize hayır gelirse gene Alamanlardan gelir,’ dedi”  </p>
			<p class="paragraf">“Hangi Alman’mış bu... Alman mı kaldı memlekette?”  </p>
			<p class="paragraf">“Varmış Allahıma şükür... Hem de aslan yürekli Alaman varmış ki... Papur acantası... ‘Bilecek kendisi,’ dedi. ‘Çolak Binbaşı dersen anlar,’ dedi.”  </p>
			<p class="paragraf">Kara Kemal Bey bu eve geldi geleli ilk defa büyük bir telaşla davrandı:  </p>
			<p class="paragraf">“Hay Allah... Nasıl da hatırlamadım! Bizim Von Herman...”  </p>
			<p class="paragraf">“Bilmem artık o kadarını... Görecek Niyazi oğlum o dediğin herifi... Bir de gümrükçü varmış... Dur bakayım, Nizamettin Efendi... Alaman’a çok güveniyor Niyazi oğlum... ‘Atar yük gemilerinden birine... Yallah!’ diyor. Gerekirse gümrük kolcusu kılığına girermişsin, gerekirse bir sandık uydurulurmuş...”  </p>
			<p class="paragraf">“N’olacak sandık?”  </p>
			<p class="paragraf">“İçine gireceksin rahatça... Acantadan papura kadar... Dakkalık iş... Benim aklım yattı. Kolcu bizden olunca...”  </p>
			<p class="paragraf">Kara Kemal Bey, arkadaşının yüzüne kaçamak baktı. Emin Bey, bu sandık işini hiç yadırgamamış, dahası, açmazın çıkarı bulunmuş gibi biraz da rahatlamıştı.  </p>
			<p class="paragraf">“Hay siz çok yaşayın! Tamam.. Yolu budur. Sandıkla, hoooop... Bana kalırsa, hiç uğraşmayın kolcu giyimi bulacağız diye... Sandık tamam...” Biraz düşündü. “Bak n’apalım hala! Beklemeyelim yarını... Çarşaflan hemen, git Niyazi’yi bul, haberi bu akşam al gel! Dedi ki dersin... ‘Kaptanı Alman olsun da, geminin bayrağı önemli değil,’ dedi dersin! Bir dakka... Nizayi’den, Abdülkerim’in yerini de öğren bana... Açık adresini...”  </p>
			<p class="paragraf">“N’apacaksın... İki kişi olmazmış orda...”  </p>
			<p class="paragraf">“Gurbet Hala... Neyin olup neyin olmayacağına ne zamandan beri siz karar veriyorsunuz? Hadi canım halacım, hadi, dediklerimi yap sen! Bu akşam mutlaka haber isterim. Geceye de kalsan atla bir arabaya gel!”  </p>
			<p class="paragraf">Gurbet Hala, “Hayhay!” deyip çıkınca Kara Kemal Bey çok keyiflenmiş gibi parmaklarını şaklattı:  </p>
			<p class="paragraf">“Oldu bu iş Emincim... En geç yarın akşam, ortalık kararınca atlarım bizim Von Herman’ın yazıhaneye... Rıhtımın karşısındadır. Her gün beş on sandık yükletir gemilere... Hamallar da alışıktır, gümrükçüler de... Tamam bu iş... Nasıl da şimdiye kadar...” Susup gözlerini kıstı. “N’oldu sana?”  </p>
			<p class="paragraf">“Bağışla kardeşim... Kaltabanın biriyim ben...” Emin Bey altdudağını dişleyerek istemediği bir şey yapmamak için kendisini zorluyordu. “Şu bildiriyi okuyunca... Korktum, hayvan gibi... Hayır... Dehşete kapıldım. Yüreksizin biriyim ben... Ciğeri beş para etmezin biriyim!”  </p>
			<p class="paragraf">“Saçmalama! Sinirlerin bozuldu benim yüzümden... Bana acıdığın için... Gerçekten korksaydın, ‘Korktum’ diyemezdin. Bana da öyle gelir arada... Korktum sanırım.”  </p>
			<p class="paragraf">“Ben korktum. ‘Gidecek yeri yok... Burada kalacak... Kalırsa da burada yakalanacak, yüzde yüz,’ diye düşündüm. Anladın korktuğumu... Sezdin aklımdan geçirdiklerimi...” Yumruğunu iki kez dizine yavaşça vurdu. “Sandıkla vapura girmek işine bu yüzden razı oldun hemen... Sevinmiş göründün kendini zorlayıp...”  </p>
			<p class="paragraf">“Neler uyduruyorsun! Yüz kere, bin kere kullanılmıştır bu sandık yolu... Hele gümrükçüler de bizden yanaysa...” Gülümsedi. “Burada kalamam istesen de uzun boylu... Bu zamana kadar yakalanmadıksa, biliyorsun, yer değiştirmek sayesinde yakalanmadık. İngilizler meselesi olmasaydı...”  </p>
			<p class="paragraf">“Olmaz. Katiyen olmaz. Benim aklımın yatmadığı hiçbir planı uygulayamazsın!”  </p>
			<p class="paragraf">“Uygulayamaz mıyım?” Kara Kemal Bey’in sesi birden değişmişti. “Ne dedim biraz önce Gurbet Hala’ya?”  </p>
			<p class="paragraf">“Evet, benim bu işlere aklım ermezdi şimdiye kadar... Gene de tek başıma ermez. Ama tutulacak yolun gerçekten çıkarlı mı, yüzdesi nedir, yoksa başka zorunluluklar altında, çaresizlikle mi başvuruluyor, bunu bilemeyecek adam değilim. Sandık teklifine, korktuğumu anladığın için hemen koşuldun. Sevinmiş görünmeye çalıştın.”  </p>
			<p class="paragraf">“Nereden çıkarıyorsun bunları? Hay sen çok yaşa, e mi! Hiç değişmedin, 137 Emin Ürkek...” Omzuna sevgiyle vurdu. Hatırladın mı, ne derdi bizim Üsküplü Sülüman Hoca... ‘Ne ürkersin bre susak ağızlı, seslenince tahta başına... Sevindirirsin beni. Tuttum bu kaltabanı çalışmadığında... Attım sıfırı oooooh! Bilirsin dersini... Sevindirmezsin Hoca’nı... Bilirsin de, ya nedir bu ürkeklik, tavşan gibi?’”  </p>
			<p class="paragraf">“Ben de gideceğim bu kez Niyazi’ye... Gerekirse, Alman’la ben konuşacağım. Hayır, dinlemem. Sen canını dilediğin gibi harcarsın keyfince ama, başkalarıyla ilgili olmazsa yapabilirsin bunu ancak...”  </p>
			<p class="paragraf">“Neler uyduruyorsun kendi kendine!”  </p>
			<p class="paragraf">“Uydurmuyorum. Korktuğumu anladığın için çıkıp gidersen... Başına da, Allah göstermesin, bir şey gelirse... Benim yerime koy kendini... Bu kadar zaman politikacılıkta şu kadar aklın kaldıysa... İnsafın... Vicdanın...”  </p>
			<p class="paragraf">“Peki, peki! Boşuna yorulacaksın. Bir şey söylemez ki benim bildiğim Niyazi sana... Hele çolak Alman dönüp yüzüne bakmaz!”  </p>
			<p class="paragraf">“Bakmasın. Ben anlayacağımı anlarım. Durumu anlatmaya çalışırım ikisine de... ‘Delilik edemezsiniz,’ derim. ‘Delilik etmesine meydan veremezsiniz!’ derim.”  </p>
			<p class="paragraf">“‘Ben korktum da, korktuğumu anladı,’ filan da der misin?”  </p>
			<p class="paragraf">“Elbette... Korkmak ayıp değil, bunu saklamak ayıp... Korkarım ben kendime karşı sorumlu düşmekten...”  </p>
			<p class="paragraf">“Bilmez miyim?”  </p>
			<p class="paragraf">“Gülersin... Korktuğum için de sorumlu düşmemeye çalışırım.”  </p>
			<p class="paragraf">“Sonra?”  </p>
			<p class="paragraf">“Başarırım evelallah... Çünkü haddimi bilirim. Hiçbir şeyi zorlamam, ancak ödevimi yaparım... İnsanlık ödevimi...”  </p>
			<p class="paragraf">“Hay sen çok yaşa Emincim... Rahat adamsın... Çocuklar gibi...”  </p>
			<p class="_0">  </p>
			<p class="paragraf">Havada yağmur sıkıntısının yapışkan ağırlığı vardı. Güneş, sise benzeyen bir pusarıklığın arkasında donuklaşmış olduğu halde, toprak ağaç, bütün eşya, kızgın küllerle örtülü gibi yanıyordu.  </p>
			<p class="paragraf">Kara Kemal Bey’le Emin Bey, Gurbet Hala’yı beklemekteydiler.  </p>
			<p class="paragraf">Kara Kemal Bey, dün gece, Gurbet Hala’nın getirdiği haberleri değerlendirerek kararını kesinlikle verdiği için çok rahattı, hatta enikonu keyifliydi. Emin’i n’apıp yapıp atlatacak, Abdülkerim’i bulup bir Çingene takımına katılarak Bulgar sınırına sokulmayı deneyecekti. İçinde bulunduğu umutsuz durumun şimdilik bundan başka çıkarı yoktu.  </p>
			<p class="paragraf">Emin Bey de sabaha kadar düşünüp işe sıvanmayı kesinlikle kararlaştırmış, enine boyuna tartıştığı, Alman şilebinden yararlanma imkânının uygulanmasına katılmak isteğini iki saat önce buluştuğu Niyazi’ye kabul ettirmişti. Eğer aklı yatmazsa çocukluk arkadaşının önünü kesmeye, saklayanları cezadan kurtarmak için göz göre göre herhangi bir delilik ettirmemeye kararlıydı.  </p>
			<p class="paragraf">Sabahleyin evden çıkarken Perihan kız, niçin giyindiğini, nereye gitmek istediğini öğrenince davranmış, önce ev komutanlığının dediğim dedikliğini, sonra hemen hemen hiç başvurmadığı gözyaşlarını kullanmak istemiş, hiçbirinin para etmediğini anlayınca dehşete kapılmıştı. “Eminim, bir gidersem, bir daha sağ dönmeyeceğim sanıyordu zavallı...”  </p>
			<p class="paragraf">Aşağıdaki kap kacak seslerine kulak vererek içini çekti derin derin, bunu fark etti mi diye bakıp Kara Kemal’in gülümsediğini görünce irkildi:  </p>
			<p class="paragraf">“Neye güldünüz? Bana mı?”  </p>
			<p class="paragraf">Kara Kemal Bey soruyu anlayamamıştı. Gözlerini kırpıştırdı:  </p>
			<p class="paragraf">“Neden güleyim sana?.. Şurda bir şey okudum da...”  </p>
			<p class="paragraf">Emin Bey bir cankurtarana sarılır gibi atıldı:  </p>
			<p class="paragraf">“Nedir? Ne kitabı o? <span class="CharOverride-2">Abdülhamit’in Devr-i Saltanatı</span> mı?  </p>
			<p class="paragraf">“Hayır... İstanbul mebusu Akçora oğlu Yusuf’un iki yıl önce çıkan <span class="CharOverride-2">Siyaset ve İktisat</span> adlı kitabı... 1919’da <span class="CharOverride-2">Sebilürreşat</span> dergisinin bastığı bir yazısını, İnönü Savaşlarından sonra Ankara’da Kızılay Kadınlar Kolu tarafından tertiplenen bir gösteride konferans haline getirmiş... Bak ne diyor: ‘Efendiler, yakın zamana kadar Tanzimat’a, TANZİMAT-I HAYRİYE deniyordu. Tanzimat’ın yaptıkları hayırlı ve kutsaldı. Tanzimat’a dil değdirmek ilerleme düşmanlığı, yobazlık sayılıyordu. Fakat birkaç yıldan beri Tanzimat’ın, yani Babıâli’nin Avrupa sermayesine bağlandığı, hizmetkâr olduğu çağın, kültürel ve siyasal davranışları haklı ve inandırıcı bir biçimde eleştirile eleştirile Tanzimat eski kutsallığını epey kaybetti. Sanırım artık Tanzimat’ın iktisadi yönünü eleştirmenin zamanı gelmiştir. (...) Tanzimat, efendiler, Doğu meselesinin iktisadi devresinde –Bunu pek anlayamadım!– ‘Avrupa’nın Osmanlı Devleti zararına kullandığı en öldürücü silah olmuştur. Sırf sermaye ile ve bu devrede sermayenin iki itaatlı hizmetçisi olan kültür ve siyaset ile çok şey kazanmıştır. Haçlıların bilmem bu kaçıncı seferinde, İslamlar üstüne çektiği bu iki zehirli silah, yani sermaye, yalnız siyasal bağımsızlığı, milli egemenliği değil, yalnız dini ve milliyeti değil, geçim imkânını kökünden kesiyor ve bu suretle Müslümanların hayatına, varlığına saldırıyordu. Tam başarı halinde, Doğu’nun halkları Avrupalıların kul ve kölesi olacaktı,’ demiş... Bu fikri, biraz karışık da olsa, epey açmış...”  </p>
			<p class="paragraf">“Evet?..”  </p>
			<p class="paragraf">“Dünkü sorunu hatırladım... Halanın telaşıyla gürültüye giden sorunu... Hani, ‘Dış etkiler, Anadolu zaferinden sonra olsun, biraz önlenemez mi?’ demiştin... Hayır... Bizim düşündüğümüz yanlışlıkların hepsine bunlar da birer birer düşecekler. Her birine gerçek kurtuluş çaresi diye sarılıp deneyip ötekine geçerek... Hepsinin vaktiyle, daha rahat şartlar altında denendiğini göz önüne almadan... Açıklamaya yanaşmayacaklar ama, ‘Biz onlardan çok akıllıyız,’ diye aldatacaklar kendilerini... ‘Herifler bizi bu kez tutar ister istemez. Çünkü buna mecburdurlar,’ diyecekler. Oysa dış güçler insanı hiç tutar mı kârı olmayınca? Kârı da oldu mu, iki kârı çıkaramaz bu memleket... Aslında hiçbir memleket, dışarıya sürgit kazanç verse, toplayamaz iki yakasını bir araya... Dıştan yardım umdun mu, dış örgütleri temizlemeye sıvanamıyorsun demektir. Öyleyse bizi çelmeleyen engeller, daha derinlere kök salarak, engellerini daha da yükselterek duracak... Bizi yani İttihatçıları bitirince rahatlayacaklarını sanıyorlar şimdi... Oysa biz belki bir dönemde dış güçlere karşı denge olurduk. Bütün istekleri kabullenmemek için bir özür.”  </p>
			<p class="paragraf">“Tahmin mi ediyorsunuz, yoksa gerçek dayanaklarınız var mı?”  </p>
			<p class="paragraf">“Gerçek dayanak, İzmir İktisat Kongresi... Kahramanı da, iki kere ikinin kaç ettiğini bilmeyen Kâzım Karabekir Paşamız... Enver’in istihbarat şefi... Şarkı besteler, keman çalar bu bizim Karabekir... Yusuf Akçoraoğlu’nun, ‘Gerçek çiftçiler, gerçek çobanlar da katılacak,’ dediği bu İktisat Kongresi, memleket ekonomisinin liberal sistemle kalkınacağına karar verdi. Liberal demek, ‘Bırak yapsın, bırak geçsin’ demek... Ancak dış güçlerin işine gelir. Bunun içerdeki olağan sonucu, bizim tuttuğumuz ‘devlet desteğiyle adam zengin etmek’tir. İzmit konuşmasında Gazi Paşa kuracağı partinin hangi güçlüre dayanacağını, kimlere karşı olacağını anlatırken açıkladı bunu...”  </p>
			<p class="paragraf">“Yok canım!”  </p>
			<p class="paragraf">“Evet! ‘Milletin çeşitli sınıflarından bir, iki veya üçünü alıp da diğerlerinin zararına olarak yalnız o sınıfların çıkarına çalışan bir siyasi parti, bizim memleketimiz için çok zararlı olur,’ dedi. ‘Bizim muhtaç olduğumuz şey bütün memleket evladının el ele vererek çalışmasından ve çalışmasıyla elde edilecek sonuçtan ibarettir,’ dedi. ‘Biz öyle bir fıkra yapacağız ki, bütün milletin hayat sebeplerini, saadetini sağlamayı ödev edinsin,’ dedi. ‘Buna imkân var mıdır, bence vardır,’ dedi. ‘Ve bundan başkasını memlekette yapmak doğru değildir,’ dedi. ‘Denildi ki, bizim memleketin asıl nüfusu köylüdür, çiftçidir, çobandır. O halde bunlar bir sınıftır, dayanmaya elverişli bir sınıftır. Bir fırka başlı başına bir sınıfa dayanabilir, onun çıkarlarını yükseltmeye çalışabilir. O halde buna karşı bir sınıf aramak gerek... Bu fırka hangi sınıfa zarar verebilir? Bunu araştıralım. Köylünün karşısında büyük toprak ve çiftlik sahipleri akla gelebilir,’ dedi, birden heyecanlandı, ‘Efendiler, efendiler,’ diye sesini yükseltti, ‘bu memlekette çok çiftlik sahibi kimler vardır? Kendi vilayetinizi düşünün, kaç çiftlik sahibi vardır? Toprağının büyüklüğü ne kadardır? Bir de Türkiye’nin geniş topraklarını düşünün. Efendiler, memleketimizde bu yüzden zarar görecek büyük toprak ve çiftlik sahipleri yoktur. Olsa olsa, onların toprakları diğer köylülere göre daha büyükçe, daha hallicedir. Onları yıkacak yerde köylülerimizin toprağını çoğaltmalıyız,’ dedi.”  </p>
			<p class="paragraf">“Allah Allah!”  </p>
			<p class="paragraf">“Evet... Sonra şehirlere, kasabalara geçti. ‘Bundan başka sanayi erbabı vardır,’ dedi. ‘O halde köylü sınıfı asıldır, köylülerin çıkarları sağlanırsa, sanayi erbabı bundan müteessir olur mu?’ diye sordu, sonra bu sorusunu gene kendisi karşıladı: ‘Hayır, buna da imkân yoktur. Çünkü bizdeki sanayi erbabı, halk için, bizzat köylüler için de lazımdır,’ dedi. ‘Bunlar birbirlerinden ayrılamazlar,’ dedi. ‘Tersine, sanayiyi desteklemeye ve yükseltmeye mecburuz,’ dedi. ‘Şu halde, halkçılık açısından düşünüldükte bunların dahi hakkı verilmek gerekir,’ dedi, daha sonra ticarete geçti: ‘Kasabalarda orta tüccarlar vardır. Bunlar da halka, köylüye lazım bir sınıftır. Onları da korumak, zenginleştirmek mecburiyetindeyiz,’ dedi. Gene sordu: ‘Bunların üstünde, memleketimizde büyük sermaye, büyük tüccarlar var mıdır?’ Gene kendisi cevapladı: ‘Esefle söylemeli, Türkiye’de bu türlü zenginlik yoktur. Türkiye’de milyonerlerin değil, birkaç yüz bin lirası olanların bile sayısı pek azdır. Kapitalist diye ortaya koyacağımız ve üzerlerine hücum edeceğimiz bunlar olamaz. Hayır, efendiler, bu memleket ve bu memleketin insanları daha çok zengin olmaya muhtaçtırlar. Bu onların hakkıdır. Şu halde, onların zenginliğine göz dikmeyeceğiz. Her vatandaşı aynı seviyeye çıkarmaya çalışacağız. İsteriz ki, efendiler, memlekette çok ve çok milyonerler olsun. O zengin insanlar kendi başlarına şimendüferler, şirketler, fabrikalar, sinai müesseseler vücuda getirsinler. Bizi yabancı sermayeye muhtaç bırakmasınlar. Herhalde efendiler, çok zengin dediğimiz adamlar da halktır, köylüler gibi çıkarları düşünülecek vatandaşlardır!’ dedi. Sonra, ‘Bir de amele var,’ dedi. ‘Ameleye muhasım olamayız,’ dedi. ‘Bu harap memleket ameleye çok muhtaçtır. Bu memleketin yalnız bugün mevcut müesseseleri için değil, bundan böyle yapılacak müesseselerde ameleye ihtiyacı vardır. Ameleleri de himaye edeceğiz, onları da siyanet ve müreffeh bir hale getireceğiz,’ dedi. Arkasından dedi ki: ‘Diğer taraftan ameleyle tarlasında çalışan köylünün ne farkı vardır? İşte görüyorsunuz efendiler, bütün halkımızın bilimum efradı birbirine yardımcı ve arka çıkıcı durumdadır. Birbirinin çalışmasına muhtaçtır. Bunların hepsini ayrı ayrı düşünerek bir hizada saadet hududuna ulaştırmak ve o hududu daha uzak ufuklara götürmek için bu siyasi kuruluşun adına HALK Fırkası demeyi uygun gördüm,’ dedi. Arkasından aldatıcı adam olmadığını, eğer bir adın aleyhinde çıkacak propagandalardan korksaydı başka adla millet karşısına çıkacağını, ama çok namuskâr olmak gerektiğini ileri sürdü. ‘Şimdiye kadar irtikap olunan hataların en büyüğü, müteşebbislerimizin, aydınlarımızın, bilhassa bilginlerimizin en büyük günahı namuskâr olmamaktır,’ dedi. ‘Milleti aldatmayacağız’ dedi, yalan tedbirlere başvurmak isteseydi, bu partiye başka adlar takabileceğini, fakat aldatıcı olacağını, ‘radikal yürümek gerektiğini’, yapacağı şeyin mutlaka bir anlamı, –bir başka kelimeyle ‘Medlûlü’ diye tekrarladı– olması lüzumu üstünde durdu, ‘Bütün cihan bilsin yeni Türkiye n’apıyor, hangi esaslar üstünde yürüyor,’ dedi. ‘Hakikatta başkalarını aldatmak zannedildiği kadar kolay değildir,’ dedi. ‘Hiçbir vakit medeniyet dünyasını aldatabileceğimizi düşünmemeliyiz,’ dedi. “Efendiler, Halk Fırkası teşekkülü İngilizlere, Fransızlara, İtalyanlara, Almanlara, dünyanın bütün medeni devletlerine ifade olunduğu zaman bunun bir anlamı olduğunu anlayacaklardır. Çünkü bu ilmi, fenni, içtimai bir ifadedir,’ dedi. Bunun neden gerekli olduğunu anlatmak için yabancı sermayeye muhtaç olduğumuza atladı. Bu geniş memleketi mamureye çevirmek gerektiğini, bu halkın zengin olmaya mecbur bulunduğunu, ‘Memleket mamur olmazsa, bu halk zengin olmazsa, size hâlâ yaşamak imkânından söz ederlerse inanmayın,’ dedi. ‘Memleketi kalkındırmak için milletin ilmi fenni yetmez, yabancı sermayeye, uzmanlara muhtacız,’ dedi. Bu noktada dar milliyetçilikten çıkıp daha geniş milliyetçiliğe girdiğimizi söyledi. ‘Biz Osmanlılığın devamı değiliz. Devletin istiklali, milletin egemenliği ve bütün hayati esbab ve kabiliyeti korunmak şartıyla, yalnız korunmak şartıyla değil, o şartları güçlendirmek, kökleştirmek maksadıyla yabancı sermayesinden yararlanmak söz konusu olabilir,’ dedi. Yabancıların Lozan’da ekonomik kapitülasyonların değil, asıl adli kapütülasyonların üstünde durduklarını... ‘Bütün kanunlarınız dinidir, biz bu dinsel kanunlarla muamele görmeye razı değiliz,’ diye direttiklerinden yakındı.”  </p>
			<p class="paragraf">“Anlaşılıyor, Medeni Kanun’un, Ceza Kanunu’nun, Borçlar Kanunu’nun, İcra İflas Kanunu’nun alelacele neden çevrilip alındığı?”  </p>
			<p class="paragraf">“Evet... Daha kötüsü... Memleketin iktisat temeliyle ilgili hiçbir ana kanun gelmeden getirildi bunlar... Düpedüz yabancılar için...”  </p>
			<p class="paragraf">“Söylemediniz mi?”  </p>
			<p class="paragraf">“O zaman daha bu kanunlar ortada yoktu. Gördüğüm tehlikeleri sayıp döktüm. En çok, yabancı örgütler üstünde durdum. ‘Doğulu toplumlarda bütün kalkınma çabalamalarının gerçek celladı, Batı sömürüsüdür,’ dedim. ‘Ekonomide liberalizmi kabullenmek, içimize yerleşmiş gizli açık yabancı örgütlerle boğuşmaktan, onları söküp çıkarmaktan vazgeçmektir,’ dedim. “Gene bu çeşit iktisat politikasının olağan sonucu sizi, kesinlikle devlet gücünü kullanarak yerli zengin yetiştirmeye götürür, tıpkı bizim gibi,’ dedim. Sonra uzun uzadıya anlattım: ‘İçerde devlet desteğiyle yerli zengin yetiştirmeye sapıldı mı, bunun, bizim gibi memleketlerde üst idareci kadrolara sıvaşmaması mümkün değildir. Üst idareci kadrolar milli zenginliklerle ortaklıklar da kursalar, rüşvet karşılığı aracılık da yapsalar, keselerine attıklarının her zaman on katını, çoğu zaman hatta yüz katını şuna buna sus payı verip çarçur ettirirler. Bu durum içerde ister istemez bazı alanlarda zengin edeceklerinin işlerini kolaylaştırmak için tekeller kurmaya zorlar hükümetleri... Devlet işletmelerinin zararına katılmadan kaymağını alarak, fazladan pazarı tekel şartları içinde tutarak iş yapanlar, Batı anlamında kapitalist olamazlar. Bunlar ne kadar çok zenginleşirlerse, devleti o kadar çok didikler, temellerini o kadar çok oyar. Bunlar, içinde bulundukları şartlar dolayısıyla sınıf şuuruna varamadıkları için kendi devletlerini kurmaya yönelemezler. Tersine hiçbir sorumluluk yüklenmeden Batı anlamında sınıf karakteri olmayan enikonu SAHİPSİZ devleti kendi hesaplarına çalıştırıp soymayı çıkarlarına çok daha uygun bulurlar,’ dedim. ‘Bu düzende, Doğulu devlet, halklara karşı ödevlerini yerine getiremez olur. Halkın düşmanlığı, bir anlamda da umutsuzluğu arttıkça artar. Yüksek idarecilerle onların hırsızlık ortakları da bu umutsuz halklara gittikçe daha etkili kötü örnek olurlar. Bir yandan zenginlik düşmanlığı alıp yürürken öte yandan insanlar içinde debelendikleri kara yoksulluktan ancak vurgunla, kanunsuz çarpmalarla, lotaryalar yoluyla kurtulacakları inancına varırlar. Böyle ortamlarda hırsızlık ayıp olmaktan çıkar. Toplumun en alt tabakalarında sürünenler bile hiç olmazsa çocuklarını okutup bu soygun çetesine katmayı biricik amaç edinirler. Böyle ortamlarda halklara doğruları anlatmak giderek imkânsızlaşır. En akıl almaz yalanlar, hayaller tabulaşarak en açık gerçeklerin yerini tutar. Bu sebeple böyle ortamlarda siyasi partiler ister istemez birer yalan fabrikası haline gelir. Seçmen söylenene değil, bunlardan hangisinin iktidara daha yakın olduğuna, yakın olanlardan da hangisinin vurguna daha açık, daha yatkın olduğuna bakar. Böyle durumlarda politikacıları hırsızlıkla suçlamak, onların seçim güçlerini azaltmaz, tersine artırır!’ dedim. ‘Böyle bir ortamda iktisat bakımından örgütlenemedikleri için güçsüz kitleler yani köylüler ve çobanlar, ne kadar iyi niyet sahibi olursak olalım, savunulamaz, desteklenemez!’ dedim. ‘Halk Partisi’nin zenginlerle yoksulları bir arada barındırabilmesi için çoğunluğu meydana getiren azgelirli vatandaşlara üstünlük tanıması şarttır. Ancak bu yolla gerçek halklardan partiye idareci kadrolar yetiştirmek mümkün olur ki, varlıklıların giderek iktidarı yoksullar aleyhine ele geçirmeleri önlenebilsin!’ dedim. Tam tamına bu kelimelerle değilse de, bu fikirleri anlattım. Arada başımızdan geçenleri örnek aldım. Vatanseverliklerine yüzde yüz güvenip zengin ettiklerimizden ezici çoğunluğunun piyasayı akpazarda tutmaya çalışacaklarına, nasıl karapazarı kurup işlettiklerini, devleti destekleyeceklerine ona nasıl kötülük ettiklerini, en gerekli yerde nasıl paralarını toplayıp savuştuklarını sayıp döktüm.”  </p>
			<p class="paragraf">“Karşılığı?”  </p>
			<p class="paragraf">“Karşılığı... Bizde hemen hiç değişmez. Çoğu zaman kararlı geliriz konuşmaya... Hele kendimizi güçlü sanıyorsak, niyetimiz parlak fikirlerimizi karşımızdakilere onaylatmaktır. Bu onayı da bilinmeyenden, dalkavuklardan, çıkarcılardan istemeyiz; işin uzmanlarından, bilginlerinden bekleriz. Öyle oldu gene... Baktılar onay gelmiyor, biraz pohpoh lütfettiler.”  </p>
			<p class="paragraf">“Ne üstüne?”  </p>
			<p class="paragraf">“Kurmaya çabaladığım milli iktisat müesseselerini övdüler biraz, ama şartların değişik olduğuna da değindiler. Memleket son savaştan büsbütün güçsüz çıkmıştı. Dış destek bulmadan devleti yaşatmak, hükümet etmek pek mümkün görünmüyordu. Bir acele sezinledim. Anadolu halklarının devlet kurucu, yaşatıcı özelliklerini, zanaatlarının bu olduğunu bir türlü anlatamadım. Dış yardımdan çok buna güvenmek, buna dayanmasının yollarını arayıp bulmak gerekti. Padişahlıktan sonra halifeliğin de gideceği anlaşılıyordu. Cumhuriyet, Batı’daki gibi sınıf şuuruna varmamış zenginlere dayanamazdı. İster istemez halkçı olmak zorundaydı. Halkçı bir cumhuriyetin dış etkileri silerek yaşayabilmesi, güçlü bir bağımsız devletin çevresinde halkları hemen örgütlemekle mümkündü. Bunun en büyük düşmanı, halklara denetleme hakkı tanımayan despotik memur-devlet kurmak olurdu ki, böyle bir devletin kuracağı bütün ekonomik tesisler, aracıların, bir de onların ortağı büyük memurların çıkarına çalışır. Halkı örgütlemeden ne anladığım soruldu. ‘Halkı örgütlemek üretimde, tüketimde örgütlemektir,’ dedim, ‘politikada, eğitimde örgütlemek değil...’ Bunun çok zor olduğunu anlatmaya çalıştım. Kurduğum şirketlerin hiçbir zaman Anadolu’da etkili olamadığını, ancak birkaç büyük şehrin devlet tekelinde işleyen pazarında bir şeyler yapabildiğini rakamlarla açıkladım.”  </p>
			<p class="paragraf">Kara Kemal Bey bir zaman bahçeye baktı. Yüzü yavaş yavaş kederleniyor, deminden beri çok haklı bir davayı ateşle savunur gibi sertleşmiş bakışları yumuşuyordu. İçini çekti:  </p>
			<p class="paragraf">“Yenik düşmüştük bir kez... Yenik düşeni rakamların gerçeği bile kurtaramaz.” Sıkıntılı bir sessizlik oldu. “Karşımdakilerden biri, ‘Madem bu kadar aklınız rakama eriyordu da,’ dermiş gibi, ‘Balkan yenilgisinden sonra, Dünya Savaşı’na hangi hesapla girdik?’ diye sordu. Kibarlık etmiş, ‘Girdiniz,’ dememişti. Bu soruda kıyıcı bir alay vardı. Bir politikacı için en müthiş ceza, devletinin kendi elinde batmasıdır. Bunun hiçbir özrü yoktur. İmparatorluğu elimize geçirdiğimiz zaman nüfusu 35 milyondu. Yedi düvelin kâğıt üstünde de olsa bizim saydığı bir milyon sekiz yüz bin kilometrekare toprağı vardı. Sınırları Kongo’yu, Sudan’ı, Eritre’yi, Somali’yi içine alıyordu. Tunus, Fas, Libya, Mısır, Kıbrıs resmen kaybedilmiş değildi. Bu koca imparatorluk bizim elimizde ölmüştü. Suç ne kadar büyükse, çekilecek cezanın da o kadar büyük olması gerekir. Biz dünyanın en ağır suçunu, biraz tartaklamayla savuşturulur sandık. Bu anda yüzüme vuran darağacı gölgesi, suikast suçlusu olduğumdan değildir Emincim... Büyük suçun gölgesidir bu... Tarihin örneğini yazmadığı kurtlar boğuşmasına girip yenik düştük. Kurtlukta düşeni yemek kanundur.”  </p>
			<p class="paragraf">  </p>
			<p class="paragraf">Öğleden sonra Gurbet Hala’yla Perihan mutfakta yemekle uğraşıyorlardı.  </p>
			<p class="paragraf">Emin Bey, Alman komisyoncuyla görüşmeye gitmiş, Kara Kemal Bey <span class="CharOverride-2">Abdülhamid-i Saninin Devr-i Saltanatı</span> kitabının ikinci cildine dalmıştı.  </p>
			<p class="paragraf">Saat on yediye yakındı. Bahçede yaprak oynamıyor, havanın yağmur sıkıntısı bastırdıkça bastırıyordu.  </p>
			<p class="paragraf">Kara Kemal Bey kapının çalındığını duymamış, ancak Gurbet Hala’nın, “Kimdir o?” sorusuyla dalgınlıktan kurtulup kulak vermişti.  </p>
			<p class="paragraf">Çığlıklardan basıldığını anlayıp sıçradı.  </p>
			<p class="paragraf">  </p>
			<p class="paragraf">İstanbul Valiliği’nden Ankara İstiklal Mahkemesi Savcılığı’na numarasız şifre telgraf:  </p>
			<p class="paragraf">1 – Kara Kemal’in Aksaray’da Cambaziye Mahallesi’nde Tatlı Kuyu Sokağı’nda eski maliyecilerden Emin Bey’in evinde saklandığı öğrenilmiş ve bugün saat on yedide bu eve gidilerek yakalanacağı sırada beynine tabanca sıkmak suretiyle kendini öldürmüştür efendim.  </p>
			<p class="paragraf">2 – Saklanmasına yardımcı olan Emin Bey polis nezaretinde yüksek mahkemenize yollanmıştır.  </p>
			<p class="paragraf">3 – Cumhurreisliği Başkâtipliği’ne, Başvekillik’e, Dahiliye Vekâleti’ne bildirilmiştir.  </p>
		</div>
	</body>
</html>