<html xmlns="http://www.w3.org/1999/xhtml">
	<head>
		<title>1-14</title>
		<link href="css/idGeneratedStyles.css" rel="stylesheet" type="text/css"/>
	</head>
	<body id="x1" xml:lang="tr-TR">
		<div class="Basic-Text-Frame">
			<p class="split" xml:lang="en-GB">  </p>
			<p class="ort" id="_idParaDest-12" xml:lang="en-GB">2  </p>
			<p class="paragraf">Ambar hem adamakıllı loştu hem de adamakıllı sıcaktı... Loşluk penceresizlikten, sıcaklık damının oluklu saçla örtülü olmasından geliyordu. Yüklü arabaların girip çıkması için kapısı gayet büyük yapılmıştı. Tabanın iri malta taşları, yıllardır çeşitli yağları içtiğinden kapkaraydı. Her yere, ekşimiş kuru incir, kükürt, susam küspesi kokuları sinmişti. Bir köşede kırık ambalaj sandıkları, boş fıçılar, çuval, bez, kâğıt parçaları, önünde tüfekli nöbetçilerin beklediği kapının yanındaki masada bir jandarma gedikli başçavuşuyla bir sivil memur vardı. Süprüntülerin yığılı olduğu köşenin karşısına eski kalaslardan derme çatma sıralar yapılmıştı.  </p>
			<p class="paragraf">Emin Bey, burada, köşeye büzülmüş, bir başına oturuyordu. İzmir’e getirilirken kapatıldığı vapur kamarasının bunaltıcı darlığına karşı, bu hangarın ürkütücü büyüklüğü şaşkınlığını artırmıştı. Dalgınlığa benzeyen bu şaşkınlık yakalanalı beri gittikçe artarak sürüyor, bir şeyler tasarlamasını hemen hemen imkânsızlaştırıyordu. “Yakalanırsak,” diye düşünürken, İngilizler sığınmayı kabul etmeyince “Yüzde yüz yakalanacağız!” diye yatağında döneleyerek ecel terleri dökerken duyduğu dehşet, Alman komisyoncudan dönerken mahalle karakolunun önünde tanıdık komiser yardımcısının, “Biraz bakar mısınız Emin Bey?” demesiyle, bir daha görünmemek üzere silinip gitmişti. Polis müdürünün korkutma gayretlerini, hatta hiç gereksiz terbiyesizliklerini hatırlamıyordu bile... Korkmazlığın tadını çıkararak, yalnız, “Yüreğimi gene kavrarsa n’aparım?” diye arada bir kendini dinleyip yavaş yavaş dalgınlığa gömülmüştü. Ağzı, boğazı kupkuru olduğu, bütün gövdesi, hatta denebilirse ruhu susuzluktan kavrulduğu halde su aramıyor, iki gün iki gecedir hiçbir şey yemediği halde açlık duymuyordu. Sigaranın zehirli acılığından, içinde açlığın büsbütün derinleştirdiği boşluktan memnundu. Vapurda, bir ara, mahkemede karşılaşacağını kestirdiği sorulara vermesi gereken cevapları tasarlamak istemiş, mümkün olmadığını anlayınca hemen vazgeçip şaşkınlıkla dalgınlık arasındaki tatlı bir sarhoşluğa benzeyen sallantıya kendini bırakmıştı.  </p>
			<p class="paragraf">Kasıntılı jandarma çavuşunun sorularını nasıl karşıladığına, köse kâtibe, künyesini hiç duraklamadan nasıl yazdırdığına şaşıyordu.  </p>
			<p class="paragraf">Kara pardösüsünün örttüğü kelepçelerinden bile rahatsız değildi. Çavuşla, kâtip “efendiyle” hiç konuşmamış gibi, duyduğu ses, avludan gelen keser takırdısı, testere, pulanya hışırtısı oldu. Sivil polisler kendisini buraya teslim edip gideli beri konuşmak zorunda kalmayacağı için de ayrıca rahattı. İlk tutarlı düşüncesi, bu bomboş ambarın İstiklal Mahkemesi’yle ilintisini merak etmek oldu. Sonra, kendisini hiç zorlamadan, muhakemenin Elhamra Sineması salonunda yapıldığını hatırladı. Gazeteler yazmış, hatta fotoğrafını basmıştı. Burası cezaevi, tevkifhane, polis nezareti de olamazdı. Bütün mahpuslarla tutukluların bilmedikleri yerde mutlaka kapıldıkları, “Aptesim gelirse?” kuşkusu arada bir uzaktan uzağa yokluyordu. Polislerin bırakıp gitmeleri konuşmak zorunluğu bakımından rahatlatıcıydı, ama sigara bakımından galiba kötüye varacaktı. Sigara isteğini duyduğu kadar çabuk unutup saatin kaç olduğunu telaşla düşündü. Vapurda, bütün yolcular çıktıktan sonra epey bekletilmiş, bu bekletmenin İstiklal Mahkemesi emriyle olduğu ikindiye doğru anlaşılmıştı. “Nerde yatacağız bu gece?” Omuzlarına apansız bastırıp bel kemiğini sızlatan yorgunluğun ötesinde yavaş yavaş, “Kız n’oldu? N’apıyor?” sorusu, şakaklarını zonklatan uğultularla beliriyordu. Ürkerek kapıya baktı. Avluda bir konuşma... Silahlılar... Siviller... “Kızı getiriyorlar. Yakalamışlar. Hani yemin ettiydi o kıranta polis? Yalan mı söyledi? Neden? Yuf olsun!” Farkında olmadan dikilmiş, soluklarını kesmişti. “Vah küçük abla! Ne kadar ayıp, ne kadar!”  </p>
			<p class="paragraf">Adamlar kapıda belli belirsiz duraklayıp sendeleyerek art arda içeri girdiler. Burayı yadırgadıkları, girmek istemedikleri, duraklamayıp sendelemelerinden belliydi. Üniformalıların hepsi hazırola gelmişler, siviller bile saygı duruşuna geçmişlerdi. Epey kalabalık oldukları halde, devlet için yapılmışa benzeyen ambarda kurşundan dökme oyuncak insanlara benziyorlar, devler ülkesine düşmüş Güliver’i ya da Güliver’e göre cüceleri hatırlatıyorlardı. Hiçbiri kelepçeli olmadığı için Emin Bey bunları önce, kendisini görmeye gelen görevliler sandı. Kalkıp kalkmamayı düşünürken kalabalık yaklaşıyordu. Öndekilerden üçünü gözü ısırınca şaşırdı. “Paşalar mı bunlar? Kâzım Karabekir Paşa mı şu? Ali Fuat Paşa... Tamam, Refet Paşa...” Hiç kımıldamadığı halde, içinin içinden davranmıştı. Köşeye iyice sokulup sırtını duvara acıtacak kadar bastırdı.  </p>
			<p class="paragraf">Paşalar bu kara elbiseli, kara şapkalı, traşı epeyce uzamış çelimsiz adama şüpheyle bakıp durakladılar, çevreyi gözden geçirip başka yer olmadığını anlayınca mümkün mertebe uzağına oturdular. Depremde çöküntü altında saatlerce, hatta günlerce ölüm korkusu çekmişler gibi bitik, şaşkın, zavallı görünüyorlardı.  </p>
			<p class="paragraf">Ali Fuat Paşa, Kâzım Karabekir Paşa’nın yanına oturmuştu. Öteki tarafında, sonradan Mersinli Cemal Paşa olduğunu öğrendiği biri vardı. Bunlar da ötekiler de oturmadan önce, oturduktan sonra kendisine kuşkulu bakmışlar, suratlarını düşmanca asıp gözlerini hemen kaçırmışlardı. Emin Bey, bunun hafiye şüphesinden ileri geldiğini hiç aklına getirmedi. Paşaların gelmesi, hele eski İttihatçı şeflerden Sivas mebusu Halis Turgut Bey’le, İstanbul mebusu eski İçişleri Bakanlarından İsmail Canbulat Bey’i tanıması, yalnızlığın verdiği rahatlığı, bu belalı yolda anlı sanlı yoldaşlara rastlamanın sevinciyle güçlendirmişti. Canbulat Bey’le Halis Turgut Bey ötekilerin hepsinden daha sinirli, düpedüz öfkeli olmasalardı, kendisini mutlaka ilk görüşte tanırlardı.  </p>
			<p class="paragraf">Sivillerden biri, kapıya bakarak çekingen bir sesle fısıldadı:  </p>
			<p class="paragraf">“Geçmiş olsun efendim...”  </p>
			<p class="paragraf">Paşalar anlamamış gibi baktılar, zorla gülümseyerek rahat bırakılmak istediklerini anlattılar.  </p>
			<p class="paragraf">“Geçmiş olsun” diyenle birlikte, bütün sivillerle üniformalılar saygıyla, mümkün mertebe ayak sesi çıkarmadan gerileyince Ali Fuat Paşa’nın öbür yanında oturan Mersinli Cemal Paşa, kimseye duyurmamaya çalışarak yavaşça sordu:  </p>
			<p class="paragraf">“Paşa... Beraat ettiğimize inanalım mı?”  </p>
			<p class="paragraf">Emin Bey “beraat” sözünden hiçbir şey anlamamış, sesteki umutsuzluğa kapılarak, çok korkunç bir şey duyacak gibi soluğunu kesmişti.  </p>
			<p class="paragraf">Ali Fuat Paşa, kara casusa iğrenmiş gibi bakarak bu soruyu birine meydan okur gibi karşıladı:  </p>
			<p class="paragraf">“İnanmayıp da n’apacağız?”  </p>
			<p class="paragraf">Kâzım Karabekir Paşa da yankı gibi tekrarladı:  </p>
			<p class="paragraf">“İnanmayıp da n’apacağız?”  </p>
			<p class="paragraf">Emin Bey, paşaların terli yüzlerine bakarken ilk defa ambarın sıcaklığını duymuş, gövdesini kaplayan kirli ıslaklıktan iğrenmişti.  </p>
			<p class="paragraf">Mersinli Cemal Paşa ceketinin düğmesiyle oynuyor, Ali Fuat Paşa elleriyle başını tutuyordu. Ötekiler birbirlerini ilk defa burda görmüşler ya da yıllardır dargınmışlar gibi yapayalnızdılar. “Evet bunlar, büyük bir varta atlatmış adamlar... Deprem, su baskını, orman yangını, denizde fırtına, dağda tipi savuşturmuşlar, ciğerlerinde, yüreklerinde duymuşlar ölümün pençesini...”  </p>
			<p class="paragraf">Halis Turgut Bey’le İsmail Canbulat Bey baş başa vermişler fısıldaşıyorlardı. Emin Bey’in eski İttihatçılardan Erzurum mebusu Halet Bey’e benzettiği biri, bir zaman kısa kısa volta vurduktan, sigarasını üst üste çektikten sonra oturanların önünde durup sordu:  </p>
			<p class="paragraf">“Meclis’teki fırka grubumuzun tutumu n’olacaktır?”  </p>
			<p class="paragraf">Ali Fuat Paşa bir zaman arkadaşlarına bakarak cevap vermelerini bekledi. Kimse ses çıkarmayınca kestirip attı:  </p>
			<p class="paragraf">“Bu kadar büyük bir felaketten sonra, grup kendi kendini dağıtmış sayılamaz mı Halet Bey?”  </p>
			<p class="paragraf">Emin Bey, Halet Bey’i, bunca yıl sonra tanıdığına enikonu sevindi. Bu sevinç, içinde bulunduğu şaşkınlığın hatırlama gücünü büsbütün bitirmediğini görüp güven duymasından geliyordu.  </p>
			<p class="paragraf">Sessizlik yeniden başlamıştı. Sıcağın verdiği bunaltıyı kat kat artırarak ezici bir ağırlıkla uzuyordu.  </p>
			<p class="paragraf">Halis Turgut Bey, iki kez üst üste, “Evet, savunu yapmayacağız demekle hata ettik,” dedi. Bunun üzerine İsmail Canbulat Bey, orta yere dikilip herkesin duyacağı bir sesle konuştu:  </p>
			<p class="paragraf">“Ben tekrar mahkeme önüne çıkacağım. Bize haksızlık yaptılar. Kendimi savunacağım. Ben on yıl sürgün cezasını hak etmiş değilim. Hakkımı arayacağım.”  </p>
			<p class="paragraf">Paşalar, önce bir şey anlamamış gibi baktılar, sonra belli belirsiz irkilip kapıyı gözetlediler.  </p>
			<p class="paragraf">Köse kâtip küçük adımlarla yaklaşmış, gözlerini kırpıştırarak dinlemeye başlamıştı.  </p>
			<p class="paragraf">Halis Turgut Bey de arkadaşına katıldı, on yıl sürgün cezasının haksız verildiğini, bu işle uzaktan yakından hiçbir ilgileri bulunmadığını söyleyerek yeniden mahkemeye başvuracağını ileri sürdü. Oysa ötekilerin davranışlarından, yapılacak hiçbir şey kalmamış olduğuna inandıkları anlaşılıyordu. İstiklal Mahkemesi kararını vermişti. Bu kararın artık bir üst makamda incelenmesine kanun bakımından imkân yoktu.  </p>
			<p class="paragraf">Ali Fuat Paşa bir an duralayıp, düşündüğünü açsın mı açmasın mı tarttıktan sonra dayanamadı, yumuşak bir sesle, yalvarır gibi konuştu:  </p>
			<p class="paragraf">“Siyasi mahkûmluklar zamanla düzelir. Acele karar verip hemen harekete geçmeliyiz.”  </p>
			<p class="paragraf">Halis Turgut Bey’le İsmail Canbulat Bey aynı zamanda hırsla atıldılar:  </p>
			<p class="paragraf">“Suçlu olarak yaşayamayız...”  </p>
			<p class="paragraf">“Bu cezayı hak etmedik. ‘Savunma yapmayacağız,’ demekle hata ettik!”  </p>
			<p class="paragraf">“Kendimizi savunacağız.”  </p>
			<p class="paragraf">Ali Fuat Paşa bir şey söyleyecekti. Vazgeçti. Sürgün cezalarını kabul etmeyenler, kesin karar verilmiş olduğuna göre, yeniden savunma haklarını nasıl kullanabileceklerini düşünmemişe benziyorlardı.  </p>
			<p class="paragraf">Köse kâtip kapıdan koşarak çıkmıştı.  </p>
			<p class="paragraf">Halet Bey bir sigara yaktı. Paketi, gezinen arkadaşlarına uzattı.  </p>
			<p class="paragraf">Halis Turgut Bey’le İsmail Canbulat Bey ömürlerinde sigara paketini ilk defa görmüşler gibi şaşkın baktılar, birer sigara yakıp fısıldaşarak dolaşmaya başladılar.  </p>
			<p class="paragraf">Emin Bey “savunma yapmamak” meselesine iyice dalmıştı.  </p>
			<p class="paragraf">Canbulat Bey, Gazi Paşa’nın kendisini çok iyi tanıdığını, komitacılığa karşı olduğunu çok iyi bildiğini söylüyordu ki, kapı açıldı, bir yılışık ses duyuldu.  </p>
			<p class="paragraf">“Kendilerini savunmak isteyen varsa buyursun!”  </p>
			<p class="paragraf">Biraz önce, iki büklüm, “Geçmiş olsun,” diyen köse kâtipti bağıran... Koşup gitmiş, konuşulanları mahkeme heyetine yetiştirmişti. Herkes dönüp söyleneni anlamaya çalışarak bakıyordu.  </p>
			<p class="paragraf">Herkesten önce yeniden savunma isteyenler anlayıp davrandılar, “Biz... Ben...” diye sevinçle atıldılar.  </p>
			<p class="paragraf">Eski İçişleri Bakanlarından İsmail Canbulat Bey’le Sivas mebusu Halis Turgut Bey silahlı jandarmaların arasından geçip gözden kayboluncaya kadar herkes soluğunu tutmuştu.  </p>
			<p class="paragraf">Emin Bey, İsmail Canbulat için Kara Kemal Bey’in anlattığı olayı hatırladı. Gazi Paşa’yla Kara Kemal Bey, Sadrazam Tevfik Paşa’yı kaçırmak planı yaparken bu Canbulat Bey üstlerine gelmiş, komitacılığın her çeşidine karşı olduğunu söyleyerek Mustafa Kemal’i verdiği sözü bozmakla suçlamıştı. Şimdi herhalde bu davranışının karşılığını bekliyor, suikast yoluyla iş görmekten vazgeçtiğini vaktiyle ispatlamış olmasının sonucunu almak istiyordu.  </p>
			<p class="paragraf">Bu suikast tasarıları dolaşırken İsmail Canbulat’la Halis Turgut’un memleket dışında bulunduklarını anlayınca büsbütün konuşulanlardan hak verdi adamlara... Savunmalarını yapmadıklarına göre, acaba bunu bile söylememişler miydi? Savcı ya da üyelerden biri, belki de doğrudan doğruya başkan, olayı hatırlamış, savunma imkânı vermeyi, eski İttihatçılık arkadaşlığını düşünerek adalete uygun görmüş olamaz mıydı? Umutla sevinci iç içe duyarak canı sigara istedi. Bir yandan da, Canbulat Bey’in sorguda neler söylediğini gazetelerden hatırlamaya çalışıyor, bir zaman kaçakken kendisini yakalamaya gelen bir kanun çavuşunu bu İsmail Canbulat’ın kapısı önünde hiç acımadan nasıl vurup öldürebildiğini düşünüyordu.  </p>
			<p class="paragraf">Sigara isteğinin dayanılmaz bunaltısı içinde sessizlik amansız bir düşmanlıkla uzarken, Halet Bey apansız durup dikkatle baktı:  </p>
			<p class="paragraf">“Emin... Emin Bey... Siz misiniz?”  </p>
			<p class="paragraf">Emin Bey bu soruya hem sevindi hem canı sıkıldı.  </p>
			<p class="paragraf">“N’arıyorsunuz burada? Durun... Siz miydiniz...”  </p>
			<p class="paragraf">Başçavuş koşarak gelip biraz çekingen yalvardı:  </p>
			<p class="paragraf">“Aman beyim... Belaya sokacaksınız başımızı... Konuşmak yasaktır onunla... Sıkı emir var...”  </p>
			<p class="paragraf">Emin Bey rahatsız rahatsız kımıldadığından, pardösü kaymış, kelepçesi görünmüştü.  </p>
			<p class="paragraf">Paşalar merakla bakıyorlardı.  </p>
			<p class="paragraf">Bu sırada kapıdan, “Erzincan mebusu Sabit Beeeey!” diye bağrıldı. Sabit Bey sarsılarak kalktı, gözlerini ürkek ürkek kırpıştırıp çaresizlikle bir an sallandı. Çağrı tekrarlanınca sarsak sarsak yürüdü. Kalanlar, suratlarını asıp gözlerini yere indirmişlerdi.  </p>
			<p class="paragraf">Emin Bey bundan hiçbir şey anlayamadı.  </p>
			<p class="paragraf">Sabit Bey de eski İttihatçılardandı. Şimdi hatırlayamadığı bir sebepten ötürü, savcı, iddianamesinde bu Sabit Bey’e teşekkür etmişti. Bunun nedenini bulmaya çalışırken kapıda gene bir koşuşma oldu, siviller, silahlı jandarmalar içeri doldu. Yılışık herif –köse kâtip– paşalara iki büklüm yaklaşıp, “Buyurun!” dedi.  </p>
			<p class="paragraf">Kocaman hangar birden boşalmış, konuşması yasak edilmiş Emin Bey karmakarışık düşünceleriyle gene yalnız kalmıştı.  </p>
			<p class="paragraf">  </p>
			<p class="paragraf">Emin Bey, “İnsanoğlu nelere alışır,” diye gülümsüyor, kelepçeli elleriyle zor bela çıkarıp yakabildiği sigaradan, şimdiye kadar benzerini görmediği bir başka tat almasına şaşıyordu.  </p>
			<p class="paragraf">Ambarın olağanüstü büyüklüğüne, pis kokusuna, loşluğuna girip çıkanlar, ağır hasta odasındaymışlar gibi gürültü etmemeye çalışmakta, birine duyurmaktan korkuyorlar gibi fısıldaşmaktaydılar. Emin Bey, tedirgin, dalgınlığının ötesinde, konuşulanlara hiç istemeden kulak verdi.  </p>
			<p class="paragraf">“N’arıyorsun buralarda ulan Karaoğlan?”  </p>
			<p class="paragraf">“İstemiştir efendim, bizi huzuruna Ali Bey’imiz... Şipşak...”  </p>
			<p class="paragraf">“Hangi Ali Bey?”  </p>
			<p class="paragraf">“Savcımız efendim...”  </p>
			<p class="paragraf">“Niçin?”  </p>
			<p class="paragraf">“Noksan imiş efendime söyleyim darağaçlarımız...”  </p>
			<p class="paragraf">Jandarma Başçavuşu bu söze çok şaştı:  </p>
			<p class="paragraf">“Ne demek noksan? Kaç tane ısmarladık?”  </p>
			<p class="paragraf">“On bir idi başefendim. Allahıma şükür... Demek ki, olacak idi on üç...”  </p>
			<p class="paragraf">“Aklımı şaşırtma, çarparım şaplağı kötü Çingen... On üçtü.”  </p>
			<p class="paragraf">“Aman başefendi... Çattırmışız on bir tane üç ayaklı... Kâtip efendimizin emri üstüne...”  </p>
			<p class="paragraf">“Kâtip efendi... Ödü yarıldı teresin kendi asılacakmış gibi... Aklı sıçradı. Görüştün mü Savcı Bey’le sen?”  </p>
			<p class="paragraf">“N’ağzımıza bizim gibi köpeğin görüşmek Savcı beyimizle... Vardır ya, bir yoluk kâtip efendimiz yazar kâğıtlarımızı, verir paracıkları...”  </p>
			<p class="paragraf">“Allah belanı versin Karaoğlan! İşi karıştırmalısın ki... Savcı Bey seni de sallandırmalı ki... Oğlum, asılacak adam olmayınca, darağaç çattıranı n’apar bakalım İstiklal Mahkememiz?.. N’apar haa?”  </p>
			<p class="paragraf">Çingene cellat, Emin Bey’e kaçamak bakıp jandarma başçavuşuna göz kırptı:  </p>
			<p class="paragraf">“Bu olmasın başefendimiz, yeni yolcularımızdan biri?”  </p>
			<p class="paragraf">“Höst Allah belanı vere! Dur bakayım!” Kâtibin masasındaki kâğıtları biraz karıştırdı. “Nah... Burda... Say bakalım...” Okudu. “Eski mamarif nâzırlarından Şükrü Bey...”  </p>
			<p class="paragraf">“Ne demektir maarif nâzırı oh Başefendi, paşa mıdır?”  </p>
			<p class="paragraf">“Ulan maarif nâzırı dedik... Paşa olur mu?”  </p>
			<p class="paragraf">“Paşa değil ise, yok imiş efendim bir önemi...”  </p>
			<p class="paragraf">“Tepelerim herif! Say dedim... Şükrü Bey bir... Eskişehir mebusu Miralay Arif Bey iki... Sarohan mebusu Abidin Bey üç... Eski Adliye vekillerinden Trabzon mebusu Hafız Memet, dört...”  </p>
			<p class="paragraf">“Vah ki, hafız imiiiş!”  </p>
			<p class="paragraf">“Höst dedim, namussuz! Aklımı karıştırma... Erzurum mebusu Rüştü Paşa beş...”  </p>
			<p class="paragraf">“Essah mı bunun paşalığı oh Başefendi, olmasın sakın Kürtlerin başıbozuk paşası?”  </p>
			<p class="paragraf">“Ulan sen bugün sopaya kaşınmaktasın ama... Eski Lazistan mebuslarından Ziya Hurşit Bey, altı... Baytar Miralaylarından Rasim Bey, yedi... Sarı Efe Edip Bey, sekiz; Laz İsmail, dokuz; Gürcü Tahsin, öteki adıyla Gürcü Yusuf, on... Yedek subaylıktan emekli Çopur Hilmi, on bir... Eski iaşe nâzırlarından Kara Kemal Bey, on iki... Abdülkerim Bey, on üç...  </p>
			<p class="paragraf">“On üç... Vay vay... On üç imiş asılacaklarımız, neden ‘On bir’ dedi senin kâtip efendi?”  </p>
			<p class="paragraf">“Ne belli on bir dediği? Ya on üç dediyse? Ya sen yanlış anladınsa? Tamam... Suyun ısındı bu kez Karaoğlan, bu kez defterin dürüldü. Hayır bu kez, kopası boynunu yağlı kendirden kurtaramazsın, geçti. Buyur bakalım, ettin mi kendine...”  </p>
			<p class="paragraf">“Aman Başefendi, öpeyim ayaklarını, değildir benim maytaba alınacak sıram... Yoktur bunun şakası hiiiç...”  </p>
			<p class="paragraf">Köse kâtip, ellerini mendiline kurulayarak kapıda göründü, kendi masasındaki kâğıtların karıştırılmakta olduğunu anlayınca can havliyle hızlanıp yetişti:  </p>
			<p class="paragraf">“Ne var Çavuş, içerden mi istediler?”  </p>
			<p class="paragraf">“İsteyen yok... Bu senin Karaoğlan ne halt etse iyi?”  </p>
			<p class="paragraf">“Etmiştir. Kalıbımı basarım..”  </p>
			<p class="paragraf">“Darağaçlarını on üç ısmarlayacağına on bir ısmarlamış...”  </p>
			<p class="paragraf">“On üç mü? Hayır... Ben söyledim on bir...”  </p>
			<p class="paragraf">“On bir de, bu senin liste neden on üç göstermekte?”  </p>
			<p class="paragraf">“Göstermekte... Çünkü... Listedekilerin biri kaçaktır, tutulmamıştır. Biri kendini vurmuştur.”  </p>
			<p class="paragraf">“Öyledir de, ya Savcı Bey, bu kara domuzu isteyip iki darağacı daha niçin ısmarlamakta?”  </p>
			<p class="paragraf">“İki darağacı mı?” Köse kâtip Çingene celladı tepeden tırnağa süzdü. “Eminmisin Karaböcek? Ezerim seni işleri karıştırırsan, ezerim ki hiç bakmam...”  </p>
			<p class="paragraf">“Aman kâtip efendimiz, bizim n’ağzımızadır iş karıştırmak...”  </p>
			<p class="paragraf">Başçavuş araya girdi:  </p>
			<p class="paragraf">“İçerden söylemişler... Zabıt kâtibi beylerden biri... Git bak şuna...”  </p>
			<p class="paragraf">“Bakılmadan olur mu?” Fırlayacakken durdu, parmağını Çingene’ye salladı. “Savuşmasın bu rezil... Savuşmasın ki...”  </p>
			<p class="paragraf">Sözünün arkasını getirmeden koştu.  </p>
			<p class="paragraf">Başçavuş çok sevinçli bir haber almış gibi ellerini ovuşturuyordu:  </p>
			<p class="paragraf">“Tamam... Buldun belanı Karaoğlan, Allahıma şükür... Demek sıran geldi hitamında... Demek buraya kadarmış senin Ezrail’le pazarlığın... İşte buna ben gülerim kıyamete kadar... Oh ki ne güzel!” Kapıya döndü, bağırdı. “Postaaaa! Beri bak... Uyumakta mısın eşek, boğazım yırtıldı bağırmaktan! Aç gözünü... Tutukludur bu kara domuz... Kapıdan sıyrılıp sıvışayım derse yapıştır kıçına kurşunu... Bitir işini... Onbaşı nişanlarını takınıp kurtul angaryadan...”  </p>
			<p class="paragraf">“Aman Başefendi...”  </p>
			<p class="paragraf">“Yıkıl! Daha söylemekte... Yıkıl dedim!”  </p>
			<p class="paragraf">Başefendi elini sinek kovar gibi salladı.  </p>
			<p class="paragraf">Karaoğlan çok korkmuş gibi suratını buruşturarak iki adımda bir omzu üstünden baka baka Emin Bey’in yanına geldi. Bir zaman dipten doruğa süzdü. Hiçbir şey anlamamış olmalı ki, sokulup sordu:  </p>
			<p class="paragraf">“Kimlerdensin behey kara şapkasına kurban olduğum efendim? Nedir ki suçun, vurdular bileziği, attılar seni buralara?”  </p>
			<p class="paragraf">Emin Bey, suratını astı:  </p>
			<p class="paragraf">“Yasak benimle konuşmak...”  </p>
			<p class="paragraf">“Yoktur efendim bize yasak masak... Paşa mısın sakın? Çıkarmışsın resmileri giyinmişsin başıbozukları?”  </p>
			<p class="paragraf">“Yok...”  </p>
			<p class="paragraf">“Olmayasın kaçaklarımızdan biri... Yoktur efendim sonu kaçaklığın... Kaçılmaz efendim kanundan... Acımaz şeriatımızın kestiği parmak...”  </p>
			<p class="paragraf">“Kaçak değilim.”  </p>
			<p class="paragraf">“Bozma yüreciğini değil isen kaçak... Çünkü kızgındır gayetle efendim mahkememiz kaçak kısmısına...”  </p>
			<p class="paragraf">“Kızar mı mahkeme?”  </p>
			<p class="paragraf">“Değildir bizimkisi bildiğin mahkeme... Adı üstündedir İstiklal Mahkemesi... Kızar ki pa pa pa... Hoplar tavana külahı...” Cep aynasında bıyıklarını burmakla uğraşan başçavuşa kaçamak baktı. “Var mıdır kalıp cigaranız efendim? Atasın bir tanecik Karaoğlan’a...”  </p>
			<p class="paragraf">Emin Bey enikonu ürktü. “Yok” demek istediği halde diyemedi. Bu pis herifin elini üstüne sürmesi değil, hiçbir yerine değmeden kendisinden bir şey alması bile midesini bulandıracaktı. Yan cebine attığı paketi çıkardı, çekinerek uzattı, telaşla konuştu:  </p>
			<p class="paragraf">“Ateş yok ama...”  </p>
			<p class="paragraf">“Üzmiyesin yüreciğini Kara Şapkalı efendim, vardır Allahımıza şükür, kavımız çakmağımız...” Karşısına çömeldi. Fitilli çakmağından sigarayı yaktı, üst üste çekti. “Çıktı on birden asılacaklarımız, efendim, oldu on üç... Düştü işimiz köşker takımına yeniden...”  </p>
			<p class="paragraf">“Köşker nedir?”  </p>
			<p class="paragraf">“Biz deriz efendim köşker... Siz dersiniz okumuşlar, dülger... Yoktur efendim bu Gâvur İzmir’inde, pulanyasına, bıçkısına güç yetirir usta köşker... Yonamaz efendim buranın köşkerleri, dara ağaçlarımızı yolunca... Çakamazlar üçayaklılarımızı efendim adam gibi gösterişli... Tango... Şikâyetim vardır ayrıcana urgancılardan, demircilerden... Bükemezler efendim, bunlar urganlarımızı sıkıcana... Kopar iş üstünde... Döğemez Gâvur İzmir’in demircileri halkalarımızı can gücüyle, kırılır cam gibi cenabetler, düşer asılacaklarımız, çıkmadan canları... Yere baktırır bu herifler hükümatımızı, dosta düşmana karşı... Derler efendim, “Nasıl urgandır bu Türk’ün urganı? ‘Nasıl halkadır, efendim, bu halkacıklar...’ İstemem efendim böyle densizlik...”  </p>
			<p class="paragraf">Emin Bey boş bulunup sordu:  </p>
			<p class="paragraf">“Çoktan beri mi yapıyorsunuz bu zanaatı?”  </p>
			<p class="paragraf">Karaoğlan kasılıp elini havada çevirdi:  </p>
			<p class="paragraf">“Baba mirasıdır bu zanaat bize... Talat Paşamızın asıcısı idi rahmetli babamız, Karaköçek... Çok adam asmıştır efendim, hürriyette... Paşalar asmıştır ki... Padişah damadı paşayı asmıştır... İngilizin Hayrettin Paşa’sını asmıştır ki, görsen Türkoğlu Türk sanırsın dilinden... Ayrıcana, Çerkez Paşası Yüzbaşı Kâzım Bey’i asmıştır ki, alnından öpmüştür Talat Paşamız, ‘Aferin ulan Karaköçek!’ diyerekten... Topal Tevfik Bey’i asmıştır ki, doğurmadı karılar öyle yiğit... İçini çekti. Kısmet efendim, ah ki, bu zamana kadar paşa asmak bize... ‘Bu kez işin iş Karaoğlan,’ dediyse de kâtip efendiler, kalmıştır efendim, iştahımız kursağımızda... Başasıcı olayım dedin mi, paşa asacaksın efendim biriki... ‘Asıcı mı derim,’ der idi, rahmetli babam, ‘paşa asmayınca...’ Doğrudur gayet...”  </p>
			<p class="paragraf">“İzmir’de mi oturursunuz?”  </p>
			<p class="paragraf">“Değil efendim, eğleşiriz. Çankırı’da...”  </p>
			<p class="paragraf">“Kendiniz mi geldiniz, çağırdılar mı?”  </p>
			<p class="paragraf">“Gezdirir bizi efendim, sağ olsun İstiklal Mahkememiz yanı sıra... Bakarak zarımıza... Asmışım efendim, Keskinli Rıza Bey’i... Sığmaz idi şu kapıdan... Başıbozuk paşası... Dedi idi efendim, ipin altında... ‘Tüh yüzüne Çingenoğlu... Titremekte ellerin... Sen misin asılan, ben miyim?’ diyerekten gülerek... Asmışım efendim, Hindiya paşası Mustafa Sağır efendimizi, Hergele Meydanı’nda...’ Biraz daldı, kendi kendine konuşur gibi sesini alçalttı. “Asarız efendim... Astık nice nice büyük beyleri, efendileri, sayesinde İstiklal Mahkememizin... Astık zarafetle, etmeden saygıda kusur... Asmışız, yakmadan nazik cancağızlarını hiç... Çok eşkıya astık efendim, sürüyerekten... Çünkü bunların kesilir dizleri korkudan... Astık efendim asker kaçaklarını sürüsüne bereket... Anlamaz n’olduğunu çokcağızı; tanımaz çünkü üç ayaklıyı, sanır efendim bayram salıncağı. Karılar astım, üç baş...”  </p>
			<p class="paragraf">Emin Bey hızla irkildi:  </p>
			<p class="paragraf">“Yok canım...”  </p>
			<p class="paragraf">“Almışlardır... Hi hi hi... Yok ise... Astık efendim, bildiğin eksik etek... Saçı uzun, gayet kısadır aklı... İşedi biri efendim, utanmadı savcı beyimizden, yüzbaşımızdan...”  </p>
			<p class="paragraf">“Suçu?”  </p>
			<p class="paragraf">“Ağulamıştır çoğu bunların fukara herifciklerini, oynaşayım gönül ferahlığıyla diyerekten hovardası ile... Akıtmıştır birisi, uyurken kulağına cıvayı... Yamandır bu cıva efendim, akıtırsın kulaktan gider baş aşağı yakaraktan kavuraraktan, yoktur kurtuluş...” Biraz daldı. “Çabalarız efendim. Çıksın çoparların nafakası... Bin bereket... Yok ise asılacak herhangi bir şaşkın...”  </p>
			<p class="paragraf">Bu sırada darağaçları meselesini sormaya giden köse kâtip kapıdan seslendi:  </p>
			<p class="paragraf">“Emin Bey... Hadi...”  </p>
			<p class="paragraf">Emin Bey telaşla kalktı.  </p>
			<p class="paragraf">Kapıya doğru yürürken Katip, başçavuşa, Karaoğlan’ın yanılmadığını, çünkü İstiklal Mahkemesi’nin onar yıl sürgün cezasını çoğumsayan Sivas mebusu Halis Turgut Bey’le İstanbul mebusu İsmail Canbulat Bey’in savunmalarını dinledikten sonra asılmalarına karar verdiğini dehşetle titreyen bir sesle anlatmaya başlamıştı.  </p>
			<p class="paragraf">Emin Bey o kadar şaşırdı ki, korkmaya bile vakit bulamadı.  </p>
			<p class="_0">  </p>
			<p class="paragraf">“Ayağa kalk! Adın?”  </p>
			<p class="paragraf">“Emin...”  </p>
			<p class="paragraf">“Babanın adı?”  </p>
			<p class="paragraf">“Mecit...”  </p>
			<p class="paragraf">“Doğum kaç?”  </p>
			<p class="paragraf">“1879...”  </p>
			<p class="paragraf">“Yeri?”  </p>
			<p class="paragraf">“İstanbul.”  </p>
			<p class="paragraf">“Necisin?”  </p>
			<p class="paragraf">“Maliyeci...”  </p>
			<p class="paragraf">“İş adresi?”  </p>
			<p class="paragraf">“Yok... Çekildim.”  </p>
			<p class="paragraf">“Ne zaman?”  </p>
			<p class="paragraf">“1914’te... Savaşa girileceğini anlayınca...”  </p>
			<p class="paragraf">“Maliye Nâzırı Cavit gibi mi? Cavit de çekilmiş, ama maliye nâzırlığını evinde sürdürmüş... Hem nâzır hem sorumsuz... Böyle mi senin çekilmen de?”  </p>
			<p class="paragraf">“Hayır.”  </p>
			<p class="paragraf">“Savaş sırasında hiç iş almadın mı iaşede miaşede?”  </p>
			<p class="paragraf">“Hayır...”  </p>
			<p class="paragraf">“Kara Kemal’in şirketlerinde filan çalışmadın mı? Doğru söyle! Her şeyi biliyoruz biz.”  </p>
			<p class="paragraf">“Hayır...”  </p>
			<p class="paragraf">“Sık görüşür müydün? Gelir miydi size? Gider miydin sen?”  </p>
			<p class="paragraf">“Hayır... Çekildikten sonra hiç görüşmedik.”  </p>
			<p class="paragraf">“Cavit’i tanır mısın? Tanırsın elbet... Maliyecisin...”  </p>
			<p class="paragraf">“Tanırım.”  </p>
			<p class="paragraf">“Görüşme? Sık sık...”  </p>
			<p class="paragraf">“Hayır... Cavit Bey’i de hiç görmedim çekildikten sonra...”  </p>
			<p class="paragraf">“Ya sık görüştüğünü bize söyleyen olmuşsa?”  </p>
			<p class="paragraf">“Yanılmıştır.”  </p>
			<p class="paragraf">“Abdülkerim’le nasıldın?”  </p>
			<p class="paragraf">“Cemiyet’te görmüştüm birkaç kere uzaktan... Hiç konuşmadık...”  </p>
			<p class="paragraf">“Nasıl olur?” Kâğıtları biraz karıştırdı, birini alıp kaldırdı. “Bak burda ne yazıyor? Beraber çalışmışsınız seçimlerde Abdülkerim’le... Terakkiperverlerin kazanması için didinmişsiniz...”  </p>
			<p class="paragraf">“Hayır... Ayrıldıktan sonra hiç karışmadım siyasete...”  </p>
			<p class="paragraf">“İttihatçı değil misin?”  </p>
			<p class="paragraf">“Çekildim.”  </p>
			<p class="paragraf">“Çekilseniz de bağlısınız... Siyaset İttihatçıların ekmeğidir, hastalığıdır.”  </p>
			<p class="paragraf">Emin Bey, “Ben siyasetin ekmeğine muhtaç değildim Allah’a şükür, hastası olmadığımı da ispatladım,” diyecekti. Birden uçsuz bucaksız bir usanma duydu. Yere bakarak kederle gülümsedi.  </p>
			<p class="paragraf">“Siyasetle ilgin yoktu da neden gelip senin evine saklandı?”  </p>
			<p class="paragraf">“Herhalde... Düşünmüş ki... Hiç ilgim bulunmadığını düşünmüş olacak!”  </p>
			<p class="paragraf">“Kim alıp geldi? Boşuna saklama... Haberimiz var.”  </p>
			<p class="paragraf">“Yalnız gelmiş...” Birden telaşla atıldı. “Yalnız geldi efendim, kimse getirmedi.”  </p>
			<p class="paragraf">“1914’ten beri görüşmemişsiniz de nerden biliyor evini?”  </p>
			<p class="paragraf">“Doğduğum evdir. Çocukluk arkadaşımdı. Bundan bilir.”  </p>
			<p class="paragraf">“Nasıl oldu anlat bakalım?”  </p>
			<p class="paragraf">“Kapı çalındı. İnip açtım...”  </p>
			<p class="paragraf">“Kim vardı evde?”  </p>
			<p class="paragraf">“Evde... Yoktu hiç kimse... Yalnızdım.”  </p>
			<p class="paragraf">“Saat kaçta geldi?”  </p>
			<p class="paragraf">“Ona doğru... Hayır, on bire doğru...”  </p>
			<p class="paragraf">“Gerçeği saklamaya çalış bakalım... Kadınlar nerde olur bu saatte? Çoluk çocuk?”  </p>
			<p class="paragraf">“Evli değilim efendim... Hemşiremle otururum.”  </p>
			<p class="paragraf">“Hemşire nerde peki?”  </p>
			<p class="paragraf">“Komşuya geçtiydi.”  </p>
			<p class="paragraf">“Komşuya... Evet... Kapı çalındı indin?”  </p>
			<p class="paragraf">“Baktım, Kara Kemal Bey. Tanıyamadım önce... Sakalı uzamış... Hastaydı.”  </p>
			<p class="paragraf">“Doktor değilsin, nerden bildin?”  </p>
			<p class="paragraf">“Zorla soluklanıyordu. Bitkindi.”  </p>
			<p class="paragraf">“İçeri aldın?”  </p>
			<p class="paragraf">“Evet...”  </p>
			<p class="paragraf">“Bilmiyor muydun arandığını?”  </p>
			<p class="paragraf">“Biliyordum.”  </p>
			<p class="paragraf">“O zamana kadar nerde saklandığını?”  </p>
			<p class="paragraf">“Hayır...”  </p>
			<p class="paragraf">“Hem evinizde saklanırsınız, dünyayı altüst edersiniz, hem de yakalandınız mı bilmezsiniz... Maliyedeyken arkaladı mıydı seni? İltimas miltimas?”  </p>
			<p class="paragraf">“Hayır...”  </p>
			<p class="paragraf">“Başka bir meseleden minnet borcu filan... Seferberlikte iaşe vesikası... Şeker, gaz, kahve?”  </p>
			<p class="paragraf">“Hayır...”  </p>
			<p class="paragraf">“Neyle geçinirsin? Gelirin nerdendir, ne kadar?”  </p>
			<p class="paragraf">“Babadan kalmadır. Geçindirecek kadar... Kimseye muhtaç etmeyecek...”  </p>
			<p class="paragraf">“Siyasetle ilgim yok dedin... Sonra karşıma Kara Çete’nin reisini saklamaktan çıktın... Şapka meselesinde durumun nedir? Karşı mısın?”  </p>
			<p class="paragraf">“Değilim efendim... Bilirsiniz, Abdülhamit devrinde çok şapka giydik biz... Yabancı postanelerden gizli gazete paketlerini almak için...”  </p>
			<p class="paragraf">“Onlar başka... Nerdeydin Anadolu Savaşı’nda? Ankara’ya neden gelmedin?”  </p>
			<p class="paragraf">“‘Maliyeciye ihtiyaç yok,’ dediler. M. M.’de çalıştık.”  </p>
			<p class="paragraf">“M.M.’de herkes çalıştı, bütün millet... Memleketi ‘sevki idare’ etmiş olan ve başında Mustafa Kemal gibi biri bulunan bir fırkaya karşı olan bir adamı saklıyorsun. Neden?”  </p>
			<p class="paragraf">“Böyle düşünmedim.”  </p>
			<p class="paragraf">“Düşünmemek seni buraya getirdi. Ne düşündün, böyle düşünmedin de, söyle biz de anlayalım?”  </p>
			<p class="paragraf">“Onlar sizi kovalasaydılar... Kıstırsaydılar... Siz de öyle hasta gelseydiniz, sizi de çeviremezdim.”  </p>
			<p class="paragraf">“Hangisi haklı, hangisi haksız düşünmez miydin? Millete hangisi yararlı?”  </p>
			<p class="paragraf">“Ben İttihatçılıktan tarafsız kalmak için ayrıldım. Haklıdan yana olmayı düşünmek taraf tutmak, yargılamak olur. Hastaydı, bitikti. Hiçbir gücü kalmamıştı. Adamı da, parası da yoktu. Çocukluk arkadaşımdı. İktidara gelmeden önceki devrim yoldaşlığının anılarını hatırladım. Hastaydı. ‘Hastaları kanun bile sağaltmadan asmaz,’ diye düşündüm.”  </p>
			<p class="paragraf">“Memleketin bugünkü durumunda, bombalı suikastlar tertipleyerek devleti vurmak cinayet değil mi? Biraz da bunu düşünseydin ya... Hiç aklına gelmedi mi gidip haber vermek?”  </p>
			<p class="paragraf">Emin Bey ilk defa ileri geri sallandı, yutkundu, gözlerini kırpıştırdı:  </p>
			<p class="paragraf">“Geldi. Gidecek yeri olmadığını anlayınca bizde yakalanacağına yüzde yüz inandım. Bir an aklımdan geçirdim haber vermeyi...”  </p>
			<p class="paragraf">“Bak, aklına da gelmiş... Niçin yapmadın vatanseverlik ödevini?”  </p>
			<p class="paragraf">“Ödüm koptu.”  </p>
			<p class="paragraf">“Neden?”  </p>
			<p class="paragraf">“Aklıma gelenden...”  </p>
			<p class="paragraf">Başkan da gözlerini kırpıştırdı bir zaman, suratını asıp sesini sertleştirerek sordu:  </p>
			<p class="paragraf">“Teslim olmayı teklif etmedin mi? Gelsin suçsuzluğunu ispatlasın?”  </p>
			<p class="paragraf">“Karışmayı göze alamadım... Yapmak istemediğini yaptırarak sorumluluk yüklenmeyi...”  </p>
			<p class="paragraf">“Düşünmedi mi kendisi? Bir şey demedi mi sana?”  </p>
			<p class="paragraf">“Benim anlayabildiğim... Güvenemiyordu kendini savunabileceğine... ‘Adımı karıştırdılar arkadaşlar haberim yokken,’ dedi. ‘En önemsiz çekişmelerde anlaşamamanın sebebi, çoğu zaman aynı fikri ileri süren insanların aynı kelimeleri başka anlamlarda kullanmalarındandır, diye bir şey okumuştum,’ dedi. ‘Doğrudur’ dedi. ‘Sert bir dönemeçten geçiyoruz,’ dedi. ‘Sert dönemeçlerin kanunları da sert olur,’ dedi. ‘Oysa daha sert kanun düşünmemeli, daha akıllı kanun düşünmeli,’ dedi. ‘Bugün iki taraf da imkânsızlıklar içindedir,’ dedi. ‘Bugünlerde duygular akıldan daha etkilidir,’ dedi. ‘Bütün savunular ancak kanunların duyguları etkisiz kıldığı yerde söz konusu olabilir demişti bir arkadaş,’ dedi. ‘Kanunların gerçekten yürüdüğü yerde, ayrıca acıma bile hiç gerekli değildir, demişti o arkadaş,’ dedi. Sonra... Ağır suçlamalar başlamıştı gazetelerde... Ölüm cezası istenmişti.”  </p>
			<p class="paragraf">“Geç oraları... Söyle bakalım, daha nerelerde saklanmayı düşünmüştü senden çıkınca? Söylemiştir elbette...”  </p>
			<p class="paragraf">“Hayır... Söylemedi.”  </p>
			<p class="paragraf">“İnkâr et bakalım... İngilizlere sığınmayı düşünmedi mi?”  </p>
			<p class="paragraf">“İngilizlere mi? Hayır... Yok benim haberim...”  </p>
			<p class="paragraf">“Ya tanıklar getirirsek? Yüzleştirirsek?”  </p>
			<p class="paragraf">“Hayır... Duymadım. Söylemedi bir şey...”  </p>
			<p class="paragraf">“Peki... Ya tanıkları dikersem karşına...” Biraz bekledi. “Cevap ver!”  </p>
			<p class="paragraf">Emin Bey, az kalsın, “Maksat Kara Kemal’in öldürülmesiyle bu sonuç elde edildi,” diyecekti. Dudağını dişleyerek kendini tuttu.  </p>
			<p class="paragraf">Karşısındakilerin aklından da aynı düşünce geçmiş olmalı ki, savcı, başkandan izin isteyip kalktı:  </p>
			<p class="paragraf">“Sorulmasını rica ederim... Suikast meselesi hakkında neler söylemiş Kara Kemal? İlintisi hakkında?”  </p>
			<p class="paragraf">“Bana söylediği kesinlikle ilintisi bulunmadığıdır.”  </p>
			<p class="paragraf">“Sanık inanmış mı buna?”  </p>
			<p class="paragraf">“Evet... Salt inkâr etmedi çünkü... Neden suikastlardan yana olmadığını uzun uzadıya anlattı. Bu konuda inançlarını anlattı. İttihatçılığı mahveden en büyük belanın komitacılık olduğundan yanıp yakıldı.”  </p>
			<p class="paragraf">Sağdaki üye bir kâğıda siperlenerek başkana bir şeyler söyledi.  </p>
			<p class="paragraf">“İzmit konuşmasından söz etti mi?”  </p>
			<p class="paragraf">“İzmit konuşması?”  </p>
			<p class="paragraf">“İzmit’te Cumhurreisi Hazretleriyle konuşmasını sordum. Ne dedi bu konuda?”  </p>
			<p class="paragraf">“Bu konuda... ‘Arkadaşlarla konuşayım,’ demiş... Cavit Bey’in evinde toplanmışlar. Sonra bu toplantı suç delili sayılmış...”  </p>
			<p class="paragraf">“Orasını bırak... Konuştuklarından ne dedi?”  </p>
			<p class="paragraf">“‘İttihat Terakki’yi canlandırmak söz konusu olamaz,’ demiş... ‘İsteyen, istediğiniz, kendi başına dilerse seçimlere katılır,’ demiş... Kendisinin siyasete karışmayacağını söylemiş...”  </p>
			<p class="paragraf">“Boş laf bunlar, boş laf! İkinci grupla görüştüğünü, seçilmelerine yardım edeceğini biliyoruz. ‘İstanbul’daki, Anadolu’daki İttihatçıların desteğiyle otuz mebus çıkarırım,’ dediğinden haberimiz var. ‘Beni özel vapurla İzmit’e istedi Gazi Paşa, baş başa yemek yedik, uzun uzadıya konuştuk. İstanbul belediye seçimlerinin yürütülmesini bana bıraktı Gazi Paşa,’ demiş... Belediye meclisine girmek isteyenler koşmuşlar.”  </p>
			<p class="paragraf">“Bunlardan haberim yok efendim... Demedi böyle şeyler...”  </p>
			<p class="paragraf">“Onu demedi, bunu demedi! Bu kadar gün, bu kadar gece neler konuştunuz? Politika üstüne... Gidişat üstüne?”  </p>
			<p class="paragraf">“Gidişat üstüne? Hayır... Hatırlayamadım. Önemli şeyler söyleseydi hatırlardım.”  </p>
			<p class="paragraf">Bu sırada, bir kâtip ayaklarının ucuna basarak geldi, solda oturan mahkeme üyesine bir kâğıt verdi. Bu üye, vaktiyle Perihan’ın evine sığınıp boşanmasına sebep olan doktor arkadaştı. Emin Bey’in sorgusu başladı başlayalı gözlerini bir eliyle kapatmış, bu duruşunu hiç değiştirmemişti. Verilen kâğıt, pullu bir dilekçiydi. Perihan vermişti. “Eskiden kapısına gelmiş bir başka arkadaşı da sakladığını, bu yüzden hayatının mahvolduğunu, bu saklama işinden abisi Emin Bey’in katiyen haberi bulunmadığını, kendisininse bir kadın olarak hasta bir insanı çevirmeyi göze alamadığını, idam mahkûmlarının bile hastalığı sağalmadan asılamayacağını, kesinlikle suçsuz olan abisinin kız kardeşini kurtarmak için kendisini feda etmeye kalktığını, bunu burda kimseye anlatamadığını, o gece kapıyı kendisinin açtığına aşağıda kimlikleriyle adresleri yazılı olanların şahit bulunduklarını, abisinin bırakılarak kendisinin tutuklanmasını istiyordu.  </p>
			<p class="paragraf">Çok yakışıklı bir erkek olan doktor mahkeme üyesi, çakır gözlerini kaldırıp ilk defa Emin Bey’e uzun uzun baktı. Bakışlarındaki ürküntü önce derin bir kedere, sonra ezici bir utanca dönmüştü.  </p>
			<p class="paragraf">Dilekçeyi başkana uzattı.  </p>
			<p class="paragraf">Emin Bey uzayan sessizliği dinlenme fırsatı sayarak toparlanmaya çabalıyor, salona girerken verdiği kararı, “Kara Kemal Bey yaşamakta olsaydı, nasıl konuşacaksam öyle konuşacağım,” sözünü tutup tutmadığını araştırıyordu. Başkanın okuduğu kâğıtla hiç ilgilenmemişti. İstiklal Mahkemesi hayal ettiği kadar korkunç değildi. Sorgu başladı başlayalı gerçekten pek bunalmadığından çıkarıyordu bunu... Ankara İstiklal Mahkemesi, savcı hukukçu, başkan kurmay subayı, üyelerden biri doktor olduğu halde, kendisine nedense düpedüz “Ümmi” gelmişti. Bilgisizliğin hiçbir çeşidinden hiçbir durumda korkmamıştı.  </p>
			<p class="paragraf">Başkan dilekçeyi öteki üyeye enikonu hırsla geçirdi. Kaşlarını büsbütün çatarak Emin Bey’e bir zaman baktı:  </p>
			<p class="paragraf">“Herif gelir eve alırsınız... Vatandaşlık ödevini yapmazsınız... Doğru söylemezsiniz...”  </p>
			<p class="paragraf">“Efendim...  </p>
			<p class="paragraf">“Söylemezsiniz...” Elini kaldırmıştı. “Nerde kaldı Emin Bey’in doğruculuğu? Yalan söylemez bilirdik biz seni... Yazıklar olsun! Okumadın mı İstiklal Mahkemesi’nin bildirisini? ‘Suçluların kaçmasına yardım eden, herhangi birini saklayan, aynı cezaya çarptırılacaktır!’ sözünü şaka mı sandınız? Nedir bu ceza? İdam... N’olacak şimdi? Söyleyin bakalım!”  </p>
			<p class="paragraf">Emin Bey, nedense, vereceği karşılığın kaderini belirleyeceğini düşünmüş, ürpermişti. İstemediği halde, şuuraltında hazırlanmış sözleri söylemeye başladı:  </p>
			<p class="paragraf">“Siz benim eski arkadaşlarımsınız... İçinizde gerçek dostum olanlar da var... Ben bu işe istemeden karıştım. Beni korkutmaya çalışmanız boşunadır.” İleri geri sallandı, susmak istediği halde konuştu. “Yeterince korktum. Daha fazla korkmak gücümün üstündedir. Gerçekten imkânsızdır...”  </p>
			<p class="paragraf">Başkanla üyenin gene bir kâğıdı siperlenerek fısıldaştıklarını görünce sustu.  </p>
			<p class="paragraf">Birden bütün gücü kesilmiş, dizleri titremeye başlamıştı.  </p>
			<p class="paragraf">İlk defa, “Ya çökersem? Yere yıkılırsam?” diye geçirdi aklından, günlerdir duyduğu çeşitli korkuların hiçbirine benzemeyen bitirici bir dehşetle sarsıldı. Ayakta kalabilmek için sinirlerini koparacak gibi zorladı.  </p>
			<p class="paragraf">“Geçmişini göz önüne alarak... Sakladığın suçlu da kendi cezasını kendi eliyle verip suçlu olduğunu böylece doğrulamış olduğundan... Tutukluluğunu kaldırıyorum. Yakanı bıraktık sanma... Tutukluluk kalkıyor. Götürün!”  </p>
			<p class="paragraf">Emin Bey, neden sonra, jandarma kolundan çekince söylenenleri anlayabildi.  </p>
		</div>
	</body>
</html>