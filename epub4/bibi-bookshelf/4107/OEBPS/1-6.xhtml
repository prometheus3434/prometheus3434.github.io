<html xmlns="http://www.w3.org/1999/xhtml">
	<head>
		<title>1-6</title>
		<link href="css/idGeneratedStyles.css" rel="stylesheet" type="text/css"/>
	</head>
	<body id="x1" xml:lang="tr-TR">
		<div class="Basic-Text-Frame">
			<p class="split" xml:lang="en-GB">  </p>
			<p class="ort" id="_idParaDest-4" xml:lang="en-GB">3  </p>
			<p class="paragraf">Taksinin bıçkın sürücüsü yanıp yakılıyordu:  </p>
			<p class="paragraf">“İşler kötü ki hiç sormayacaksın Abdülkerim Abi... İşler bombok... ‘Ekmek aslanın ağzında... Kıyamet belirtisi!’ derler ya... Boşver! Ekmeği yalamış yutmuş, nasıl aslansa, bu kenef aslan... Daldırıyorum kolumu omuz başıma kadar, işkembesine... Aaah... ‘Ekmek tavşan biz tazı’ derler ya... Kurban oluyum tavşana... Pardon! Alevilik yok ya?”  </p>
			<p class="paragraf">“Yok!”  </p>
			<p class="paragraf">“Bu külüstürü alırken dediydi ama bizim moruk... ‘Etme oğlum, belaya girmeyeyim diyen dede zanaatını boşlamayacak,’ dediydi. Bizim dede zanaatı... Paytonculuk... Sürdüm pazara günlerden bir gün, anasını sattığım paytonla beygirleri... Bilirsin, moruk meraklıydı. Alnı akmalı doruyu eşlemek için üşenmedi, Gönen panayırına kadar gittiydi. Sağ yanına, cenabet damla vurmasaydı, sattırır mıydı? Yok canım... Ağladı fukara, çocuk gibi... ‘Etme Kopuk, altından yel geçen araç ekmek vermez!’ diye yalvardı bir zaman... ‘Yahu baba, senin paytonun altından yel geçmez miydi?’ dedim. ‘Geçerdi ya, biz üç hayvan çabalardık. Allah birimizden birinin yüzüne bakardı, kurban olduğum, rızkımızı verirdi. Sen bir hayvanlığınla katiyen ekmek getiremezsin bu eve,’ dediydi. Şaştım, Abdülkerim Abi, kendin bilmez değilsin ya... Bulaşık herifti bizim moruk... Atlamadık çember bırakmadıydı. Peki, nereden çıktı son nefesine doğru bu keramet?.. İçini çekti. Düşünüyorum, bulamıyorum... Ulaaan! Gelmişiz Aksaray’a şipşak... Sağa mı, sola mı? Dur bildim, Kara Kemal babamıza gitmektesin sen... Cerrahpaşa’ya sapacağız...”  </p>
			<p class="paragraf">“Yok yahu... Nerden çıkardın Cerrahpaşa’yı? Kara Kemal Bey’le aramız açık bugünlerde... Sağa sap... Guraba’ya doğru...” Abdülkerim Bey sırıtmaya çalıştı. Yan gözle şoförü gözetleyip duraklayarak konuştu. “Bak bana Tosun! Biri sorar morarsa... Boş atıp dolu tutmaya kalkarsa... Ben buralara hiç gelmedim. ‘Gören olmuş,’ derlerse, Eyüp Sultan’a götürdün beni... Karının dümbük kocası gayet işkilli... Buluttan nem kapan olur ama bu kadar mı olur!”  </p>
			<p class="paragraf">Kara Kemal Baba’yı çok sayan, Abdülkerim Abi’nin de kabadayılığına meftun uçarı şoförün asılan suratı güldü:  </p>
			<p class="paragraf">“Aybettin Abdülkerim Abi... Bize boş atıp dolu tutacak anasından doğmadı. Helal bu yollar sana... Moruk derdi ki, bizim moruk... ‘Hovardanın zorlusu mahalleye öğleüstü girer ki, komşu karılar mutfakta debelenirken atlasın içeri.’ Hele boynuzluya... Demek işkilli... Ya n’apsın ablam? Ölsün mü? Şapka giydik diyerek gâvur mu olduk?”  </p>
			<p class="paragraf">“Tamam! Burada yürürüm artık... Lirayı verdi, üstünü almadı. Dediğim gibi...”  </p>
			<p class="paragraf">“Helal olsun bu yollar sana bey abi... Ağzının tadını bilen avrada kurban oluyum! Ahret var! İki elimiz yanımıza gelecek... Ne yüzle çıkarız hesap günü terazinin önüne... Oynak karıların duasını almayınca...”  </p>
			<p class="paragraf">Abdülkerim, Kara Kemal Bey’in Mesadet Hanı’ndaki yazıhanesinden çıkar çıkmaz bu tanıdık şoföre rastlayınca sevinmişti, ama kopuğun Aksaray’la Kara Kemal Bey’in Cerrahpaşa’daki evini hemen birbirine bağlamasını hiç beğenmemişti. Somurttu: “En ummadığın keşfeder... Tüh! N’apacağız yahu? En aptalı fetbaz olmuş bu kopukların”... Şapkasını burnuna çekmişti. Dükkânların, hele kahvelerin önünden geçerken, dişi ağırıyormuş gibi mendilini ağzına tutarak yüzünü göstermemeye çalışıyordu. Bütün İstanbul’da, Kara Kemal Baba’yı tanımayan esnaf yok gibiydi. Esnaf birliklerini kendisi kurduğu, her zorluklarına hiç üşenmeden koştuğu için... “Hele semtte, yediden yetmişe, kadın erkek, çoluk çocuk tanır. Yüz kere görmüşlerdir bizi bir arada...” Bir köşeyi dönüp kendini ıssız bir sokakta bulunca duraladı. Sağ yanda kafesli tahta evler, sol yanda yüksek bir bahçe duvarı uzanıp gidiyordu. Ürkekliğini ayıplayarak mendili cebine soktu. Dişlerinin arasından sövdü. Saklanacak hiçbir şey yoktu Allah’a şükür... Kara Kemal Bey’in bunca yıllık sadık odacısı... Buluttan nem değil, esintisiz havadan hile sezen... Kurnaz... Çarıklı Kurmay... Hasip Ağa’yı sezdirmeden sıkılamış, üç kez, “Yok bir şey... N’olsun. İyilik sağlık sayesinde... Soğuklamış az biraz... Baktım öksürüp tıksırmakta... ‘Yarın gelme,’ dedim, dayattım,” demeye mecbur etmişti. “Şoför olacak itoğluitin açıkgözlüğü kuşkulandırdı bizi... Hiç yoktan ürktük, oynak karılar gibi...”  </p>
			<p class="paragraf">Sıcak bastırmıştı. Terliyordu. Eve yaklaştıkça sıkıntısı artmakta, işin zorluğu yüreğine çökmekteydi. Yakından tanımayanlar sezemezlerdi ama, tilki kadar kurnazdı, sağ olsun, Kara Kemal Bey... Yüz kişinin var dikkatleriyle bakıp bir şey çıkaramadıkları yerde pirelenir, her zaman da gizliyi sezip anlardı. “Tilki kurnazı kaç para... Dört yüz dirhem insan kurnazı... Ne dediydi bir gün boş bulunup rahmetli Ziya Gökalp? ‘Bunca yıl işin içindeyim, bizi Talat mı idare ediyor, Kara Kemal Bey mi, anlayamadım,’ dediydi. Doğru!” Yavaşlayıp ayaklarını sürümeye başlamıştı. Baytar Rasim’den çekinmese, dönecekti. “İki ateş arasında kaldık yahu!” diyerek gülmeye çalıştı. Baytar Rasim de yaman sezgililerdendi. “Şeytana külahı ters giydirir, Sıvas kurnazı ki, perende atılmaz önünde...” Cerrahpaşa Caddesi görününce, hemen mendilini çıkarıp yüzüne tutmaya hazırlandı. “Korkudan değil oğlum... Gevezelerden kurtulmak için...” Terini siler gibi yaparak caddenin karşısına geçti. Ürkeklik gelmişti üstüne enikonu... Sınava girmek üzereymiş gibi... “Sınav ne demek! Cana kıymaktan zor!”  </p>
			<p class="paragraf">Evin kapısında sütçüyü görünce, hiç ilgisi yokken, işi kolaylaşmış gibi sevindi. Hızlandı.  </p>
			<p class="paragraf">  </p>
			<p class="paragraf">Oda orta büyüklükteydi. Sık kafeslere rağmen ferahtı, şirindi. Abdülkerim Bey buraya her gelişinde duyduğu yürek rahatlığına, derin iyimserliğe hep şaşıyordu. Neydi özelliği? Bir gün Baytar Rasim’e sormuştu bunu. “Baytar, alt yanı baytardır. Hem de eli tabancalı baytardır ama filozoftur. Göstermez. ‘Şuncacık şeyi anlayamadın mı, yuf senin külhanbeyliğine Abdülkerim!’ dediydi, ‘Arslan yatağından bilinir. Baksana, ne alaturkadır burası ne de alafıranga. Su katılmamış Osmanlı döşemesi... Hiç unutma, gerçek Osmanlılıkta ferahlık vardır!’ Herif baytar maytar ama burada haklı... Konsol koymamış Küçük Efendi... Konsol koymayınca, karpuz lambalar da koyamazsın!”  </p>
			<p class="paragraf">Sedirlerin yüksekliği bir karıştı. Kırmızı atlastan ağır örtüler, yumuşak minderler... Eski, ama tertemiz hepsi... Şurda burda ceviz çekmeceler... Duvardaki lambalıklarda, oymalı raflarda çeşit çeşit nargile... Evet, bütün süsü, debdebesi nargile bu odanın... Görülmedik, bilinmedik nargileler... Hint’ten, Çin’den, Sumatra’dan, Cava’dan, Belh’ten, Buhara’dan, Afgan’dan, Acem’den, Mekke’den, Medine’den, Mısır’dan, Sudan’dan ve de Kara Afrika’nın göbeğinden gelmiş nargileler... Kimi metelik etmez, kimi beş yüz altın... Gümüşten, hindistancevizi kabuğundan, en pahalı sırçayla en ucuz camdan... Marpuçlar da çeşit çeşit... Lüleler boy boy... biçim biçim... Bazı bakar bunlara keyflenir de, ‘Bu dünyada nargile rüşvetine dayanamadım,’ der, bizim Küçük Efendi.”  </p>
			<p class="paragraf">Abdülkerim, ilk defa “Küçük Efendi” sözü üstünde durdu, tanıdığından beri, yirmi yıldır, ilk defa... “Neden kabullenmiş ‘Küçük’ lafını Kara Kemal Bey? Talat’a ‘Büyük Efendi’ denildiğinden mi? Değiiil! Kara Kemal Bey’in üstünde hiçbir zaman ‘Küçük’ olmaz bu laf... Tersine, havsalanın alamayacağı kadar büyür!”  </p>
			<p class="paragraf">Kara Kemal Bey’in kısık öksürüğünü duyunca irkilip davrandı. Üst üste yutkundu. Her zaman sevinç verirdi oysa, Küçük Efendi’yle karşılaşmak... Yanından da güçlenmiş ayrılırdı, en kötü durumda insan... “Halt ettik, gizli işler çevirmeye kalkıp... Halt ettik ki, boyumuzdan büyük...” Kara Kemal Bey’in kimseye çıkıştığını, duyurabilmek zorunluluğundan başka yerde sesini yükselttiğini hiç hatırlamıyordu. Pısırık, yapışkan yumuşaklardan da hiç değildi. İnsanlara, suçlarını yakalamak için baktığına, ciğerini sökecek gibi araştırdığına da hiç rastlamamıştı. İri gözleri, çekme burnu, etli dudaklarını örten pos bıyıklarıyla yakışıklıydı. İlk kelimelerde karşısındakinin düzencilik ettiğini hemen anlardı, ama sezinlediğini katiyen belli etmezdi. “Bizim adam sarraflığımızda keramet yok Abdülkerim,” demişti bir gün, “bizim mihenk taşımız: temizlik... Bakarım, eli yüzü, kulaklarının içi, dişleri pis mi, yaramaz. Ağzından cevahir dökse, her parmağında kırk hüner olsa, yaramaz!”  </p>
			<p class="paragraf">Abdülkerim, ürküntüyle ellerine baktı. Temiz olduklarını görünce gülümsedi. Burada yüreğine güven gelmişti. Sözü nasıl açacağını daha bulamadığı halde rahattı.  </p>
			<p class="paragraf">“Otur otur... Görüşemedik çoktan. İyi ettin de geldin.”  </p>
			<p class="paragraf">İttihatçıların Küçük Efendi’si, ünü dünyayı tutmuş İaşe nazırı, Abdülhamit Mabeyninin eski telgrafçılarından Kara Kemal Bey, her zamanki gibi gecelik entarisiyle içeri girmişti. Elinde yanan nargile... Bıyığının altında, yumuşak, bağışlayan gülümsemesi...  </p>
			<p class="paragraf">Köşesine gitti. Nargileyi dikkatle yere koydu. Sol ayağını altına alıp sağ dizini dikerek oturdu. Etekler gibi selam verip gerileyen Abdülkerim’e yer gösterdi:  </p>
			<p class="paragraf">“Geç şöyle... Dün İsmail Canbulat Bey’le oturuyorduk yazıhanede... Ali İhsan geldi. Seni sordum, ‘Görmedim epeydir,’ dedi. Bir de göz kırptı. Ne demektir o.”  </p>
			<p class="paragraf">“Günahımı alırlar, bilmez değilsiniz ya... Ayasofya’nın cuma namazından çıksam, ‘Hovardalıktan geliyor,’ derler.”  </p>
			<p class="paragraf">“Oysa geçti değil mi? Çoktan unu eledin eleğini duvara astın... Ahret tedariklerine yöneldin.” Öksürdü. “Soğuklatmışım, üstünüze şifalar! Terliyor insan, kendini koruyamıyor. Farkında değilim. Nasip Ağa, sağ olsun, üsteledi de çıkmadım. İçini çekti. Bir de sıkışık ki bu sıra şirketlerin işleri... Neyse, toparladık az biraz... Sezdirmemeye çabalıyorum ama, kötüye gidiyor hepsi... Bakamadık yıllardır. N’aptın sen? Buldun mu bir yazıhane? Yenişehirli Haydar ne dedi celeplik işine?”  </p>
			<p class="paragraf">“Görüşemedik efendim, Keşan’a gitmiş...”  </p>
			<p class="paragraf">“Görüş! Sağlam arkadaştır.”  </p>
			<p class="paragraf">“Kalacakmış oralarda birkaç gün... Dedim ki... ‘Bir araba bulsak... Baskın versek...’ dedim. ‘Hava değişikliği olur. Dinlenirsiniz biraz...’ diye düşündüm. Bunu düşündüm de geldim!”  </p>
			<p class="paragraf">“Ben mi?”  </p>
			<p class="paragraf">“Kuzu çevirtir bize Yenişehirli... Belki birkaç mandıra görmek istersiniz. Peynircilere uğrarız, dönüşte, Silivri’ye... Yoğurtçulara...”  </p>
			<p class="paragraf">“Sahi...” Küçük Efendi’nin bakışlarındaki keskin dikkat yumuşadı. “Çok iyi olurdu ama mümkün değil... Bir dakka ayrılamam. Şirketleri toparladık iyi kötü... Şimdi bankayı alacağız ele... Fazıl Ahmet Bey haber yollamış, ‘Kınalı’ya gelsin, dinlenir birkaç gün,’ demiş... Nerdeeee!”  </p>
			<p class="paragraf">“Tamam! Bu daha iyi... Ben de çok istiyordum... Hadi, bir gayret... Atlayalım bir motora... Baskın...” “Verelim” diyecekti. Birden sustu. Gözlerini Kemal Bey’in araştıran bakışlarından hemen kaçırıp kekeledi. “Baskın verelim, diyecektim, ama bu mevsim Kınalıada çekilmez. Hadi, binelim bir arabaya, sürüp inelim Eyüp Sultan’a... Kaymak yeriz... Ordan da çıkarız, Gurbet Hala’nın bostana... Salatalıklar olmuştur... Yapsın cacığı... Salsın kuyuya... Bir iki tek atarız... Ne soğuk algınlığı kalır ne bir şey...”  </p>
			<p class="paragraf">Kara Kemal bu kez bir başka türlü bakıyordu. “Olmaz,” dedi mi, sevmezdi hiç, üstelensin... Garibi, biraz direnilse razı olacakmış gibi söylerdi bu “Olmaz”ı... Abdülkerim bunu bilecek kadar yakındı. “Kuşkulandırdıksa, yandık!” diye geçirdi aklından, telaşlandı.  </p>
			<p class="paragraf">“Meraklanma, cacık yaparlar sana... Yemeği burda yersin. Birer kadeh içeriz. Bakalım iyi gelir mi?”  </p>
			<p class="paragraf">Nargileyi tokurdattı bir zaman... Bir sigara yaktı Abdülkerim... Bugün evden çıkaramayacağını kesinlikle anlamıştı. “Tüh, Baytar’ı da getirmek varmış! N’apar yapar...”  </p>
			<p class="paragraf">“Nerde bizim Baytar Bey’imiz? Gördüğün var mı? Uğramıyor çoktandır yazıhaneye... Sövüp sayıyor mu gene rakı gücüyle hükümete?” İçini çekti. “Şükrü kışkırtıyor bunları... Söz anlatamıyorum.” Kederle gülümsedi. “Söz anlayan bırakıp gider. İşe yaramaz! Söz anlamayansa hiçbir işe yaramaz. Şirketleri derleyip toplarken bunu bir daha gördüm. İyi niyetliler, doğrular iş beceremiyor. Çoğu beceriklilerin de elleri uzun biraz...”  </p>
			<p class="paragraf">Abdülkerim dinlemiyor, Küçük Efendi’yi nasıl edip de evden çıkaracağını düşünüyordu. Sabahtan beri gitgide artan, bu odada en yüksek derecesini bulan pişmanlık, yavaş yavaş usanmaya dönmekteydi. “Ne diyor bu gecelik entarili yumuşak adam, fısıl fısıl? Altdudağına yapışık marpucun ötesinden?” Neden ürkütüyor kendisini bu kadar? N’olmuş yani adını kullanmışsa? Kötü mü etmiş? Kendi çıkarı için mi? Kim geçecek iktidara, kurduğu iş başarıyla sonuçlanırsa? “On para mı umdum? Ölüm yok ya bunun ucunda? Oldu bir iş...” Usancı öfkeye doğru değişmekteydi. “Bıraksam n’olur yüzüstü? Nerden incelirse ordan kopsun! Ortada fol yok, yumurta yok... Pirelidir Baytar Rasim avanağı, oldum olası...” Yüreğini birden iyimserlik kavradı. Solukları sıklaştı: “Ulan kötü Baytar, yarın kurdu alsın da Ziya Hurşit bir it olalı, ben sana sorarım. Alır almaz. Hiç aman vermez. Kıyıcılıksa, kan dökme tutkunudur herif... Adam eti yemeden açlığı basılmaz kudurganlardandır... Laz İsmail dersen, Gürcü Yusuf dersen, Azrail’in sakalına yapışacak yiğitler... Bilekleri de, yürekleri de depremez besmelesiz bunla...” Farkına varmadan kasılıyordu. “Kaçın kurrasıyım ben! Bilmez miyim nasıl kavrar, erbabını adam öldürmek hırsı? Bir kez de kapıldı mı, nasıl yapışır tabancanın kabzasına? Nasıl sıkar kurşunları? Gebertmeyince nasıl savulmaz gırtlağındaki düğüm? Kendini öldürmektir aslında, adam vurmak... Dellenip kudurmaktır!”  </p>
			<p class="paragraf">“‘Neden kızıyorsun bu kadar?’ dedim...”  </p>
			<p class="paragraf">“Bana mı?”  </p>
			<p class="paragraf">“Ne sanası?”  </p>
			<p class="paragraf">Abdülkerim toparlanmaya çalıştı. Kara Kemal daldığını anladı ama yüzlemedi:  </p>
			<p class="paragraf">“Şükrü’ye diyordum. Kızıyor Ankara’dakilere... Neden? Hakkını yediler sanıyor. Hangi hakkı? Eminim üstünde hiç durmamıştır. ‘Herhal, Maarif Nazırlığı’nı ölene kadar baba çiftliği saymıyorsun!’ demiyor muyum, dağlara çıkıyor. Bir türlü kabullenmek istemiyor, 1908’den hemen sonra Manastır’daki İngiliz cuntasının karşısına Selanik’in Alaman cuntası olarak çıktığımız anda yenik düştüğümüzü... Bugün de bu yenilginin sürüp gittiğini... Çok içiyor Şükrü... Ayrıca...”  </p>
			<p class="paragraf">“Ne demek Manastır cuntası? Selanik cuntası? Hepsi İttihat Terakki değil miydi bunların? Şükrü evet, çokça içiyor, biraz da cıvıtıyor, ama yüreği eski yürek... Size kalsa... ‘Bunları Malta Adası yıldırırdı,’ diyor bizim Şükrü... Avanak Baytar da yılgın... Ziya Hurşit gibi babayiğitten kuşkulanır mı adam? Para almış... Kandırmış da almıştır enayileri... Bana sorarsan, korkutup resmen haraç almıştır. Canına değsin! Ziya Hurşit aslanına da güvenemedin mi, götür kendini denize at! Diyelim biçimine getirip temizleyemedi herifi... Diyelim, enselendi iş üstünde... Ele verir mi hiç arkadaşlarını Ziya Hurşit? Bilmez mi asacaklarını? İpi kırdı diyelim, ya bizim pençemizden nasıl kurtarır gırtlağını? Yedi kat çelik sandığa koyup saklasalar bulup ulaşıp bitirmez miyiz? Bunca paşanın, bunca mebusun, hepsinden zorlusu, bizim Küçük Efendi’nin adı karışmış bu işe... Bir Ziya Hurşit’in suçlamasıyla n’olmak ihtimali var! Fazladan suçüstü yakalanmış... Hayır, boşuna telaşlandırdı bizi kötü Baytar... Hadi o Baytar... Ya bize n’oluyor? Sen eşek misin ki bir Sıvaslı baytarın lafıyla... Eşeksin evet... Hem de halis marsuvan!”  </p>
			<p class="paragraf">  </p>
			<p class="paragraf">Sofra götürülmüş, Efendi’nin nargilesi getirilmişti ki, kapı çalındı. Kara Kemal Bey, Abdülkerim’in belli belirsiz irkilip kulak vermesine aldırmadan anlatıyordu:  </p>
			<p class="paragraf">“Hepimiz kooperatif işlerine sıvanmalıyız... ‘Bilmem, aklım ermez,’ yok... Bilinmeyecek bir şey değil... Kasabada oturacaksınız. Önce, evet, kazancınız az olur. Çünkü bu sistemde herkes kendi kazancını artırır...” Kapı tıklatıldı. Gelin! Odacısı Hasip Ağa’yı görünce sordu. “Hayrola! Ne müjdesi getirdin böyle koşarak?..  </p>
			<p class="paragraf">“Koşmadım... Abdülkerim’e çekinerek baktı. Önemsiz... Hiç önemsiz...”  </p>
			<p class="paragraf">“Belli belli... Söyle gelsin!”  </p>
			<p class="paragraf">“Efendim...” Çenesiyle Abdülkerim’i gösterdi. “Abdülkerim Bey uğradıktan kırk beş elli dakika sonra.... Hana iki polis gelmiş...”  </p>
			<p class="paragraf">“Polis mi? Nasıl polis?”  </p>
			<p class="paragraf">Kara Kemal Bey elini kaldırıp telaşla bu soruyu soran Abdülkerim’i susturdu:  </p>
			<p class="paragraf">“Resmi?”  </p>
			<p class="paragraf">“Yok...”  </p>
			<p class="paragraf">Abdülkerim gene atıldı:  </p>
			<p class="paragraf">“Resmi değilse ne bildin polis olduklarını?”  </p>
			<p class="paragraf">Hademe Hasip Ağa, “Bu da nasıl soru?” anlamına bakıp sanki sözü hiç kesilmemiş gibi efendisine anlattı:  </p>
			<p class="paragraf">“Seni sormuşlar kapıcıya... ‘Nedir?’ demiş... ‘Yok bir şey! Sorduğumuz duyulmasın!’ deyip gitmişler. Kollamış. Gözetlemeye durmamışlar, gitmişler düpedüz... Yarım saat sonra iki daha gelmiş... Komisermiş bunlardan biri: ‘Siyasi kısımdan’ dedi kapıcı... ‘Nerde bulabiliriz?’ demişler. Öncekilerden sonra tembihlemiştim. ‘Hasta yoklamaya gitti Boğaziçi’ne,’ demiş... Sıkı tembihlemişler bize duyurmasın diye... Gittim, muhallebiciden çırağı yolladım müdüriyete, bizim mukayyidi çağırdım. ‘Çok önemli,’ dedi. Ankara’danmış emir... gayet gizli... ‘Şimdilik yakalama yok... Sıkı göz hapsi... Katiyen sezdirilmeyecek,’ dedi, savuştu.”  </p>
			<p class="paragraf">“Bir bize miymiş bu emir?”  </p>
			<p class="paragraf">“Bir bize olur mu? Büyük büyük paşalar... Mebuslar...”  </p>
			<p class="paragraf">“Ne demek paşalar, mebuslar? Adı yok mu bunların?”  </p>
			<p class="paragraf">“Kâzım Karabekir Paşa, Ali Fuat Paşa, Refet Paşa, Cafer Tayyar Paşa... Mersinli Cemal Paşa... Rüştü Paşa... Mebuslardan Şükrü Bey, Canbulat Bey, Sabit Bey... Daha da varmış ya, tutamamış aklında kaltaban!”  </p>
			<p class="paragraf">Kara Kemal Bey, marpucu altdudağına sürerek bir an düşündü:  </p>
			<p class="paragraf">“Ne dersin buna sen Abdülkerim Ağa?”  </p>
			<p class="paragraf">“Kaçalım derim Kemal Abi... Savuşup bir yere gizlenelim, derim.”  </p>
			<p class="paragraf">“Neden? Elle gelen düğün bayram... Terakkiperver Parti’nin kodamanlarını kolluyorlar. Olur. Haklı adamlar. İsyan çıktı Doğu’da... Bastırıldıysa da örfi idareler duruyor. İstiklal Mahkemeleri çalışıyor. Biri curnal vermiştir işgüzarlık edip...”  </p>
			<p class="paragraf">“Olmaz oh efendim... Yiğitliğin dokuzu kaçmak...”  </p>
			<p class="paragraf">“Bir iş mi var benim bilmediğim?”  </p>
			<p class="paragraf">“Yok hayır... Vallah billah yok... Demek istediğim yiğitliğin dokuzu...”  </p>
			<p class="paragraf">“Her yerde uygulanmaz o... Çiğ et yemedik ki karnımız ağrısın! Kaçmayı gerektiren bir suçumuz yoksa, çok tehlikelidir kaçmak... Sen, bilirim, pire zıplasa kaybolursun ama, değildir her zaman...” Biraz daldı, sonra odacısına döndü. “Hadi mutfağa git... Yemek versinler sana... Biraz düşüneyim, söylerim n’apacağını...” Hasip Ağa çıkınca Abdülkerim’i dikkatle süzdü. “Yok bir şey değil mi Abdülkerim, benden habersiz girmedin bir işe?”  </p>
			<p class="paragraf">“Yok vallah billah...”  </p>
			<p class="paragraf">“Yok da neyin nesi bu... İki sözde bir karı gibi yemin etmek...”  </p>
			<p class="paragraf">“Gel savuşalım Kemal Abi, kırk yılda bir dinle beni...”  </p>
			<p class="paragraf">“Bir şey varsa söyle, düşünelim, karar verelim. Yoksa... Gerekmez kaçmak, hiç gerekmez.”  </p>
			<p class="paragraf">Sözü kestirip atmış olduğunu anlatmak istediği zamanlar yaptığı gibi nargilesine döndü. Bir zaman ateşi düzeltti. Çekti tokurdattı. Duman gelmeyince nargileyi alıp kalktı.  </p>
			<p class="paragraf">Yalnızlık, pusudan atılan bir düşman gibi, Abdülkerim’in gırtlağına sarılmıştı. Derin derin soludu, korkuyla kapıya bakarak kravatını gevşetti. “Nedir bu sıkı takip işi? Nerden çıktı? Hay Allah kahretsin!” Önce, Efendi’yi saklanmaya yatıracağını düşünerek biraz umutlanıp sevinmişti. Şimdi, bu yeni durumda, “Senin adını karıştırdık en tehlikeli bir işe,” diyemeyeceğini anlıyor, kötü bir çıkmaza doğru sürüklendiğini seziyordu. Duvarda kemeriyle asılı küçük tabancaya istemeden gözü kaydı ikinci defa.... En korkulu sıralarda bile Küçük Efendi’nin bunu taşıdığını görmemişti. Talat’ın yadigârı olduğunu biliyordu. Beş atımlıydı, kırma golt’tu. Az kalsın dolu olup olmadığını anlamak için kalkıp bakacaktı. Parabellum’unu yokladı. Ayak sesi duyunca elini hemen çekti.  </p>
			<p class="paragraf">“Efe’yi gördün mü son günlerde?”  </p>
			<p class="paragraf">“Efe’yi mi?” Abdülkerim göğsüne vurmuşlar gibi hıhlayarak irkildi. “Hangi Efe?”  </p>
			<p class="paragraf">“Sarı Efe Edip... Şu, sizin İzmir’deki herif...”  </p>
			<p class="paragraf">“Yok hayır... Vallah billah... Yok! N’olmuş Efe’ye?”  </p>
			<p class="paragraf">“Kötü alıştırmışsın yemine ağzını...”  </p>
			<p class="paragraf">Abdülkerim duymadı bu sözü... Küçük Efendi’nin Sarı Efe Edip’i niçin hatırladığına dalmıştı.  </p>
			<p class="paragraf">“Ya bizim Abidin’i?” Biraz bekledi Kara Kemal Bey, karşısındakinin ağzını bir karış açıp apıştığını görünce ekledi. “Sarohan mebusu Abidin? Rastlamadın mı?”  </p>
			<p class="paragraf">“Nerede rastlayayım? Benim duyduğum... İzmir’deydi...  </p>
			<p class="paragraf">“Dün Gülcemal’le gelmiş İzmir’den... Yanında Sarı Efe Edip de varmış... Beyoğlu’ndaymışlar. Bristol Oteli’nde.”  </p>
			<p class="paragraf">“Kim dedi? Yok benim haberim.”  </p>
			<p class="paragraf">“Demin unutmuş Hasip... Polis mukayyidi söylemiş... Göz hapsine alınmış onlar da...”  </p>
			<p class="paragraf">Abdülkerim, dudaklarını yalayarak kekeledi:  </p>
			<p class="paragraf">“Allah Allah...”  </p>
			<p class="paragraf">Kara Kemal Bey bir zaman nargilesini tokurdattı, birkaç kere Abdülkerim’e kaçamak baktı:  </p>
			<p class="paragraf">“Naciye Hanım adında birini tanıyor musun?”  </p>
			<p class="paragraf">“Naciye mi? Hangi? Yok öyle şey... Hangi Naciye, nerden çıktı?” Birden dehşete kapılmıştı. “Aman Efendim! Çok önemli bu... Nerden?... Hasip Ağa mı duymuş? Nerden duymuş? Çok önemlidir. Önemlidir ki, hiç şakası yoktur.”  </p>
			<p class="paragraf">“Foyan meydana çıktı. Oysa bu işlerde karda yürüyüp...”  </p>
			<p class="paragraf">“Kurban olayım Kemal Abi! Çok önemli... Polis mi sormuş bunu da? Neymiş?”  </p>
			<p class="paragraf">“Hasip Ağa’ya sormuş bizim mukayyit... ‘Efendi’nin Naciye adında bir kadınla ilintisi var mı?’ demiş. Hasip Ağa böyle bir ilinti olmadığını bildiği halde, ‘Hangi Naciye bu? Necidir?’ diye sormuş... Herif sıkılmış biraz... ‘Serbest hanımlardan... Kötüce,’ demiş... Bu hanım da, her kimse, Cumhuriyet hükümetimizi kuşkulandıranlardan olmalı ki, sıkı göz hapsine alınıyor. Şifreli emirle... Bir hükümet böyle nazik zanaat erbabıyla da yakından ilgilendi mi, görevine sıkı yapıştı bil... Bil ki...”  </p>
			<p class="paragraf">Kara Kemal Bey konuşurken, Abdülkerim kararını çoktan vermişti. Birden atıldı, yıllardır hiç kimsenin göze alamadığı bir el sallayışla İttihatçıların yaman Küçük Efendi’sinin sözünü kesti:  </p>
			<p class="paragraf">“Durmanın zamanı geçti Kemal abi! Davran ayaklarını öpeyim! Hemen giyin savuşalım!  </p>
			<p class="paragraf">“Savuşalım mı?”  </p>
			<p class="paragraf">“Hemen!”  </p>
			<p class="paragraf">“Naciye Hanım’ı polis gözlüyor diye mi savuşacağız?”  </p>
			<p class="paragraf">“Şakanın sırası değil Kemal Abi... Dakka geçirmeye gelmez. İşin içinde senin bilmediğin işler var. Saklanmak şart! Aman kalkalım! Durmayalım... En azından yarın akşama kadar mutlaka gizleneceğiz.”  </p>
			<p class="paragraf">Kara Kemal Bey ilk defa pirelendi. Kaşlarını çatarak gözlerini Abdülkerim’e dikti:  </p>
			<p class="paragraf">“Neden yarın akşama kadar? Yarın n’olacak ki?”  </p>
			<p class="paragraf">“Yarın... Aman efendim, lafın sırası değil... Yarın...” Abdülkerim, ‘Aman Allah! Aman Allah!’ diye inleyerek yolunur gibi tırnaklarını yanaklarından geçirdi. “İş işten geçti! Ayaklarını öpeyim Kemal abi... Köpeğin olayım kalk giyin! Allah lillah aşkına savuşalım... Savuşamazsak yandık!”  </p>
			<p class="paragraf">“‘Savuşmak olmaz,’ demedim mi? Hele işin içyüzünü bilmeden... Ne bekliyorsunuz? N’olacak yarın?”  </p>
			<p class="paragraf">“Yarın... Ziya Hurşit, Sarı Paşa’yı vuracak İzmir’de, Kemal Abi!”  </p>
			<p class="paragraf">“Ne diyorsun?”  </p>
			<p class="paragraf">“Vuracak... Yarın akşama kadar...”  </p>
			<p class="paragraf">“Sus bakayım!”  </p>
			<p class="paragraf">“Akşama kadar...”  </p>
			<p class="paragraf">“Sus dedim, canımı sıkıyorsun! Sen de katıldın mı böyle bir işe sakın? Katıldın mı, benden habersiz?”  </p>
			<p class="paragraf">“Yok... Hiç girer miyim... Senden habersiz, girilir mi?”  </p>
			<p class="paragraf">Kara Kemal Bey, bunca yıldır tanıdığı Abdülkerim’i hiç bu kadar perişan görmemişti. İnanmadı:  </p>
			<p class="paragraf">“Yoksun da, bu telaş neyin nesi? Eğer işin içindeysen Abdülkerim oğlum...” Kederle gülümsedi. “Görüyorsun ki gerçeği benden gizlemenin zamanı geçti. Çünkü polisin her şeyi bildiği anlaşılıyor. Gel doğruyu söyle de, çıkarını düşünelim...”  </p>
			<p class="paragraf">Abdülkerim son gayretle bir kez daha inkâr etti:  </p>
			<p class="paragraf">“Ben yokum... Hiç olur muyum? ‘Benden habersiz hiçbir işe girmeyeceksin,’ demedin mi?”  </p>
			<p class="paragraf">“Şükrü mü düzenledi bu rezilliği?”  </p>
			<p class="paragraf">“Şükrü, evet...” Birden davrandı. “Savuşalım oh efendim! Canı selamete atalım da orda konuşalım... Anlatırım bir bir...”  </p>
			<p class="paragraf">Kara Kemal Bey bir an gözlerini kapattı. Sonra kederle gülümseyerek başını iki yana salladı:  </p>
			<p class="paragraf">“Yok... Önce haberim olsaydı... Belki sınırdışına çıkardım. Şimdi geçti Abdülkerim; bu durumda kaçmak, saklanmak, suçu kabullenmektir. Katiyen olmaz.”  </p>
			<p class="paragraf">Abdülkerim “Olmaz” sözünün kesinliğiyle yerinden zıpladı kalktı. Kapıya doğru birkaç adım yürüdü. Hızla dönüp, dünyanın en rahat bağdaşında oturan, dünyada gerçekten sevip saydığı biricik adama dehşetle baktı, yumruklarını umutsuzlukla kalçalarına vurdu:  </p>
			<p class="paragraf">“Asıl saklanmamak olmaz... Naciye kimin nesi? Naciye Laz İsmail’in dostu...”  </p>
			<p class="paragraf">“Laz İsmail? Bilemedim.”  </p>
			<p class="paragraf">“Kapalıçarşı’daki kuyumcuyu öldürüp soyan... Ziya Hurşit’le beraber gitti İzmir’e...  </p>
			<p class="paragraf">“Anladım. Değiştirmez durumu. Ziya’yı tanıyoruz nasıl olsa...”  </p>
			<p class="paragraf">“Naciye bilindi mi, suikasttan haberi var demek hükümetin... Haberi varsa...” Umutsuzlukla yumruklarını göğsüne vurdu. Kaçmalı... “Kaçmalı hemen!” Kolundan tutup kaldıracakmış gibi hızla yaklaştı, önünde durup ellerini çaresizlikle uğuşturdu. “Kalk savuşalım abi... Bildiğin gibi değil bu iş! Senin de... bu işe... karıştırdılar adını...”  </p>
			<p class="paragraf">“Kim?” Kara Kemal irkildi. “Ne gibi, nasıl?”  </p>
			<p class="paragraf">“Karıştırdılar... ‘Küçük Efendi de var,’ dediler.”  </p>
			<p class="paragraf">“Kim? Ne cesaretle... Kim yapabilir böyle bir alçaklığı? Alçaklık bu! Kim diyorum? Şükrü mü?”  </p>
			<p class="paragraf">Abdülkerim, yutkundu:  </p>
			<p class="paragraf">“Şükrü... Baytar... Bizim Baytar Rasim...”  </p>
			<p class="paragraf">“Neden?”  </p>
			<p class="paragraf">“Sen işin içinde olmayınca yanaşmadı Sarı Paşa’yı vurmaya Ziya Hurşit...”  </p>
			<p class="paragraf">“Ne zaman duydun bunu sen? Bana niçin haber vermedin?”  </p>
			<p class="paragraf">“Duymadım... Dün duydum... Töbe... Bu sabah duydum. Rasim söyledi. Baytar Rasim... Namussuzum ki yoktu haberim!”  </p>
			<p class="paragraf">“Bunca zaman saklamış da, bu sabah neden söylemiş?”  </p>
			<p class="paragraf">“Çünkü dün gece... Birinden duymuş... Ziya Hurşit’in İstiklal Mahkemesi reisinden üç bin lira aldığını...”  </p>
			<p class="paragraf">“Üç bin lira mı? Acayip! Ne parasıymış? Hayır, sanmam. Olur mu hiç? Yok ilintisi... Yalandır. İftira...”  </p>
			<p class="paragraf">“Ben de öyle dedim. İftira olmadığına emin, bizim Baytar... Ayrıca başka bir şeyden de pirelenmiş...”  </p>
			<p class="paragraf">“Nedir o?”  </p>
			<p class="paragraf">“Şükrü mektup veriyormuş Ziya’ya... Sarı Efe Edip’e yazmış... Şifreli mektup...”  </p>
			<p class="paragraf">“Şifresiz de yapamaz, alık! Ne yazıyor?”  </p>
			<p class="paragraf">“Yazdığının önemi yok... Ziya diretmiş, Baytar Rasim’e de imzalatmışlar... İstiklal Mahkemesi’nden para alma meselesini duyunca, mektup imzalatmadaki üstelemeyi beğenmemiş... Beni buldu. ‘Meraklanma... Sarohan mebusu Abidin İzmir’de, yazarız bir telgraf, alır mektubu yırtar,’ dedim. Abidin’in İzmir’de bulunduğunu öğrenince aklı başından gitti bizimkinin... Çünkü Abidin de bu işin içindeymiş... ‘Abidin İzmir’deyse, Şükrü neden mektup yazdı, bana neden imzalattı? Abidin götürüp Edip’le tanıştırdı ya Ziya’yı...! dedi. Kızdı. Senin adını karıştırdıklarını kaçırdı ağzından... Duyar duymaz koştum...”  </p>
			<p class="paragraf">“En önemlisini gizleyerek ‘Savuşalım,’ demeye kalktın. Hiç düşünmedin mi, hükümet haber aldıysa, duyulacak bugün yarın... Haberim olacak, ama biz bizden...”  </p>
			<p class="paragraf">Abdülkerim, Kara Kemal’in hiç beklemediği bir şey yaptı, dizleri kılıçla biçilmiş gibi önüne çöküp ellerine sarıldı:  </p>
			<p class="paragraf">“Vakit geçirmeyelim oh Kemal Abi... Ayaklarını öpeyim kalk giyin! Savuşalım... Saklanalım yarına kadar...” Ağlamaya başlamıştı. “Hadi davran efendim, davran köpeğin olayım!”  </p>
			<p class="paragraf">Kara Kemal, Abdülkerim’in böyle sululukları hem sevmediğini hem de beceremediğini biliyordu. Şaşırmıştı. Kendini toplayınca çöktüğü yerden kaldırmaya çalıştı:  </p>
			<p class="paragraf">“N’oldu sana Abdal oğlum? Nedir bu panik? Geç kalmadıksa, başımızın çaresine bakacağız elbette... Ayıp! Ağlar mı adam çocuk gibi... Toplan! Salt ölümün çaresi yoktur bu dünyada... Mademki daha ölmedik, çabalayacağız. Kalk otur.” El çırptı, bekledi. Kapı tıkırdayınca emretti. “Soğuk su verin bize... Elbiselerimi getirin. Hasip gelsin!”  </p>
			<p class="paragraf">Kendisini hiç zorlamadan sakindi. Marpucu nargileye telaşsız sararken elleri katiyen titremiyordu. Odacısına, istekle hazırladığı bir ziyafet için emirler verir gibi gülümseyerek bir bir anlattı.  </p>
			<p class="paragraf">“Evdeki parayı al, bir çantaya koy... Sonra git, Aksaray’da bir güvenilir şoför bul, yanına atla... Caminin önünde durdurun arabayı... Motorun kapağını açsın şoför... Motorla uğraşıyor gibi yapıp beklesin... Buraya gelmen gerekmez senin...” Kapı vuruldu. “Alıver şu elbiseleri... Temiz mendil versinler birkaç tane... Soran olursa, Boğaziçi’ne hasta bakmaya gittim. Arabayı bırakıp yazıhaneye gitme, bizimle geleceksin...”  </p>
			<p class="paragraf">Hasip Ağa şaşırmamış, telaşlanmamıştı. Aklında tutma gücü gibi, soğukkanlılığı da olağanüstüydü.  </p>
			<p class="paragraf">Kapı aralığından aldığı elbiseyi sedire özenerek koydu. Hemen çıktı.  </p>
			<p class="paragraf">Abdülkerim pantolonu kapıp uzatmıştı. Kara Kemal Bey pantolonu giydi, sonra gömleğini aldı. İçeri girip duvarın dibine küçük bir çanta bırakan Hasip Ağa’yı durdurttu:  </p>
			<p class="paragraf">“Şoför duymasın... Gurbet Hala’nın bostana bırakacağız seni... Onda da epey para vardır. Ordan akşama doğru çıkar, Beşiktaş’ta Niyazi’yi bulursun, Katil Niyazi’yi...”  </p>
			<p class="paragraf">Abdülkerim birden ürktü:  </p>
			<p class="paragraf">“Eski komiserlerden Niyazi mi?”  </p>
			<p class="paragraf">“Evet... İtilafçıların fedailerinden... Neye şaştın?”  </p>
			<p class="paragraf">“Aman Efendim... Güvenilmez... Hele bugünlerde hiç güvenilmez.”  </p>
			<p class="paragraf">“Öyle mi Hasip Ağa? Bak ne diyor senin Abdülkerim Bey?”  </p>
			<p class="paragraf">Hasip Ağa hiç duraksamadan kestirip attı:  </p>
			<p class="paragraf">“Sağlamdır Niyazi Bey... Güvenlidir.”  </p>
			<p class="paragraf">“Aklım ermedi. Can düşmanlarımızdan...”  </p>
			<p class="paragraf">“Dostlarımızı göreceğiz yakında Abdülkerim oğlum. Evet, bulursun Niyazi’yi, dersin ki, ‘Gurbet Hala seni görecek, gerektikçe... Efendi’ye söyleyeceklerini onunla bildirirsin,’ diyeceksin... Hadi çabuk...”  </p>
			<p class="paragraf">Hasip Ağa nargileyi alıp çıktı. Kara Kemal Bey bu dikkati beğenmişti. Gülümseyerek saatine baktı:  </p>
			<p class="paragraf">“Hani hikâye vardır. ‘Bizim uşak, şimdi pabuçları giydi... Şimdi kapıdan çıktı... Şimdi limana indi... Şimdi...’”  </p>
			<p class="paragraf">Abdülkerim çok önemli bir şey hatırlamış gibi elini kaldırarak atıldı...  </p>
			<p class="paragraf">“Aman Kemal Abi! Seslenelim Hasip Ağa’ya... Seslenelim çabuk!  </p>
			<p class="paragraf">“Neden?”  </p>
			<p class="paragraf">“Olmaz bizimle gelmesi... Yazıhaneye koşsun... Kâğıt mağıt varsa...  </p>
			<p class="paragraf">“Ne kâğıdı?  </p>
			<p class="paragraf">“Zararlı... Sizi suçlu düşürecek... Mektup filan... Burdakilere de bakıverelim...”  </p>
			<p class="paragraf">“Sen beni Şükrü’yle Baytar Rasim mi sandın ki, zararlı kâğıtlar bulunsun şuramda buramda? Ferah ol! Şimdiye kadar zararlı hiçbir şey yakalatmadım ben... Allah ömür verir de yaşarsam, bundan sonra da yakalatmam.” Saatine baktı. “Ne diyorduk? Kısası... Hasip Ağa on dakika sonra caminin önündedir. Biz yedi dakika sonra çıkarız.”  </p>
			<p class="paragraf">“Bulamazsa şoförün uygununu?”  </p>
			<p class="paragraf">“Bulur o... Bulur, çünkü bütün şoförlere güveniriz Allah’a şükür... Hiçbiri söylemez, çok bunalmadıkça... Bunaldı mı, baban da söyler. Ya da sen hesabını söyler diye tutacaksın. Söylemezse bahtına...”  </p>
			<p class="paragraf">Kara Kemal Bey kravatını özenerek bağladı, ceketini giyip önünü ilikledi. Mendillerini alıp çevresine baktı:  </p>
			<p class="paragraf">“Bir şey unutmadık ya...”  </p>
			<p class="paragraf">Abdülkerim gelişigüzel söylenmiş olan bu sözü fırsat saydı:  </p>
			<p class="paragraf">“Unutuyorduk az kalsın!” Çenesiyle duvarda asılı tabancayı gösterdi. “Alın üstünüze...”  </p>
			<p class="paragraf">“Neyi?” Kara Kemal bir an şaşırdı. “Silahı mı? Niçin?”  </p>
			<p class="paragraf">“N’olur n’olmaz. İyidir.”  </p>
			<p class="paragraf">“Vazgeçemediniz gitti şu tabanca oyunlarından... Muhalefette düşürmediniz elinizden. İktidarda hiç bırakmadınız. Anlatamadım merhuma... Tabancayla devlet idare edilemeyeceğini... Anlatamadım dedimse...” Öldü öleli Talat Paşa’ya hiç şaşırmadan “Merhum” diyor, her anışta böyle kederleniyordu. Bilirdi elbette hepimizden iyisini... Ama sıkıştı mı, kendisi de çekerdi çekmeceyi... “Hodri meydan!” diyerek yapışırdı tabancasına... Acıyla gülümsedi. Tabancalık iş değil bu bizim içine düştüğümüz bela, tüfekle topla bile üstesinden gelinecek iş değil. Saatine baktı. “Unutturma, sigara alalım bolca... Lazım olacağa benzer.”  </p>
			<p class="paragraf">“Nargilenizi?”  </p>
			<p class="paragraf">“Bakalım, düşüneceğiz. Nereye gideceğimizi bulalım.” Çantayı gösterdi. “Hadi, alıver şunu, çıkalım yavaş yavaş... Arkadan dolaşmak daha doğru...” Abdülkerim çantayı alıp saygıyla yol verince Kara Kemal Bey kapıda durup gördüklerini unutmamak istiyormuş gibi odaya baktı. “Tamam... Unutmadık bir şey... Hadi...”  </p>
			<p class="paragraf">“Kemal Abi... Alıverelim şunu, rica ederim... Büyük Efendi’nin yadigârı değil miydi? Kalmasın it köpek elinde... Gelin dinleyin beni, alıp gidelim.”  </p>
			<p class="paragraf">İttihatçıların İaşe Nâazırı Kara Kemal Bey çıkacaktı. Durakladı. Döndü. Bir an silaha bakarak düşündü.  </p>
			<p class="paragraf">Abdülkerim soluğunu kesmişti. Silahı alsa, içine düştükleri tehlike sanki çok azalacaktı.  </p>
			<p class="paragraf">“Peki Abdal Kerim oğlum... Kırk yılda bir sözünü dinleyeceğim!”  </p>
			<p class="paragraf">Abdülkerim sevinçle koştu, silahı kemerden sıyırıp uzattı.  </p>
			<p class="paragraf">Kara Kemal Bey küçük golt’u ceketinin iç cebine, cüzdanını koyar gibi alışık atıvermiş, bu yatkınlık Abdülkerim’i hiç hazır olmadığı halde çok sevindirmişti.  </p>
			<p class="paragraf">İçinde debelendiği bunaltıyla bağdaştıramadığından yadırgadığı bu aşırı sevincin iki sebebi vardı. Dövüşe girdiği halde, dövüşün yasalarını kabul etmeyen bir yoldaşın yükünden kurtuluyordu. Kötüsü gelirse, dünyada gerçekten sevip saydığı biricik insanı düşmana canlı vermemek için kendi eliyle vurmak zorunda kalmayacaktı.  </p>
			<p class="paragraf">  </p>
			<p class="paragraf">Külüstür taksi, bir zaman, hırıldayıp silkelendikten sonra yürüyebilmiş, içeriyi keskin benzin kokusu sarmıştı. Gitgide artan hız arabaya can katınca, duydukları güveni sağlamlaştırıyordu. Arka sokaklardan dolaşırken, rastladıkları çeşmelerde su içer gibi yaparak köşeleri kollamışlar, izlenmediklerine kesinlikle inanmışlardı.  </p>
			<p class="paragraf">İlk defa düşmüyorlardı KOVALANAN ADAM durumuna... Bu SAKLAMBACI uzun yıllar Abdülhamit hafiyeleriyle oynamışlar, sonra Büyük Kabine zamanı epeyce tedirgin olup haftalarca yer değiştirmişlerdi. Mütarekede şartlar gerçekten tehlikeliydi. Tutulup asılmak, Türkçesi “tantuna gitmek” ya da bir köşeyi dönerken Ermeni kurşunuyla yere serilmek her sabah hatırlanan, bütün gün beklenen şeylerdendi. Büsbütün başka bir mesele olduğu halde, Kara Kemal Bey, 31 Mart patırtısında da saklanmıştı. Gözlerini kısarak hesapladı: “Yaş kırk yedi... Çıkar on yedisini, kalır otuz... Otuz yılda beş defa saklanmak zorunda kaldık. Altı yılda bir... Üçü, en güçlü iktidardan darağacına tekerlenmekti bunların... En acemisi de bu seferki galiba... Sıkı gözaltı ne demek? Çıkar yakalama emrini, bastır apansız... Sıkı gözaltı nasıl olsa sezilir, sezilirse elbet kaçma düşünülür. Bu derme çatma, acemi çaylak kadro, göz hapsini nasıl sezdirmez, kaçmaları nasıl önler?”  </p>
			<p class="paragraf">Araba arnavut kaldırımlarında sersem edecek kadar sarsılıyor, soluk tıkayacak kadar benzin kokuyordu.  </p>
			<p class="paragraf">“Benzinimiz var mı acaba yeterince?”  </p>
			<p class="paragraf">“Hasip Ağa düşünür böyle şeyleri... Hiç savsaklamaz.”  </p>
			<p class="paragraf">“Var mı kararlaştırdığımız bir yer?”  </p>
			<p class="paragraf">“Bizi...” Kara Kemal Bey, “Saklamak için mi?” diyecekti. Kelimeyi nedense değiştirdi. Misafir etmek için mi?”  </p>
			<p class="paragraf">“Evet...”  </p>
			<p class="paragraf">“Düşünmedim daha... Buluruz.”  </p>
			<p class="paragraf">Memleketin belli başlı varlıklıları bugünkü durumlarına, şu ya da bu yoldan eski İaşe Nâzırı Kara Kemal Bey’in yardımıyla gelmişlerdi. Ayrıca bütün esnaf dernekleri, Halk Partisi’nin aralıksız gayretine rağmen hâlâ avucunun içindeydi. “Öl” dediği yerde ölür, bütün esnaf kâhyaları, birlik başkanları, gedik değnekçileri... Devlet kadrolarındaki sadık adamlarının çoğu daha yerlerinde...  </p>
			<p class="paragraf">Abdülkerim’in de azınlıklar arasında güvenilecek dostları, şehrin ayaktakımları içinde, gözünü budaktan sakınmaz, her çeşit kanundışı davranışa gönüllü tayfası vardı.  </p>
			<p class="paragraf">Kara Kemal Bey düşüncesinin burasında suratını buruşturdu. Serseri takımına başvurmak zorunda kalırsa, onuru kırılacaktı. Adının suikast işine karıştırılması düpedüz edepsizlikti. Abdülkerim’e belli etmek istememişti ama çok kızmıştı. Hâlâ da öfkesi yatışmış değildi:  </p>
			<p class="paragraf">“Neden girdi Şükrü böyle dipsiz bir işe, hayvan gibi?”  </p>
			<p class="paragraf">Abdülkerim, sesteki suçlayıcılıktan ürktü. Sonra, doğrudan doğruya “Neden girdin?” diye sorulmuş da savunmak zorunda kalmış gibi kelimeleri araştırarak duraklaya duraklaya karşılık verdi:  </p>
			<p class="paragraf">“Bana kalırsa... Çok içiyordu son zamanlarda...”  </p>
			<p class="paragraf">“Baytar Rasim’le Abidin çok içmezler.”  </p>
			<p class="paragraf">“Bunlar değersiz buluyorlardı yeni idarecileri... Layık görmüyorlardı çıktıkları yerlere... Kızıyorlardı. Kimi bilgide, tecrübelilikte üstün görüyordu kendini, kimi kabadayılıkta...”  </p>
			<p class="paragraf">“Ne ilgisi var kabadayılıkla devlet idaresinin?”  </p>
			<p class="paragraf">“Kabadayılar, Cumhuriyetçi olan eski komitacılara kızıyorlar. İstiklal Mahkemeleri başkanlıklarına... Sorgusuz morgusuz, keyiflerince adam asabilmelerine imreniyorlar.” İçten gelmeyen gönülsüz bir sesle güldü. “Bilmez misiniz, herkes kendisine denk saydığını kıskanır.”  </p>
			<p class="paragraf">“Delirdiler mi bunlar? Böyle saçmasapan kıskançlıklarla iktidar kavgası mı yapılır?”  </p>
			<p class="paragraf">“Vatan millet lafı edenler var. Mübadil mallarını bölüşüyorlarmış kodamanlar... Musul parayla satılmış... Olmaz diyen Lazistan mebusu Şükrü Bey, Topal Osman gibi bir rezile boğdurulmuş... Hile katılmış son seçimlere... Bununla yetinmeyip Terakkiperver Parti kapatılmış. Şeyh Sait ayaklanmasını bahane edip söz hürriyetini, yazı hürriyetini ortadan kaldıran Takrir-i Sükûn kanunu çıkarılmış... Gazeteciler İstiklal Mahkemesi’ne verilmiş kanunsuz... Niyetleri terör yoluyla diktatörlükmüş... Yaşanmaz hale gelmiş memleket... Oysa, cephelerde İttihatçı subayların gayretiyle, cephe gerisinde İttihatçı memurların, İttihatçı eşrafın gücüyle kazanılmış zafer... Hanedanla halifeliğin kaldırılması İngilizlerin işine geliyormuş aslında... Bunu böyle düşünenler vatan haini sayılmış...”  </p>
			<p class="paragraf">“Suikastla mı düzelirmiş bunlar? Adam öldürmek miymiş çıkar yol?”  </p>
			<p class="paragraf">“Muhalif paşalara güveniyorlardı sanırım. Orduyu onların aracılığıyla ele geçireceklerini umuyorlardı. ‘Mebusların çoğunluğu da bizden yana,’ diyordu, ikide bir Şükrü Bey... Çekindiklerinden belli etmiyorlarmış...”  </p>
			<p class="paragraf">“Durum gerçekten böyleyse suikast neden zorunlu oluyor? Ziya Hurşit maskarasıyla girilir mi böyle bir işe? Herkesin önünde, kısacık külotuyla dolaşmaya utanmayan herif değil mi bu? Kadınlar gibi tırnaklarını cilalayan... Kumarbaz... Ödememek şartıyla borçlandığı için düpedüz dolandırıcı... Punduna getirdi mi, şantaj yapmaktan bile çekinmeyen sefil!”  </p>
			<p class="paragraf">Abdülkerim bu suçlamaların doğru olduğunu biliyordu ama Ziya Hurşit’i, şimdilik daha gözden çıkaramıyordu. Kara Kemal Bey, karşılık bekler gibi sustuğu halde, “Eh... Orası öyle...” dememek için dişlerini sıktı.  </p>
			<p class="paragraf">“Ya Sarı Efe Edip denilen it! Eşkıya tutmaya gittiği yerlerde yangın gibi yakıp kavurmadı mıydı köyleri? Ne rezildir o! Korkak, utanmaz... Ortaoyunu efesi... Çirkef... Irz düşmanı... Daha geçenlerde, kan kardeşi Hacı Sami’nin gizlice memlekete geleceği dedikodusu çıkınca Ankara’ya koşup, ‘Bu dünyada bir bana güvenir, şu kadar para verin, pusuya düşürüp temizleyeyim,’ diyerek çöpçatan bahşişi kadar az bir paraya kahpelik teklif eden ancak az istediği için verileceğini kestirdiği bu parayı sırıtarak alan herif değil mi bu Sarı Efe? Şevki de var mı aralarında bunların? Giritli Şevki namerdi?” Abdülkerim boş bulunup “Evet,” deyince, Kara Kemal Bey umutsuzlukla başını salladı. “Nasıl bildim? Hayır, kurtulamazlar ağır cezalardan bu pis işe girenler... Yahu, İzmir valisine özel hafiyelik ettiğini bilmeyen kaldı mı Şevki’nin? Memetçe’den habersiz sigara yakamaz Şevki... Kaçakçılıkla geçinen, uzun zaman yakalanmayan herifin hafiye olduğunu bu memlekette ancak bizim ünlü Maarif Nâzırımız Şükrü bilmez!” İçini çekti. “Anlaşılıyor neden batırabildik koca imparatorluğu on yıla vardırmadan... Bu kafayla becerilirdi bu iş, Abdal Kerim oğlum... Becerdik. Yazık bunca emeklerime... Kaç kez söyledim. ‘Bizim memleketimizde, suikastçılığa yatkın serserilerle iş yapmaya kalkmak kuduz kaplana binmektir.’ Sürsen ipe götürür, ineyim desen paralar. Paralaması, şantaj... Haddini bilmez, kasıldıkça kasılır, seni korkaklıkla suçlar. Kötü karı gibi cilvelenip hiç yoktan dargınlıklar çıkarır. Yürüyen doğru işleri bozar aralıksız... Elinden hiçbir iş gelmez, serserileri kışkırtır! Yüz kere söyledim bunları Şükrü’ye, Rasim’e, Abidin’e... Hele Abidin kaltabanı... Önce sıvan, yumurta kapıya gelince al yanına Sarı köpeği, savuş İstanbul’a... Bekle ki, Ziya Hurşit rezili çıkarsın ocaktan senin kestaneleri... Akılları sıra, sırtı da gelse, karnı da gelse kazanmış olacaklar. Ya Sarı Paşa’dan kurtulup devlete konacaklar ya da durmadan para sızdıran, suikasttan başka söz etmeyen belayı başlarından atacaklar. ‘İt dişi, domuz derisi’ deyip kaytarmak... Ziya Hurşit’e gerçekten güveniyorlarsa neden İzmir’e birlikte gitmediler Şükrü’yle Rasim? Güvenmiyorlarsa, güvenmedikleri adam, gözden uzak bir iş becerebilir mi? Sen korkacaksın, kaytaracaksın da, namussuzluktan diplomalı haydutlar mertlik edecek!” Biraz düşündü. “Şevki’nin ne mal olduğunu bilmez mi Şükrü, neden karıştırdı bu işe bilerekten? Çünkü imkânsız da olsa kaçamak ister Ziya Hurşit gibi ödlekler... İdealist olmayanların işi değildir silaha sarılmak... Kelleyi gerçekten ortaya koymuş erkek ister bu iş... Doğru eğri, bir şeye gerçekten inanmış adam birini öldürmeye karar verdi mi, hiçbir tedbir geçemez önüne... Oysa yüzde doksan sekiz başarısızlıkla sonuçlanmıştır tarihte suikastlar... Neden? Çünkü kendi kendini yıldırır, çoğunlukla aylıklı öldürücüler... Yakalanma korkusuyla, son dakikada dehşete kapılır bunların çoğu... Ya kendini yakalatır sersemleyip... Ya da cezadan kurtulmak için ele verir arkadaşlarını... Bu işlere akıllı olan ya hiç girmez ya da yüzde yüz sıvanır. Cıvık heriflere öldürttüğün leşi atlayıp nereye gidebilirsin? Suikastla ele geçirdiğini, suikastla geri alırlar senden... Arada, işlemek zorunda kalacağın en rezil suçlar da cabası...”  </p>
			<p class="paragraf">Kara Kemal, bir zaman dışarıya baktı. Güneş bulutlara girmiş, bulanık yaz ikindisinin sıcağı büsbütün dayanılmaz olmuştu. Apansız dönüp yavaşça, bilmece söyler gibi sordu:  </p>
			<p class="paragraf">“Arnavutköy taşocaklarında denediler değil mi bunlar da silahlarını?”  </p>
			<p class="paragraf">“Evet... Nerden bildiniz?” Abdülkerim toparlanmaya çabaladı. “Baytar Rasim söyledi, orda sınamışlar!”  </p>
			<p class="paragraf">“Nerden mi bildim? Mahmut Şevket Paşa’yı öldürenler de orada sınamışlardı. İki saat sonra haber almıştık... Tabancaların markalarını... Kaçar mermi yaktıklarını...”  </p>
			<p class="paragraf">Abdülkerim birden dehşete kapıldı. Bu dehşette kendini kaldırıp tepeüstü içine attığı ölüm tehlikesinin mi, yoksa Kara Kemal Bey’e karşı duyduğu vicdan azabının mı daha ağır bastığını kestiremedi bir zaman... Küçük Efendi’nin söyledikleri yüzde yüz doğruydu. Bilmediği hiçbir şey de yoktu içlerinde. Niçin düşünmemişti peki daha önce? “Hiç mi gelmedi aklımıza, geldi de kendimizi zorlayıp durmadık mı üstünde?” Gövdesini buz gibi ecel teri kaplamış, başına duman çökmüştü. Düşünmeye çabalıyor, geçtikleri yeri bilip çıkaramıyordu. “Nerdeyiz? Hangi cami bu?”  </p>
			<p class="paragraf">Edirnekapı’yı manda arabaları tıkamıştı. Otomobilin durduğunu, bu durmanın uzadığını fark edince dehşeti birkaç misli arttı. “Sür! Sürelim! Aman efendim, durmanın sırası değil!” diye yalvarmamak için dişlerini sıkıyor, geçirdiği buhranı sezip sezmediğini araştırarak yan gözle Kemal Bey’in yüzüne bakıyordu. Adam sakindi. Daha beteri enikonu rahattı. Bu akıl almaz rahatlığa önce şaştı, sonra kızdı. Sanki Küçük Efendi birden tehlikenin dışına sıçrayıp kurtulmuş, kendisini darağacının altında bırakmıştı. “Olur mu böyle? Hani yiğitlik?” Birinin içeriye baktığını görünce hemen elini yüzüne kapattı. Tanımaya çalışıyordu herif. “Polis... Vallah billah polis...” Az kalsın, şoförün omzuna vurup, “Geri bas... Sür başka yola!” diyerek var gücüyle bağıracaktı. Dişlerini sıktı. Bir de, “Şurda burda it kopuk seni birbirlerine gösterdikleri zaman, ‘Ünüm dünyayı tuttu!’ diye kasılırdın değil mi, kaltaban! Al bakalım!” Herif geçip gitmişti ama sanki araştırıcı bakışlarını camda bırakmıştı. “Şu namussuz kapıdan çıkınca, sürelim, sınırı tutalım. Burda saklanmak elvermez artık,” demeye karar verdi. Ucunda ölüm olsa, diyecekti bunu! Salt kendisi için mi? Hayır, Küçük Efendi’nin kurtuluşu da buna bağlıydı. “Meydanda bir şey... Gerçeği saklamak eşeklik... Ne eşekliği, düpedüz namussuzluk... Saklayacağı kaldı mı? ‘İçindeyim başından beri ben bu işin,’ demeli... ‘Adını ben karıştırdım senin,’ demeli... ‘Dediklerin doğru, sınıra yetişmekten başka yolu kalmadı, sürelim,’ demeli...”  </p>
			<p class="paragraf">“Aman beyim...”  </p>
			<p class="paragraf">“Ne var?”  </p>
			<p class="paragraf">Araba yürümeye başlamıştı. Dar kapıdan yavaş yavaş çıkıyordu.  </p>
			<p class="paragraf">“Yok bir şey... Aklıma geldi de...”  </p>
			<p class="paragraf">“Evet...”  </p>
			<p class="paragraf">“Yok...”  </p>
			<p class="paragraf">Günlerce gövdesi iriliğinde taşları dağ başlarına taşımış gibi dayanılmaz bir yorgunlukla arkasına dayandı. Kemikleri sanki yumuşamış, kasları sanki kopup her şeyi birbirinden ayrılmıştı. Gözlerini kapattı. Tehlikeyi ensesinde duymaya başlayalı daha yarım gün olmadığı halde yılgınlık başlıyordu. Bu korkulu rüyadan uyanmalı, yıkanıp temiz bir yatağa girmeli... Tek başına... Yüzde yüz güveneceği... Yakalanmayacağına yüzde bin emin olduğu bir yerde... “Neresi var böyle?” Sanki şimdiki durumda bir işe yararmış gibi, ciddiyetle düşündü. Vaktiyle kanlı işlere girip çıktıktan sonra, yalnız Teşkilat-ı Mahsusa’nın merkezindeki koğuşta deliksiz uyuyabiliyordu. Oradaki açılır kapanır karyolaları derin bir hasretle özledi.  </p>
			<p class="paragraf">Otomobil, bozuk yolda yalpalayarak Edirnekapı Mezarlığı’nın içinde durmuştu. Uzaktan uzağa bir korkunç anı, beyninin derinliklerinde kımıldıyor, bulanıklıktan aydınlığa çıkıyordu. Teşkilat-ı Mahsusa’nın merkezinde bir küçük oda... Bir masa... Karşılıklı iki sandalye... Birinde Başkan Süleyman Askeri... Ötekinde, arkası kapıya dönük, Silahçı Tahsin oturuyor. Önlerinde birtakım planlar, haritalar... Tahsin “Silah” adında bir şirret gazete çıkardıydı Hürriyet’ten sonra... Önüne gelene en rezil saldırıları yaptıydı, en iğrenç çamurları attıydı. “Silahçı” lakabı bundan... Önce faydalıyken giderek zararlı olmaya başladı. Makedonya’ya gönderildi. Galiba harcansın için, Balkan Savaşı’ndan sonra... Gitmesiyle gelmesi bir oldu. Oysa Teşkilat-ı Mahsusa’nın yasasında, gittiği yerden izinsiz gelmenin cezası ağır... Neden dönmek zorunda kaldığını anlatıyor Silahçı... Biraz da şımarıyor şefine... Çünkü bunca yıllık arkadaşı... Kan kardeşliği de var aralarında... Bir kahve geldi Silahçı Tahsin’e... İş üstü kahve, büyük saygı, derin sevgi belirtisidir Teşkilat’ta... Tahsin bir yandan içiyor, bir yandan anlatıyor. Aslında meseleyi pek umursamadığı belli... Boş veriyor. Ben duvara dayanmış bakıyorum. Birkaç yudumdan sonra, “Bu kahve nerenin be?” dedi Silahçı, biraz canı sıkkın... “Amma yaptın haa Tahsincim, halis Yemen,” dedi, bizim şef, Süleyman Askeri... Bir şeyler sordu. Kahve yeni bitmişti ki, sersemlik başladı bizim fukara Tahsin’de... Başı önüne düşüyor, zorlayıp kaldırıyor. Tam kıvama geldiğini anlayınca zile bastı Süleyman Askeri... Kapıda Eşref göründü bizim, Kuşçubaşı, elinde yağlı kement... Ayaklarının ucuna basarak yaklaştı, attı arkadan, ilk sıkışta davranmak istedi Silahçı tabancalarına. Yetmedi gücü. Eşref sırtından itip iskemleyle beraber masaya bastırdı. Süleyman Askeri de beriden dayanıyor. Afyon şerbetinin de etkisiyle çok uğraştırmadı Eşref’i Silahçı Tahsin, iki debelendi, boyladı boylayacağı yeri... “Çuval!” diye bağırdı bizim Eşref... Bir arkadaş koşturdu. Üstünde ne var ne yok aldılar. Dertop edip çuvala sokacaklar, girmez bizim Tahsin... Güldü Süleyman Askeri... “Ulan ölüsü bile ters bu herifin,” diye güldü. Eşref baktı olmuyor, seslendi bana... “Bakarsın koca öküzün boyunduruğa baktığı gibi... Yardım edeyim demezsin...” Zor güç, çuvalladık oğlanı... Attık paytona... Buralarda bir yere getirdik... Geçmiş gün... Buralarda... Parmaklık çevrili bir mezarın ardına bıraktık. Nerden geldi aklıma?  </p>
			<p class="paragraf">Birden soluğunu tuttu. Nasıl olmuştu da, bu işten sonra da deliksiz uyuyabilmişti, Teşkilat-ı Mahsusa’nın merkezinde... Koğuştaki sahipsiz karyolalardan birine sırtüstü yatıp... “Demek ki güvenmemiz, bulunduğumuz yerin gerçekten güvenli olmasından değil, kendi aptallığımızdan geliyor!” Büyük bir umutsuzluğa kapıldı. Yüzünden iki kez geçirdi elini... Aklını, yüreğini, tepeden tırnağa gövdesini, yorgunluğa benzeyen bu derin umutsuzluğa bıraktı. Neden sonra, otomobilin şiddetli sarsıntısıyla kendisini toplayınca, duyduğu garip rahatlığı ölüme teslim oluşa benzeterek ürperdi.  </p>
			<p class="paragraf">Kara Kemal Bey arabayı Gurbet Hala’nın bostanından epey ilerde durdurmuştu. Bir kâğıda birkaç adres yazıp verdi. Gerekirse saklanmak için bunlarla görüşecekti.  </p>
			<p class="paragraf">Hasip Ağa, efendisinin yüzüne son defa görüyormuş gibi kederle baktı. Elini öpüp doğrulduğu zaman, gözlerinden iri yaşlar akıyordu. İçi para dolu çantayı, çok değersiz bir şeymiş gibi aldı. Bunu kendisine veren Abdülkerim’i selamlamadan dönüp yürüdü. Yazıhaneye dolup sabahtan akşama kadar bağıra çağıra gevezelik eden bu aylak heriflerin, efendisine eninde sonunda zarar vereceklerinden hep kuşkulanmış, işte korktuğuna da uğramıştı.  </p>
			<p class="yildiz" xml:lang="en-GB">* * *  </p>
			<p class="paragraf">Araba Kâğıthane’ye doğru tozu dumana katarak giderken Abdülkerim, Hasip Ağa’nın davranışından kalan suçluluğu sindirmeye çalışıyordu.  </p>
			<p class="paragraf">Burda, Haliç’in bitiminde, hamam halvetlerinin yapışkan sıcağı vardı. Deniz denizlikten, dere derelikten çıkmış, yalınkat çukurları dolduran bulanık yağmur birikintilerine benzemişti. “Nerden sezdi bu hayvan herif, efendisinin başını belaya soktuğumuzu? Adını karıştırmasaydık, yakasını bırakırlar mıydı?”  </p>
			<p class="paragraf">“Keşke tembihliyeydik Kemal Abi, kâğıdı yırtmasını...”  </p>
			<p class="paragraf">“Hasip’e mi? Gerekmez. Yırtar mutlaka...”  </p>
			<p class="paragraf">“Dalarsa...”  </p>
			<p class="paragraf">“Dalmaz. Yirmi yıldır bir kez bile dalmadı. Dalmaz, unutmaz, boş vermez. Sadık değildir, sadakatin kendisidir. Hem de akıllı bir sadakat...”  </p>
			<p class="paragraf">Otomobil çıplak tepelerin arasından kıvrılarak yükselirken, biraz önce yanından geçtikleri kel çayır değişiyor, ortasından temiz bir dere akan yeşil bir boğaza benziyordu. “Yakından bilmeyince aldanırsın... Aldanmak istersen, bildiğini bilmezden gelirsin!”  </p>
			<p class="paragraf">Abdülkerim, nedense Ziya Hurşit’i hatırladı. Görünüşünde, Kara Kemal Bey’in kötülemelerine hak verdirecek hiçbir şey yoktu. Yiğitti, yakışıklıydı. Gözlerinin içiyle güler, yürekten gülüşüyle en kuşkulu adamlara güven verirdi. Bilekliydi, cesurdu. Bütün aşırı içki, kadın, kumar tutkunları gibi, arada bir kendine acındıran, böylece de verdiği güveni artıran adamlardandı. Şu anda nerdeydi? N’apıyordu? Yüreğine keskin bir acı saplandı. İnleyince ürkerek döndü. Kara Kemal Bey dalmış, kendini gevşek bıraktığı için yüzü sanki evden çıktığından bu yana on yıl yaşlanmıştı. “İçine düşürdüğümüz batağı, bu hızlı yaşlanışla sökmeye gücü yetmeyecek, kanına girdik adamın!”  </p>
			<p class="paragraf">Abdülkerim biraz önce Ziya Hurşit’e duyduğu acımanın yüz kat ağırını Küçük Efendisi için duydu. Gerektiği yerde hiç duraklamadan önüne gerilip uğruna canını vermeye yemin etti. Suikast başarıyla sonuçlanıp Kara Kemal Bey iktidara da gelse, kendisinden habersiz adını bu kadar tehlikeli bir meseleye karıştırdığını açıklayamayacaktı. Bunu şimdi kesinlikle anlıyordu. Suçunun bağışlanmasını istemeye imkân olmadığına göre canı pahasına yapılan bütün fedakârlıkların nedeni de bilinemeyecekti. Umutsuzluğun bundan insafsızı belki hiç kimsenin başına gelmemişti.  </p>
			<p class="paragraf">Bir şey yapmış olmak için acele sigara çıkardı Küçük Efendisine, saygıyla uzattı:  </p>
			<p class="paragraf">“Yakmaz mısınız?”  </p>
			<p class="paragraf">“Yakalım ya...”  </p>
			<p class="paragraf">Ateş tuttu. Sigara almasına sevinmişti.  </p>
			<p class="paragraf">“Tasarladınız mı bir yer?”  </p>
			<p class="paragraf">“Beraber mi kalacağız?” diye ekleyecekti. Kendisini tuttu.  </p>
			<p class="paragraf">“Yok... Düşünüyorum. Güvenecek dostların çokluğu karar vermeyi zorlaştırıyor. Doğruymuş meğerse, çokluğun bir yerde yokluğa kavuştuğu...” Kısa kısa, sıkıntılı güldü. “Daha kimse bir şey bilmiyor. Misafir gibi hangisine olsa gideriz. Sevinirler, ağırlamak için ellerinden geleni yaparlar. İstemiyorum, bilgisizliklerinden yararlanalım. Güveni kötüye kullanmak olur. Çoğu, kendilerine büyük iyiliğim dokundu sanmakta... Bana borçlu bilirler bugünkü rahat durumlarını... Tehlikeliyse bu işin sonu, vaktiyle yaptığımız iyiliğe dayanarak güvenlerini kötüye kullanmış oluruz. Duyulunca, ‘Ya bizde tutulsaydı, mahvolurduk!’ diye düşünürler. Bence, iyilik edilenden çok, iyilik eden taşımalı yaptığı iyiliğin minnetini...”  </p>
			<p class="paragraf">“Anlamadım.”  </p>
			<p class="paragraf">“İyilik gördün, borçlu sayıyorsun kendini... İyilik ediyorsun! Çok olağandır bu... ‘Yaptığın iyiliğe borçlu kalmak daha güzel!’ demek istedim. Sen neleri tasarladın bakalım?”  </p>
			<p class="paragraf">“Hiç... Hiç ama... Gözü kapalı güveneceklerim... Eh... Epeycedir.”  </p>
			<p class="paragraf">“Benimkiler kadar çoksa, yoka varmasın!”  </p>
			<p class="paragraf">“Sanmam! Benimkiler hükümetin tartaklamasına alışıktır. Söylenmezler kötüsü gelince... Katlanırlar. Sakıncası... Çocuk bolluğu... Yer darlığı... Biraz düşündü. En iyisi, evet... Doğruca Semra Hanım’a gidelim...”  </p>
			<p class="paragraf">“Kimdir?”  </p>
			<p class="paragraf">“Şefik Paşa’nın hanımı...”  </p>
			<p class="paragraf">“Şefik Paşa?”  </p>
			<p class="paragraf">“Tanımazsınız. Bizim rahmetli Enver’in orduyu temizlerken ilk emekliye ayırdığı paşalardan... Bu yüzden kimsenin aklına gelmez.”  </p>
			<p class="paragraf">“Güvenilir mi? Rahatsız etmeyelim!”  </p>
			<p class="paragraf">“Sevindiririz.”  </p>
			<p class="paragraf">“Öyle mi? Kaç yaşında bu hanımefendi? Sağ mı paşası?”  </p>
			<p class="paragraf">“Paşa çoktan sizlere ömür. Evlendikleri zaman aralarında otuz yaş fark varmış... Kırkında, ama hiç göstermez.”  </p>
			<p class="paragraf">“Nerden dostluk?”  </p>
			<p class="paragraf">“Paşadan kalma bir çiftlik işi vardı. Bir türlü çıkaramamış avukatlar... Arkadaşlara söyledim, kolaylaştırdılar.”  </p>
			<p class="paragraf">“İyilik ettin, yükleneceğiz. Bizim dostlardan farkı?”  </p>
			<p class="paragraf">“Vardır Kemal Abi... Göreceksin...”  </p>
			<p class="paragraf">“Dur bakayım... Anladım. Ödeşmişsiniz... Yamansın Abdülkerim...”  </p>
			<p class="paragraf">“‘Minnet borcu kalmasın,’ dedik. Kalmasın ki, rahatça gidilip gelinebilsin...”  </p>
			<p class="paragraf">“Nerde oturuyor? Apartmanda mı?”  </p>
			<p class="paragraf">“Hayır... Fındıklı’nın üstünde... Saray gibi bir konak... Şehzadelerden birininmiş... Satın almış, dayalı döşeli... Bir bahçesi var, Gülhane Parkı kadar değilse de ona yakın.. Hamam... Arabalık. Kış bahçesi... Havuzlar...”  </p>
			<p class="paragraf">“Kalabalık mı?”  </p>
			<p class="paragraf">“Hayır... Bir kalfa... Bir uşak... Hem bahçıvan hem arabacı... İkisi de çok bağlı hanımlarına... Sizin Hasip Ağa gibi...”  </p>
			<p class="paragraf">“Ne diyeceksin benim için? Tanır mı resimlerden filan?”  </p>
			<p class="paragraf">“Sanmam! Deriz bir şey... Hiçbir şey demesek de sormaz.”  </p>
			<p class="paragraf">“Anadolu’dan sana misafir gelmiş olurum. Emekli valilerden Şefik... Bu adı seçelim ki, unutulup karıştırılmasın...”  </p>
			<p class="paragraf">Arabadan Sıraselviler’de indiler. Kara Kemal Bey şapkasını gözlerine çekerek yürüdü. Abdülkerim para verdi, bir an, “Soran olursa bizi buraya getirdiğini sakın söyleme,” demeyi geçirdi aklından... Tuttu kendini, sanki bu sözler ağzından isteği dışında çıkabilirmiş gibi hızla döndü.  </p>
			<p class="paragraf">“Bir emrin var mı abi? Yarın marın?”  </p>
			<p class="paragraf">Abdülkerim dalmıştı. Anlamaya çalışarak baktı.  </p>
			<p class="paragraf">“Ver adresi... Söyle saati... Gerekirse beklerim...”  </p>
			<p class="paragraf">“Beklerim” sözüyle, Abdülkerim, kendisini Novotni’de bekleyen Baytar Rasim’i hatırlayıp telaşlandı. “Haber ulaştırmalı Rasim’e... Ulaştırmamak olmaz...” Şoförü araştıran bakışlarla süzüyor, göndereceği haberi derleyip toparlamaya çabalıyordu. “Durum kötü... Savuş...”, “İşler karışık... Saklan birkaç gün...” Bir an, Kara Kemal Bey’i götürüp konağa bırakmak, sonra otomobile atlayıp Novotni’ye koşmak geçti aklından... Novotni’de görünmeyi göze alamadı. “Gelmediğimi görünce... İşkillidir. Sezinler. Savuşur...”  </p>
			<p class="paragraf">“Bir emrin mi var abi? Sigara migara?”  </p>
			<p class="paragraf">“Yok... Sağ ol!”  </p>
			<p class="paragraf">Çaresizlikle debeleniyordu. Motor hırıldamaya, araba sarsılmaya başlamıştı. Yürüdü mü bitti.  </p>
			<p class="paragraf">“Hadisene...”  </p>
			<p class="paragraf">Bir otomobile, bir seslenen Kara Kemal Bey’e baktı. Araba kalktı kalkacak... Yürüyor, yürüdü. Uzaklaşıyor. Sapacak, haber yollamak, koşup gitmek imkânı kalmayacaktı.  </p>
			<p class="paragraf">“Hadisene canım... N’oldu? Ne var?”  </p>
			<p class="paragraf">“Yok bir şey...” Hızlandı. “Yok...”  </p>
			<p class="paragraf">“Durmak doğru değil sokak ortasında...”  </p>
			<p class="paragraf">Abdülkerim dinlemiyordu. Sabah sabah koşup gelen, leş gibi yatarken, daha beteri, hayvan gibi çiftleşirken, tartaklayıp tehlikeyi haber veren arkadaşını yüzüstü bırakmıştı. Alçaklıktı bu... Kancıklığın görülmemişi, korkaklığın en reziliydi. “Sen git desem... Adresi verip...”  </p>
			<p class="paragraf">“Bir şey geldi senin aklına... Önemli mi çok? Nedir?”  </p>
			<p class="paragraf">Abdülkerim nedense Baytar Rasim’e haber ulaştırmak için artık iş işten geçtiğine birden inanmıştı. Gülmeye çalıştı.  </p>
			<p class="paragraf">“Boşuna telaşlanmaktayız gibime geliyor Kemal Abi...”  </p>
			<p class="paragraf">“Nasıl boşuna?”  </p>
			<p class="paragraf">“Dediğin kadar kötü değildir bizim Ziya Hurşit...” Bakma kumarcılığına... Bunları kendisi değil, sanki omuzbaşından fısıl fısıl başkası söylüyordu. “Yüreklidir. Kaç kez denedim. En çetin yerde sınadım.”  </p>
			<p class="paragraf">“Nerden çıkardın şimdi bunu? Bana mı öğreteceksin palavracıyı? Hiç o kadar geveze suikastçı görülmüş mü? Yazık size! Bunca tehlikeli silah oyunlarına girip çıktınız. Nerde denedin sen bu rezili? İktidara çalışırken denedin. Babam da yiğittir arkasını iktidara verdi mi! Aslına bakarsan, biz önce kendimizi, sonra birbirimizi aldattık komitacılıkta... Aldanmanın, aldatmanın en korkuncu, başarılarımızı kendi gücümüzün sonucu saymamızdır.  </p>
			<p class="paragraf">“Ya?”  </p>
			<p class="paragraf">“Bana öyle geliyor ki, Abdülkerim oğlum, ne yaptıksa, iyi kötü, hep Almanların isteğiyle, onların desteği sayesinde, onların çıkarına yaptık. Bugün başımıza bir felaket gelirse, artık bu desteğin memlekette işlemez olmasından gelecektir.”  </p>
			<p class="paragraf">“Aklım ermedi. Ordu, Devlet... Hükümet... Parti...”  </p>
			<p class="paragraf">“Boş ver... İktidarı hak etmemiştik. İmparatorluk bu yüzden battı. Son umudu Ziya Hurşit serserisine bağlamakla bulduk hak ettiğimizi... Hak ettiğimiz... Rezillikti çünkü... Böyle serseriler direnemez sıkıyı görünce...”  </p>
			<p class="paragraf">“Sanmam, Kemal Abi... Vermez arkadaşlarını Ziya Hurşit... Bir şey yapmasa bile, kimseyi vermez ele...”  </p>
			<p class="paragraf">“Neden düştü bu kadar üstüne suikastın? Kolay geldi adam öldürmek... Zihninde uzun süre adam öldürme fikrini taşıyan, çabuk çözülür...”  </p>
			<p class="paragraf">“Hayır... Ele vermez kimseyi benim bildiğim Ziya Hurşit... Göreceksiniz.”  </p>
			<p class="paragraf">“İnşallah... Evet, olabilir de... Çünkü birini öldürmeye karar vermek, bir anlamda kendini öldürmeye de karar vermektir. Eğer senin Ziya Hurşit bunu böyle düşünmüşse... Kendisini yakabilir kabadayılık uğruna.” Biraz düşündü. “Hayır, bana böyle gelmedi bu herif hiçbir zaman... Deli bile değildir Ziya Hurşit... Düpedüz edepsizdir.”  </p>
			<p class="paragraf">Akşam oluyordu.  </p>
			<p class="paragraf">Bir zaman konuşmadan yürüdüler. Bir köşeyi kıvrılınca, Abdülkerim açık bir sevinçle fısıldadı:  </p>
			<p class="paragraf">“Geldik...”  </p>
			<p class="paragraf">Kara Kemal Bey anlattığını tamamlıyormuş gibi konuştu:  </p>
			<p class="paragraf">“Ya bu sıkı gözhapsi? Nerden çıktı bu emir sipsivri?”  </p>
			<p class="paragraf">“Sipsivri mi?” Abdülkerim, soruyu pek anlamadan karşılık verdi. “Bilmez misiniz, acemi bunlar” hükümet işlerinde... Bir yerde takılıp kalmış bir eski emirdir. Körlemeden bir emir... Biri göze girmek için vermiştir bir curnal... İşleme girdi... Döndü dolaştı... Hayır... Haberleri olamaz. Eminim buna, dinim gibi...”  </p>
			<p class="paragraf">Kara Kemal Bey’in gülmesi tuttu. Abdülkerim’in dinsel inançlarında adamakıllı gevşek olduğunu biliyordu. Kadın işlerinde de yaşlıyı körpeyi, güzeli çirkini, toplum basamaklarında alçağı yükseği pek ayırt etmezdi. Bir güvenilecek yanı, bu işlerde sululuğu, zorlamayı, onursuzluğu hiç sevmemesi, gittiği yerde mutlaka saygı görmeyi sağlamasıydı.  </p>
			<p class="paragraf">“Nah şu beyaz konak...”  </p>
			<p class="paragraf">Kara Kemal Bey az kalsın uzun bir beğeni ıslığı öttürecekti.  </p>
			<p class="paragraf">Konağın yapımına, hiç abartmasız, koca bir orman harcanmıştı. Yaptıran şehzadenin aşırı meraklı olduğu, kulelerden, cumbalardan, şehnişinlerden belliydi.  </p>
			<p class="paragraf">Mermer merdivenlerden çıktılar.  </p>
			<p class="paragraf">Abdülkerim zili güvenle üst üste çaldı. Kapı açılınca, “Buyurun,” diye yol verdi, kendi evine gelmiş kazak erkeklerin rahatlığıyla girip kanadı örttü.  </p>
		</div>
	</body>
</html>