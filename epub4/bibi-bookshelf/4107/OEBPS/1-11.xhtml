<html xmlns="http://www.w3.org/1999/xhtml">
	<head>
		<title>1-11</title>
		<link href="css/idGeneratedStyles.css" rel="stylesheet" type="text/css"/>
	</head>
	<body id="x1" xml:lang="tr-TR">
		<div class="Basic-Text-Frame">
			<p class="split" xml:lang="en-GB">  </p>
			<p class="ort" id="_idParaDest-9" xml:lang="en-GB">4  </p>
			<p class="paragraf">Paşa Çiftliği’nin Derviş Kâhyası kalın, dokunaklı sesiyle Menâkıpnâme-ı Hacı Bektaş Veli okuyor, hepsi Bektaşi olan çiftlik yanaşmaları arasında kaçgöç bulunmadığı için, kadın erkek toplanmış, şaşılacak yerlerinde derin derin iç çekip inleyerek dinliyordu.  </p>
			<p class="paragraf">Rivayettir, hazret-i hünkâr Hacı Bektaş Veli Efendimiz kapısında ve hizmetinde Güvenç adlı bir derviş vardı. Epeyce er terbiyesi yemiş kimse idi. Bir gün...”  </p>
			<p class="paragraf">Abdülkerim, üçüncü defa, açık kapıdan sofaya baktı. Okuyanla dinleyenleri tedirgin tedirgin gözetledi.  </p>
			<p class="paragraf">Derviş Kâhya, Güvenç Abdal meselesine geçmeden önce, Hayriye’nin kocası Kömüryakıcı’yı ocağa göndermişti. Yarın sabah ya da en geç öğleye doğru ocak açılacağından bu gece başında bulunmak, sabaha kadar göz kulak olmak gerekiyordu. Herif gönülsüz kalkmıştı. “Ormana gitmeden karıya bakar mı ola? Kıl kadar erkekliği varsa, kocalık hakkını almadan geçip gidemez...” Hırsla içini çekti. Arada bir dalıyor, sonra okunanı anlamak için kendisini zorluyordu. Güvenç Abdal, Hacı Bektaş’a, “Muhip nedir, mürit ve âşık nedir ve ne demektir?” diye sormuş.  </p>
			<p class="paragraf">Hacı Bektaş buna doğruca karşılık vereceğine, “Bir sarrafta bin altın nezrimiz var, al getir,” diyerek, Güvenç’i yola çıkarmış... Ne kendisi sarrafın nerde olduğunu söylüyor ne de Güvenç soruyor. “Hemen emri işittikleyin cüppesini giydi, eteklerini topladı, hazırların ellerini öptü, yola vurdu...”  </p>
			<p class="paragraf">Hava domuzuna sıcaktı. Abdülkerim, aralıksız terliyor, içtiği şarap sanki ter olup derisinden fışkırıyordu.  </p>
			<p class="paragraf">Güvenç Abdal bir günde üç günlük yol gidip Hindistan’ın “Delli” şehrine ulaşmış... “Bir şehir ki, anlatılması mümkün değil... Yüce kalesi içinde, âdemleri sayısının sonu yok... Güvenç’e şaşkınlık elverdi. ‘Hiç ben bu vilayetimizde bu kadar ulu şehir gördüğüm yok ve de ne işittiğim...’ diyerekten...”  </p>
			<p class="paragraf">Hizmetçi kız, şarap tasını dolaştırırken Abdülkerim saatine baktı. Herif gideli on dakika olmamıştı. Saati kulağına götürdü: “Durmuş mu bu namussuz?” Şıkır şıkır işliyordu. “Herif... Karıyı... Hay Allah belasını versin... Hacı Bektaş’ın da, Güvenç Abdal’ın da... Senden iyi aptal mı olur, kaltaban Abdülkerim?” Elini yüzünden geçirdi.  </p>
			<p class="paragraf">“Dahi, Güvenç Abdal şehre girdi, sokak be sokak giderek pazara yetişti. İçinde gezerek şehrin bedestenine uğradı. O yana bu yana baktı. Geçip gidedururken karşıda gördü bir sarraf oturur...”  </p>
			<p class="paragraf">Abdülkerim sigara yaktı. Sakalını kaşıdı hırslı hırslı... Bir türlü alışamamıştı bu cenabete... Karıya yanaşıp toptancı Şaban’ın öğüdüne uyarak “hamlesini sınamaması” belki de bu sakalın yüzündendi.  </p>
			<p class="paragraf">Derviş Kâhya kalın sesiyle okuyordu. Meğer Hacı Bektaş Veli hünkâra bin lira nezreden sarraf bu sarrafmış... Bir gün gemide giderken fırtınaya tutulmuş, candan umut kesilince erenlere bin altın adamış... Hacı Bektaş hünkâr yetişip gemiyi kurtarmış... Sarraf, Güvenç Abdal’a bin altın adadığından başka, Hacı Bektaş fukaraları için bin altın sadaka, Güvenç’e de bin altın yolluk veriyor. “Güvenç Abdal ol üç bin altını bir keseye koyup koynuna saldı. Erenlerin hizmetini bitirdi. Sarrafla vedalaşıp şehir içinde giderken apansız bir cumbaya gözü takıldı. Gördü kim ol çardağın penceresine ay yüzlü bir güzel kız durur. Görmesiyle Güvenç’in aklı başından gitti. Bin can ile vurulup tutuldu. Gözünü ayıramadı. Üç gün üç gece, yemedi içmedi, uyumadı, ayakta durup pencereye baktı. Kız büyük bir tüccarın kızıydı. Dile düşeceğinden korkup cariyesini yolladı. Cariye dedi: ‘Hey derviş, üç gün üç gecedir bu pencereye bakıp hayran olmuşsun! Yoluna gitmezsin! İmdi ol umduğun ol murat sana elvermez. Onun gibi varlıklı yer kızını avlayayım diyen kimsenin pulu altını gerektir ki, isteğine yol bula...’ Güvenç Abdal bunu duymasıyla... ‘Vay! altınıma n’oldu?’ diye çalınıp, üç bin altını çıkarıp, şıkırdatıp göstermesiyle... Kız razı olup, Güvenç’i gizlice içeri alıp...”  </p>
			<p class="paragraf">Abdülkerim, sanki böyle bir söz bekliyormuş gibi kuşağının altındaki Parabellum’u yoklayıp hemen kalktı, sessizce çıktı.  </p>
			<p class="paragraf">Koca köpek gölgeden hızla fırlamış, tanıyınca inleyerek yatmaya dönmüştü.  </p>
			<p class="paragraf">Sıcak temmuz gecesi, yıldız alacasıyla enikonu aydınlıktı. Bu aydınlıkta sise benzer garip bir dalgalanma, yaprak hışırtısına benzer bir sürtünme vardı.  </p>
			<p class="paragraf">Abdülkerim binalardan uzaklaşınca omzu üstünden geldiği yönü kolladı. Yalnız Menâkıpnâme okunan odada ışık yanıyordu. Kara Kemal Bey’in penceresi karanlıktı. “Belki uyumuştur. Uyanır sabaha karşı...” Kibar adamdı Kemal Abisi... Uyandırmamak için öksürürken mendili ağzına tutuyor, kibriti gayet yavaş çakıyordu. “Rahatsız eder adamı kibarlığı... Bunaltır!”  </p>
			<p class="paragraf">Birden kendi ayak seslerini duyup ürktü. Gürültü etmemeye çalıştı bir zaman, sonra derin derin soludu. Gece tıka basa kekik kokuyordu. “Yok be! Kekik de neymiş... Bal gibi karı kokuyor...” Sesle güldü. “Bal gibi” sözüyle Naciye’yi hatırlamıştı.  </p>
			<p class="paragraf">“Yüzbaşıymış babası... Doğru mu? Hepsi de yüzbaşı kızıyız derler...” Maaş cüzdanını göstermişti. Bakar gibi yapıp boşverdiğine pişman oldu. “Neden bakacakmışım? Ne çıkar?” Asıl adını öğrenirdi. “Bakalım Naciye mi, Nimet mi?” “Nimet piyasa adım,” demişti. “Atmadıysa, ‘Rabbin bana bir nimeti varsa o da sesin’ şarkısını buna yazmış herif... Sanmam. Yakıştırırlar çoğu...” Şarkıyı Naciye söylüyordu sanki... Şurda bir yerde... Biraz pürüzlü, ama gerçekten dokunaklı sesiyle... “Ne kadar korkmuştur kim bilir yakalandıkları zaman! Savuşturabildi mi acaba korkusunu kolay kolay? Karı milletinin yılgını çekilmez! Sırnaşır. Hele sırnaştığı herifte iş yoksa... Rezilliktir. Silahı sökmüyor çünkü...” Yüreğini aralık aralık kıskançlık yokluyordu. “Saçmalama oğlum... Bırak şimdi geçmişi... Önümüzdeki işe bakalım!” Böcekler ötüşüyordu. Birkaç kurbağa atladı suya... Hızlandı. “Güvenç Abdal bile keseye el atmış... Demek bunun yolu budur, dünya kuruldu kurulalı...” Yanında yeterince bozuk para var mı yok mu hatırlamaya çalıştı. “Pahası ne olabilir Kömüryakıcı karısının? Ne bileyim? Alıp sattığım şey değil.” Kısa kısa güldü.  </p>
			<p class="paragraf">Evin karaltısı görününce durakladı. “İster misin herif takılmış kalmış... Tadına doyamayıp... Git işine... Kaç yılın tadı? Bezmiştir çoktan... Cicilik micilik mi kalmıştır?” Yaklaşınca Sarı Çavuş’un gelmiş olabileceğini düşündü. Elini tabancasının üstüne koydu, hemen çekti. “Dellenmeyelim. Vuruşmaya gelmedik, uyuşmaya geldik!” Gürültü etmemeye çalışarak avlu kapısına sokuldu. Durup dinledi. Ses yok... Işık yok... “Herif gidince kapıyı sürgüleyip yatmıştır!” Suratını buruşturdu. Eskiden beri bu işte sıraya girmeyi sevmiyordu. Gecenin bir vakti, buraya neden geldiğinin bahanesini de uyduramamıştı daha. “Atarız bir şey,” dedi, güvenle avluya girdi. Sarı Çavuş’un içerde bulunması ihtimalini kafasından silivermişti. Kocaları hiç adamdan saymazdı evvel-eski... Kapının önünde durdu. “Yiğit karı kapısını sürgülemez, ‘Allah’ın alacağı bir canım, hovardanın alacağı bir tadım,’ çünkü...” Amin der gibi ellerini yüzünden geçirdi, “El benden, destek Tanrı’dan,” diye sırıtarak mandala yavaşça bastı.  </p>
			<p class="paragraf">Kapı sürgülüydü. Görülmemiş bir şeymiş, açıkça hakkı yenilmiş gibi canı sıkıldı. Hiçbir yalan hazırlamadığı halde kapıyı vurdu. Kendini artık karı açlığına kapıp koyuvermişti. Buradan sonra hesap kitap, ölçmek biçmek âdeti değildi. Dinledi. Ses gelmeyince daha sert vurdu.  </p>
			<p class="paragraf">“Kimsin?”  </p>
			<p class="paragraf">“Burda mı, Temel Usta?”  </p>
			<p class="paragraf">“Yok! Kimsin?”  </p>
			<p class="paragraf">“Gelmedi mi? Uğramadı mı geçerken?”  </p>
			<p class="paragraf">“Kimsin?”  </p>
			<p class="paragraf">“Yabancı değilim Hayriye Hanım. Kömür tüccarıyım... İnebollu...”  </p>
			<p class="paragraf">“N’olacak gece vakti Temel Usta?”  </p>
			<p class="paragraf">“Lazım... Aç şunu...”  </p>
			<p class="paragraf">“Gece vakti neyin lazımıymış? Gündüz torbaya mı girdi?”  </p>
			<p class="paragraf">“Açar mı hiç! Demedi mi, Temel Usta geleceğimi... Para getireceğimi...”  </p>
			<p class="paragraf">“Para mı? Dur eğlen...” Biraz sonra lamba yandı. Sürgü çekildi. Kapı aralandı. “Ne parası?” Hayriye lambayı kaldırıp Abdülkerim’in yüzünü aydınlattı. Gördüğüne sevinmiş gibi gülümsedi. “Ne parasıymış?”  </p>
			<p class="paragraf">Abdülkerim kapıyı itip girdi, hemen kapattı:  </p>
			<p class="paragraf">“Hüss... Işığı bir gören olursa... Derviş Kâhya’dan gizli bu para...”  </p>
			<p class="paragraf">“Gizli mi? Başıma gelen...”  </p>
			<p class="paragraf">“Demedi demek... Diyecekti ya, neden demedi?”  </p>
			<p class="paragraf">Kadını tepeden tırnağa süzdü. Üstünde kısa bir gömlek vardı. Kolları bacakları açık olduğu halde hiç umursamıyordu. Mahmurluk, yüzüne kız çocuğu temizliği vermişti.  </p>
			<p class="paragraf">“Unutmuş gitmiştir.”  </p>
			<p class="paragraf">“Haklı... Senin gibi avrat akıl mı bırakır herifinin başında...”  </p>
			<p class="paragraf">Hayriye gözlerini kısarak Abdülkerim’i tepeden tırnağa süzdü. Bu gözden geçiriş, enikonu hoyrattı. Sanki parmaklarının var gücüyle mıncıklaya mıncıklaya yokluyor, yitirdiği çok değerli bir şeyi hırsla arıyordu. Lambayı ocağın üstüne koyarken arkası dönük sordu:  </p>
			<p class="paragraf">“Nerden bildin, akıl alır karı olduğumu, yabanın kömür tüccarlığınla?”  </p>
			<p class="paragraf">Abdülkerim, yere serili yatağa bakarak yutkundu:  </p>
			<p class="paragraf">“Bildim... Bilirim ben... Görmemle bilirim.”  </p>
			<p class="paragraf">Hayriye omzu üstünden baktı, “Kara köpek,” dedi, “öyle ya, bugün harmanda? Toptancı dümbük...”  </p>
			<p class="paragraf">Yumruklarını beline dayamış, göğüslerini germişti. Küçük bir çocuğu sorguya çeker gibi yumuşacık sordu:  </p>
			<p class="paragraf">“Dedi mi, Karaoğlan işini de?”  </p>
			<p class="paragraf">Abdülkerim, böyle bir soru beklemiyordu. Uygun bir karşılık aradı:  </p>
			<p class="paragraf">“Bilmem! Öyle bir şey dedi galiba... Kulak asmadım.”  </p>
			<p class="paragraf">“Sarı Çavuş’u?”  </p>
			<p class="paragraf">“Dedi.  </p>
			<p class="paragraf">“Hele domuuuz! Ya kendine olgörüp yakınlık vermediğimi?”  </p>
			<p class="paragraf">“Dedi.  </p>
			<p class="paragraf">“Nedenini?”  </p>
			<p class="paragraf">“Dedi evet...”  </p>
			<p class="paragraf">“Nedenmiş?”  </p>
			<p class="paragraf">“Olmaz sıraya rastlamış... Sora da, ‘Bahtına küs,’ demişsin.”  </p>
			<p class="paragraf">“İnandın mı?”  </p>
			<p class="paragraf">“Aman Hayriye Hanım... Aklım karıştı. İnanmasa mıydık?”  </p>
			<p class="paragraf">“İnanır mı adam öyle söze... Şuncacık fikri olan... Tuh senin kalıbına! Kötü sıra sürüp gider miymiş ölene kadar? Bunun iyi zamanı hiç mi olmazmış?”  </p>
			<p class="paragraf">“Neden peki, Hayriye Hanım?”  </p>
			<p class="paragraf">“Adımı, toptancı kara it mi bildirdi sana?”  </p>
			<p class="paragraf">“Evet...”  </p>
			<p class="paragraf">“Hele rezil! Utanmamış mı bunca zaman? Unutmamışsa, unutmuşluğa vurmaları... Gönlü geçmişçesine yiğitlenmeleri niyeymiş?”  </p>
			<p class="paragraf">“Bilmem...”  </p>
			<p class="paragraf">Abdülkerim kendisini topladı, sözü uzatmanın aptallık olacağını anlamıştı. Dişlerini göstererek aç kurt gibi yürüdü.  </p>
			<p class="paragraf">Hayriye hiç ürkmeden bakıyor, irkilmeden yiğitçe bekliyordu, beline sarıldı. Kemiklerini kütürdeterek sıktı:  </p>
			<p class="paragraf">“Niyeymiş bakalım?” Saçlarından tutup başını arkaya kanırdı, ağzını öptü. “Nedenmiş ha? Karaoğlan’a bedavayken toptancıya neden yokmuş parasıyla?” Birden şaşırdı. Karı gözlerini kapatmıştı. Bayılacak gibiydi. Sarstı. “Kız... Hele şuna! N’oldu kız?” Gülümsediğini görünce şaşkınlığı büsbütün arttı. “N’oldu?”  </p>
			<p class="paragraf">Hayriye altdudağını dişleyerek başını iki yana sallayınca, Abdülkerim boşuna vakit geçirdiğini anladı. Bir an kapının sürgülenmemiş olması aklından geçti, kapı mapı düşünecek sıra değildi. Karıyı yatağa vurdu.  </p>
			<p class="_0">  </p>
			<p class="paragraf">Apansız, sanki bulanık bir rüyada, hem birisiyle kıyasıya didişiyor hem de tek başına debeleniyor duygusuna kapılmış, bir an durup n’olduğunu araştırmıştı.  </p>
			<p class="paragraf">Hayriye sırtüstü yatıyor, kollarıyla gözlerini kapattığından sadece ağzı görünüyordu. Gövdesi alabildiğine gevşek, bacakları alabildiğine açıktı. Bu apaçık gevşeklikte, kızana gelmemiş hayvanların uyandırılmaz duygusuzluğu vardı. Birine, bütün gücünü kullanarak kötülük ediyor gibi, altdudağını haince ısırmıştı. Sanki soluğunu tutup ayak seslerine kulak veriyor, gelecek olan kendisini böyle çiftleşirken görsün, yere çöküp dövünerek ulusun ya da kudursun da üstündekini öldürsün istiyordu. Soluksuzluğu, pusuda bekler gibi korkunçtu. Ayaktayken her kımıldanışı, her bakışı, her sözü kışkırtıcı olduğu halde, bütün canlıları tepeden tırnağa sarsarak kudurganlığa iten cinsel depremi sanki bu yaşına kadar hiç tanımamıştı. Eğer bu dış durgunluğun altında bir şeyler oluyorsa, ilgiliyse, sevişmeye koşulmuş da bunu bu kadar kesin gizleyebiliyorsa, duydukları, hiçbir kadının, daha doğrusu hiçbir canlının tatmadığı doğadışı bir şey olmalıydı.  </p>
			<p class="paragraf">Abdülkerim, bırakıp kalkmakla, gözleri örten kolları tutup kıracak gibi sarsmak arasında bir an sallandı. İsteği tam kesilecekken tekrar hırslanıp kabardı, kafasının içini kaplayan kızıl bir duman, zihnindeki en küçük düşünce kırıntılarını silip süpürdü.  </p>
			<p class="paragraf">“N’oldu sana kız?”  </p>
			<p class="paragraf">“N’olmuş?”  </p>
			<p class="paragraf">“Sesin soluğun kesildi.”  </p>
			<p class="paragraf">“Sizin buranın karıları sesli soluklu m’olur erle yatarken?”  </p>
			<p class="paragraf">“Eh...”  </p>
			<p class="paragraf">“Vay başıma! Nasıl karılarmış bunlar? Sesi soluğu nasıl katabilirlermiş araya? Koşulmayı bilmezler şu halde sizin karılar bu işe candan yürekten... Vah ki, yazııık! Yazık ki ne kadar...”  </p>
			<p class="paragraf">“Kime kız? Bize mi, karılara mı?”  </p>
			<p class="paragraf">“Siz benim neme lazım... Karılarınıza yazık... Dünyanın tadını tatmadan gelip gitmedeler, desene... Karılık nedir hiç bilmeden...”  </p>
			<p class="paragraf">Biraz daldı. Çok bilmiş çok bilmiş gülümsüyordu. Başını koluna koyup birine sokulur gibi, kalçalarıyla omuzlarını oynatarak kıvrandı. Sanki hemen uykuya dalacaktı. Abdülkerim’in bu düşünceyle kalkmaya davrandığını nasılsa sezinleyip birden tetikleşti. Elini karnına attı:  </p>
			<p class="paragraf">“Lüver mi bu?”  </p>
			<p class="paragraf">“Dur kız... Lüver de neymiş?”  </p>
			<p class="paragraf">“Lüver... Karnımı deşeyazdı. Neden lüver taşır erkek kısmı? Sever öyle ya? Yiğitlenir kendi başına... Er gibi er gezdirip yiğitlenir ya, kodoş takımı neden gezdirir?”  </p>
			<p class="paragraf">“Kim kodoş takımı?”  </p>
			<p class="paragraf">“Kodoş... Sözgelimi kara köpek... Toptancı...”  </p>
			<p class="paragraf">“Taşır mı?”  </p>
			<p class="paragraf">“Hemi taşır, hemi de çeker!”  </p>
			<p class="paragraf">“Sana mı çekti?”  </p>
			<p class="paragraf">“Bana... Tuttum bileğini... Pazısını dişlememle başladı böğürmeye danalar gibi, ‘Aman töbe!’ diyerekten...”  </p>
			<p class="paragraf">Kapı kanadı hafiften vurunca, Abdülkerim elini kuşağına atarak hızla döndü. Sürgülemek şurda kalsın, mandallamayı bile düşünememişti. Dişlerinin arasından söverek davrandı. “Para vermeye geldik yalanını karı hatırlamadan savuşmanın kolayı...” Hayriye zorla peltekleştirdiği bebek sesiyle anlatıyordu:  </p>
			<p class="paragraf">“Neden miymiş razı gelmediğim? Çıkaramamış mı şuncacık şeyi kendi başına? Nedir o? Ne var?”  </p>
			<p class="paragraf">“Kapı...”  </p>
			<p class="paragraf">“Önceden gerekti. Biri geleydi üstümüze, n’apardın? Vurur muydun.”  </p>
			<p class="paragraf">“Durumu bilir.”  </p>
			<p class="paragraf">“Vururdun sen... Hiç bakmazdın.”  </p>
			<p class="paragraf">“Nerden belli?”  </p>
			<p class="paragraf">“Ben bilirim. Tanırım kıyıcı adamı... Sen kıyıcı herifsin.”  </p>
			<p class="paragraf">Bunu söylerken çakır gözlerini baygınlaştırmış, ekşi yer gibi içi ürpererek yalanmıştı.  </p>
			<p class="paragraf">Abdülkerim, kalkmak isterken bağdaş kurup sigara yaktı.  </p>
			<p class="paragraf">“Çıkaramamış mı dedim?”  </p>
			<p class="paragraf">“Kim? Neyi?  </p>
			<p class="paragraf">“Kara köpek...” Biraz daldı gene, duraklayarak sordu:  </p>
			<p class="paragraf">“Dedi mi uyurken üstüme geldiğini?”  </p>
			<p class="paragraf">“Dedi.”  </p>
			<p class="paragraf">“Nasıl dedi bakalım? Koca it gibi hırıl hırıl soluduklarını... Elinin ayağının koğşadığını... Çıkasıca gözlerinin döküleyazdığını?”  </p>
			<p class="paragraf">“Dedi.”  </p>
			<p class="paragraf">“Hele şuna hele...”  </p>
			<p class="paragraf">“Karnını sıvazlamış bir zaman...”  </p>
			<p class="paragraf">“Karnımı... Nasıl sıvazlamış?”  </p>
			<p class="paragraf">“Nah şöyle...”  </p>
			<p class="paragraf">Abdülkerim, gergin karnı yavaştan serte doğru sıvazladı:  </p>
			<p class="paragraf">“Böyle... Bir zaman uyanmamışsın...”  </p>
			<p class="paragraf">“Ben mi? Bir zaman... İnandın mı?”  </p>
			<p class="paragraf">“Ya nedir? Uyandın da uyanmamışlığa mı vurdun?”  </p>
			<p class="paragraf">“Bir karı ne biçim bir kansız karı olmalı ki, er eli karnına değmeli de, ölüm salından hoplayıp kalkmamalı?”  </p>
			<p class="paragraf">“Demek uyandın...”  </p>
			<p class="paragraf">“Fark etmemiş mi? Hele namussuz! Uyanmamışlığa vurdum ki, az biraz heveslensin de, isteği kursağında kalsın...”  </p>
			<p class="paragraf">“‘Sarı Çavuş sen misin?’ dediğini n’apalım?”  </p>
			<p class="paragraf">“Oyun... Gönül eğlencesi...” İnledi. “Dur kız, canımı yaktın. Etimi burma... Salıver, tez çürür benim etim, çürür ki gömgök...”  </p>
			<p class="paragraf">“Peki, neden razılanmadın, Hayriye Hanım?” “Çok da para verecekmiş,” diyecekti. Para lafını hemen yuttu. ‘Bir koca toptancı?”  </p>
			<p class="paragraf">“Pöh... Toptancıymış... Bende kodoşa razılanmak yoktur.”  </p>
			<p class="paragraf">“Dur yahu... Kodoş mu toptancı? Nerden bildin?”  </p>
			<p class="paragraf">“Kodoş kısmı, kodoşluğundan bilinir. Karı gibi karı kodoşu sezer ki, bir yıllık yoldan sezer. Bilemez mi sakın sizin buranın karıları? Toptancıya geldi mi, sezgili olmak hiç gerekmez, övünüp gezmekte çünkü...”  </p>
			<p class="paragraf">“‘Ben kodoşum” diyerekten mi?”  </p>
			<p class="paragraf">“Demesi... Kısırmış bunun karı... Aslına bakarsan kısırlık bunda... Kısırlığına bakmayıp döl-döş istermiş... Karısı olacak kahpe, bunalmış besbelli, eve körpe hizmetçi alır olmuş...”  </p>
			<p class="paragraf">“Alırmış da, n’olurmuş aman, Hayriye Hanım?”  </p>
			<p class="paragraf">“Koynuna sokarmış yalvarıp üste paralar verip...”  </p>
			<p class="paragraf">“Vay canına! Kıyakmış yahu!”  </p>
			<p class="paragraf">“Kıyak olmaya kıyak ya... Herif kızları yükleyemeyince...”  </p>
			<p class="paragraf">“Günahını almaktasın! Doğurtmuş ya, yeni karıyı art arda?”  </p>
			<p class="paragraf">“Hizmetçileri doğurtamayan, yeni karıyı nasıl doğurtmuş?”  </p>
			<p class="paragraf">“Dur bakalım! Ne kesiyor senin aklın?”  </p>
			<p class="paragraf">“Benim aklım... İkinci karı, taylı gelmiştir geldiği yerden... Tayı karnında... Çok makbuldür kodoşun zorlusuna böyle karılar...”  </p>
			<p class="paragraf">“Demek... Bunu demeseydi...”  </p>
			<p class="paragraf">Kapı çarpınca Abdülkerim, “kodoş sohbetinden” apansız usanıverdi. Yastığın altına biraz para bırakmayı geçirdi aklından... Uygununu hesapladı.  </p>
			<p class="paragraf">Hayriye salınarak gidip kapıyı sürgüledi.  </p>
			<p class="paragraf">“Gitmek yoook... Gelmek elinde ama, gitmek değil...”  </p>
			<p class="paragraf">“Olmaz Hayriye Hanım... Sezer Derviş Kâhya... Gerekmez. Tükenmedi ya Allah’ın geceleri...”  </p>
			<p class="paragraf">“Dur eğlen... Dur ki bak... Dinle ki... Ne dedi kodoş toptancı bana geçende...” Kalkmasını önlemek istemiş gibi önüne dikilmişti. “Dedi ki... ‘Sıçan otu getirsem,’ dedi.”  </p>
			<p class="paragraf">“N’olacakmış?”  </p>
			<p class="paragraf">“‘Koy herifin çorbasına... Bitir rezili... Seni alıp gideyim,’ dedi. Köy yerinin itine köpeğine layık karı değilmişim ben... İstanbul hanımı yapacakmış beni...”  </p>
			<p class="paragraf">“Vay namussuz vay...”  </p>
			<p class="paragraf">“Dedi ki, ‘Hazır Sarı Çavuş’la aran iyi,’ dedi. ‘Araştırmaz derinini, ‘Satlıcandan geberdi’ raporunu verir, gömdürür,’ dedi.”  </p>
			<p class="paragraf">“Hay Allah belasını versin!”  </p>
			<p class="paragraf">“Versin ki ne kadar...”  </p>
			<p class="paragraf">“Ne dedin peki bu rezilliğe sen?”  </p>
			<p class="paragraf">“Ne denir? Olmaz denir. Bu kez lafı değiştirdi. ‘Sen herifinin kodoşluğuna güvenmektesin, ama yanılmaktasın Hayriye Hanım’ dedi, ‘Bu kodoş kısmının ne halt edeceği hiç belli olmaz,’ dedi, ‘Bunlar gel git akıllıdır. Ben senin herifin balta sallamasını beğenmedim. Sen onu yemezsen, günün birinde bu herif seni doğrar, çam kütüğü gibi, nah şuraya yazdım,’ dedi.”  </p>
			<p class="paragraf">“Doğrar mı gerçekten? Sen bilirsin bindiğin aygırın huyunu... Sezinledin mi böyle bir şey?”  </p>
			<p class="paragraf">Hayriye kaşlarını çatıp biraz düşündü, sonra güvenle başını silkeledi:  </p>
			<p class="paragraf">“Kodoş kodoşu bilir ve de kodoş kısmının n’apacağı hiç kestirilmez.”  </p>
			<p class="paragraf">Bunu öyle çaresiz, öyle kadere boyun eğmiş acılı bir sesle söylemişti ki, Abdülkerim’in yüreğini birden acıma kavradı.  </p>
			<p class="paragraf">Hayriye biraz somurtmuş yüzüne bakıyor sanki, yakın bir tehlikeye karşı güvenebilip güvenemeyeceğini araştırıyordu. Bu haliyle, küçük bir kız çocuğuna benzemişti gene... Abdülkerim, teselli vermek isteğiyle karıyı kollarından tutup yatmaya zorladı. Boynunu öptü:  </p>
			<p class="paragraf">“Kestirilmezse n’olur sonu bunun? Aramadın mı çıkarını?”  </p>
			<p class="paragraf">Hayriye duymamış, duyduysa bile kulak asmamıştı. Tırnaklarını ensesine geçirerek Abdülkerim’in başını hırsla göğsüne bastırdı:  </p>
			<p class="paragraf">“Adaam sende... Ersiz yaşamaktan ölmek iyi...”  </p>
			<p class="paragraf">Gövdesi birden gevşeyip yayılmıştı. Acı duyuyor gibi altdudağını dişliyordu. Seyredildiğini sezerek gözlerini korkuyla açtı, kollarını hemen yüzüne örtüp kendini bıraktı.  </p>
			<p class="paragraf">“Nerden mi bildim kodoşluğunu benim herifin? Bizim oralarda, ‘Herifini sınamayan karı hovarda kullanamaz,’ derler koca avratlar... Yok mudur sizin buralarda bu söz?”  </p>
			<p class="paragraf">“Kız... ‘Sizin buralarda...’ ne demek? Buralar bizim değil dedim ya... Bizim sılamız İnebolu...”  </p>
			<p class="paragraf">“Olmakla? Sizin oralarda yok mu bu söz?”  </p>
			<p class="paragraf">“Bilmem. Duymadım.”  </p>
			<p class="paragraf">“Sözü yoksa da, sınaması varmıdır. Körpeliğinde fırtına gibi gürleyip esmeyen herif kodoş olmayıp n’apacak?”  </p>
			<p class="paragraf">“Heyvah... Gerçek mi, köpoğlusu? Herifi karalamakta değilsin ya?”  </p>
			<p class="paragraf">“Nah şu ışığa kör bakiim... Tanrı tanık... Fazladan yeğenim olur bu sümsük Temel benim... Özbeöz emmim oğlu... Zorla verdiler beni bu rezile, dede malları bölünmesin diyerek... Gerdekte olgörüp yanaştırmadım. Ağladım sesim çıktığı kadar... Yenge acizlik getirdi. Koca bibimi seslediler. Biz ‘Bibi’ deriz, babamın büyük bacısı... Küp uçuran cadılardan... Yedi köyün bir doktoru ki elli yıldır köyde doğanların ebesi... Bu kapıdan sığmaz ve de benim diyen pelvan bileğini tutamaz. Seğirtti geldi. Bibim olacak kahpe, kolları çemirlemiş, eteklerini beline toplamış... ‘Nedir? Nasıl iştir? Savuşun bakalım!’ diyerekten gerdek odasına girdi. Çünkü benim hökürtüme köylü birikmiş ki, ‘Çakır Hayriye oyunu var,’ diyerekten körü topalı, çalığı yatalağı kalkıp yürümüş... Bibim, söz geçiremeyeceğini anlayınca yenge olacak kahpeyi yüzüme oturtup bileklerimden tutturdu, kendi geçti, bacaklarımı ayırdı. Temel olacak kansıza, ‘Haydi atla’ dedi.  </p>
			<p class="paragraf">“Hay Allah! Deli mi bunlar? Kaç yaşındasın?”  </p>
			<p class="paragraf">“Kaçında evlenir köy yerinde kız kısmı? On üç, bilemedin on dört...” Biraz daldı. “Anladın mı neden örterim yüzümü? Bırakamam ben beni, yüzümü örtmeyince... Anlamam bir şey...”  </p>
			<p class="paragraf">Abdülkerim yorulmuştu. Esnedi, saatine baktı:  </p>
			<p class="paragraf">“Oooo! İki olmuş... On dakika da geçeri var... Bana izin Hayriye Hanım...”  </p>
			<p class="paragraf">“Dinle ki... Sınamamızı sormadın mıydı? Sınamamız...”  </p>
			<p class="paragraf">“Anlaşıldı. Sınamışsın. Evet, aklım yattı, sınamazsan kötüydü, Hayriye Hanım... Sınadığın iyi olmuş...”  </p>
			<p class="paragraf">Hayriye birden dirseklerine dayanarak dikildi, parmağını “Sus,” diyerek ağzına götürüp dışarıyı dinledi. Uzaktan uzağa kalın sesiyle bir köpek uluyordu.  </p>
			<p class="paragraf">“Sus aman... İt sesi... Çiftlikte bir gezen olmalı...”  </p>
			<p class="paragraf">“Gördün mü, geç kaldık. Yanaşmalar kalktıysa rezilliktir. Bana izin Hayriye Hanım, yarın gece, herifi kömür beklemeye salarsan, gelirim.”  </p>
			<p class="paragraf">“Hüsss...” Can kulağıyla dinledi. “Yok bir şey... Rüyalanmış koca it... Eğlen biraz... Dinle...”  </p>
			<p class="paragraf">“Yok... Gideyim ışımadan.”  </p>
			<p class="paragraf">“Dinle... Dinlemedin mi günah benden gider.”  </p>
			<p class="paragraf">Abdülkerim, gülerken hemen kaşlarını çatıp tetikleşti:  </p>
			<p class="paragraf">“Ne demek, ‘Günah benden gider?’”  </p>
			<p class="paragraf">“Şu sebepten ki... ‘İnebolluyum,’ dedin öyle ya?”  </p>
			<p class="paragraf">“N’olmuş?”  </p>
			<p class="paragraf">“Adın Ahmet?”  </p>
			<p class="paragraf">“N’olmuş dedim, kahpe?”  </p>
			<p class="paragraf">“Kömüre geldin? Kaçak kömüre he mi?”  </p>
			<p class="paragraf">Hayriye göz ucuyla bakıp bir hoş gülüyordu. Abdülkerim telaşla davranıp iki dizi üstüne geldi, bileğini yakaladı:  </p>
			<p class="paragraf">“Neyin nesi bu sorular?” Sarsıyordu hoyratça, suratı birden korkunçlaştı. “Neyin nesi?”  </p>
			<p class="paragraf">“Ya İnebol’un kömürcü Ahmediymişin de, Gazi Paşa’ya metelik vermeyen Derviş Kâhya sana neden ‘Efendim... Beyim... Emret’ demekteymiş, neden önünü kesmemekteymiş tenhada? Neden ellerini göbeğine kavuşturmuş da, sen oturmayınca hiç oturmazmış?  </p>
			<p class="paragraf">“Ulan kim dedi bunları? Yok öyle şey... Yalan ki, dipten doruğa... Hiç Kâhya Derviş, bizim gibi esnaf parçasına...”  </p>
			<p class="paragraf">“Benden gizlemekle hiçbir şey hasıl edemezsin, Kara Yiğit... Benim bir adım da ‘Erkek Hayriye’dir. Yüreğim sevdi seni... Ben birini sevdim mi, belasına gerilirim. Demedi mi Toptancı Dümbük sana, benim iki ayda bir konuştuğumu... Sarı Çavuş bile onca debelenir de, ağzımdan iki çift laf alamaz. Neden açtım eskinin olmuşlarını? Neden salmadım seni bu zamana kadar...”  </p>
			<p class="paragraf">“Nedir kız? Yalanlığına yalan... Eğlenmiş biri seninle... Umursamaz görünmeye çabalıyor, kasılarak gülümsüyordu. “Meraklandım? Kim uydurdu? Ne dedi?”  </p>
			<p class="paragraf">“Hükümatımız aramaktaymış sizi... Hükümatımızın yitirdiği paşalarmışsınız siz...”  </p>
			<p class="paragraf">“Töbe yalan! Baksana kız, paşaya benzer yerim var mı benim?”  </p>
			<p class="paragraf">“Paşaymışsınız... Bildiğimiz mebus paşası... Vuracakmışsınız Gazi Paşamızı her ne yüzdense...”  </p>
			<p class="paragraf">“Delirdin mi? Kim yedi bu haltı? Toptancı domuz mu?”  </p>
			<p class="paragraf">“Hükümatımız sizi tutana şu kadar bin kayma veresiymiş...”  </p>
			<p class="paragraf">Abdülkerim artık telaşını saklayamaz hale gelmişti. Kapıyı gözetleyerek tabancasını yokladı. Sonra birden sıçrayıp Hayriye’nin bileğine yapıştı, yüzüne canını alacak gibi baktı:  </p>
			<p class="paragraf">“Kız kahpe! Bundan mı koyuvermedin beni? ‘Sarı Çavuş gelip bassın,’ diye mi?”  </p>
			<p class="paragraf">“Erkek gibi erkeği bastıracak karı değilim ben, Kara Yiğit!” Gülümsemesini hiç bozmadan yere bakarak konuşuyordu. “‘Kahpe’ dedin, kahpeyim ya, adam tutturan değilim! Önüne gerildim ki, Sarı Çavuş seni uykuda basmasın!”  </p>
			<p class="paragraf">“Ne basması? Ne zaman? Ne zaman dedim...”  </p>
			<p class="paragraf">Hayriye inledi.  </p>
			<p class="paragraf">Abdülkerim kendini toplayarak var gücüyle sıktığı bileği bırakmıştı. Elini kadının yüzünden özür diler gibi geçirdi:  </p>
			<p class="paragraf">“Bağışla Hayriye Hanım... Acıdı mı çok? Ne zaman basacak Sarı Çavuş bizi?”  </p>
			<p class="paragraf">“Bu sabah, gün ışırken...”  </p>
			<p class="paragraf">“Gerçek mi? Kim dedi sana?”  </p>
			<p class="paragraf">“Sarı Çavuş... Bir oğlan gönderdi dün öğleden sonra... Gittim baktım ki, Toptancı kodoş oturmakta...”  </p>
			<p class="paragraf">“O mu haber vermiş?”  </p>
			<p class="paragraf">“O...”  </p>
			<p class="paragraf">“Nerden bilmiş?”  </p>
			<p class="paragraf">“Gönül eğlendirmişsin kodoşla... Komamışsın adam yerine... ‘İnebolu’nun kömürcüsü olsa hoplar kalkar bizim kara şapkayı, boyunbağını görünce,’ demiş, ‘Bu hiç kalkmadı,’ demiş... ‘Kalkacaktı da, el göbekte, ‘Buyur efendi ağa’ diyerek köpekleyecekti,’ demiş... Sana, resmini göstermiş, ‘Kılı kıpramadı... Vay ki, yürek... Mangal kadar bir yürek... Evet, fırsatını bulaydı, Gazi Paşamızı bitireceğine hiç şüphe yoktu,’ demiş... ‘Şu kadar bin lirayı cepte bil Çavuş,’ diyerek çırpınmasını görmeli... ‘Vuralım teresleri, vuralım ki, pislik paklansın,’ diyerek dolanmalarını... ‘Ölü-diri fark etmez, hükümatın bahşışı cepte... Öldürmek iyi,’ diyerekten... Sarı Çavuş’un aklına girmiş... ‘Aman subaya, polise, kaymakama duyurmayalım ki, paraya ortak çıkmasınlar,’ demiş... ‘İki şehir çelebisi... Eli kolu kalkmaz bunların silah işinde;’ demiş... ‘Basar bitiririz, Allah’ın izniyle!’ demiş... Fazladan ne dese iyi... ‘Kara sakal, senin Hayriye Hanım’a tutkun, gözlerken üstüne vardım,’ demiş... Sarı Çavuş azmış ki, zaptolmaktan geçmiş... Sordu, ‘Gördün mü kız, bak bakalım şu resme benzer mi, seni gözleyen vatan millet düşmanı?’ diyerek bir resim sürdü önüme... Baktım, sakal makal yok ama bildim ossaat... ‘Heyvah... Kara Yiğit bu!’ dedim, yüreğimden... Toptancı Dümbük, çıkasıca gözlerini dikmiş ki suratıma, Ezrail gibi... ‘Yok... Gördüğüm bildiğim adam değildir ve de çiftlikteki kömürcü hiç değildir,’ dedim. ‘Çünkü İnebol’un kömürcüsünde sakal var ki, kırk yıllık sakal’ dedim. Sarı Çavuş kuşkulandı. ‘Aman Şaban Efendi, bunlar hükümatımızın aradığı kaçaklar değilse, bizi Gazi Paşa bile kurtaramaz Derviş Kâhya’nın pençesinden’ dedim. Kodoş Toptancı kestirip attı: ‘Hükümatın cezası, Derviş Kâhya’nın belası, benim boynuma,’ dedi. ‘Razı olmaz da vatan millet düşmanlarını kaçırırsan gerisini kendin düşün Çavuş,’ dedi, ‘Ben nasıl olsa bu işin ardını bırakacaklardan değilim... Yakalama bahşışını sen almazsan bir alan bulunur,’ dedi, ‘Nah işte, hükümatımızın bize verdiği yakalama kâğıdı,’ diyerek cebinden bir kâğıt çıkardı. ‘Bu işi, başka işlere benzettin mi gör neler olur,’ dedi. ‘Gevşek baskın istemem haaa!’ dedi, “kendine güvenmezsen o başka,’ dedi, ‘Tutup kollarını bağlamak yok... Sağlama gidilecek... Kurşunlar göbeklerine doldurulacak,’ dedi.”  </p>
			<p class="paragraf">“Neden ille öldürecek? Neyi alıp verememekte bizden bu dümbük?”  </p>
			<p class="paragraf">“Ürküntüsü... ‘Hükümat işidir bu!’ dedi. ‘Olmaz olmaz, bakarsın asmazlar. Asmayınca bir af gelir, çıkarlar bunlar mahpustan... Çıktılar mı, geçerler otururlar, başköşeye gerisin geri... O zaman, ‘Nerdeydi, bizi filan zaman Paşa Çiftliği’nde basan Sarı Çavuş’la Şaban... Hele bulun şunları’ dediler mi... Bakalım kolu bağlı mahkemeye salar mı, kısa sakal bizi,’ dedi.”  </p>
			<p class="paragraf">“Vay namussuz! Yedirir miymişim can pahasını ben o dümbüğe? Ya ben...” Boşuna vakit kaybettiğini fark ederek birden hoplayıp kalktı. “Sağ ol Hayriye Hanım.. Bu vartayı atlatırsam...” Hemen lafı değiştirdi. “Yok öyle şey... Hükümatın aradığı değiliz biz... Yanılmakta Toptancı kodoş, ama baskını Derviş Kâhya’ya bildirmemiş olmaz. Sağ ol Hayriye...”  </p>
			<p class="paragraf">Hayriye hemen atlayıp önünü kesti:  </p>
			<p class="paragraf">“Dur Kara Yiğit... Kurbanın olam gitme... Ateşe girmektesin ki, kurtuluşu yok yollara zorlamaktasın... Yamandır Sarı Çavuş’un nişancılığı... Yanına iki zaptiye alacak... İkisi de kıyıcıdır ve de attığını vurucudur. Eğlen... Beni işit... Azık koyayım torbaya... Al eline ormanı... Bunalırsan, git benim herife... ‘Hayriye saldı beni,’ dersin, ‘Saklayacakmışsın birkaç gün’ dersin...”  </p>
			<p class="paragraf">Abdülkerim bir an durakladı. Sakalını sert sert kaşıyarak söylenenleri ölçüp biçti. Elinde olmadan sordu:  </p>
			<p class="paragraf">“Bir kahpelik etmez mi?”  </p>
			<p class="paragraf">“Edebilemez. Çıkamaz benim sözümden... Beni işit oh Kara Yiğit, sana ekmek alır gelirim. Sarı Çavuş güvenir bana... Hiylelenmez hiç... Bizim oranın kayıkları uğrar sık sık buralara... Atarız seni birinden birine... Kurtarırsın tatlı canı...”  </p>
			<p class="paragraf">Abdülkerim dalmıştı. “Karıyı da alsam yanıma... Ekmek mekmek bulmaya salarım. Evet, dalsak ormana... Tutsak sınırı... Bulgaristan’a geçsek,” diye düşündüğünü fark edince, iliklerine kadar dehşetle sarsıldı. Rasim’i kahpece bıraktığı gibi, Kara Kemal abisini de nerdeyse yüzüstü koyup savuşacaktı.  </p>
			<p class="paragraf">“Hıhhh,” diye irkilerek, yalvaran kadına tanımadan baktı. Elinin tersiyle göğsünden yavaşça itti:  </p>
			<p class="paragraf">“Olmaz Hayriye Hanım... Sağ ol... Gitmemiz olmaz.” Kurtulup önüne dikilince kucakladı. “Sağ ol...” Öptü. “Ölmez sağ kalırsam...” Üst üste gerçek bir sevgiyle öptü. “Sağ kalırsam... Bekle yolumu... Kırk yıl sonra gelip seni bulmazsam namerdim...”  </p>
			<p class="paragraf">“Etme Kara Yiğit...”  </p>
			<p class="paragraf">“Sağ ol...”  </p>
			<p class="paragraf">Kapıyı açık bırakıp yürüdü. Gittikçe hızlanıyor, iki büklüm, tabancasını çıkarmaya çalışarak koşuyordu.  </p>
			<p class="paragraf">Horozlar aralık aralık ötmeye başlamışlardı. Şafak söktü sökecek... Çiftliğe yaklaşınca soluk soluğa durup kulak verdi. Ne kuş cıvıltısı ne de yapraklarda hışırtı... “Ölü sessizlik” dedikleri rezillik sarmıştı dünyayı... Tam pusu havası... Baskın saati... Her şey kan uykuda... “Yalnız kahpeler uyanık... Töbe! Kahpeye kurban olayım, kodoşlar uyanık!”  </p>
			<p class="paragraf">Kocaman tabancasının sapını hınçla sıktı. Hiçbir zaman bu kadar dayanılmaz bir öldürme isteği duymamıştı. “Duymadık elbette... Şimdiye kadar başkalarının çıkarına öldürdük... Şimdi yağlı ipin altında debeleniyoruz!” Alacakaranlığa meydan okur gibi gözlerini kısarak bakarken, koca it tedirgin inledi. “Höst Kurtçu! Yabancı yok!” Yanından geçerken başını okşadı.  </p>
			<p class="paragraf">Abdülkerim çoktan beri ilk defa kendi unsurunun içinde olmanın rahatlığını duyuyor, şehirde adam öldürmenin bile yetiştiği amansız şartların dışında kaldığını anlıyordu: Bunu şimdi fark ederek biriyle şakalaşmaya hazırlanır gibi bıyık altından gülümsedi. Koca Parabellum’u birden bütün ağırlığını yitirmiş, bunca yıldır her emrini şuurüstü bir hızla yapan eli haline gelmişti. Güven tetiğine yavaşça basıp indirdi. Namluda fişek olduğunu biliyordu. Tetiğe bastı mı... “Vay sümüklüböcek vay... Vay kara kodoş!” Sanki bunu Hayriye’nin dost sesi derin bir kinle söylemişti. Sevindi, kıza minnet duydu. Derviş Kâhya, baskın olursa baskıncıları evin kapısında biraz oyalayacak, “Gerekirse silah kullanırız. Geceyse, hiç seçememiş oluruz hükümet adamını... Siz arkadan bağa atarsınız... Uçurumu tutar, ipten sıyrılıp savuşursunuz. Uçurum size en azdan yarım saat kazandırır. Yarım saat kazandınız mı, orman sizi vermez ele...” Derviş Kâhya kapının üstündeki odada yalnız yatıyordu. Kapıdan sonra, kocaman bir avlu vardı ki, kırk atlı rahatça cirit oynar... Çiftliğin asıl yapısı alt kattaki ahıra merdivenle bağlıydı. “Ordan çıkıldı mı, ot, gübre, sap yığınlarının labirenti arasından, eski bağa yetişmek çocuk oyunu... Ahırın kapısı tutulmamışsa elbet... Tutulmuşsa, Kemal Abi içerden, biz dışardan... Yırtar çıkarız.”  </p>
			<p class="paragraf">Keyifle yalandı. İlk boğuşmaları Kuleli’nin havuzlu avlusunda yumrukla başlamış, Kuşdili’nde, Fenerbahçe’de, Kâğıthane’de sayılı kopuklara karşı bıçağı, usturpasıyla nam salarak sürmüştü. Makedonya’nın, Arnavutluk’un çete çarpışmalarında lakabı Filinta Kerim’di. Üsteğmen olalıberi filintayla hiç boşa atmamış, Trablus’ta, Balkan Savaşı’nda çok hüner göstermişti. Babıâli baskınında, baskının temel direklerinden biriydi. Dünya Savaşı’nda, Teşkilat-ı Mahsusa şeflerinden biri olarak çölde Lavrens’e karşı çıkmış; Acemistan dağlarında, Kafkasya’da çete savaşlarını başarıyla sürdürmüştü. Böyle dövüşlere bir kez girdi mi, gözüyle görüp aklıyla düşünmüyor, beş duyusu da sanki derisine geçiyordu. En dalgın sırasında, hatta uykudayken, tehlikeyi sezip silahını karanlığa boşaltarak pireyi gözünden vurmasına çoğu zaman kendisi bile şaşardı. Böyle sıralarda sanki insanlıktan çıkıyor, ormanın yaban kedisi, denizin köpekbalığı kadar gürültüsüz, çevik, kıyıcı oluyordu.  </p>
			<p class="_0">  </p>
			<p class="paragraf">İç avlunun duvarına yetişip dört beş adım da ilerlemişken köpeğin esnemeye benzer iniltisiyle tedirgin durdu.  </p>
			<p class="paragraf">Oysa vakit kaybetmeden yapının ardına dolaşması, Kemal Abisinin kaçma yolunu güvene alması gerekti. Dönüp köşeye sokuldu.  </p>
			<p class="paragraf">Eğilip gözetledi. Önce bir şey göremedi, dinledi, ses alamadı, sonra epey uzaktan iki karaltı fark etti. Ellerinde uzun silahlarla iki büklüm yaklaşıyorlardı. Tam baskın ıslığını üç kere öttürüp uyuyanları uyandıracağı sırada koca it uluyarak atılmış, aynı anda kurşunu yiyip yere serilmişti. “Tamam! Islığı çaldı Sarı Çavuş” diye sırıtarak duvar boyunca hiç gürültü etmeden koştu.  </p>
			<p class="paragraf">Derviş Kâhya pencereden, “Kimdir o?” diye sesleniyordu.  </p>
			<p class="paragraf">Abdülkerim öteki köşeye yetişince hemen kıvrılmadı, yere yatıp baktı. Bakar bakmaz pusu yerlerini kestirip geriledi. Yandaki odun yığınının koyu gölgesine atlayıp pusudakilerin ardını almak için koştu. Derviş Kâhya, kararlaştırdıkları gibi, jandarmayı tanımazdan gelip ateşe başlamıştı. Mitralyöz gibi kurşun yağdırıyordu.  </p>
			<p class="paragraf">Abdülkerim, gürültüden yararlanarak tam siper uzanmış jandarmanın tepesine dikildi. Bir an öldürmeyi geçirdi aklından, öteki herifi düşünerek ağır Parabellum’u ensesine var gücüyle vurup kafayı toprağa bastırdı. Jandarma uf diyemeden bayılmıştı. Tüfeği çekip alacakken vazgeçti. Sinerek ötekine sokuldu. Mölon şapkasından Toptancı Şaban’ın tanıyınca dünyalar kendisine verilmiş gibi sevindi. Şaban’ın tabancayı tutan eli tir tir titriyor, dişleri birbirine vurarak, “Eşhedü enlaaaaa... Eşhedü enlaaaa!” diye hırıl hırıl kekeliyordu.  </p>
			<p class="paragraf">Kapıdan sürgü çekilme sesi gelince, Toptancı Şaban kaçacak gibi irkildi. “Oğlum Yusuf...” diye jandarmaya seslenmek isterken kurşunu tam ense köküne yiyip yüzükoyun yere kapandı.  </p>
			<p class="paragraf">Kapının açılmasıyla örtülmesi bir olmuştu.  </p>
			<p class="paragraf">Abdülkerim hemen yetişip sakin bir sesle, “Benim Kemal Abi... Çık... Serbest...” dedi.  </p>
			<p class="paragraf">Bağı tuttukları zaman Derviş Kâhya aralıksız kurşun sıkıyordu hınçla...  </p>
		</div>
	</body>
</html>