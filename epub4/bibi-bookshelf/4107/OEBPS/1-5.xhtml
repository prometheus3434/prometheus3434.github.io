<html xmlns="http://www.w3.org/1999/xhtml">
	<head>
		<title>1-5</title>
		<link href="css/idGeneratedStyles.css" rel="stylesheet" type="text/css"/>
	</head>
	<body id="x1" xml:lang="tr-TR">
		<div class="Basic-Text-Frame">
			<p class="split" xml:lang="en-GB">  </p>
			<p class="ort" id="_idParaDest-3" xml:lang="en-GB">2  </p>
			<p class="paragraf">“Kimdir o? Ne demek, ‘ben?’ Yoluna git edebinle... Yoluna git edebinle... Yararım kafanı terliği çekip... Ne dedin, ne dedin? Hangi Abdülkerim? Abdülkerim Abi kim? Yok benim öyle abim... Ziya Hurşit Abi’nin evindeki mi? Dur bakiim! Açıl biraz... Açıl yüzünü görelim! Vay Abdülkerim Abi... N’oldu? Yaramaz bir şey mi? Dur geldim!”  </p>
			<p class="paragraf">İttihat ve Terakki’nin ünlü fedaisi Abdülkerim Bey, Naciye kahpesinden her çeşit “ruspi” numarasını beklemişti de, sokağın ortasında boy hedefi isteyeceğini hatırına getirmemişti. Utançla gülümseyerek, “Gören oldu mu?” diye komşu pencerelere bakıp kapının saçağı altına sığındı. Sokağa sapıp numaraları sayarken içinin derinlerinden sırasız bir pişmanlık başlamıştı. Çoğu zaman, böyle bulaşık işlerde pişmanlık arkadan gelirdi, ok yaydan çıkınca... “N’oldu peki? Yıldık mı sakın Lazoğlu’nun kıyıcılığından? İster misin, korku tutuğu olup... Gebertirim, şart olsun İsmail alçağını... Kalbura çeviririm...” Sinirli sinirli güldü.  </p>
			<p class="paragraf">Kapının açılması gecikiyordu. “İster misin, niyetimizi sezsin de bulaşık suyunu boca etsin başımızdan aşağı... Memlekete türkü oluruz ki, bir vagon tuvalet sabunu paklayamaz!”  </p>
			<p class="paragraf">“Dur geldim abi... Kusura bakma... Kapı demir gürültüleriyle açıldı. Daha doğrusu bir adam girecek kadar aralandı. “Hayrola! Şaşırdım sağımı solumu... Yıkanmıştım söylemesi ayıp...” Kanadı örtüp sürgüyü sürdü. “Buyur! Çıkarma pabuçlarını... Geç geç... Hacı evi değil ki, namazımız sakatlansın!”  </p>
			<p class="paragraf">Sesi biraz boğuktu, ama doğruca yüreğe vuruyordu. Ağır bal şerbeti gibi bayıltıcı... “Ya da bize öyle geliyor...” Yüzünü seçmeye çalıştı. Taşlık adamakıllı karanlıktı. “Tutup öpsem mi?” İstemeden böyle bir iş yapacakmış gibi irkildi, “Delirmeyelim! Biri varsa evde... Bağırır da yedi mahalleyi başımıza toplarsa... Toplar mı toplar...” Taşlık uzaktan uzağa sabunlu su kokuyordu. Boğazını temizlemek için öksürdü, kısa kısa güldü:  </p>
			<p class="paragraf">“Buyurun! Pek de karanlık burası...”  </p>
			<p class="paragraf">“Rahatsız ettim Naciye Hanım... Kusura bakma... Yoktu başka yolu...  </p>
			<p class="paragraf">“Neymiş... Neymiş başka yolu olmayan?”  </p>
			<p class="paragraf">“Hele çıkalım yukarı...”  </p>
			<p class="paragraf">“Söyle Abdülkerim Abi, çatlarım meraktan ben.”  </p>
			<p class="paragraf">“Kolay...”  </p>
			<p class="paragraf">Daracık merdivenden mini mini bir sofaya çıktılar.  </p>
			<p class="paragraf">Oda kapısı açıktı. Abdülkerim ilk bakışta, şaşılacak kadar yüksek gelen geniş karyolayı gördü. Solukları sıklaştı.  </p>
			<p class="paragraf">“Nasıl buldun burasını Abdülkerim Abi? Hiç geldin miydi bizimkiyle?”  </p>
			<p class="paragraf">“Buldum... Bulurum ben...” Sesi pürüzlüydü. “Ben aradım mı, bulurum!” Pencerelerin kafesli olmasına sevindi. “Bulurum...”  </p>
			<p class="paragraf">“Geç otur... Sıcak di mi? Galata’ya gittim geldim, terledim denize düşmüşüm gibi... Baktım, suya girmeden olmayacak...”  </p>
			<p class="paragraf">Abdülkerim Bey’in bulanık bakışlarından ürkerek sustu. Yıkandıktan sonra saçlarını taramış, omuzlarına bırakmıştı, yanakları pençe pençe... Mis gibi... Gözlerini hızla kaçırarak sedire oturdu. Tuttuğu soluğu hışırtıyla boşalttı.  </p>
			<p class="paragraf">“Nerden bu geliş abi, uzaktan mı epeyce? Sıcakta yürümek zor... Nedir, hayrola?”  </p>
			<p class="paragraf">“Nereye gittin Galata’da sen?”  </p>
			<p class="paragraf">“Nereye mi?” Naciye birden tetikleşti. “Hiiiç... Pazara çıktım.”  </p>
			<p class="paragraf">“Galata’da mı sizin pazarınız? Ne işin vardı Gülcemal vapurunda?”  </p>
			<p class="paragraf">“Sen nerdeydin? Görmedim. Geçirmeye mi geldindi?”  </p>
			<p class="paragraf">“Ne götürdün çantada...”  </p>
			<p class="paragraf">Naciye’nin iri kara gözlerinden korku kırpışması geçti:  </p>
			<p class="paragraf">“Hiiç... Götürmedim bir şey...”  </p>
			<p class="paragraf">“Naciye Hanım... Sana mı inanayım, gözüme mi?”  </p>
			<p class="paragraf">Naciye kaşlarını çatarak edepsizlenmeye hazırlanıyordu. “İsmail’in dediği doğruysa, şirretlendi mi karnına on beş mermi doldursan, yakanı pençesinden alamazmışsın!”  </p>
			<p class="paragraf">Abdülkerim gözlerini kısarak güldü:  </p>
			<p class="paragraf">“Gel otur... Bak ne diyeceğim... Geç şöyle...”  </p>
			<p class="paragraf">“Neymiş? Lafı ağzında geveleyenleri sevmem. İşim harbi benim. Saklım gizlim yok... Korkum da yok...”  </p>
			<p class="paragraf">“Korkmadığını bilirim de, ondan buraya geldim Naciye Sultan! Hele otur.”  </p>
			<p class="paragraf">Naciye oturdu. Erkekten sakınmayı çoktan unuttuğu için ince sabahlığı açılmış, yumuk dizleri görünmüştü. Ayakları da zevkle öpülecek kadar biçimliydi.  </p>
			<p class="paragraf">“Niçin İzmir’e gittiklerini söyledi mi sana İsmail?”  </p>
			<p class="paragraf">“Yok... Sormam ki söylesin... Dinlemem ki anlatsa da... Ne vazifem... Erkek işine karışmayacak akıllı karı... Ziya Hurşit Abi’mle gidiyor. Akıllıdır Ziya Abi... Kötü işe sokmaz arkadaşını... Bana acır çünkü...”  </p>
			<p class="paragraf">Bir an daldı, tatlı bir şey hatırlamış gibi gülümsedi, sonra, içinden geçirdiklerini karşısındakinin sezmesinden korkmuş gibi boynunu büktü. “Vay canına! Geç kalmışız, tadına bakmış bunun Ziya Hurşit namerdi.” Birden canı sıkıldı... Karıcı değildi Ziya Hurşit, ama bu Naciye belli ki hovardanın domuzu. “Canı çektiyse, İsmail’i bir yere salıp çullanmıştır bizimkine... Çullanırsa, evet, Yusuf Peygamber dayanamaz bunun baskınına...”  </p>
			<p class="paragraf">“Neye daldın? Bir şey mi oldu? Kötü bir işe mi gitti bunlar?”  </p>
			<p class="paragraf">“İşin kötüsü olmaz Naciye Sultan, bu bir... İkinciye... Tembihledim rezilleri... ‘Naciye kızı karıştırmayacaksınız,’ dedim, ‘Alamazsınız yakanızı elimden,’ dedim. Bakma sen, akıllı görünse de kulak asma Ziya Hurşit’e... Kumar yangınıdır anadan doğma... Çıkarı oldu mu, hiç bakmaz, babasını sürer ateşe...”  </p>
			<p class="paragraf">“Aman... İsmail’i sakın?”  </p>
			<p class="paragraf">“Hey akılsız... Kendini düşüneceğine...”   </p>
			<p class="paragraf">“N’olmuş bana? N’olmuş dedim, ölümü öp!”  </p>
			<p class="paragraf">“Bombalarla tabancaları sana taşıttılar değil mi, yiğitliğine güvenip?”  </p>
			<p class="paragraf">“Haberim yok... Bomba da neymiş? Ömrümde görmedim. Sen bakma, Abdülkerim Abi, memlekette boşuna çıkmıştır benim adım! Tabancayı duvarda görsem bayılırım korkudan... Değil ki, çantada taşımak...”  </p>
			<p class="paragraf">“Aferin! Ziya Bey mi öğretti bu akılları? Nerde öğretti bakalım?”  </p>
			<p class="paragraf">“Kimse öğretmedi. İlgim yok benim Ziya Bey’le...”  </p>
			<p class="paragraf">“Nerde verdi bu dersi? Yahu siz delirdiniz mi? Dilekçe mi verdiniz, ‘Bizi mahpusa atın’ diye?”  </p>
			<p class="paragraf">“Ne mahpusuymuş? Başıma gelenler... Yakalandılar mı yoksa, Abdülkerim Abi, bir muhbirleyen mi oldu?”  </p>
			<p class="paragraf">“Sen bana güvenip doğrusunu dedin mi ki, soru soruyorsun?”  </p>
			<p class="paragraf">Naciye kurnaz bakışlarla yüzünde bir şeyler araştırıyordu.  </p>
			<p class="paragraf">Abdülkerim, lafı olmaz yerlerde dolaştırdığı için kızmaya başlamıştı kendine... Bu konuyu kısa kesmek istedi:  </p>
			<p class="paragraf">“Görüp tanıyan olmadı ya, vapurda seni?”  </p>
			<p class="paragraf">“Kim tanıyabilirmiş peçesi örtük karıyı, açılıp saçılmayınca?”  </p>
			<p class="paragraf">“Biz nasıl tanıdık? Uzatma... Soran olursa, vapura mapura gitmedin... Hele, hiçbir şey götürmedin. Gitmedin, çünkü İsmail nereye gittiğini söylemedi sana...”  </p>
			<p class="paragraf">Naciye yalancı olduğu pek belli bir telaşla elini yanağına kapattı:  </p>
			<p class="paragraf">“N’oldu? Ne var allasen, Abdülkerim Abi?”  </p>
			<p class="paragraf">“‘Kızı bu işe karıştırmayın,’ dedim, dinletemedim!” Çok canı sıkılmış gibi başını salladı. “Neyse olmuşun kötüsü olmaz. Dediğim gibi, polis molis sorarsa, görmedim bilmem...”  </p>
			<p class="paragraf">“Başıma gelenler! Aman Abdülkerim Abi... Korkarım ben... Polise götürürlerse ödüm kopar benim... “Birden atılıp ellerine sarıldı. “Verme beni polise, n’olur, Abdülkerim Abi! Vermezsin istesen... Ben duydum, ipten adam alırmışsın, gönlün olursa...”  </p>
			<p class="paragraf">Yanağını avucuna sürüyordu. Abdülkerim böyle sırnaşmayı hiç beklemediğinden hem şaşırmış hem de biraz ürkmüştü. Karının sulusunu, hele bu yoldakilerin cıvığını hiç sevmezdi. Naciye’yi o kadar hırsla istemesi, dostunun yanındayken kabadayı görünmesindendi. “Karının sulusunu tavlamak kolaydır da, deflemek zordur. Dolaşır ardın sıra... Sızlanır, asılır. Kıskandıracağım diye başını belaya sokar.”  </p>
			<p class="paragraf">Bu odada karı, birden İsmail gibi çetin bir haydutla dolaşmaya değmeyecek kadar bayağılaşıvermişti.  </p>
			<p class="paragraf">“Sen korkmazmışsın it köpek takımından... Yolunu kesemezmiş senin değme kopuk... Camgöz dedi ki geçenlerde, ‘Yeni yetmeler kaç para,’ dedi, ‘Turşucu Camal, Aksaraylı Mükerrem, Arabacı Kör Ömer bile çiğneyemez gölgesini,’ dedi. Polise vermezsin beni. Vermezsin öyle ya.”  </p>
			<p class="paragraf">Abdülkerim, avucundaki yanağı hiç istemeden sıktı:  </p>
			<p class="paragraf">“Neden çıkmadı İsmail güverteye? Kamarada n’aptınız?  </p>
			<p class="paragraf">“Kamarada mı?” Bacaklarının arasına diz çökmüştü. Aşağıdan yukarıya dikkatle bakıyor, soruyu anlamaya çalışıyordu. “Hangi kamarada? Gözleri yavaş yavaş baygınlaşıp yüzü pembeleşti. Kayıptan bilici misin Abdülkerim Abi, hüddam sahibi Arap bakıcı mısın? Nereden bildin kamarada olan işleri?”  </p>
			<p class="paragraf">“Bilirim ben...” Abdülkerim kasıldı. “Yıktı mı herif seni, giderayak Gülcemal’in yatağına.” Birden huylanmıştı. Dizleriyle tombul omuzları sıkıştırırken, kulunç kırar gibi ensesini kuvvetle mıncıklıyordu. “N’aptı haa? N’aptınız?”  </p>
			<p class="paragraf">“Boş ver! Hiç kıymeti yok.”  </p>
			<p class="paragraf">“Kıymeti yok mu? Deme... Kalıbının adamı değil mi, sakın?”  </p>
			<p class="paragraf">“Hiç... İştahlandığınla kalırsın...”  </p>
			<p class="paragraf">“Serçe kuşu cinsi desene.”  </p>
			<p class="paragraf">“Serçeyi bilmem... N’oluyor, demene kalmaz, bakarsın ki dönüp uyumuş bile...”  </p>
			<p class="paragraf">“Vah vah... Neden kapatır senin gibi karıyı, böyle sümsük, haddini bilmez de?”  </p>
			<p class="paragraf">“Ben İsmail belsizine düşecek karı mıydım? Paranın gözü kör olsun! Erkekten bahtım kapalıdır benim. Bulamadım çapı çapıma uygununu. Beni bu yollara düşüren de zebunun biriydi. Abdülkerim Abi, nasıl güç yetirdi kızlığıma, şaşarım şimdi bile hatırladıkça...”  </p>
			<p class="paragraf">“Kaç yaşındaydın?”  </p>
			<p class="paragraf">“Bilmem... On iki, on üç...”  </p>
			<p class="paragraf">“Elverir. Senin gibi cins karı, bu geçidi geçerken yardıma koşulur var gücüyle... ‘Fukaraya imdat gerek, sevaptır,’ diye zorlatır. Ziya nasıldı, Ziya?”  </p>
			<p class="paragraf">“Hangi Ziya?” Gözlerini ürkerek kırpıştırdı. “Ziya yok... Gençliğime doymayayım, yok...”  </p>
			<p class="paragraf">“Yalan mı söyledi bize demek?”  </p>
			<p class="paragraf">“Söyledi mi? Yemin ettiydi oysa...”  </p>
			<p class="paragraf">“Yemin... Kumarcının yemini mi olurmuş bre Naciye Sultan? Evet, inandım, erkekten yana bahtın kapalı... Ballı karısın halbuki, değerli karısın.”  </p>
			<p class="paragraf">Naciye yüzünü, Abdülkerim Bey’in karnına bastırarak baygın baygın inledi:  </p>
			<p class="paragraf">“Boynumu kopardın... Ohhhh... Ellerin kırılsın...”  </p>
			<p class="paragraf">Abdülkerim, kadını saçlarından kavrayıp ayağa kalkmaya zorladı, sabahlığı yavaş yavaş sıyırdı.  </p>
			<p class="paragraf">“Orduyu bırakıp mebusluğu seçen paşalar üniformalarını giymişler... Ayaklarında rugan çizme... Bellerinde kılıç... Göğüslerinde kordon, silme nişan... Hazır oldalar... İttihatçıların ünlü Eğitim Bakanı, şimdinin İzmit Mebusu Şükrü Bey telgraf okuyor. Tegraf İzmir’den... Yıldırım... ‘İş tamam. Şehre hâkimiz. Asker bizden. Yaşasın İttihat Terakki’... İmza: Lazistan Mebusu Ziya Hurşit, Sarohan Mebusu Abidin... Paşalar bir ağızdan ‘Yaşasın’ diye bağırdılar. Abdülkerim sevincinden ağlıyor. Nerdense Naciye orospusu peydahlandı yanında... ‘Nasılmış kahpeee! Yalan mıymışım?’ ‘Doğrusun Abdülkerim Abi.’ ‘Ulan kahpe! Abilik mi kaldı?’ Sokuluyor bunca adamın içinde... Ağzını kuş ağzı gibi açarak kulağının memesini arıyor... ‘Höööööst! Çarparım! Başlama!’ ‘N’olmuş? Canım çekti. Acıman yok mu bana? Dur biraz... Bir dişlemcik aliiim!’ ‘Ulan utanmaz! Bir gören olursa?’ ‘Görsünleeer... İslam’ın işi açık... Ölümü öp...’ Bakıyor karı çıplak... Anadan doğma... Tere batıyor utançtan... Bakıyor kurtuluş yok, çekiyor Parabellum’u, dolduruyor kurşunları Naciye’nin karnına... ‘Aferin,’ diyor paşalar, ‘Geçti karıların arsızlık çağı... Nur ol!’ diyor. Şükrü Bey’in sesi... ‘Geçin orduların başına paşalar, sıkı durun!’ Dönüyor kendisine... ‘Yanına yeterince fedai bul... Bas müdüriyeti... Al polisi eline... Şehri muhkem zapt et! Unutma, başkentimizdir bundan böyle güzel İstanbul!’ Nedir o? Allah Allah! Ömer Naci merhum değil mi, Eğitim Müdürlüğü’nün merdivenlerinde, ‘Yaşasın Millet! Yaşasın vatan! Yaşasın İttihad-ı Terakki’ diye yırtınan? Tamam, Babıâli baskını bu... Ama bu kez ak atın üstünde Enver yok, kendisi var! Atlıyor binek taşına, elinde Parabellum... Dalıyor içeri canavar gibi. ‘Davranma Serasker!’ diye naralanarak... Dan dan dan... Oooh, mis gibi barut kokusu... Yerlerde leşler... Kan gölcükleri... ‘Aman efendim, suçum ne?’ ‘Şapka giymek, hınziiir’... ‘Ya benim?’ ‘Yüzü açık gezmek şırfıntı!’ Asılacakların listesini getirmişler... Elinde kırmızı kalem... Gitsin mi, gitmesin mi? Çarpmayı çektikleri darağacına... Kırmızı kalem adların üstünde geziniyor, Ezrail’in tırpanı gibi... Bir sevinç patlıyor yüreğinde, gelip gırtlağında yumrulanıyor. Kaç yıldır hasretti bu güce... ‘Ot gibi yaşamakta helavet yok, oğlum Abdülkerim! Zerafet hiç yok... Derya gibi köpürüp çalkanmayınca... Yağlı ilmeğin altında hüner göstermeyince... Ölüme el ense çekip doyasıya peşrev atmayınca... Babayiğite yaraşır çetin vartalar atlatıp yırtıp hoplayıp iktidar koltuğunu kapmayınca... ‘Bunları böyle yazasın tarihçi başı... Gördüğün gibi yazasın Ahmet Refik Bey... Bu seferi önceki sefere benzettin mi, gittin bil ve de bittin bil! Enayi değilim ben... Tarihi kendi okumayan eşek!’ Telefon mu? Bakıver Rasim Can! Bu kadarcık işi bana düşürünce kaça alırım ben senin eşek baytarlığını... İsmail mi bulunmuş? Hangi İsmail? Laz, ‘Biz büyük işten gelmekteyiz... Abdülkerim Bey’e götürün beni’ mi diyormuş? Ne güzel! N’apacakmış beni? Bak ne dersin... ‘Peki,’ desinler, getirirken bir uygun yerde sıksınlar kurşunları ensesine, yuvarlasınlar leşini... Ne yazmış dedindi, Cemal Paşa’nın Kurmayı Ali Fuat Bey, bizim Çerkez Ahmet için? ‘Kenef kâğıdıdır bunlar, kullanıldı mı, yallah kubura!’ yazmamış mıydı? Koca kurmay albaydan iyisini mi bileceğiz? Nedir o? Ne demek, ‘Her yer karanlık?’ türküsü mü? Kes! Boşver...”  </p>
			<p class="paragraf">Abdülkerim Bey gözlerini zorla açtı. Soluğu ağzına sığmıyordu. Tere batmıştı. Sarsalayan Naciye’ye, tanımadan baktı:  </p>
			<p class="paragraf">“Nedir? Kimsin?”  </p>
			<p class="paragraf">“Aaa... Sapıttııı! Tanımadın mı beni? Hırıldadın da korktum. Biri öldüydü vaktiyle koynumda...”  </p>
			<p class="paragraf">“Kim?”  </p>
			<p class="paragraf">“Kim olur? Müşteri...”  </p>
			<p class="paragraf">“Saat kaç?”  </p>
			<p class="paragraf">“Bilmem... Erken daha...”  </p>
			<p class="paragraf">Abdülkerim el yormadıyla sigara paketini aradı. Gecenin rakı sofrası daha ortada duruyordu karmakarışık, fonograf komşuda Hafız Burhan’ın “Her Yer Karanlık”ını çalıyordu. Naciye anadan doğma çıplaktı.  </p>
			<p class="paragraf">“Sırtına bir şey alsana kahpe!”  </p>
			<p class="paragraf">“Almicam işte...”  </p>
			<p class="paragraf">“Kız sen... Ulan canıma mı kastettin canavar?”  </p>
			<p class="paragraf">Bir saat sonra çıkmak için oturduğu sedirde konyak içerek, sevişerek akşamlamış, iğrenerek girdiği Laz İsmail’in karyolasından dört gece üç gündüz çıkmamıştı. Sigaradan çekti. Boğulur gibi öksürdü. Ağzının pasını zorla yutkundu.  </p>
			<p class="paragraf">“Verim mi bir konyak?”  </p>
			<p class="paragraf">“Git işine cadı!”  </p>
			<p class="paragraf">Naciye komodinin önüne çömeldi, konyak şişesini çıkardı. Masaya gidip kadeh aldı. Anadan doğma olduğu halde giyinikmiş gibi rahattı. Güneş çizgilerinden geçtikçe, derisinin kar gibi aklığı göz kamaştırıyordu.  </p>
			<p class="paragraf">“Dikiver şunu...”  </p>
			<p class="paragraf">“Höst! Öldürmeye kastın mı var beni? Defol!”  </p>
			<p class="paragraf">“Dikiver kuzucum... Nasıl iyi geldi dün sabah... Sen değil misin, gece dua eden bırakmadım diye?”  </p>
			<p class="paragraf">“Yağma yok... Öldüm imansız...”  </p>
			<p class="paragraf">“‘Beni bırakma,’ diyen kim? ‘Gidecek olsam, tabancayı göbeğine dayasam, bırakma sakın,’ diye yalvaran köpek gibi, ayaklarımı öpen?”  </p>
			<p class="paragraf">“Höst rezil! Sarhoşluktur o... Arabacılık değil...”  </p>
			<p class="paragraf">“Dikiver hadi, kolum koptu. Korkma, zehir yok... İstersen ben içeyim yarısını...”  </p>
			<p class="paragraf">İçti, şeker emer gibi damağını şaklattı.  </p>
			<p class="paragraf">“Bal... Can suyu... Dikiver... Küserim ama... Yapmam istediklerini, valla billa... Yalvartırım sabaha kadar... İç hadi... iç! Ölümü öp...”  </p>
			<p class="paragraf">Göğüslerini germişti kalkan gibi... Abdülkerim kadehi dikti.  </p>
			<p class="paragraf">Günde üç kere gitmeye davranmış, her defasında, bu dayanılmaz “ölümü öp”lerle gevşeyip kalmıştı. Namlı hovardaydı. Saçının teli kadar karı yazılıydı defterde, her cinsten, her mezhepten... En azgınlarına pes ettirmiş, “Söz yok! At da yaraşır mızrak da yiğidim,” diye alnından öptürmüştü. Bu Naciye kudurganı gibisi, hayır, listede yok... Bela bu... Düpedüz afat ve de erkek yamyamı... Usta hovarda olduğundan bir görüşte karının yamanlığını, yanardağlığını sezmişti. Gülcemal’i uğurlarken kudurup dellenmesi, kızana gelmiş it gibi hırıldayarak uğraması bundandı. “Kusasıya doydun... On dakika içinde pençesinden çıkmaya bakacaksın... On dakikayı saniye geciktirdin mi, bitti. Kavrar yıkar, çöker iman tahtana... Bir de bakarsın ki, it gibi yalvarmaktasın...”  </p>
			<p class="paragraf">“Oh yağ bal olsun... İliklerine kuvvet...”  </p>
			<p class="paragraf">Karyolaya oturdu. Elini ince örtünün altına soktu.  </p>
			<p class="paragraf">“Nasıl? Yaradı mı? Dur ölümü öp... Dur bakiim...”  </p>
			<p class="paragraf">Kadehi alıp komodinin üstüne koydu. Dilini sivriltip dudaklarını yalayarak hazırlanırken kapı çalındı.  </p>
			<p class="paragraf">“Aldırma tosunum, kocakarıdır. Baktı açılmıyor, gider biraz dolaşır gelir! Keyfimize bakalım biz!”  </p>
			<p class="paragraf">Kapı zorlu çalınıyor, kocakarı çalmasına da benzemiyordu.  </p>
			<p class="paragraf">Abdülkerim, “İsmail geldi,” diyerek can havliyle davrandı, karıyı üstünden hışımla itip yastığın altından tabancayı çekti, güven tetiğini hınçla boşalttı. Giyinmeleri imkânsız olduğu için vuruşmaktan başka çare yoktu. Naciye tabancayı görünce belalısını hatırlamış, külçe gibi yere çökmüştü.  </p>
			<p class="paragraf">“Eyvah İsmail! Öldürür bizi!”  </p>
			<p class="paragraf">“Suss... Bir halt edemez.  </p>
			<p class="paragraf">Ayaklarının ucuna basarak pencereye gitti.  </p>
			<p class="paragraf">  </p>
			<p class="paragraf">“Naciye Hanım... Abdülkerim Bey... Öldünüz mü be?”  </p>
			<p class="paragraf">“İsmail değil... Hay Allah belanı versin emi Baytar!”  </p>
			<p class="paragraf">Abdülkerim, Baytar Miralayı Rasim’i sesinden tanıyınca hem çok kızmış hem çok sevinmişti.  </p>
			<p class="paragraf">Cama vurup bağırdı:  </p>
			<p class="paragraf">“Dur patlama... Baytarların yüz karası!”  </p>
			<p class="paragraf">Baytar albaylığından emekli Rasim Bey’in suratı asıktı.  </p>
			<p class="paragraf">Bunu Abdülkerim, kapıyı geç açmalarına verdi, gönlünü almaya çalıştı:  </p>
			<p class="paragraf">“Kusura bakma Baytar, uyuyakalmışız.”  </p>
			<p class="paragraf">“Kuyuya düştün sandım.” Karmakarışık içki masasına bakıp yüzünü buruşturdu. Tamam! Naciye’yi tepeden tırnağa süzdü. Hatırlamaya çalıştı. O kadar derin mi bunu indirdiğin kuyu, çıkamadı bir türlü?  </p>
			<p class="paragraf">Baytar Rasim Bey, Teşkilât-ı Mahsusa’nın belli başlı şeflerinden olduğu halde, gençliğinden beri giyime kuşama hiç önem vermezdi.  </p>
			<p class="paragraf">Abdülkerim’in gösterdiği saygıyı daha fark etmediği için, Naciye bu kılıksız herifin somurtkanlığını da, kocaman bir Abdülkerim Bey’e akran muamelesi ederek çıkışmasını da yadırgamıştı. Tam edepsizleşecekken Abdülkerim atılıp önledi:  </p>
			<p class="paragraf">“Rasim abimizdir bu... Canımız ciğerimizdir. Yiğitlikte pirimizdir. Konyağı hemen yetiştirmedin mi, heyvahtır halimiz!”  </p>
			<p class="paragraf">Naciye kadehi gönülsüz doldurdu, sırıtarak uzattı:  </p>
			<p class="paragraf">“Buyurun! Naneşekeri verim mi?”  </p>
			<p class="paragraf">“Neymiş naneşekeri?” Utangaç utangaç gülümseyen Abdülkerim’i çenesiyle gösterdi. “Şekerle mi alıştırdın bu yavruyu?” Elini salladı. İstemez!” “Dikti. “Berbat!”  </p>
			<p class="paragraf">Uzun boylu, sıskaydı. Boynu çöp gibiydi. Yıpranmış ceketi üstünden dökülüyordu. Kravatı lekeli, gevşek... Pantolon, yapıldı yapılalı ütü görmemiş... Abdülkerim’in uzattığı sigarayı, çiftlik bağışlar gibi kasılarak aldı. Ateş bekledi:  </p>
			<p class="paragraf">“Dünden beri aramadığım yer kalmadı. İstanbul kazan, ben kepçe... Bereket, memleketin bütün pezevenkleri tanıyor da seni...  </p>
			<p class="paragraf">“Camgöz dümbüğü mü söyledi?”  </p>
			<p class="paragraf">“Camgöz dümbüğü... Tembihledin miydi? Halt mı etti söylemekle?”  </p>
			<p class="paragraf">“Yoook...”  </p>
			<p class="paragraf">“Kim bu hanım? Eskilerden mi? Görmedim değil mi şimdiye kadar?”  </p>
			<p class="paragraf">“Görmedin... Geç otur. Bir şeyler uydurur Naciye Sultan bize... İki çekeriz.”  </p>
			<p class="paragraf">“İstanbul kazan biz kepçe, dedim. ‘Nedir?’ diye sormadın.”  </p>
			<p class="paragraf">“Sahi nedir? Hayrola?”  </p>
			<p class="paragraf">Albay emeklisi Baytar Rasim Bey’in suratı büsbütün asıldı, “lahavle” anlamına başını salladı:  </p>
			<p class="paragraf">“Haydi giyin de çıkalım...”  </p>
			<p class="paragraf">“Yemeği burda yesek...”  </p>
			<p class="paragraf">“Saçmalama!” Kadehi Naciye’ye uzattı. “Doldur şunu kızım... Aklı kuyuda kalmış bunun...”  </p>
			<p class="paragraf">Abdülkerim elini yüzünden geçirdi. Tıraşı üç günlüktü. Duraklayarak sordu:  </p>
			<p class="paragraf">“Ustura mustura var mı Naciye, bir tıraş oluversem...”  </p>
			<p class="paragraf">Baytar Rasim konyak kadehini içmeden indirdi:  </p>
			<p class="paragraf">“Tıraş da neymiş? Gerdeğe girmedinse üç gündür, demek senden geçmiş bu işler... Hadi uzatma...” Kadına enikonu çıkıştı. “Nerde bunun ceketi meketi? Şapkası? Çabuk!”  </p>
			<p class="paragraf">Abdülkerim o zamana kadar İsmail korkusunun sersemliğini savuşturmaya çabalıyordu. Naciye’nin fırtınasında, belalı suikast işini tamamıyla unutmuş, daha doğrusu unutmaya çalışmıştı. Birden yüreği cız etti. Birine duyurmamak istiyormuş gibi ürkek fısıldadı:  </p>
			<p class="paragraf">“N’oldu Rasim? Ne var?”  </p>
			<p class="paragraf">“Uzattın ama... Tadını kaçırdın...” Konyağı dikti. “Davran... Canımı sıkıyorsun!”  </p>
			<p class="paragraf">Abdülkerim acele hazırlandı.  </p>
			<p class="paragraf">Rasim çoktan çıktığı için, Naciye karanlık taşlıkta boynuna sarıldı. Gövdesinin içinde ne var ne yok sömürüp alacakmış gibi kıyıcı bir hırsla öpüp, sesi istekle titreyerek yalvardı:  </p>
			<p class="paragraf">“Geç kalma e mi, sakın... Ölürüm. Gelirken kara havyar getir... Balık yumurtası... Bulursan istakoz... Tez gelmezsen bak... Ölümü öp...”  </p>
			<p class="paragraf">Abdülkerim sabah güneşinin çiğ ışığına çıkınca, derin derin soludu. Gözleri kamaşmış, hafifçe başı dönmüştü. Akşamı bekleyemeyeceğini anlıyordu. Avanak Baytar’ın derdi neyse şurda dinleyip kurtulmaya, Naciye’nin istediklerini alıp hemen dönmeye karar verdi. İsmail gelmiş olsaydı, şimdi belki de ölmüş bulunacaktı. Naciye’nin koynunda yaşamanın nasıl bir mutluluk olduğunu ancak ölüm tehlikesinden sonra anlamıştı. İştahla yalandı, “Hadisene,” diye el sallayan Baytar Rasim’e doğru hızlandı.  </p>
			<p class="paragraf">“Laz İsmail’in aftosu değil mi bu kaltak?”  </p>
			<p class="paragraf">“Evet...”  </p>
			<p class="paragraf">“Tanır mıydın daha önce?”  </p>
			<p class="paragraf">“Yok...”  </p>
			<p class="paragraf">“Yok da? Nasıl iş? Herifi sür ateşe... Yeni mi bu icatlar? Cumhuriyet töresi mi?”  </p>
			<p class="paragraf">“Gördüm ama... Senin kadar...”  </p>
			<p class="paragraf">“Yüreği fesat görmedin... Bir kapı yarım saat sonra açılırsa... İçerde aynalı bir karıyla bir sulu herif varsa... Rakı sofrası ortada, konyak şişesi karyolanın başucundaysa... Yatak acemi hayvanların manej yerine dönmüşse...”  </p>
			<p class="paragraf">“Bombalarla tabancaları buna taşıtmışlar aptal herifler... ‘Karıştırmayın şu karıyı,’ diye o kadar tembihledik.”  </p>
			<p class="paragraf">“Nerden bildin karıya taşıttıklarını?”  </p>
			<p class="paragraf">“Vapura girerken gördüm. Çantası nerdeyse patlayacaktı. Anladım ossaat...”  </p>
			<p class="paragraf">“Herifler ayın onunda bindiler vapura... Bugün ayın on dördü... Üç gün sonra mı saldın da, soruşturmaya gittin?”  </p>
			<p class="paragraf">“Hemen gittim.”  </p>
			<p class="paragraf">“Gitmişken... Salıvermedin... ‘Yiğit karı, herifinin yatağını boş komaz,’ diye eğlenir bizim köylümüz... Doğru demek... Bırak... Hiçbir halt edemeyiz bu rezillikle biz!”  </p>
			<p class="paragraf">“Cer hocası kesilme başıma! Süte sokulmamış ak kaşığı baştan çıkarmadık. Biri dolduracaktı İsmail rezilinin yerini nasıl olsa... Suç, yabana gitmemesi mi? Bırak şimdi... N’oldu, ne var?”  </p>
			<p class="paragraf">“Nerdendir dostlukları, bizim Ziya’nın, İstiklal Mahkemesi başkanıyla?”  </p>
			<p class="paragraf">“Anlamadım? Hangi Ziya’nın?”  </p>
			<p class="paragraf">“Ziya Hurşit’in?”  </p>
			<p class="paragraf">“Bilmem...” Durup biraz tedirgin baktı. “Yok... Sanmam... Yoktur dostlukları... Kim dedi?”  </p>
			<p class="paragraf">“Diyeni bırak... Dost değiller de, neden gidip üç bin lira istemiş Ziya, kel heriften? Daha kötüsü... Kel neden çıkarıp vermiş...”  </p>
			<p class="paragraf">“Şakalaşıyorsunuz! Olmaz öyle şey! Benim bildiğim, ne Ziya Hurşit ister, ne de domuz Kel üç bin lira değil, üç metelik verir. Veremez, çünkü... Sarı Paşa’dan, Sağır’dan korkar... Dahası... İstiklal Mahkemesi’nin örtülü ödeneği yoktur, benim bildiğim... Yalan... Yalan olduğu bundan belli...”  </p>
			<p class="paragraf">“Ziya Hurşit kumarcıdır. Kumarcı kısmı yangına düştü mü, karısını basar kumara... Aklı kesti mi, söktüreceğine... Kel’den değil, şeytandan bile hiç utanmaz, ister. Veren olursa, hiç bakmaz alır. Nitekim, gitmiş istemiş, vermişler almış!”  </p>
			<p class="paragraf">“Ankara’ya gitmedi son günlerde... Nerde istemiş, Ankara İstiklal Mahkemesi reisinden?”  </p>
			<p class="paragraf">“Ankara’da istemiyor. Geçenlerde bunlar dinlenmeye gelmediler miydi buraya? Tokatlıyan’da kalmadılar mıydı? Gitmiş Kılıç Ali’ye başvurmuş... ‘Sıkıntıdayım. Biraz para versin,’ demiş... Vermişler. Aslında bizim Kel veriyor.”  </p>
			<p class="paragraf">“Olmaz öyle şey! Gözümle görsem inanmam.”  </p>
			<p class="paragraf">“Ben de gözümle görsem inanmam, ama söyleyene gözüm kapalı inanırım. Çünkü parayı eliyle vermiş...”  </p>
			<p class="paragraf">“Allah Allah... Hiç aklım ermedi. Hayır. İnanılır şey değil!”  </p>
			<p class="paragraf">“Bırak şimdi boş lafı... Sana ya da Şükrü’ye böyle bir işten söz etti mi Ziya Hurşit?”  </p>
			<p class="paragraf">“Yok...”  </p>
			<p class="paragraf">“Öyleyse arkadaş... Bu mesele önemli... Bir bit yeniği var bu işte... Aldıysa... Almasının doğru olmadığını biliyor ki, ölüm yoluna çıktığı arkadaşlarından saklıyor.”  </p>
			<p class="paragraf">“Yok canım... Amma yaptın haa! Artık ne hacet, kendimizden de şüphelenelim.”  </p>
			<p class="paragraf">“Neden şaştın? Ölüme giden bir arkadaşın dostuyla yatmak daha mı kolay?”  </p>
			<p class="paragraf">“Halt ettin ki şimdi Deli Baytar, boyunca... Orta malı bir karı... Kuyruk sallamış... Ben mecburum herifleri kollamaya... ‘Karıyı karıştırmayın,’ demişim. Kuşkulanmışım. Aramayacak mıyız ardını?”  </p>
			<p class="paragraf">“Böyle işlerin ardı yatakta aranmaz arkadaş! Komitacılıkta karıya imrenmek var mı? Bırak... Çürüdük hepimiz... Çürüdüğümüzün farkına varmadan çürüdük! Bırak dedim. Midem bulandı benim bu üç bin liradan... Ne demek üç bin lira? Ziya Hurşit gibilerinden yüz serserinin kan pahası... Neden çıkarır verirler? Delirdiler mi? Bu herif bir yıldır ‘suikast’ diye bağırarak geziyor. Bursa’daki Sağır Sultan duydu. Ankara’daki Sağır Paşa duymaz mı?”  </p>
			<p class="paragraf">“Dur yahu... esip gürleme... Kendimden şüphelenirim, Ziya Hurşit’ten şüphelenmem. Aldı diyorsun. Aldı diyelim. Hiçbir şeyi ispatlamaz. Şu anda, davamız uğruna başını ortaya koymuştur. Debelenmektedir. Kötüsü gelse, suçu yüklenecek, arkadaşlarının adını vermeden ölecektir. Hiç olmazsa, buna kalıbını basarsın ya...”  </p>
			<p class="paragraf">“Üç bin lira meselesini duydum duyalı hiçbir şeye kalıbımı basmam Abdülkerim! Dün gece sabaha kadar düşündüm. Uyku tutmadı.”  </p>
			<p class="paragraf">“Şuna ‘korktum’ desene, yüreksiz Baytar!” Abdülkerim, bu sözü söylediğine hemen pişman oldu. Kekeledi. “Şaka ettim. Bağışla Rasimcim...”  </p>
			<p class="paragraf">“Korktum evet... Ben evvel-eski kahpeliğin küçüğünden de, büyüğünden de korkarım arkadaş... Gerçekten cesur olduğumdan korkarım. Çünkü kahpelik silahı, dünya kurulalı beri gerçek yiğitlere işlemiştir. Kahpelik, kancık ittir. Hiçbir zaman erkek itlere boğulmaz. Sabaha kadar düşündüm. Bir de imza işi var!”  </p>
			<p class="paragraf">“Ne imzası?”  </p>
			<p class="paragraf">“Şükrü bir mektup yazmış Sarı Efe Edib’e... Ziya tanımıyormuş Sarı Efe’yi.”  </p>
			<p class="paragraf">“Yahu siz delirdiniz mi? Hayriye tüccarı mısınız ki mektup yazıp... Ne hacet... Fatura da keseydiniz bari!”  </p>
			<p class="paragraf">“Hayriye’yi, Fahriye’yi bilmem, ama bizim mektupta bir tütün işi vardı. Şükrü’nün sarhoş aklınca, bu tütün parolaymış...”  </p>
			<p class="paragraf">“Ne parolası? Kimle kimin arasında?”  </p>
			<p class="paragraf">“Sarı Efe’yle Şükrü Bey arasında... ‘Tütün’ demek, ‘Suikast’ demekmiş...”  </p>
			<p class="paragraf">“Hay Allah! Delirdi mi bunlar? Yüz kere tembihledim... On kere kitaba el bastırdım. ‘Bundan böyle... Mektuplaşmak... Pusula göndermek... Defterlere anılar döktürmek, kitap kıyılarına akıl sıralamak, gazetelerden şunu bunu kesip saklamak... Tüzük, bildiri, program istif etmek yasak,’ dedim...”  </p>
			<p class="paragraf">“Hay Allah kahretsin! Haklısın yerden göğe...” Biraz düşündü. “Hadi diyelim, biri deli, biri gece gündüz içen sarhoş... Ya bana n’oluyor?”  </p>
			<p class="paragraf">“Sana mı? Sen ne halt ettin?”  </p>
			<p class="paragraf">“Mektubu verdi Şükrü... Ziya okudu dikkatle... Sonra bana döndü, ‘Sen de imzala ki, Sarı Efe’nin bir diyeceği kalmasın,’ dedi. ‘Olmaz öyle şey, bir imza yeter,’ dedim. Tutturdu. En umulmaz arkadaşlar ödlek olmuşlar. Böyle bir işe girmekten değil, akşam alacasında karılarına gözetletmeden memişhaneye gidemiyorlarmış... Kaçını denemişmiş... Bir diyeceği kalmasın diye, ben de imzalamalıymışım... ‘Olmaz,’ dedim, suratımı astım. Bu kez Şükrü sarhoşu cıvıklaştı. Bunlar o kadar uzattılar ki, canımdan usandım...  </p>
			<p class="paragraf">“İmzaladın mı sakın, Deli Baytar?”  </p>
			<p class="paragraf">“‘Ölümse ölüm’ deyip imzaladım. Sonra... Bu üç bin lira meselesini duyar duymaz, Abdülkerim, ne yalan söyleyeyim, midem bulandı.”  </p>
			<p class="paragraf">“Haklısın arkadaş... Ulan! Deli bunlar... Vallah billah deli... Hayır, bir deliyle bir sarhoşa uyup imzalamayacaktın.” Biraz düşündü. “Anladım... ‘Korktun’ demeye getirince, senin iflahın kesildi. Çetindir ‘Korktun’ lafı... Dayanmak zordur.”  </p>
			<p class="paragraf">“Bırak şimdi gevezeliği... Mektubu geri almanın ya da hemen yırttırmanın yoluna bakalım. Biz buradan çifte imzalı mektup yollarsak onlar da orada dosyaya koyarlar.”  </p>
			<p class="paragraf">“Evet... N’apıp yapıp almalı... Ya da yırttırmalı... Meraklanma. Hemen bir telgraf çekerim... Abidin görür bu işi.”  </p>
			<p class="paragraf">“Kim bu? Hangi Abidin?”  </p>
			<p class="paragraf">“Bizim Sarohan Mebusu Abidin...”  </p>
			<p class="paragraf">“İzmir’de miydi? Ne zamandan beri?”  </p>
			<p class="paragraf">“Ben yolladım. Gerekli paranın hepsini vermedim Ziya Hurşit’e... Gemide kumara mumara oturur... ‘Yutuldum,’ diye telgraf çeker. Hiç utanmaz.”  </p>
			<p class="paragraf">“Ee, peki... Abidin İzmir’deyse, neden Sarı Efe’ye mektup yazdırdı Ziya Hurşit? Hele bana imza ettirmek için neden o kadar zorladı?”  </p>
			<p class="paragraf">“Sahi!”  </p>
			<p class="paragraf">“Gördün mü? Var bu işin içinde bir bit yeniği...”  </p>
			<p class="paragraf">“Meraklanma... Şimdi çekeriz telgrafı... Mektubu alır Abidin...”  </p>
			<p class="paragraf">Baytar Rasim dinlemiyordu. Dalmıştı. Abdülkerim bir zaman susup arkadaşının yüzüne baktı. Sonra çekinerek sordu:  </p>
			<p class="paragraf">“Nedir? Ne geldi aklına? Mektuptan daha önemli bir şey mi?”  </p>
			<p class="paragraf">“Bırak mektubu... Bu işte iki balkabağı varsa, biri sen, biri ben... Yahu biz eskiden de bu kadar alık mıydık?”  </p>
			<p class="paragraf">“N’oldu yahu?”  </p>
			<p class="paragraf">“Hadi biz, düşüne taşına ölçe biçe girdik bu belaya... Zavallı Kara Kemal Bey’in günahı ne?”  </p>
			<p class="paragraf">“Nerden geldi aklına?” Abdülkerim irkilmişti. “İlintisi?”  </p>
			<p class="paragraf">“Bir de sorarsın... Bu rezillere cesaret vermek için, ‘Küçük Efendi de bu işin içinde... Şuna şöyle dedi, buna böyle dedi... Şurdan girmeli, burdan çıkmalı,’ dedi diyerek yalanlar uydurmadık mı, boyumuzca?”  </p>
			<p class="paragraf">“Eee?”  </p>
			<p class="paragraf">“E’si... Kötüsü gelirse, bu herifler çözülüp her şeyi söylerse...”  </p>
			<p class="paragraf">“Aman deme!” Abdülkerim ellerini dizlerine vurarak çırpındı. “Aman Rasim Can... Ölmeli daha iyi!”  </p>
			<p class="paragraf">“Ölmekle pislik temizlense... Rezilliktir ki hiç örneği görülmemiş... Sen mahkeme olsan inanır mısın, Abdülkerim’le Baytar Rasim rezilinin, ödleklere cesaret vermek için Kara Kemal Bey’in adını yalandan söylediklerine? İşin içinde olmayan herifi, yalandan bulaştırdıklarına?”  </p>
			<p class="paragraf">“Dur yahu! Karıştırma aklımı... Boşuna evhamlanmayalım. Kırılmış dökülmüş bir şey yok Allahıma şükür... Yarın bunlar, görürsün, herifi temizler. Küçük Efendimiz bu yalanın faydasını görür. Hem de nasıl görür, memleketi cebe indirmecesine...”  </p>
			<p class="paragraf">“Orasını bilmem. Biz kötüsünü düşünmeye mecburuz arkadaş...”  </p>
			<p class="paragraf">“Düşüneceğiz de n’apacağız?”  </p>
			<p class="paragraf">“Hemen gideceksin... Dakka geçirmeden, Küçük Efendimizi bulacaksın... Yarın akşama kadar, şeytanın bilemeyeceği bir yere saklanacaksın... Mesele en geç yarın öğlene doğru anlaşılır. Saçımız ak mı kara mı önümüze düşer. O zamana kadar Kara Kemal Bey mutlaka tehlikenin dışında bulunmalı arkadaş...”  </p>
			<p class="paragraf">“Haklısın ama... Hiçbir şeyden haberi olmayan adama, ‘Hadi kaç, saklan biraz,’ nasıl denir? Suikastın sözünü şaka olarak ettirmeyen adama, ‘Haberin yokken seni de bulaştırdık,’ sözü...”  </p>
			<p class="paragraf">“Orasını bilmem. Bunca yıllık yakınısın. Huyunu bilirsin. İster söyle ister söyleme, bir başka şey uydur.”  </p>
			<p class="paragraf">“Şurda bir yere oturalım da...”  </p>
			<p class="paragraf">“Yok öyle şey... Gidene kadar bir şey uyduramazsan, anla ki yalanın sökeceği yer değil... Yüzünü kızdırır, doğrusunu söylersin. Bir kez adamcağızı tehlikenin dışına atalım... Sonra... Buluşur kendi derdimize derman ararız. Ben seni Novotni’de bekliyorum. Hadi... Yel gibi git, fırtına gibi gel...”  </p>
			<p class="paragraf">Abdülkerim bir şey söyleyecekti. Baytar Rasim dinlemedi. Dönüp yürüdü. Arkadan görünüşü, nedense, dünyanın en gaddar tefecisine benziyordu. Abdülkerim bu benzerliğin nerden geldiğini bulmaya çalıştı. Bulamadı. “Allah Allah! Şaşılacak şey!” deyip Boğazkesen’e inen yangın yerine saptı.  </p>
		</div>
	</body>
</html>