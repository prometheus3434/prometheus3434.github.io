<html xmlns="http://www.w3.org/1999/xhtml">
	<head>
		<title>1-9</title>
		<link href="css/idGeneratedStyles.css" rel="stylesheet" type="text/css"/>
	</head>
	<body id="x1" xml:lang="tr-TR">
		<div class="Basic-Text-Frame">
			<p class="split" xml:lang="en-GB">  </p>
			<p class="ort" id="_idParaDest-7" xml:lang="en-GB">2  </p>
			<p class="paragraf">Gurbet hala Çorumluydu. Ufak tefekti ama tıkızdı. Korkusu arttıkça cesurlaşır, en şaşırtıcı olaylar karşısında en akıllı, en soğukkanlı erkekleri imrendirecek kadar sarsılmadan direnirdi. Bineğine dilediğini yaptıran, başta meşe sopası olmak üzere her çeşit kesici, delici, ateşli silahlara gerçekten hakkını veren Osmanlı karılardandı. Şişkin gözkapakları Tatarımsı suratına her zaman uykulu bir görünüş verirse de, yakından tanıyanlar, korkunç dikkatinin aralıksız uyanık olduğunu bilirlerdi. Yüreği bileğine kadar güçlüyse, dili de o kadar kesin, açık, yerine göre çok acı, yerine göre çok alaycıydı.  </p>
			<p class="paragraf">Konağa, kalfadan beş dakika sonra, omuzundaki bohçayla, doğma büyüme bir bohçacı kadın gibi girmişti. Semra Hanım’a dostça gülümsedi, Kara Kemal Bey’e suçlayan bakışlarla bir zaman bakıp suratını buruşturdu:  </p>
			<p class="paragraf">“Hayrola?”  </p>
			<p class="paragraf">“Yok bir şey halacım... Seni çok özlemiş de ondan çağırtmış Abdülkerim Bey...”  </p>
			<p class="paragraf">Abdülkerim, Gurbet hala’nın eline vardı. Kara Kemal Bey’e bile yüz vermeyen geçimsiz halanın hiç zorlamadan gözüne girmeyi tanıştıkları gün becermiş, her durumda şımarmak hakkını nasılsa kazanmıştı:  </p>
			<p class="paragraf">“Baktım sana kalsa bizi arayıp soracağın yok, rica ettim kalfamızdan... Kırmadı çok yaşasın...” Bohçayı aldı. “Çıkar çarşafını... Buyur! Geç şöyle... Soluklan... Kahveni elimle yapacağım.”  </p>
			<p class="paragraf">Gurbet hala, Semra Hanım’a bakıp gülümsedi:  </p>
			<p class="paragraf">“Ayıplamayın kılığımı... Değişemedim. Kalfa Hanım ‘Acele’ deyince, alıverdim çarşafı üstüme...  </p>
			<p class="_0">  </p>
			<p class="paragraf">Yukarda erkeklerle yalnız kaldığı zaman kapıyı kollayıp sesini alçaltarak sordu:  </p>
			<p class="paragraf">“Ne var gene? N’oldu? Neyi alıp verememekte bunlar sizden?”  </p>
			<p class="paragraf">“Önemli değil... Bu sefer hiç önemli değil...” Kara Kemal Bey de kapıya bakarak fısıldadı. “Ödüm koptu aşağıda ‘Kara Kemal’ diyeceksin diye...”  </p>
			<p class="paragraf">“Üstüme iyilik sağlık, neden?”  </p>
			<p class="paragraf">“Beni Vali Şefik Bey sanıyorlar burda... Unutma, Şefik Bey...”  </p>
			<p class="paragraf">“Kim demiş? Vali Bey sanıyorlar da, kalfa neden, ‘Nâzır paşa istiyor sizi,’ dedi?”  </p>
			<p class="paragraf">Kara Kemal, Abdülkerim’e döndü. Abdülkerim gözlerini kaçırdı:  </p>
			<p class="paragraf">“Allah Allah... Sezinleyemedim hiç... Belli etmediler tanıdıklarını, katiyen...”  </p>
			<p class="paragraf">“Uyuyun bakalım! N’oldu? İskelede gazeteci oğlanlar, ‘Gazi Paşa’ya suikastı yazıyor’ diye kıyameti koparıyorlardı. Bununla mı ilgili bu saklambaç?”  </p>
			<p class="paragraf">“Hayır... Ne münasebet! Abdülkerim oğlunu bilmez misin? Pire zıplasa, birkaç gün görünmez ortada...”  </p>
			<p class="paragraf">“Ne demek, ‘Pire zıplasa,’ Hasip bostana geleli dört gün oldu. Bu Abdülkerim keramet sahibi mi, dört gün sonra n’olacağını bilmiş de, ‘Savuşalım,’ demiş? Avanak Hasip’in halini hiç beğenmedim bu kez... Kurt dalamış keçi gibi tıksırmaktaydı ki, hökür hökür ağlaması eksikti. Geçen yıl, Sarı Paşa’yı öldürecek diye yakalamadılar mıydı bunlar bizim mavnacılar kâhyası Osman Ağa’yı? Evet, aklım kesti, bunlar size dur durak vermeyecek...” Kara Kemal Bey’e dönüp gözlerini belertti. “Kaç kez dedim ben buna... ‘Bir yolu bulunsun da, bu paşalar zagonu bitsin artık!” dedim. “Biraz da ferman başıbozuğun eline geçsin, elverir,’ dedim. Bunca adamsınız, bir yolunu bulamadınız. Tüh sizin erkekliğinize!” Gözlerini yumarak biraz düşündü. “N’olacak peki şimdicik? Bir şey bulaştırabilirler mi size, Allah esirgesin? Burası kimin evi? Sağlam yer mi? Kalfanın ağzını yokladım. Yeni tanışmış Abdülkerim’le hanımı... Kala kala bir dul karıya mı kaldınız?”  </p>
			<p class="paragraf">“Yok canım! Davetliydik önceden... Geldik. Unutmuşuz sana Hasip’le adres vermeyi... Bekledik.”  </p>
			<p class="paragraf">“Anladım. Umdunuz, belki bela savuşur. Baktınız savuşmadı...”  </p>
			<p class="paragraf">“Eh... Öyle gibi...” Kara Kemal Bey, elini kaldırıp Gurbet hala’yı susturdu. “Dinle beni...” Sesi gibi yüzü de hemen değişmiş, İttihatçıların ürkütücü Küçük Efendisi oluvermişti. “Aklında mı Hasip’in söylediği adresler? Tamam! Hemen gidip Niyazi’yi bulacaksın! Evet, Katil Niyazi’yi... Oturur beklersin, gider dolaşır, sorduklarının karşılığını getirir. Baksın, bir motor uydurabilir mi? Başka haberler var mı bu iş üstüne? Kimler yakalanmış? Polisin durumu nasıl? Yazılı kâğıt istemez. Aklında tutarsın. Buraya, akşam kararırken dön! Gidip gelirken kolla sağını solunu... En küçük bir şeyden kuşkulanırsan, dön git bostana... Mutlaka izini kaybettir. Niyazi’ye giderken kuşkulanırsan, oraya da uğrama... Para getirdin mi?”  </p>
			<p class="paragraf">“Getirdim biraz...”  </p>
			<p class="paragraf">“İstemezdi. Neyse, bırakırsın burda... Giderken götürürsün.”  </p>
			<p class="paragraf">Gurbet hala, bir zaman söylendi, sebep olanlara beddualar yağdırdı. Peygamber postunda oturan koca Âlosman padişahını kovmuşlar, hoplayıp tahtına kurulmuşlardı. Ne istiyorlardı bunlar, Allah’tan belalarını mı?  </p>
			<p class="paragraf">Gurbet Hala, konağa beklendiğinden çok daha geç döndüğü halde durumu aydınlatacak hiçbir önemli haber getirememişti.  </p>
			<p class="paragraf">“Niyazi’nin dediği doğruysa, ortalık çok karışıkmış... ‘Her kafadan bir ses çıkıyor, hiçbiri de ötekini tutmuyor,’ dedi Niyazi... Gittiği adreslerden ikisini bulamamış, üçüncüde yalnız kalmadığı için konuşamamış... ‘Mavnacılar Kâhyası Osman’dan umut yok,’ dedi. Yarın başkalarıyla görüşecek... Kimi, ‘Kırk kişi yakalandı,’ diyormuş, kimi “Yetmiş kişi...” İçlerinde mebuslar, paşalar da varmış... Niyazi dedi ki, ‘Bu işi, benim gördüğüm, Terakkiperver Cumhuriyet Partisi’nin sırtına yükleyecekler,’ dedi. ‘Böyle derseniz, Küçük Efendimiz anlar, gerisini de bizden iyi bilir,’ dedi. Gerçek mi? Bilebilir misin, burda otururken Ankara’da, İzmir’de olup bitenleri?”  </p>
			<p class="_0">  </p>
			<p class="paragraf">19 Haziran 1926 Cumartesi gazetelerinde İstiklal Mahkemesi’nin bildirisi vardı. Bu bildiride eski Lazistan mebusu Ziya Hurşit’le birkaç haydut, Sarı Efe’yle birkaç adamı, bir de İzmit mebusu eski Maarif Nâzırlarından Şükrü suçlanıyor, adları belli kişilerle toplantılar yapıldığından, suikastı kış aylarında Ankara’da tasarladıklarından, niyetlerinin hükümeti devirmek olduğundan söz ediliyordu.  </p>
			<p class="yildiz" xml:lang="en-GB">* * *  </p>
			<p class="paragraf">Gazetelerde Abdülkerim’le Kara Kemal Bey’in adları hiç görülmediği halde, Gurbet hala’nın Niyazi’den getirdiği haberler inanılmaz olduğu kadar da umut kırıcıydı:  </p>
			<p class="paragraf">“Yakalanan mebusların sayısı yirmiyi bulmuş... Şükrü Bey’le Abidin Bey başta... Canbolat Bey, Halis Turgut Bey, Münür Hüsrev Bey, Arif Bey... Buna ‘Ayıcı’ derlermiş... ‘Ayıcı dersin, bilir Küçük Efendimiz,’ dedi Niyazi... Kara Vasıf Bey’i de tutmuşlar. Kâzım Karabekir Paşa’yı da tutmuşlar. Dedi ki Niyazi... ‘Duyduğum doğruysa,’ dedi. ‘Başvekil İsmet Paşa, Kâzım Karabekir’i bıraktırmış... Vay sen misin bıraktıran... İstiklal Mahkemesi, duymasıyla, Başvekil’in de tutuklanmasına karar vermiş...’”  </p>
			<p class="paragraf">“Saçmalama... Olmaz öyle şey!”  </p>
			<p class="paragraf">“Artık bilmem... Niyazi’nin yalancısıyım ben... Polis müdürünün ağzından işitmiş...”  </p>
			<p class="paragraf">“Peki, mahpus muymuş Başvekil şimdi?”  </p>
			<p class="paragraf">“Yok... İzmir’e bildirmişler. Gazi Paşa, ‘Hele buraya gelin de bakarız,’ demiş... Arkadan İsmet Paşa’ya, ‘Aman İzmir’e yetişmeye bak,’ diye haber uçurmuş...”  </p>
			<p class="paragraf">“Polis müdürü mü söylemiş bunları hep?”  </p>
			<p class="paragraf">“Orasını bilmem. İnanmadım çünkü... Neden mi? Bu Abdülkerim’in de yakalandığını duymuş Niyazi...”  </p>
			<p class="paragraf">“Söylemedin miydi beraber olduğumuzu?”  </p>
			<p class="paragraf">“Söyle dedin mi? Demedin.”  </p>
			<p class="paragraf">“Sağ ol Gurbet hala... Gitmiş mi verdiğin adreslere? Ne haber?”  </p>
			<p class="paragraf">Gurbet hala suratını astı. Zaman kazanmak istiyor gibi başörtüsünü çözüp doladı:  </p>
			<p class="paragraf">“Ak koyun kara koyun nerde belli? Geçitte... Hangi geçitte? Korkulu geçitte... Korkulu geçit nere? Mert ile namerdin ayrıldığı boğaz... Ne denilmiştir. ‘Mert dayanır, namert kaçar’ denilmiştir.”  </p>
			<p class="paragraf">“Uzatma! ‘Olmaz’ mı demiş herifler!”  </p>
			<p class="paragraf">“Bunlar ne çeşit rezil olmalı ki, yüzbeyüz ‘Olmaz’ desin. ‘Kendisi bilir, yoluna canım kurban... Ne fayda ki bizim ev kalabalık... Mahdum köleleri küçük... Gizliliği, korkarım, sağlayamayız! Bir hal oldu mu yanarım, kıyamete kadar...’ demiş kimi... ‘Aman ellerini ayaklarını öpeyim,’ demiş bir başkası... Demiş ki... ‘Efendimiz bilir. Canımı istesin alsın, olmaz dersem namerdim,’ demiş... Bak bunu beğendim, hiç olmazsa namertliğini saklamamış, merdane söylemiş... Ardından demiş ki, ‘Kendileri bilirler, yeni damadım, millicinin domuzu,’ demiş, ‘Kaç gündür elinde tabanca, vuracak suikastçı aramakta,’ demiş... ‘Yeterince para vereyim, para gücüyle bir yer uyduralım,’ demiş... Niyazi kızmış içinden... ‘Hele bakalım, gönlünden ne kopacak şu rezilin,’ demiş, ‘İyi olur, doğrusu budur. Belayı para gücüyle savuşturmak ne güzel,’ demiş... Herif sıçramış gitmiş... Gelmez... On dakika, on beş dakika... Niyazi kuşkulanmış, ‘Para yerine polis-zaptiye mi getirecek?’ diye... Yirmi dakika dolarken gelmiş alçak... Hırıl hırıl soluyarak gelmiş... Dedi ki Niyazi, ‘Ossaat anladım, dedi, herhal para karıdaydı. Vermezlendi. Berikinin de arayıp bulamadığı...’ dedi. Uzatmayalım. Elinde bir kitapla gelmiş itoğluit, ‘Önce şuna bir el bas ki, Müslüman zagonunca... Ne ben verdim, ne sen aldın... Ne sen beni gördün, ne ben seni!’ demiş... Sonra, çıkarıp ne verse iyi? Hadi bil bakalım! Hayır bilemezsin, çünkü yüz elli kayma...”  </p>
			<p class="paragraf">“Yok canım!” Kara Kemal Bey gözlerini utançla kırpıştırarak gülümsedi. “Şakalaşıyorsun!”  </p>
			<p class="paragraf">“Sen öyle bil... Fazladan kitabı öpmekteymiş ki şapır şupur...”  </p>
			<p class="paragraf">“Neden?”  </p>
			<p class="paragraf">“Hazırda fazlası olmadığına... Son zamanlar işi kötüye gitmekteymiş gayet... Batmamışsa da batmasına çok bir şey kalmamışmış...”  </p>
			<p class="paragraf">“Almış mı Niyazi?”  </p>
			<p class="paragraf">“Alır mı? ‘Madem durum vaziyetiniz bu kadar sıkışık, kalsın. O kadarını biz de buluruz!’ demiş. ‘Bunu unutma sakın, bu bir,’ demiş... Bir de, ‘Gelene güvenemedim de vermedim dediğini duyarsam, seni gündüz ortası Galata Köprüsü’nün üstünde yatırır keserim domuz niyetine... Kesmezsem bana da Katil Niyazi demesinler!’ demiş...”  </p>
			<p class="paragraf">“Daha sonraki?”  </p>
			<p class="paragraf">“Bak buna sözüm yok, Kara Kemal Bey, bu düpedüz, ‘Ben korkarım, saklayamam’ diyor! ‘Ben alçağım!’ diye ağlamış da az biraz... ‘Aferin Hacıağa, uzatmadın, merdane söyledin. Hiç kıymeti yok... Bizde yer kıyamet gibi... Sağ ol, var ol,’ demiş bizim Niyazi... ‘Bi sevinsin,’ dedi, ‘El yıkamak bahanesiyle odadan çıkıp gözetledim,’ dedi.”  </p>
			<p class="paragraf">“N’apmış? Kalkmış oynamış mı, ‘Atlattım teresi!’ diyerek?”  </p>
			<p class="paragraf">“Oynamadıysa da, ellerini ovuşturmuş ki, çürük malı sokup milyon kazansa öyle sevinmez...”  </p>
			<p class="paragraf">“Maskaradır inanırım.”  </p>
			<p class="paragraf">“En güvendiklerimiz bunlar... Var gerisini hesapla...”  </p>
			<p class="paragraf">“N’olacak şimdi?”  </p>
			<p class="paragraf">“Bakacak Niyazi... ‘Meraklanmasın Küçük Efendimiz!’ dedi. Bir iki güne kadar bulacak birkaç yer...” İçini çekti. “Aman ayıplamaya gelmez, yavrularım. Bu fırtınaya değme yürek dayanmaz. Durumlar korkulu gayet! Dedi ki Niyazi... ‘Dehşet elverdi millete, bilmiş olsun Küçük Efendimiz,’ dedi, ‘Giden gitmekte izi bellisiz... Say ki göğe çekilmekte,’ dedi, ‘Suçluya suçsuza bakan hiç yok, bunu böyle bilsin,’ dedi, ‘Bu 1926 kurban bayramını başka bayramlara benzetmesin! Benim gördüğüm, bu kez koç yerine adam kurban edilse gerek ve de pek çok adam kurban edilse gerek,’ dedi.”  </p>
			<p class="paragraf">“Yok canım... Halt etmiş... Çiğ yemeyince...”  </p>
			<p class="paragraf">“Hele şuna... Çiğine pişmişine bakan mı var? Nice vezir konakları, paşa evleri, tüccar ardiyeleri basılmaktaymış, hey yavrum! Samatya’daki Sünbülî dergâhı basılmış, kurban olduğum... Unkapanı’ndaki Sazlı dergâhı basılmış... Şehremini’nin Salı tekkesini basmışlar, dinsiz farmasonlar, hiç günah dememişler. Gitmişler bizim Bindede dergâhını basmışlar, kötü karı evi basarcasına... Üsküdar’ın Özbekler’i basılmış, ayrıca Şeyhî Ata Efendi hazretlerinin evi aranmış dipten doruğa... Molla Güranî tekkesinde, fazladan, aklı yok bir dervişi ileri geri söylendi diyerek sopalamışlar ki, Allah yarattı dememişler. Ayrıca, Halvetiyeler basılmış, Şabaniyeler basılmış, ermişler sultanı Nakşibendi efendimizin nakşiyeleri bile basılmış delidamları gibi...”  </p>
			<p class="paragraf">“Bizim şirketler de basılmıştır öyleyse... Allah vere defterleri, kâğıtları berbat etmeselerdi.”  </p>
			<p class="paragraf">“Şirketlere bir şey demedi Niyazi... Dur hele... Bunlar gâvur desem... Hayır... Fukara gâvurlar da kurtulamamakta bu firavunların pençesinden...”  </p>
			<p class="paragraf">“Hangi gâvurlar?”  </p>
			<p class="paragraf">“Tüm tekkelerimizi basmakla kudurganlıkları basılmamış bunların... Gitmişler, Beyoğlu’nun Fransız hastanesini, İngiliz hastanesini de basmışlar. Ayrıca Rum hastanesi, Bulgar hastanesi de basılıyor. Aklım ermedi, neyin nesi?”  </p>
			<p class="paragraf">“Bizim Hasip’ten haber?”  </p>
			<p class="paragraf">“Demedim mi? Başta akıl mı kaldı? Polis müdüriyetindeymiş... ‘Meraklanmasın... Çok sıkıştırmadılar,’ dedi Niyazi... Polis müdürü olacak, diyesiymiş ki, ‘Ezmeyin boş yere... Benim bildiğim Kara Kemal’in sağ eli, sol elinin ne halt ettiğini bilmez,’ diyesiymiş... Her ne demekse... Boyu bosu devrile...”  </p>
			<p class="_0">  </p>
			<p class="paragraf">20 Haziran tarihli gazeteler, beklenmez bir müjde getirdiler. Mahkemenin üç güne kadar başlayacağı bildiriliyordu. Yakalananlar, Ziya Hurşit de sayılırsa, on beş mebusla beraber yirmi üç kişiydi. Bunların arasında Kara Kemal Bey’in de bulunduğu ileri sürüldüğüne göre, listeye “Yüzde yüz doğru,” denemezdi. Terakkiperver Cumhuriyet Partisi şeflerinden büyük paşalara, hele Kâzım Karabekir Paşa’ya dair iyi kötü hiçbir haber verilmiyor, “İstiklal Mahkemesi az kalsın Başvekil İsmet Paşa’yı tevkif edecekmiş,” sözünün inanılmaz bir dedikodu olduğu anlaşılıyordu.  </p>
			<p class="paragraf">Muhalefetin büyük paşaları –Kâzım Karabekir, Ali Fuat, Refet, Cafer Tayyar– gibi, İttihatı ve Terakki kodamanları –Cavit, Doktor Nâzım, Küçük Talat, Hüseyinzade Kör Ali Bey de– tutuklanmamışsa, Kara Kemal Bey’in korktuğu büyük temizliğe şimdilik girişilmiyor demekti. Durum böyleyse, bu belayı da savuşturmak umudu büsbütün, aptal iyimserlik sayılmayabilirdi.  </p>
			<p class="paragraf">Mahkemenin başlamasıyla, savcının iddianamesinden, nelerin nereye kadar meydana çıktığı, kimlerin neyle suçlandığı öğrenilecekti. Bunun sonunda, gidip teslim olmak, suçsuzluğunu ispatlayıp temize çıkmak bile mümkündü.  </p>
			<p class="paragraf"><span class="CharOverride-2">Vakit</span> gazetesi yazarının, suikastı haber veren Giritli Şevki’yle yaptığı uzun konuşmayı, Kara Kemal Bey bu açıdan dikkatle okudu. Şevki şöyle diyordu: “14 Haziran Pazar günü, Sarı Efe Edip, bir adamını yollayarak görüşmek istediğini bildirdi.  </p>
			<p class="paragraf">“Kuvayı Milliye sırasında Salihli’de Sarı Efe’nin çetesindeyken Çerkez Ethem’in adamlarından dönme İbrahim’i vurmuştum. Ethem beni öldürecekti. Sarı Efe kurtardı. Hayatımı kendisine borçlu olduğum için bana güvenirdi. O akşam Sarı Efe Edip eve yalnız geldi, memleketin gidişatından yanıp yakıldı. Haklarımızın yenildiğinden söz etti. Oysa hükümet buna, Kuvayı Milliye’deki hizmetlerine karşılık Gâvurköyü’nde çok kıymetli bir çiflik vermiş. 1150 lira da aylık bağlamıştı.” 150 lira olacak diye düşündü, Kara Kemal Bey... “Ayrıca liman işletmesinde de dolgun bir ücretle çalışıyordu. Edip, düzeni değiştirmek gerektiğini, bunun için çok güçlü bir örgüt kurduklarını, Ankara’dan bir eski mebusun geldiğini söyledi, ‘Bize katılırsan yarın akşam toplanalım,’ dedi. ‘Peki,’ dedim. Ertesi gün, bir bahçede Ziya Hurşit, Edip’in çiftlik kâhyası yedek teğmenlikten emekli Çopur Hilmi’yle buluştuk. Hemen anlaştık. Suikast için uygun yerler gözden geçirildi. Başoturaktaki dar dönemeç seçildi. Suikastta tabancalar ve bombalar kullanılacaktı. Ziya Hurşit bu iş için Laz İsmail ve Gürcü Yusuf adında iki adamını İstanbul’dan beraber getirmişti. Ertesi gün, Gazi Paşa’nın gelmeyeceğini öğrenince gidip siyasi polise suikastı haber verdim. Çopur Hilmi beni o gece İdris’in bahçesine çağırmıştı. Bizim evde buluşmayı ileri sürdüm. Çünkü polisle böyle kararlaştırmıştık. Bu toplantıda, İstanbul’a savuştuğu için Sarı Efe Edip bulunmadı. Buradan çıkan suikastçılar gece yarısı otellerde, evlerde, brovningleri, mermileri, bombalarıyla yakalandılar.”  </p>
			<p class="paragraf">Bu yazıdan Şevki’nin çok şey bilmediği, haber vermekten başka bir hüner göstermediği sonucu çıkarılabilirdi.  </p>
			<p class="paragraf">Yakalandıktan sonra ötekilerin, hele eski Lazistan mebusu Ziya Hurşit’in sorgularına dair açık bir haber yoktu. “Suikast soruşturması gelişiyor” başlıklı bir yazıda şunlar bildiriliyordu: “Bir ucu İzmir’de meydana çıkarılmış olan suikast teşebbüsü dün biraz daha gelişmiştir. İzmir’de suç araçları ile beraber yakalanan eski Lazistan mebusu Ziya Hurşit, ikinci sorgusunda suikast teşebbüsünü itiraf etmiş, bu husustaki örgüte dair İstiklal Mahkemesi Savcılığı’na bilgi vermiştir. Bu suretle mahkeme için suçlular hakkında kovuşturma yapmak kolaylaşmıştır.”  </p>
			<p class="paragraf">Günlerdir, kimi gazetelerin çok çekingen değindikleri mebusların dokunulmazlığı meselesi bugün ilk defa söz konusu ediliyordu. Birkaç gün önce hem kardeşini görmek hem dinlemek için İstanbul’a gelen Meclis Reisi Kâzım Paşa gazetecilerle görüşmüş, Anayasa’nın 17. maddesindeki dokunulmazlığın cinayet işlerinde, suçüstü varsa kendiliğinden kalktığını, bu sebeple Meclis’in olağanüstü toplanmasını gerektiren bir durumun bulunmadığını söylemişti.  </p>
			<p class="paragraf">Abdülkerim, Baytar Rasim üstünde hiç durulmamasına Kara Kemal Bey’in dikkatini çekti, bundan iyimser sonuçlar çıkarmaya çalıştı. Eskisi gibi kalıbını basamıyordu, ama suçu kabullense bile, Ziya Hurşit’in bütün arkadaşları ele verecek kadar kahpelik edemeyeceğine hâlâ inanıyordu.  </p>
			<p class="paragraf">Kaçaklar için pek küçük de olsa,umutlu başlayan arife gününün akşamı, Gurbet Hala, Niyazi’den kötü haberler getirdi. Motor bulmak, deniz yolundan yararlanmak sanıldığından çok daha zordu, hatta şimdilik enikonu imkânsızdı. En gözüpek, en güvenilir reislerin söylediklerine göre, Boğazlar gece gündüz gözetleniyor, küçük büyük bütün tekneler direklerinden sintinelerine kadar santim santim yoklanıyordu. Karadeniz kıyıları gibi, Ege, hatta Akdeniz kıyıları da tutulmuştu. Deniz kıyılarında, şüpheli görülenler karakollara götürüldüğü gibi, polise kaçakların kayıkta görüldüğüne dair ihbarlar yağıyordu. Niyazi, Abdülkerim’in İzmir dolaylarında, Yunan adalarından birine geçmek isterken yakalandığını bile duymuştu. Daha önemlisi, en sağlam İttihatçı sayıldıkları halde çoktandır polise ispiyonluk edenler, rastladıklarına, “Küçük Efendi’yi saklıyoruz. Sana selam söyledi. Gerekirse, birkaç gün gizleyeceksin!”, ya da, “Küçük Efendi selam etti, kaçacak, biraz para lazım,” diye ağız arıyorlardı. Eski çete reislerinden Erenköylü Şaban bu yüzden yakalanmıştı. Ayrıca, Kara Kemal Bey’in kurduğu, bugüne kadar yürüttüğü Milli Ticaret Türk Anonim Şirketi, Milli İthalat–Kantariye Türk Anonim Şirketi, Milli Mahsulat Türk Anonim Şirketi, Zeytinyağı Türk Ticaret Şirketi, Milli Mensucat Şirketi, Milli Ekmekçiler Şirketi, Milli İktisat Bankası müdürlerinin, idare meclisleri önemli üyelerinin, memurlardan Küçük Efendi’ye eskiden beri bağlı bulunan İttihatçıların tutuklandıkları, çok sıkı sorguya çekilmekte oldukları kesindi. Böylece birkaç gün öncesine kadar para ve insan bakımından sınırsız güce sahip görünen Kara Kemal Bey’in temel dayanaklarından yoksun bırakılmak istendiği anlaşılıyordu.  </p>
			<p class="paragraf">Şimdilik gerçekten güvenilebilecek, minnet duyulacak tek dayanak, Semra Hanım’ın şaşırtıcı korkmazlığı, hiç sarsılmamasıydı. Suikast haberi çıktı çıkalı gazetelerin gittikçe ağırlaştırarak yaydıkları terörden kılı kıpırdamamış, misafirlerine karşı davranışı zerre kadar bozulmamıştı. Eskisinden daha rahat, daha güler yüzlüydü.  </p>
			<p class="paragraf">Kara Kemal Bey, adının gazetelerde çıktığı günden beri Abdülkerim’in Semra Hanım’la konuşmasını istiyor, buraya gelirken böyle bir işe karıştırılacağını kesinlikle bilmediğini, gene de kendisini çok suçlu saydığını, yarın şartlar n’olursa olsun çıkıp gideceğini, şimdiye dek gördüğü konukseverliği de ölene kadar minnetle hatırlayacağını hemen bildirmesini söylemişti. Oysa durum böyle bir kabadayılığa katiyen uygun değildi. Doğrusu, olan oldu deyip yer bulana kadar barınmaya çalışmak, ev sahibinin duyacağı dehşeti anlamazdan gelmekti. Çünkü Gurbet hala’nın bostanından başka sığınacak hiçbir yerleri yoktu. Halayı yakalatmaksa, kurtulmayı kesinlikle imkânsız kılmak demekti.  </p>
			<p class="paragraf">Abdülkerim bunu kestirdiğinden Küçük Efendi’nin isteğini günlerdir savsaklıyordu.  </p>
			<p class="paragraf">Kara Kemal Bey biraz önce bunları söylemesini kesinlikle istemişti. Dalgın bekliyordu.  </p>
			<p class="paragraf">Semra Hanım girdi, karşısında yiğitlik, dostluk, hatta analık heykeli gibi şefkatle gülümseyerek durdu:  </p>
			<p class="paragraf">“Abdülkerim... Bey’i benimle konuşmaya zorluyormuşsunuz, Kemal Beyefendi...” Asıl adını günlerden beri bildiği halde, yüzüne karşı ilk defa söylüyordu. “Yeni tanışmasak bundan hakaret anlamı çıkarırdım.”  </p>
			<p class="paragraf">“Teşekkür ederim...” Hemen kendini toplayıp ayağa kalktı. Minnettarınızım... Bu tadına doyulmaz borcu ölene kadar taşıyacağım. Yiğitlik ettiniz...”  </p>
			<p class="paragraf">“Bırakın şimdi bunları... Burda kalacaksınız... Durum aydınlanana kadar...”  </p>
			<p class="paragraf">“Mümkün değil... Rica ederim... Yer çok... Hiçbir tehlike de yoktur, emin olun!”  </p>
			<p class="paragraf">“Üstelerseniz, bize güvenmiyorsunuz, diyeceğim.”  </p>
			<p class="paragraf">“Aman Hanımefendi...”  </p>
			<p class="paragraf">“Çok üzüleceğim... En az sizin duyduğunuzu söylediğiniz minnet borcu kadar...”  </p>
			<p class="paragraf">Kara Kemal Bey, bu kez minnetle hiçbir ilgisi olmayan kibar bir eğilişle Semra Hanım’ın elini öptü:  </p>
			<p class="paragraf">“Sağ olun efendim. Yaşama gücü verdiniz... Çabalama gücü verdiniz bana...”  </p>
			<p class="_0">  </p>
			<p class="paragraf">1926 yılı Kurban Bayramı’nın ilk günü çıkan gazetelerde, suikastla ilgili hiçbir aydınlatıcı haber yoktu. İzmir’de, İstanbul’da, açıkhava toplantıları yapılmış, suikastçılar lanetlenmişti.  </p>
			<p class="paragraf">Çoluk çocuklarıyla beraber bayramlaşmaya gelenlerin sabahtan akşama kadar ardı alınmadığı gibi, bunların içinde yatanlar da bulunduğundan, kaçaklar dört gün bayramı Şehzade’nin kitap odasında kilitli geçirdiler. Yüksek sesle konuşmayı, öksürüp gülmeyi kendilerine yasaklamakla bu dört gün gerçek mahpusluğa benzemişti, ama gazetelerin şaşırtıcı haberlerinden kurtulup olayları ölçüp biçmek, değerlendirmek bakımından Kara Kemal Bey’in işine çok yaramıştı.  </p>
			<p class="paragraf">Bu zaman içinde aklından geçirdiklerini Abdülkerim’e hemen hemen hiç açmadı. Eskiden beri, çok konuşmak, sesli düşünmek âdeti değildi. Bu sebeple yakından tanıyanlar, uzun susmalarına alışıktılar.  </p>
			<p class="paragraf">Küçük Efendi’nin başını derde soktuğu için vicdan azabıyla arada bir bunalan Abdülkerim’in kötümserliklerine karşı umutlu açıklamalar yapmış, iyimser görüşlerine hemen katılarak güçlenmesine çalışmıştı.  </p>
			<p class="paragraf">Gurbet Hala da bayramı bostanında geçirmek zorunda olduğundan Kemal Bey’in deyimiyle “Niyazi Gazetesi” de üç gün çıkmıyordu.  </p>
			<p class="paragraf">Eğer bayram öncesi yazıldığı gibi mahkeme başlamışsa, hiç değil, ölüm tehlikesi atlatılmış demekti. Böyle durumlarda esas olan da buydu. Gerisinin hakkından gelinirdi nasıl olsa... Evet, umut kesilmemişti büsbütün...  </p>
			<p class="paragraf">Bu sebeple hafiften demlenerek bol bol kurban kavurması yediler, Şehzade’nin kötü romanlarını okuyarak uydurma dramlarla enikonu avundular.  </p>
			<p class="paragraf">Bayramdan sonra –25 Haziran tarihli gazetelerle– her şey son boğumuna kadar aydınlatılmış, davanın hangi amaca yöneldiği, bu arada kendilerinin gerçek durumu, artık hiçbir iyimserliğe imkân vermeyecek kesinlikle meydana çıkmıştı.  </p>
			<p class="paragraf">Başvekil için Niyazi’nin verdiği inanılmaz haber gazetedeki bildirisiyle aşağı yukarı doğrulanıyordu. İsmet Paşa’nın bir ara İstiklal Mahkemesi’yle çatıştığı, temelsiz suçlamadan çekindiği belliydi. Hemen İzmir’e koşmuş, iki mebusun sorgusunda bulunmuş, suçlamaların temelsiz olmadığını görmüştü. Resmi bildiri, büyük paşalarla beraber eski Maliye Bakanlarından Cavit Bey’in de tutuklandığını gösteriyordu. Baytar Rasim de yakalananların arasındaydı. Belli ki, itiraflar panik halinde birbirini kovalamış, en babayiğit sanılanlar, bunca yıllık dostlarını ipe gönderecek suçlamaları yüzleştirmelerde bile değiştiremeyecek kadar çökmüşlerdi.  </p>
			<p class="paragraf">Böylece, araştırılacak hiçbir şey kalmamış olduğundan yargının, 27 Haziran Pazar günü İzmir’in Elhamra Sineması salonunda açık olarak başlayacağına inanmamak için sebep kalmıyordu.  </p>
			<p class="paragraf">Abdülkerim, bir insanın uğrayabileceği hayal kırıklığının en dehşetlisine tutulmuştu. Böyle bir çözüntüyü bu kadar güvendiği arkadaşlarına yaraştıramıyor, havsalasına aldıramadığını gösterir bir kıvranışla, “Nasıl yıldılar böyle? Nasıl bittiler?” diye dolanıyordu. Debelenmesinin asıl nedeni, tertipçilerin başında bulunduğunun kesinlikle anlaşılmış olmasındandı.  </p>
			<p class="_0">  </p>
			<p class="paragraf">Ortalık kararırken Gurbet Hala’nın Niyazi’den getirdiği birkaç haber, Kara Kemal Bey için artık bu işte merak edebilecek hiçbir nokta bırakmadı.  </p>
			<p class="paragraf">Niyazi’ye göre, Ankara Valisi bu suikasttan aylardan beri haberli olduklarını, Ziya Hurşit’in adım adım izlendiğini, elde birçok belge bulunduğunu söylemiş, ayrıca Konya mebusu Refik Bey de böyle bir suikast hazırlandığını hükümete çok önceden bildirmişti. Gazi Paşa’nın Ziya Hurşit’i yanına istediği de gerçekti. İlk görüşmede iftiraya uğradığını söyleyen Ziya mahpushanede ne düşünmüşse düşünmüş, ikinci görüşmede Cumhurreisi’ne, arkadaşlarından hiçbirini korumaya lüzum görmeksizin her şeyi olduğu gibi anlatmıştı. Şimdilik suç ortakları tarafından yüzlerine karşı madde madde suçlandıkları halde, inkârda sonuna kadar direnenler İzmit mebusu Şükrü Bey’le Saruhan mebusu Abidin Bey’di.  </p>
			<p class="paragraf">Her zaman olduğu gibi, gene kravatlılar dayanmış, elinden silahı, dilinden adam vurmayı düşürmeyen kabadayılar hiç utanmadan köpekleşmişti.  </p>
			<p class="paragraf">Buraya geldiklerinden beri ilk defa, akşam yemeğinde, dalgınlığa kapılmamak için kendilerini zorlamadılar, birkaç lokmadan sonra Semra Hanım’dan özür dileyip kalktılar.  </p>
			<p class="paragraf">Şehzade’nin kitap odasında, ikindiüstü açtıkları Yunan konyağı şişesi olduğu gibi duruyordu.  </p>
			<p class="paragraf">Abdülkerim kapıyı kapatıp doğru gitti, kadehleri doldururken ağlamaklı bir sesle tekrarladı:  </p>
			<p class="paragraf">“Aklım almıyor Kemal Abi... Deli olmak işten değil... Aslanları ağızlarında getirir kabadayılardı bunlar...”  </p>
			<p class="paragraf">“Kabadayı...” Kara Kemal kısacık güldü. “Ne demek kabadayı? Kendini kendisiyle savunamadığından kabalığa sığınıyor demek... Kabalık... Türkçesi hayvanlık... Ancak insan dayanır zor yerde... Ziya Hurşit, Gazi Paşa’dan utanmıştır. Salıverecek diye umutlandığına bile kalıbımı basarım. Hele hükümetin her şeyden haberi olduğuna inandı mı, biter böyleleri... Çamur oluverir. Mahmut Şevket Paşa meselesinde bizim de haberimiz vardı her şeyden... Çerkez Kâzım Romanya’dan dönüşte yakalanana kadar kurduğumuz ağdan bir an dışarı çıkmamıştı. Evet, hükümetin bildiğine inanılırsa, kabadayı suçlular hiç direnemez.”  </p>
			<p class="paragraf">“Hadi onlar suçlu... Yıldılar. Can kaygısına düştüler diyelim; bunca arkadaşa, yoldaşa ne oldu? Beni saymayın, böyle zamanda sizi nasıl bırakabildiler yüzüstü?”  </p>
			<p class="paragraf">“Düşünüyorum kaç gündür. Başından beri bir çeşit adama güvendik biz. Kabadayı adama... Asker-sivil, cahil-okumuş, bütün bizimkiler az çok kabadayılardan seçilmiştir. Belki de Makedonya çete boğuşmaları yaptı bunu... Kabadayılarımızın silahşorlükte kalanlarını gördük, görüyoruz. Vaktiyle kabadayıca ölüp gidenler olmuşsa, sırtını iktidara dayadığını bildiğinden bunu becermiştir. Kabadayılarımızın bir kısmını zengin etmek politikamızın da iki amacı vardı. Biri, Türk işadamı yetiştirip önemli iş alanlarını Hıristiyan azınlıkların elinden almak, Türkleştirmek; ikincisi, zenginlik yaman silahtır. Bu yaman silahı bizimkilerin, yani bizim kabadayıların elinde toplayıp kötüsü gelirse yararlanmak... Pavlus gâvurunu bildin mi?”  </p>
			<p class="paragraf">“Evet...”  </p>
			<p class="paragraf">“Bir gün bana anlattıydı uzun uzadıya, ‘Her zengin senin istediğin işi göremez,’ dediydi. Dediydi ki, ‘Milli zenginin adı, burjuvadır. Batı’da derebeyliğin içinde yetişir bu hayvan... Bundan önce de tarihte zengin vardır, ama hiçbiri burjuva değildir. Hele Doğu’dakiler hiç değildir,’ dediydi. Anlattıydı burjuvanın özelliğini... İşe yatırırmış eline geçeni, son meteliğine kadar... Gerçekten hürlük istermiş ki pazardaki rakipleriyle boğuşmaya girişip hepsini ortadan kaldırsın! ‘Sizinkilerde burjuva çekirdeği yoktur, olamaz da hiç,’ dediydi, ‘bu sebeple bunlar sırtlarında devlet dayanağını aralıksız duymak isterler, bunlar tekel isterler. Yani isterler ki, devlet her işi bunların yerine yapsın, bütün tehlikeleri ortadan kaldırsın, zararlarını da gerektiğinde yüklensin! Bunlara salt, kürekle para toplamak kalsın... Topladıklarını yeniden yatırmayı da kendilerinden hiç kimse istemesin. Kazansınlar, kazandıklarını saklasınlar, taşa toprağa gömsünler, hatta yabancı ülkeler bankalarına kaçırsınlar. Devleti bırak, kendi kendilerine destek olamaz bunlar... İş bilmedikleri için, azınlıkların elinden iş alanlarını da çekip alamaz hiçbiri... Belki bunlarla ortak olur kimisi, böylece de devlet, eskiden bir ödüyorsa, beş ödemek zorunda kalır.’”  </p>
			<p class="paragraf">“Doğru... Pavlus gâvurda demek böyle akıllar varmış...”  </p>
			<p class="paragraf">“Vardı evet... Onda akıl vardı, ama bizde bunu kavrayacak bilgi sıfırdı. Sonraları çok düşündüm ben bu meseleyi, hele burda, pek çok düşündüm. Doğru... Haklı herif... Sahibinin bilgisi, deneyim gücüyle meydana gelmemiş zenginlik güç değildir ki, sırasında devlete, hükümete destek olabilsin! Ayrıca ‘kötüsü geldiğinde alırım’ şartını da koşmuşuz ki, düpedüz ‘kazandığın senin değil’ demektir bu..”. Konyaktan bir yudum içti, suratını buruşturdu. “İktidarın yakınındayken gelseydi başımıza bu iş, görürdün yoktan var ettiğimiz zenginlerimizdeki el açıklığını, kabadayılığı... Senin güvendiklerin de başka türlü değildir. Bizde, şimdilik, halktan destek görmek istersen tek şart, iktidara yakın olacaksın... Palavrayla değil, gerçekten... Bunun da bizdeki tek inandırıcılığı, galiba, yalnız ordunun seninle beraber olmasından ibaret. Nitekim, Başvekil’in Kâzım Karabekir Paşa’yı salıverdiği doğruysa, orduyu kollamayı, n’apacak, anlamayı düşünmüştür, düşünür. Çünkü içlerinde biricik devlet adamıdır.  </p>
			<p class="paragraf">“Demek baktı ki kımıltı yok... Evet... Kımıltı yoksa... İftirayla adam boğulsun da istemez kendi sorumluluğunda... Onun için koştu İzmir’e... Sorguda bizzat bulundu.”  </p>
			<p class="paragraf">“Peki n’olacak, dersiniz şimdi?”  </p>
			<p class="paragraf">“Şimdi, Abdal Kerim oğlum, Anadolu savaşını başarıya ulaştıran asker-sivil kadronun çoğunluğu İttihatçıydı. Bunlardan küçük bir grup Gazi Paşa’nın takımına katıldı. İlk çatışma, biliyorsun, padişahlık-halifelik meselesinde patlak verdi. Demek ki er geç karşı karşıya gelecektik. Kaçınılmaz kaderdi bu... İktidarda olan yıpranır. Yıpranan iktidar nasıl alaşağı edilir, ustasıyız biz... Gücümüz de yeter buna... Yakın tarihte göstermişiz, bir kere iktidarı ele geçirdik mi, n’aparız muhaliflerimize... Tutulacak iki yol var! Doğrusu: köklü reformlarla halka gitmek... Halkın içinde çalışmak, halktan çıkacak yeni idareci kadrolarla halka dayanmak... Bunu göze alamazsan, kendini buna hazır göremezsen... Nitekim, 1908’de biz göremedikti, o zaman kalıyor, eskisiyle idareye çabalamak... Eskisiyle idareye çabalayım dedin mi, haksızlığı, kanunsuzluğu, hırsızlığı, devlet, hükümet nüfuzunu kötüye kullanmayı katiyen önleyemezsin. Yıpranırsın. Muhalifler ne kadar kaltaban olsa, bakarsın ki adım adım iktidara yaklaşıyorlar. O zaman bir bahane uydurup baskıya girişeceksin!” Konyak içti. “Uydurmuyorum, kendimizden biliyorum. İzmir İktisat Kongresi’nde halkçılar liberal sistemden yana olduklarını resmen açıkladılar. ‘Eski düzeni sürdüreceğiz, ayanla, eşrafla iş göreceğiz, kadroları değiştirmeyeceğiz, Türkçesi halka gitmeyeceğiz’ demekti bu... Terörü seçmekti.” Biraz sustu, derin derin içini çekti. “Öteki yol... Doğru yol kolay değil... Kocaman Osmanlı İmparatorluğu yıkılmış, iki milyon kilometrekareyi idare eden memur-asker kadroları, yedi yüz bin kilometrekarelik bir yere sıkışmış... Bunlar dururken halktan yeni-halkçı kadrolar yetiştirmeye kalkmak hem yürek ister hem bilek ister hem de gerçek bilim ister. Bundan başka, biz Batılılaşma belasına kapıldık kapılalı, Batılıları, okşayarak, etekleyerek memlekete çağırdık. Bunların burda gizli-açık kum gibi örgütü var. Bu örgütler, idareci kadroların her basamağıyla gizli-açık ilinti kurmuş... Çoğumuz çocuklarımızı bunların okullarında okutup yüksek tahsil için bunların memleketine yolluyoruz. Yeni halk kadrolarına gitmek demek, bunlarla açıkça boğuşmaya girmek demektir. Batılılaşma tarihimizde hiçbir idare, hiçbir devlet adamı şimdiye kadar göze alamadı bunu... Almış görünenlerin en kabadayısı da... En çok sıkıştırana karşı çıkarken ötekilere dayanmak zorunda kaldığından, birinin pençesinden çıkıp öbürünün pençesine girdi. Durum bugün de başka türlü değil...”  </p>
			<p class="paragraf">“Bizi temizlemeye mi karar verdiler peki? Şimdi, bizim hepimizi...”  </p>
			<p class="paragraf">“Cavit’in tutuklanmasına kadar, ‘Olmaz öyle şey,’ diyordum. Tutuklanınca...”  </p>
			<p class="paragraf">“Hiç şüpheniz kalmadı mı? Bir mesele vardır Cavit’le Gazi Paşa arasında... Bulgaristan’da, Mustafa Kemal ataşeyken bir un satışı meselesi... Bu yüzden... ‘Biraz hırpalansın,’ demiş olmaz mı? Gider mi sonuna kadar?”  </p>
			<p class="paragraf">“Orasını bilmem. Bildiğim, bugünkü ortamda, demokrasi sökmeyecekti. Bunu anladılar. Şeyh Sait İsyanı bahane oldu. Takrir-i Sükûn Kanunu çıktı. İstiklal Mahkemeleri kuruldu. İsyan mıntıkasındaki mahkemeyi hadi zorunlu sayalım, Ankara’daki neden gerekli olsun? Terakkiperver Parti’yi kapattılar. Geçenlerde Ankara İstiklal Mahkemesi’ne Yargıtaysız adam asma hakkı tanıdılar. Birtakım haksız kazanç dedikoduları alıp yürümüştü. Partileri kapatılan muhalif mebuslar Meclis açılınca üstlerine çullanacaktı. Bunu Meclis açılmadan önlemek gerekti. İstanbul gazetecilerini neden Elaziz İstiklal Mahkemesi’ne gönderdiler de, Ankara İstiklal Mahkemesi’ne vermediler. Çünkü o zaman Ankara Mahkemesi’nin adam asmak yetkisi yoktu. Maksat da gazetecileri yıldırmaktı. Çok önceden bilindiği, dikkatle izlenildiği anlaşılan bu suikast teşebbüsü de ekmeklerine yağ sürdü. Başından beri beni şaşırtan nedir bilir misin? Kollayarak ilerlemeleri... Önce Terakkiperverlerden birkaç mebusun canını yakmak düşünüldü sanırım, orduyu tedirgin etmek istenmedi. Sonra görüldü ki şartlar uygun...” Konyaktan içti, hiç telaşsız sigara yaktı. “Bir taşla iki değil üç kuş vuracaklar gibime gelir. Muhalif mebusların gürültüsünü, paşaların ordudaki nüfuzunu, İttihatçılığın kökünü hep birden kazıyacaklar.” Bir zaman yere bakarak bıyığının altından gülümsedi. “Bunları açıkça söylüyorum ki, bundan böyle işi sağlam tutasın... Boş yere umutlanmayasın... Şakası yoktur bu işin... Sen başından beri içinde bulunduğun halde...”  </p>
			<p class="paragraf">“Yok öyle şey Kemal Abi... Vallah billah!”  </p>
			<p class="paragraf">“Dinle... Bulunduğun halde, kime çalıştığını sezemedin. Dur! Sus dedim, dinle sonunu... Şükrü de, senin hayvan doktoru Rasim de sezemedi. Ne sezebilirdiniz ne de vazgeçerdiniz.”  </p>
			<p class="paragraf">“Vallah billah...”  </p>
			<p class="paragraf">“Dinle diyorum... Canımı sıkma... Adımı karıştırdınız. Çok iyi oldu... Yoksa yakalanmıştık ikimiz de daha ilk günü... İlk günü yakalanmanın ne demek olduğunu da bugüne kadar anlayamayacaktık. Boşuna debelenmektesin kaç zamandır, ‘Kara Kemal’in başını belaya soktum!’ diye... Tersine... Bu kez ölümden yakayı sıyırabilirsem, senin yalanın yüzündendir.”  </p>
			<p class="paragraf">Abdülkerim anlamadan dinliyordu. Sözün sonu gelince birden dikildi. Baytar Rasim’in kendisini Naciye’nin evinden çıkaralı beri ilk defa üstündeki tedirginliği, kişiliğine hiç uymayan kuşkulu pısırıklığı atmış, İttihatçıların ünlü fedailerinden Abdülkerim olarak dikilmişti.  </p>
			<p class="paragraf">Söylediğinin gerçek olup olmadığını anlamak için Küçük Efendisine son bir defa, araştırarak baktı. İnanınca, yavaş yavaş yüzünü sevinç kapladı, gözleri mutlulukla parladı. Birden atılıp Kara Kemal Bey’in eline sarıldı. Zorla tutup üst üste öptü.  </p>
			<p class="paragraf">“İnanayım mı Kemal Abi? Affettin mi beni? Bağışladın mı? Acıdığından demiyorsun bunları değil mi?” Boğazı pürüzlenmişti. Sesinde yüreği çarpıyordu. “İnanayım mı?”  </p>
			<p class="paragraf">“Meydanda... Bunu sen de bulabilirdin biraz düşünseydin, Abdal Kerim oğlum, bulurdun kolayca...”  </p>
			<p class="paragraf">“Allah senden razı olsun Kemal Abi... Vız gelir bundan sonra... vız gelir ölüm mölüm....” Birden sustu. Yumrukları göğsünde, üst üste yutkundu. “Bir şartla inanırım gerçekten bağışladığına Kemal Abi... Bundan böyle canımı yoluna vermek fırsatı çıkarsa... önümü kesmeyeceksin...”  </p>
			<p class="paragraf">Kara Kemal biricik dostunun yanağını okşadı. Boş kadehi uzattı:  </p>
			<p class="paragraf">“Doldur şunu... Dua edelim ki, can vermek gerekmesin!” Öksürdü, Abdülkerim’in arkası dönük olmasından yararlanarak rahatça konuştu. “Aslına bakarsan, hepimiz suçluyuz bu sonuçtan... Alalım beni... Haberim olmadı mıydı Ankara işinden? Olduydu. N’aptım? Hiç... O kararı verenlerin durmayacaklarını bilmez miydim ben? Bilirdim.” Abdülkerim dönmüştü. Şaşkın şaşkın dinliyordu. “N’aptım? Hiç... Hem her şeyden haberin olacak, hem katılmadığın halde başarıdan yararlanacaksın... Hem de kötüsü geldi mi, ‘Suçsuzum’ diye köpekleyeceksin... Erlik değil bu... Erlik değil ama, Dünya Savaşı’na girerken hepimizin haberi vardı. Kötüsü geldi geleli ‘Yok’ demekteyiz.”  </p>
			<p class="paragraf">Abdülkerim hiçbir şey anlamadı. Dünya Savaşı filan artık umrunda değildi. Kadehi verdi. Metin adımlarla kapıdan çıktı. Merdiven başından aşağıya seslendi:  </p>
			<p class="paragraf">“Semra Hanım... Kemal Bey Abi’m rica ediyor... Diyor ki... ‘Canı çekiyorsa, udunu alıp gelsin lütfen,’ diyor...”  </p>
			<p class="paragraf">Ne kadar güvenli, mutlu, sevinçli olduğu sesinden anlaşılıyordu.  </p>
			<p class="paragraf">İttihatçıların Küçük Efendisi Kara Kemal Bey, durum kendisi için aydınlanıp n’apacağına kesinkes karar verdi vereli rahatlamıştı. Artık gazetelerle bile eskisi gibi ilgilenmiyor, tasarladığı kurtuluş planına uymaz, onu değiştirmeyi zorunlu kılar önemli bir nokta görmezse, hiçbir haberi, yazıyı sonuna kadar okumuyordu.  </p>
			<p class="paragraf">Planı, n’apıp yapıp sınırdışına atlamaktı. Bunu karşısındakilerin de böyle düşüneceklerini bildiğinden, en çetin pusuların sınır yakınlarında kurulmuş olacağını şimdiden kabullenmişti. Bütün marifet, fazla çekingen davranıp sahici fırsatları kaçırmakla, yanlış yerde telaşa kapılıp pusuyu fırsat saymak arasındaki ölçüde, daha doğrusu sezgi dengesinde yanılmamaktı.  </p>
			<p class="paragraf">Önceleri Gurbet Hala’yı Niyazi’yle baş başa bırakmışken, Abdülkerim’le konuştuğu geceden beri dizginleri ele almış, hatta sımsıkı bileklerine sarmıştı. Her şeyi bir bir hatırlıyor, hatırladıklarının iyi, kötü yanlarını derin derin hesaplayıp n’apacaklarını, nasıl yapacaklarını en ince ayrıntılarına kadar bıkıp usanmadan anlatıyordu.  </p>
			<p class="paragraf">26-27-28 Haziran günleri beklediklerine aykırı hiçbir haber getirmedi.  </p>
			<p class="paragraf">Mahkeme 26 Haziran Cumartesi günü İzmir’in Elhamra Sineması’nda açık olarak başlamış, ilk sorguya çekilen eski Lazistan mebusu Ziya Hurşit, arkadaşlarını ölüme gönderecek açıklamalarını, iğrenç bir soğukkanlılıkla, enikonu övünür gibi kasılarak dinleyicilerin önünde tekrarlamıştı.  </p>
			<p class="paragraf">İkinci gün Sarı Efe Edip, üçüncü gün Laz İsmail, Gürcü Yusuf, –öteki adıyla Gürcü Tahsin– Çopur Hilmi, Ziya Hurşit’le namussuzluk, ödleklik, hayınlık yarışına girmiş gibiydiler.  </p>
			<p class="paragraf">Polis, henüz ele geçmeyenlerin –Kara Kemal’le Abdülkerim’in– kurulan çemberi yarıp çıkamayacaklarını, er geç yakalanacaklarını güvenle ileri sürüyordu.  </p>
			<p class="paragraf">Mahkeme reisi, Terakkiperver Cumhuriyet Partisi’nin, Kara Kemal tarafından kurulup içeriye soktuğu adamları aracılığıyla yönetildiği inancındaydı. Daha şimdiden suikastçılara “Kara Çete” adı takılmış; reis, tutuklanan mebuslara, “Sizi benim karşıma particilik değil, komitacılık getirdi!” diye çıkışmıştı.  </p>
			<p class="paragraf">30 Haziran günü, Gurbet hala, her zamanki gibi ortalık kararırken değil, çıktığından bir saat sonra kanter içinde geri döndü. Niyazi ilk defa gerçekten telaşlanmıştı. Polis Müdiriyeti’nden aldığı habere göre, kaçakları kısa zamanda yakalamak için İttihatçıların en yaman fedailerinden, en kurnaz takipçilerinden Memetçe Bey İzmir’den İstanbul’a getiriliyordu. Memetçe adını duymasıyla Abdülkerim, “Hay Allah!” diye elini dizine vurarak davrandı.  </p>
			<p class="paragraf">Gurbet hala anlatıyordu:  </p>
			<p class="paragraf">“Memetçe’yi kendiniz bilmez değilsiniz! Tutacağı yeri bilir, tuttuğunu da çeker alır. ‘İşe sıvanırsa, hiç şakası yoktur haaa!’ dedi Niyazi oğlum... Hopladı ki, dövünerek, görmeyince bilinmez. ‘Aman Küçük Efendimizi elden aldırırız haaa!’ diyerekten çırpındı, Katil Niyazi, boynu alınmış tavuk gibi... ‘Durmanın sırası geçti Gurbet hala, hopla yetiş... Haberi ulaştır ki, n’apacağımız bilinsin ve de yapılacak bir ayak önce yapılsın! Son pişmanlık fayda vermez,’ dedi.”  </p>
			<p class="paragraf">Kara Kemal Bey’le Memetçe’nin arası Yakup Cemil meselesinden beri açıktı. Yakup Cemil’in kurşuna dizilmesi olayından sonra, Enver Paşa’nın fedaileriyle Küçük Efendi’nin arasına kan girdiği biliniyordu.  </p>
			<p class="paragraf">Kara Kemal Bey okuduğu kitabı kapatıp yanına koydu. Gülümsemesi silinmemişti. Memetçe’yi iyi tanıyor, can düşmanı da olsa, bunalmışlara saldırmayacağına güveniyordu.  </p>
			<p class="paragraf">“Boşuna telaşlanmış Niyazi, Gurbet hala... Benim bildiğim Memetçe, ‘Köpektir zevk alan sayyâd-ı bir insafa hizmetten’ dedirtmez kendine...”  </p>
			<p class="paragraf">“Ne dedirtmez anlamadım ama, taa İzmir’den kalkıp gelmekteyse... Korkulur.”  </p>
			<p class="paragraf">“Gelmesi... Bugünün karışıklığında ‘olmaz’ diyemediğindendir. Doğru mu Abdülkerim?”  </p>
			<p class="paragraf">Abdülkerim ayağa kalkmıştı. Konuşulanları dinlemediği, “Efendim?” demesinden belliydi.  </p>
			<p class="paragraf">“Bir dakka!” Gülümsemeye çalıştı. “Şimdi geliyorum.”  </p>
			<p class="paragraf">Koşar gibi çıktı.  </p>
			<p class="paragraf">“N’oldu buna? Töbeee!” Gurbet hala suratını astı. “Motor işini açayım dedim. Memetçe midir, ne karın ağrısıdır, onun yüzünden pek kulak asmadı. ‘Deniz yolu şimdilerde olmaz,’ demekte bu Niyazi ve de durup durup yeniden ‘olmaz’ demekte... Gözetlemeler hiç gevşememiş... Tersine arttıkça artmış... Bunca mavnacımıza, motorcumuza n’oldu? Vah vah... Biri de mi erkek değilmiş bunların?”  </p>
			<p class="paragraf">Gurbet hala, kime olduğunu kendisi de pek bilmeden her zamanki beddualarını art arda sıralarken Semra Hanım’la Abdülkerim içeri girdiler.  </p>
			<p class="paragraf">Abdülkerim elini sallayıp halayı susturdu. Düşünüp taşınıp kesin karara vardığı, kumandayı ele aldığı belliydi.  </p>
			<p class="paragraf">“Semra Hanım’la konuştuk, Kemal abi... Hemen şimdi... hiç vakit kaybetmeden çiftliğe gideceğiz.”  </p>
			<p class="paragraf">“Hangi çiftliğe?”  </p>
			<p class="paragraf">“Semra Hanım’ın çiftliğine... Nerdedir?”  </p>
			<p class="paragraf">“Terkos Gölü’yle Belgrad Ormanları arasında... Kömürcü Pınarı’nda... Paşa Çiftliği...”  </p>
			<p class="paragraf">“Boş mu? Kaç kişi var içinde?.. Güvenilir mi?”  </p>
			<p class="paragraf">Semra Hanım, Abdülkerim’in yerine karşılık verdi:  </p>
			<p class="paragraf">“Bana güvendiğiniz kadar... Daha doğrusu Hasip Ağa’nıza ne kadar güvenirseniz...” Gülümsedi. “Abdülkerim Bey anlattı bana sizin Hasip Ağa’nızı... İmrendim. Ama günahını almayalım, benim Derviş Kâhya sizin Hasip Ağa’dan aşağı kalmaz. Rahat edersiniz. Ayrıca denize yakınlığı da belki bir işe yarar. Kaçak kömür yaktırır Derviş Kâhya... Bu sebeple Terkos’a gelen kömür kayıklarıyla ilgilidir.”  </p>
			<p class="paragraf">Kara Kemal Bey, başıyla Semra Hanım’a teşekkür edip Abdülkerim’e döndü:  </p>
			<p class="paragraf">“Neden gerekli gördün bu yer değişimini? Neden bu kadar acele?”  </p>
			<p class="paragraf">“Çünkü Semra Hanım’la beni Memetçe tanıştırdı. Bunu hatırlamayacak adam değildir.” Yüzünü asarak başını salladı. “Artık kendime bile yüzde yüz güvenmiyorum Kemal abi... Evet, Memetçe kahpelik etmez. Hepimiz bunu böyle biliriz. Ama görüyorum ki dünya gerçekten yuvarlakmış... Fırıldak gibi de dönüyormuş...”  </p>
			<p class="paragraf">Kara Kemal Bey biraz daldı, kelimeleri arayarak konuştu:  </p>
			<p class="paragraf">“Yanlış hatırlamıyorsam, siz Semra Hanımefendi’yle bir çiftlik işi dolayısıyla tanışmıştınız. Memetçe tanıştırdıysa... Çiftlikten haberi olmalı... Semra Hanım’ı hatırlayan çiftliği hatırlamaz mı?”  </p>
			<p class="paragraf">“Yüzde yüz... Ama burada bulunmaktansa, çiftlikte bulunmak daha hayırlı... Burası basılırsa mutlaka ele geçeriz.”  </p>
			<p class="paragraf">Semra Hanım tamamladı:  </p>
			<p class="paragraf">“Çiftliğin toprakları geniştir. Ayrıca ormanlıktır. Derviş Kâhya çevrenin girdisini çıktısını iyi bilir. Kendisini oralarda gerçekten sevip sayarlar. Çıt olsa, haber alır. Memetçe Bey... Hiç ummam ya, çiftliği söyleyecek bile olsa, ele geçmeyebilirsiniz. Ayrıca deniz yakındır. Bir ara, bir uygun vasıtayla Bulgaristan’a atlamak belki mümkün olabilir.”  </p>
			<p class="paragraf">“Nasıl gideceğiz oraya kadar? Surların kapıları gözaltında... Geceyi beklesek daha tehlikeli...”  </p>
			<p class="paragraf">“Şöyle düşündük. İlk akla geliveren bu... Ararsak belki daha uygununu buluruz: Hemen koşturayım paytonu... Sizi çarşaflayalım. Ben de yanınızda olurum.”  </p>
			<p class="paragraf">“Hayır hayır... Hiç karışmayın siz artık bu işe... Elverir buraya kadar yaptıklarınız...”  </p>
			<p class="paragraf">“Yeni bir kahramanlık yapacak değilim... Gurbet hala da bizimle olacağına göre, dört hanım araba seyranına çıkıyoruz. Ben de bulunmalıyım ki, meraklı bir polis soruşturmaya kalkarsa, Gurbet hala’yı kavgada yalnız bırakmayayım.” Kurnaz bir gülümsemeyle gözlerini süzdü. “Yaşasın peçeler... Halkçıların niçin kadınları çarşaftan çıkarmaya çalıştıkları anlaşılıyor.”  </p>
			<p class="paragraf">Abdülkerim planın gerisini kısaca anlattı:  </p>
			<p class="paragraf">“Semra Hanım bizi Gurbet hala’nın bostanına bırakıp dönecek... Ordan öteye bakarız... Belki yayan gidilir, belki halanın iki tekerlekli süt arabası alınır.”  </p>
			<p class="paragraf">“Tanır mısın Derviş Kâhya’yı sen?”  </p>
			<p class="paragraf">“Tanımaz olur muyum? Derviş Kâhya, çiftliği benim kurtardığıma yüzde yüz inanmıştır. Hem de dilekçeyle filan değil... Tabanca gücüyle...”  </p>
			<p class="paragraf">Karar verilince, Semra Hanım eline yazılı kâğıt verip arabacısını Tophane’deki bitpazarına yolladı. Çiftlikteki yanaşmalar için az kullanılmış çeşitli boyda dört tane külot pantolon, dört tane köylü ceketi, bunlara uygun gömlekler, iç çamaşırları, çoraplar, kunduralar, yazma mendiller, kasketler ısmarladı. Bunların dört kat olması, iki katın belki de dikkati çekeceğindendi. Ayrıca kırk ikişer numara, mümkün olduğu kadar yüksek topuklu iki kadın pabucu mutlaka bulunup getirilecekti.  </p>
			<p class="_0">  </p>
			<p class="paragraf">Arabacı gidince, kadınlar, modası geçmiş çarşaflarla dikiş makinesini ortaya aldılar. Kumaşları gösterişsiz iki çarşafı Kemal Bey’le Abdülkerim’in beden ölçülerine uydurmaya giriştiler.  </p>
			<p class="paragraf">Eteklerle pelerinler genişletilip uzatıldı. Peçeler birbirlerine ulanarak iki kat örtülecek hale getirildi. Bu suretle alttaki göğüslere iğnelenecek, rüzgârın oyun oynaması önlenmiş olacaktı. Kalfa da sandığının dibinden, erkek ellerine kolayca uyacak kadar büyük iki çift kara eldiven çıkarmıştı.  </p>
			<p class="paragraf">Arabacının getirdiği erkek elbiseleri de giyilip gözden geçirildi.  </p>
			<p class="paragraf">Yüzlerini nasıl değiştirecekleri bilinmediği için, kaçaklar, konağa geldiklerinden beri tıraş olmamışlardı. Bu sebeple birer parmak sakalları köylü giyimlerine şaşılacak kadar uydu. Kılık değiştirenler gibi onları seyredenler de, sanki karnavala gidiliyormuş gibi neşelenmişlerdi. Hele Abdülkerim’in boynunu büküp kasketi elinde çevirerek, kendisine sorduğu, “Ulan doğru söyle... Adın Abdülkerim değil mi senin?” sorusuna, “Deel beyim! Ne sittirir... Abdülkerim’in bizim oralarda duyulmuşluğu n’arasın?” demesi vardı ki...  </p>
		</div>
	</body>
</html>