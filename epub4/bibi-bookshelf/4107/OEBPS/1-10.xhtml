<html xmlns="http://www.w3.org/1999/xhtml">
	<head>
		<title>1-10</title>
		<link href="css/idGeneratedStyles.css" rel="stylesheet" type="text/css"/>
	</head>
	<body id="x1" xml:lang="tr-TR">
		<div class="Basic-Text-Frame">
			<p class="split" xml:lang="en-GB">  </p>
			<p class="ort" id="_idParaDest-8" xml:lang="en-GB">3  </p>
			<p class="paragraf">Abdülkerim, Paşa Çiftliği’nin harman yerinde, kocaman sakız ağacının gölgesindeki saman yığınına yüzükoyun uzanmıştı. Ağzındaki buğday sapını sağdan sola geçirerek, aşağıdaki kerpiç evin açık kapısına dikkatle bakıyordu. Yüzünde düşman gözetleyen, attığını vurur hırslı bir nöbetçi sertliği vardı. Bu sertlik, çatık kaşlarından, bir parmak uzamış kara sakalından, düşük bıyıklarından geliyordu.  </p>
			<p class="paragraf">“Nerde kaldı ya? Biri mi var içerde sakın? Gündüz ortası?”  </p>
			<p class="paragraf">Beline sardığı kırmızı kuşağa sokulu Parabellum, karnını acıtıyordu. Kımıldadı. Ortalık cehennem sıcağı... Sakız ağacının gölgesi, cennet serinliği... “Sormalı evet... Bu tepe Allah’tan mı, yığma mı?”  </p>
			<p class="paragraf">Karı, kolunda büyücek bir sepetle çıktı. Sepet, tepeleme çamaşır dolu... Biraz ufak tefek ama belli ki sağlam... Güçlü... Koca sepeti kuş gibi uçuruyor. Çamaşırda bile kılığı, saçı başı düzgün... Göğüsleri dolgun-dik... Beli ince, kalçaları geniş-oynak... “Değerli karıda, göğüs uçları dışarı, topuklar içeri olacak... Tamam... Hayriye karıda topuklar içeri...”  </p>
			<p class="paragraf">Abdülkerim yutkundu. Karıyı iki gün önce, harmanda çalışanlara su getirdiği zaman görmüş, hemen adını, kimliğini öğrenmişti. Çiftlik hesabına kaçak kömür yakan Sinoplunun karısıydı. Uzaktan yakından hiçbir benzerlikleri bulunmadığı halde, Naciye’yi görür gibi olmuştu ilk bakışta... Belki de bu sebepten iki gecedir üst üste rüyasına giriyor, yeniyetmeler gibi şeytan aldatmasına uğruyordu. Yalandı. Bunaltısında, bir de çiftlik havasıyla yemeklerinin etkisi olmalıydı. Naciye’yi düşündü. Yakalanıp İzmir’e götürüldüğünü gazeteler yazmıştı. “Subaylarla, polislerle, gardiyanlarla, önüne gelenle yatar kahpe... Yatmadan yapamaz. Karılar koğuşunda belki karılarla bile yatar.” Altdudağını hırsla kemirdi.  </p>
			<p class="paragraf">Hamarattı bu Hayriye... Eli işe yatkın... Çamaşırları ipe atıvermesinden belli... Ayaklarının burnuna basıp biraz yükselince, incelip uzuyor. “Sanırsın ki on dört yaşında körpe kız... Yollu olduğunu söylemişti yaşlı harmancı... Söylemese, doğruluğuna yüz tanık getirse, kim inanır? Şöyle bir yan bakışla bakmıştı su istediği zaman, “Sen de nerden çıktın?” der gibi... Sonra suyu içerken tepeden tırnağa süzmüştü, tastamam alıcı gözüyle... Giyimi biraz eskiceydi ama tertemizdi. Saçları koyu kumral... İnadına gür... Dola bileğine... Sürü götür Kaf Dağı’na kadar... Bana mısın demez. Dayanıklı olur böyle karılar... Hoşlanır horlanmaktan... Ne demektir bu? Saçlarının teline kadar istekli demektir. “Tamam! Şimdi anladım, neresi benziyor Naciye’ye... Kuyruk sallaması... Bununki hemen de belli belirsiz, ama Naciye’nin kışkırtıcı çalkalayışından daha bitirici... Bunda bir gizlilik var ki, ustası bilir, usandırmaz böyleleri... Tam ‘Bıktım,’ dersin, bakarsın bir yeni hüner daha koymuş ortaya...”  </p>
			<p class="paragraf">Hayriye dönüp baktı. Üçüncü bakmasıydı bu... Arada epey açıklık olduğu için gülümseyip gülümsemediğini seçemedi. Selam verir gibi şapkasını düzeltti. Okul çocuklarına benzediğini, biraz çekingen, işaret vermeye kalkıştığını anlayarak kendini ayıpladı. Dün gece Kömüryakıcı, Derviş Kâhya’nın odasında Hacı Bektaş menkıbesini dinlerken, koşup gelmeyi, bastırmayı tasarlamış, “Köpek varsa rezalet olur,” diye çekinmişti. “Tuh sana! Bilmez misin, hovardaya alışık karı, kapısında it bulundurmaz?..”  </p>
			<p class="paragraf">Hayriye, kar gibi çamaşırları serip eve döndü. Kapıda durup baktı, aygırsamış kısrak gibi yeleleriyle omuzlarını titretip girdi.  </p>
			<p class="paragraf">Abdülkerim el sallayarak çağırılmış olsaydı, böyle umutlanıp davranmazdı. “Bağırırsa... Kocası gelirse üstümüze... Derviş Kâhya’nın hiç şakası yokmuş böyle işlerde... Ödleri kopuyor yanaşmaların... Kara Kemal Abi’den ayıp ki... Yüzüne bakılmaz!”  </p>
			<p class="paragraf">Somurttu. Yirmi gündür beraberdiler gece gündüz... 14 Haziran’dan beri... Bugün 4 Temmuz... Usanmıştı bu beraberlikten... Biri söylese inanmazdı. Küçük Efendi’yle gece gündüz bir arada bulunmak ne şeref... Her sözü cevahir... Bu kadar da sevdiği bir adam... Saydığı... Önce soğukkanlılığını yadırgamaya başlamıştı. Çok dalgındı. Çoğu zaman söylediklerini ya hiç duymuyor, duysa da bir daha tekrarlamadan anlayamıyordu. Şakacı değildi. “Karıdan konuşamazsın... Kabadayılıktan açtın mı somurtur. Doğrular vardır, yüzde yüz... Hiç değişmez. Allah gelse, budur bu... Bakarsın, bir kulp takmış... Bakarsın, bunun dediği de yabana atılmaz. Aklın karışır!” Son günlerde daha derin düşünüyordu. Belli ki kurtulma yolları arıyor. “Salt kendisinin kurtulmasını değil... Bizi de beraber kurtaracak... Sorarsın, söylemez. Peki, gizli mi bizden bizim kurtulmamız?”  </p>
			<p class="paragraf">Abdülkerim, duyduğu tedirginliğin mahpushane bıkkınlığı olduğunu, en yakın dostları, hatta kardeşleri arada bir boğaz boğaza getirdiğini bilmiyordu. Kara Kemal Bey’in sürekli dalgınlığı, farkında olmadan sürekli olarak içinde bulundukları tehlikeyi hatırlatmakta, bu da içinde bulundukları tehlikeyi arada bir unutmak isteyen Abdülkerim’i bunaltmaktaydı. Kendisi bütün ömründe düşünmeyi başkalarına bırakmıştı. Böyle uzun boylu düşünenlerle bir arada bulunmaya da pek alışık değildi. Hemen atılıma geçmeyen düşünceyi bir çeşit sakatlık saydığını şimdi anlıyordu. Yakın dostlarıyla senli benli yaşamaya da alışıktı. Şehrin en azılı serserileriyle haşır neşir olması bu alışkanlığını artırmıştı. Novotni’de kendisini beklerken yakalanıp İzmir’e götürülen fukara Baytar Rasim’i gitgide daha sık hatırlıyor, onunla beraber bulunsa, mahpusluktan daha zor olduğu anlaşılan kaçakçılığa daha kolay katlanacağını umuyordu. Yalnızlığı çocukluğundan beri sevmemişti. Hiçbir tanıdığa rastlayamadığı günler, köprü üstünde balık tutanları seyredurur, arada bir ortaya bir laf atıp halkı konuşturmaya bayılırdı. Böylece, insanları çaktırmadan alaya alıyor, onlardan üstün olmasının gizlice tadını çıkarıyordu. Yirmi yıl önce tanıdığı Kara Kemal Abisinin gençliğinde de böyle durgun olup olmadığını hatırlamaya çalıştı. Bulamadı. Önceki gece, uyurken uzun boylu seyretmiş, yirmi günde bu kadar yaşlanıp çökmesine şaşmıştı. Kendi sakalları kömür gibi kara olduğu halde, onunkiler enikonu kırçıldı. Gözleri çukurda, gıdığı sarkık... Tıknefes gibi zor soluk alıyor. “Bitmiş bunlar!” diye kestirip atmıştı birdenbire... “Kanı kurumuş bunların... Bu yüzden başımız belaya girdi. Bunların sarsaklaşması yüzünden... Sıvanıp düşseydi önümüze... Başarırdık yüzde yüz...” Apansız, öldürme öfkesinin kıyısında bulmuştu kendini... “Ciğerleri beş para etmez bundan böyle bunların...” Soluğunu keserek geceyi dinlemişti bir zaman pusuda bekler gibi... “Şunu teslim etsem, sıyırabilir miyim yakamı?” Bir an, gerilmiş bir damar kopmuş gibi kafasının içi vınlayınca dehşetle doğrulmuştu. Duyduğu dehşet, ancak kendini öldürmeye zorlanan alaycı insanların düşeceği korkunç karışıklıktı. Sabaha kadar uyuyamamış, uyanınca göz göze gelmemek için buraya, bu oynak köylü karısının zorla tutku haline getirmeye çabaladığı avuntusuna sığınmıştı.  </p>
			<p class="paragraf">Kerpiç ev saz damlıydı. Arkada bir küçük ahırı vardı. Avlu ağaçsızdı ama tertemizdi. Önünden küçücük bir su akıyor, birikintisinde ördekler çamuru didikliyordu. Böyle bir evde, böyle bir karıyla, Sinoplu Kömüryakıcı olarak oturmak... “Git işine... Herif boynuzlu resmen...” Acıyla güldü, “Dün gece aklımızdan geçirdiğimiz namussuzluk, kavatlıktan farklı mı?”  </p>
			<p class="paragraf">Su, tepelerin arasındaki kaynaktan geliyordu. İki yanında sıra kavaklar, yamru yumru söğütler vardı. Tepelerde başlayan orman, doğuda Belgrat’a, batıda Istıranca’ya bağlanıyordu. Kömüryakıcı’yı dün akşam avluda odun keserken körmüştü. Tek eliyle kullandığı kısa saplı balta, bilek kalınlığındaki dalları bir vuruşta peynir gibi doğruyordu. Herif orta boylu, tıknazdı. Baltayı hiç ara vermeden, hiç zorlanmadan kaldırıp indirmesi pazı gücünün şakaya gelmezliğini göstermekteydi. Suratı asıktı. Boynuzlandığını kesinlikle bilen kodoşların çoğunluğu gibi, içine kapanıklığı ürkütücüydü. Böylelerinin yirmi yıl dayandıktan sonra, bir gün apansız dellenip karıyı da, o sıraya rastlayan fukara hovardayı da bitirdiği çok görülmüştü. “Herif de böyle bir şey yaparsa, belli ki ustura gibi keskin bu baltayla yapar.”  </p>
			<p class="paragraf">Karı göründü. Elleri boştu. Niçin çıktığını unutmuş gibi çevresine göz gezdirdi. Harmanlara baktı. Gözetleyenin yerinde olduğunu görünce, boynunu biraz büktü, yumruklarını göğüslerine bastırarak gerindi, ellerini yukardan aşağıya bastırarak indirip kalçalarını sıvazladı. Sonra bacaklarını sıkarak karnının altını kaşıdı.  </p>
			<p class="paragraf">Abdülkerim’in birden kan beynine sıçramış, kulakları uğuldamaya başlamıştı. “Vay anasını! Bu yaşıma geldim, böyle çağırış görmedim...” Tam sıçrayıp kalkacak, “N’olursa olsun” deyip, yokuş aşağı teker meker inecekti ki, Hayriye tehlike sezinlemiş ürkek bir hayvan gibi içeri giriverdi.  </p>
			<p class="paragraf">“Bu da cilvesi mi? Katır cilvesi...” Saate baktı. “Hayır, herif yemeğe gelmiyor, bu götürüyor.” Çoğu geceler ocağın yanında kalıyordu Kömüryakıcı, yardımcısına güvenmediğinden... “Sonuna yakın, iyi kollanmazsa, kömür olacağına kül olurmuş yanan ocak.” Canı sigara istedi. Yaksa da beklese mi biraz? Neden kaçtı, anlasa mı? Kara Kemal Abisinin ayıplayan bakışlarıyla karşılaşmayı göze alamıyordu. Kaltabanlığına kızdı. Kömür almaya gelmiş görünüyorlardı çiftlikte... “Kömür almaya geldikse, Kömüryakıcı’nın evine uğramak şart... Ne var bunda?” Derviş Kâhya “Pek görünmeyin,” dediğinden Kara Kemal Bey sıtma tutuyor bahanesiyle yataktan çıkmıyordu. “Davran oğlum, karının işmarı açık... Abdülkerim’in bunca yıllık altın adını bakıra mı çevireceksin hovardalıkta sen? Davran hadi! Öldü mü erkeklik?”  </p>
			<p class="paragraf">“Kolay gele hemşehrim! Karı içerde mi karı?”  </p>
			<p class="paragraf">Abdülkerim ürkerek başını çevirdi, aşağıdan yukarı baktı:  </p>
			<p class="paragraf">“Hangi karı?”  </p>
			<p class="paragraf">Herif, yumrukları belinde, kaşları çatık, kulübenin açık kapısını gözlüyordu:  </p>
			<p class="paragraf">“Hangi karı? Kaç tane var? Kömüryakıcı’nın karısı...”  </p>
			<p class="paragraf">“Karıdan marıdan haberim yok benim...”  </p>
			<p class="paragraf">Herif, Abdülkerim’e döndü, çok şaşmış gibi bir zaman süzdü.  </p>
			<p class="paragraf">“‘Hemşerim’ dedik ya... Hemşerilikte gizleme yok ve de yalan hiç yok...”  </p>
			<p class="paragraf">Herifin başında melon şapka, boynunda lastikle tutturulur hazır kravat, sırtında avcı biçimi ceket, bacaklarında külot pantolon vardı. Bunun üstüne köseleden getir, uzun konçlu fotin giymişti. Badem bıyıktı. Gövde kesimi tıknaz...  </p>
			<p class="paragraf">Kömüryakıcı’nın karısı kulübeden çıktı, harmanlara bakmadan gelip leğendeki suyu dereye döktü, salınarak döndü: Tıkız eti sanki kütür kütür ses veriyor, kalçalarıyla omuzları ikitelliye çıkmış gibi titriyordu.  </p>
			<p class="paragraf">Herif, içini çekmeye daha yakın bir sesle, hafiften bir beğeni ıslığı öttürdü:  </p>
			<p class="paragraf">“Vay anasını! Hayır, aklım kesti hemşerim, farımaz karı soyundan bu kahpe...” İştahla yalanıyor, havayı sıcak çorba içer gibi çekiyordu. “Farımaz karı, kısır olur. Nerden mi bildim? Hi hi hi...”  </p>
			<p class="paragraf">Abdülkerim’i dikkatle gözden geçirdi.  </p>
			<p class="paragraf">“Çiftlikten misin?”  </p>
			<p class="paragraf">“Yok...”  </p>
			<p class="paragraf">“Yeni mi kapulandın? Görmedim geçen yıl çünkü...”  </p>
			<p class="paragraf">“Kömüre geldim.”  </p>
			<p class="paragraf">“Kömüre... ‘Motorcusun’ desem... Gözüm ısırırdı.”  </p>
			<p class="paragraf">“Kömürcü dükkânlarım var İstanbul’da...”  </p>
			<p class="paragraf">“Kömürcü dükkânların... Demek ki bir dükkân değil...”  </p>
			<p class="paragraf">“İki ortağız biz... Oğlanlar yeğenler durur dükkânlarda...”  </p>
			<p class="paragraf">“Güzel... Bizim millet yapamaz ama, iyidir ortakla çalışması... Birbirine kazık atmamak şartıyla... Memleket nere?”  </p>
			<p class="paragraf">“Memleket... İnebolu...”  </p>
			<p class="paragraf">“İçinden?”  </p>
			<p class="paragraf">“Eh... Yakındır kasabaya...”  </p>
			<p class="paragraf">“Bilmem... Yolum düşmedi hiç... Dolaşmadığım yer kalmamıştır oysa...”  </p>
			<p class="paragraf">Susup dikkat kesildi. Karı çıkmış, koşarak evin arkasına geçmişti. Bir kucak odunla döndü.  </p>
			<p class="paragraf">“N’apacak bu? Yemek desem, vakitsiz... Çimecek... Vallahilazim, billahilkerim, çimecek... Şu halde, geceyi boş geçirmedi domuz kömüryakıcı... Nasılsa razı etti, bindi.”  </p>
			<p class="paragraf">“Razı etmek ne demek? Karısı değil mi?”  </p>
			<p class="paragraf">“Olmakla? Karıdan karıya fark vardır ve de kocadan kocaya fark vardır. Ulan namussuz Karaoğlan! Allah belanı vere!”  </p>
			<p class="paragraf">“Kimdir? Kömüryakıcı mı?”  </p>
			<p class="paragraf">“Yok! Buraların çerçisi... Çingen milletinden olduğu için ‘Karaoğlan’ derler. ‘Kız sandım,’ dedi namussuz. ‘Yatana kadar inanmadım,’ dedi.”  </p>
			<p class="paragraf">“Yatmış mı? Yalan atmadığı nerden belli?”  </p>
			<p class="paragraf">“Niçin atsın? Atamaz! Bana hiç atamaz!”  </p>
			<p class="paragraf">“Atar. Bu işte yoktur atmayan... Çok yakışıklıysa, Karaoğlan dediğin, belki gerçektir.”  </p>
			<p class="paragraf">“Nerenin yakışıklısı... Kara kuru... Çingenin pisi... Kancık itler olmazlanır.”  </p>
			<p class="paragraf">“Para vermiştir öyleyse... Çok para vermiştir.”  </p>
			<p class="paragraf">“Hayır... İncik boncuk satmış... Sakız, kına, rastık mastık... Parasını almış bir tamam. Karı girmiş ahıra... Heriften gizli alıyor. Saklayacak... Bunu sezmesiyle hoplamış Karadomuz... Kurdun kuzuya sokulduğu gibi yanaşmış...”  </p>
			<p class="paragraf">“Evet?”  </p>
			<p class="paragraf">“Evet’i... Girmiş ahıra, tamam!”  </p>
			<p class="paragraf">“Direnme mirenme yok mu? ‘Bağırırım mağırırım?’ Genelevde bile biraz cilvesi olur bu işin!”  </p>
			<p class="paragraf">“Orası öyle, ama burası genelev değil...”   </p>
			<p class="paragraf">“Kaç para vermiş Karaoğlan?”  </p>
			<p class="paragraf">“Hiç...  </p>
			<p class="paragraf">“Yalan olduğu belli...”  </p>
			<p class="paragraf">“Ben de öyle dedim. Yemin etti. ‘Kaç para elverir? Az versek karıya günah, çok versek bize günah,’ derken karı toplanıp savuşmuş...”  </p>
			<p class="paragraf">“Allah Allah... Aklım ermedi.”  </p>
			<p class="paragraf">“Neden?”  </p>
			<p class="paragraf">“Yakışıklı değilse... Parayı da kesişmedilerse... Niçin peki?”  </p>
			<p class="paragraf">“Kimi karıya, kurban olduğum Allah, acımaklığı çokça verir. Böylesi, çirkine acır bir, kocamışlara acır, görmemiş körpenin utangacına hele çok acır. Kaç gündür burdasın? Bahtını sınadın mı?”  </p>
			<p class="paragraf">“Yok!”  </p>
			<p class="paragraf">“‘Aman yavrum! Amanı bilir misin?’ demez mi adam?”  </p>
			<p class="paragraf">“Yok... Su istedim geçende, verdi. Verirken ölçüp biçtim.  </p>
			<p class="paragraf">Herif, Abdülkerim’in bir parmak uzamış kara sakalına, yana eğdiği kaskete, ağzında dolandırdığı buğday sapına bir zaman baktı. İnebolu’nun kömürcüsünü biraz salak bulmuş olmalı ki, kaşlarını çatarak bilgiçlendi:  </p>
			<p class="paragraf">“Su isteyene su verilir edeplice... Ekmek isteyene ekmek... Karaoğlan su mu istemiş? Hayır... Neyin açıysa onu istemiş, kestirmeden...  </p>
			<p class="paragraf">“Sora, diyelim ertesi gün, para mara istememiş mi?”  </p>
			<p class="paragraf">“Kim?”  </p>
			<p class="paragraf">“Karı.”  </p>
			<p class="paragraf">“Sonrası yokmuş bu karıda... Bunun işi bir kez...”  </p>
			<p class="paragraf">“Nasıl bir kez?  </p>
			<p class="paragraf">“İş bitti mi, sen şu yana, o bu yana...”  </p>
			<p class="paragraf">“Üstelememiş mi Karaoğlan, yalvarmamış mı?”  </p>
			<p class="paragraf">“Para etmez.”  </p>
			<p class="paragraf">“Zora bindirmeyi denememiş mi? Para gösterse... Sattıklarından verimkâr olsa...”  </p>
			<p class="paragraf">“Olmaz mı? Düpedüz asılayım demiş fukara Karaoğlan, az kalmış ki tatlı can elden gide...”  </p>
			<p class="paragraf">“Nasıl? Ne gibi?”  </p>
			<p class="paragraf">“Çekmiş kısa saplı baltayı karı... Balta dedimse, kömüryakıcı baltası ki, bildiğin ustura...”  </p>
			<p class="paragraf">“Cilvedir. Çekip alsın, bastırsın!”  </p>
			<p class="paragraf">“Çekip alıp bastırırım sanmış derbeder Karaoğlan... Karı canavar gibi dikilmiş... Salt dikilse, ne kadar iyi... Yallah etmiş baltayı... Karaoğlan dedi ki, ‘Atik durup yere kapanmasaydım, Şaban Efendimca, kuru kafayı koparıp aldıydı kahpe,’ dedi.”  </p>
			<p class="paragraf">“Gerçekten salladıysa... Karaoğlan yerdeyken indirmemiş mi ense köküne?”  </p>
			<p class="paragraf">“Yok... Bu karıda hamle tek...” Sustu. “Tamam... Bakraçları çıkardı, Kömüryakıcı’nın Hayriye Hanım evet, bunun niyeti çimmek...”  </p>
			<p class="paragraf">Abdülkerim de dikkat kesilmişti.  </p>
			<p class="paragraf">Karı bakraçları sopaya takıp omuzladı. Salınarak pınara doğru yürüdü, salkımsöğütlerin arasına girip gözden kayboldu.  </p>
			<p class="paragraf">Herifle Abdülkerim aynı zamanda inleyip şapırtıyla yalanmışlardı. Bakışıp gözlerini kaçırdılar, utangaç gülümsediler.  </p>
			<p class="paragraf">“Senden de para almadı mı bu Hayriye Hanım, Şaban Efendi?  </p>
			<p class="paragraf">“Benden mi? Ne parası alıyor ortada bir şey yokken?”  </p>
			<p class="paragraf">“Karaoğlan’ın ağzını yokladıktan sonra, neden gelip hamleni sınamadın? Hemşerilikte gizlilik hani yoktu, yalan mundardı?”  </p>
			<p class="paragraf">“Mundar...”  </p>
			<p class="paragraf">“Seninki para gücüyle mi, acındıraraktan mı?  </p>
			<p class="paragraf">“Benimkisini hiç sorma... ‘Türk’ün bahtına tüküreyim,’ demiş ya atı ölen Çerkez...” Başını sallayarak içini çekti. “İşe bak, biz bunu konuştuğumuz sıra, ben buraya gelmekteyim. Karaoğlan burayı dolanmış dönmekte... O hızla, yalan mundar, koptum yetiştim. Çünkü Hayriye Hanım’ı görmemle, kestirmişim gözüme kaç aydır. Derviş Kâhya lafı uzatır, yok fasulya şöyle, bakla böyle... Mercimek yaman, balkabakları petek... Ben, ‘ha’, ‘ma’ diyerekten savuşturmaya bakmaktayım ki, Kömüryakıcı’nın dönesi yaklaşmadan burayı tutup hasret ateşini bastırayım. Sonunda, Derviş Kâhya’yı çağırdılar. Hoplayıp uğradım. Allah’ın işine bak, çamaşır yıkamış bugünkü gibi, ben yetiştiğimde kuruyanları toplamakta... Ne demektir çamaşır yıkamış? Ardından kendi de suya girdi demektir. Yalanaraktan, hırıl hırıl soluyaraktan yanaştım. ‘Kolay gele Hayriye Hanım, nasılsın iyi misin?’ dedim. ‘Eh,’ dedi. Çok konuşmaz çünkü... Bakar adamın suratına dikedik... Su verirken sana baktı ya... Gördün. Çamaşırları eve götürdü. Ardından sürüp vardım. İçeri daldım. Yanağını makasladım. ‘Kız bu nasıl güzellik... Can alır bir güzellik...’ deyip kemere sarıldım. Karaoğlan’ın hesapça, sedire yatacak da kollarını yüzüne kapatıverecek... Aanh... İrkildi. Baktı, dediğim gibi can almacasına... ‘Yok,’ dedi. ‘Yok ne demektir? Bedava değil bizimki, parasıyla,’ dedim. ‘Yok,’ dedi. ‘Bize yazık değil mi Hayriye Hanım, Allah rızası için,’ dedim. ‘Yok,’ dedi, suratı domuzlandı. ‘Karaoğlan’a şapur şupur da bize yarabbi şükür mü? Amanı bilir misin? İnsaf kertesidir. Biz bunca zamandan beri yanıp ve de tütünümüz tepemizden çıkıp...’ dedik. Meğer neye çatmışız İnebolulu? Biz meğerse, karının aybaşı sırasına çatmamış mıyız? Rastlantıya bak rastlantıya... Kör şeytanın işine bak!  </p>
			<p class="paragraf">“Kalamadın mı birkaç gün? İşin acele miydi?”  </p>
			<p class="paragraf">“Bir kez, bir karıyı sıdkile canım çekti mi benim... Milyon kazanacağımı bilsem, geçmiştir. Birkaç gün ne demek? Ölüm olsa, üç ay, üç yıl burdayım. Çünkü murat almayınca bizim açlığımız basılmaz. Evet, geçti üç gün, gittim. Bu kez kapı kapalı... Yanaştım. Mandalı kurcaladım. Hayır, içerden sürgülü değil... Açıp araladım, baktım ki... Vay başıma! Sırtüstü yatıp döşek gibi yayılmamış mı? Hava sıcak bugünkü gibi... Sırtında bir iç gömleği... Başka bir şey arama, kardaşım, dizlik mizlik arama... Yaz uykusu halini kendin bilmez değilsin ya... Her yanı ortada... Madeni gayet ak olduğundan, say ki, Frenk kristaline dökülmüş aynadır. Girdim. Örttüm kapıyı pıtırtısız, sürgüsünü yavaşça sürdüm. Niyetim, Kömüryakıcı gelse, görevi bitirmeden açmamak... Sokuldum. Gövdemi bildiğin yer depremi tutmuş, sarsalamakta ki, Tanrı korusun kemiklerimiz birbirinden ayrıldı ayrılacak... Solumaktayım ki, Gülcemal vaporunun islim hışırtısı da öyle değil! Yanaştım. Şaşırmışım. Ne halt ettiğimi bilmekten geçmişim. Durmuşum göbeğini sıvazlamaya... Sıvazlamaktayım... Göbek gerginliği olur ama bu kadar mı olur... Gergin dedimse, kaya gerginliği belleme hey İnebolulu, bildiğin, tıkız doldurulmuş kuştüyü yastık gerginliği... Töbe! Kuştüyü yastık ne demek? Bildiğin lastik top... Okşalamaktayım... Ağzımızdan salya yürümüş, toparlayıp yutamamaktayım. Aklımı şeytan yellemiş... Yanına uzanmayı hatırıma getirememekteyim.” Başını yumrukladı. “Nah kafa! Kuru kafa... Yanına yataydık... ‘Uyku yarım ölümdür,’ demiş eskiler, uyku sersemliğine getirseydik... Belki muradı alırdık o kargaşalıkta...”  </p>
			<p class="paragraf">“Alamadın mı? Neden? Geçmemiş mi anahali? Uzun mu sürermiş bunda bu kadar?”  </p>
			<p class="paragraf">“Yok yahu... Dinle ki... Biz debelenirken uyandı. Gözlerini açmadı bir zaman... Gerindi, kıvrandı, ‘Sen misin Sarı Çavuş?’ diye söylendi yarımağız...”  </p>
			<p class="paragraf">“Kim Sarı Çavuş?”  </p>
			<p class="paragraf">“Buranın karakol komutanı... Gedikli...”  </p>
			<p class="paragraf">“Çavuşu mu bekliyormuş?”  </p>
			<p class="paragraf">“Beklediğini bilmem! Dostu.”  </p>
			<p class="paragraf">“Hani bir kezden başka olmazlanıyordu?”  </p>
			<p class="paragraf">“Olmazlanması şuna buna... ‘Dostu’ dedim. Dostu nasıl tutacak bir kezden fazlasına olmazlanacak da? Elhasıl, uzatmayalım, İnebolulu, baktı Çavuş’tan ses yok, sıçradı kalktı, gözlerini açtı. Bizi görmesiyle, ‘Sen miydin kara şapkalı, Sarı Çavuş sandım,’ diye güldü. ‘Sarı Çavuş kaç para, hehehey Hayriye Hanım, sınamayınca ne desem boş... Eğer bir bölük Sarı Çavuş’tan eksik bulursan, keseceğin cezaya razıyım,’ diyerekten sokulayım dedim. Tam tamına Karaoğlan’ın dediği gibi rezillendi. Göğsüme bir tepme vurdu, az kaldı ki bizi yere yıka... Gerileyip ben beni buldum, silkinip şaşkınlığı attım. ‘Nedir? Bu nasıl cilve kız orospu?’ diyerekten dikildim. Baktım gülmekte, keyfile, yanaklarını çukurlaştıraraktan... Salayım dedim, balta meğer yanında değil miymiş İnebollu? Hopladı kalktı. Evet, bildiğin padişah celladı hoplaması... ‘Höst! Bu nasıl oyun... Bırak elindekini!’ dedim ama, Karaoğlan’dan duyduğum aklımda, yalan mundar, geri bastım. Çünkü pazı gücümüz bize yeterse de, atikliğimiz Karaoğlan’ın çabukluğunu tutmaz. ‘Git işine kara şapkalı,’ dedi, ‘İlk geldiğinde, anahali olmayaydı ne güzeldi. Sıranı savdın, bahtına küs,” dedi.”  </p>
			<p class="paragraf">“Hep gülerekten mi?”  </p>
			<p class="paragraf">“Hep...”  </p>
			<p class="paragraf">“Yalvardın?”  </p>
			<p class="paragraf">“Para etmedi.”  </p>
			<p class="paragraf">“Yakardın... Keseye davrandın?”  </p>
			<p class="paragraf">“Hiç...”  </p>
			<p class="paragraf">“Allah Allah... Sonra peki? Hiç mi bugüne kadar?”  </p>
			<p class="paragraf">“Hiç...  </p>
			<p class="paragraf">“Üstüne düştün de mi hiç?”  </p>
			<p class="paragraf">“Biz ne biçim erkek olalım ki, böyle avanak bir karının ardında dolanalım? Boşladım gitti. Babamdan öğütlüyüm ben, İnebolulu; kötü karı, he dese, bizim hovardalık zagonu sürgit yazmaz, görgeçtir. Aslında benim buna bu kadar zorlatışım meraktan... ‘Bilakis’ defterde bu da bulunsun, dediğimizden... Hakçası, bu kadar zorlatmak bile yaraşmaz bize...”  </p>
			<p class="paragraf">Herif bu sözü öyle şişinerek söylemişti ki, Abdülkerim merak etti:  </p>
			<p class="paragraf">“Zanaat? Tapucu filan mı?”  </p>
			<p class="paragraf">“Tapucu mu? Pöh... Üstüne vurduramadın İnebollu, yaklaştıramadın. Bizde tapucu görüntüsü var mı? Hayır... Biz, oğlum, Allahımıza şükür, resmen toptancıyız...”  </p>
			<p class="paragraf">“Ne toptancısı?”  </p>
			<p class="paragraf">“Heyvah oğlum İnebollu, yazık ki, İstanbul kaldırımı çeğnemektesin ve de bilakis İstanbul’dan başka İstanbul yoktur. Toptancıya ‘Neyin toptancısı?’ diye sorulmaz. Hele bize hiç sorulmaz. Dünyada varın yoğun toptancısıyızdır da ondan bilakis... Adam var ya, bildiğin adam, ‘Onun bile toptancısıyız,’ diyelim de sen anla! Sanatı bulsam, pey sürer alırım, alanı bulsam yüzde beşle dayanırım gider. Akıllı toptancı yüzde beşten artığını hiç beklemeyecek, bilakis...”  </p>
			<p class="paragraf">“Orası öyle... Ben ‘Çokcası hangi mal üstüne?’ dediydim. Ekin mekin, bakliyat makliyat üstüne mi?”  </p>
			<p class="paragraf">“İyi bildin, bilakis bakliyat...”  </p>
			<p class="paragraf">“Dükkân...”  </p>
			<p class="paragraf">“Yoktur Allahıma şükür...”  </p>
			<p class="paragraf">“Ardiye, yazane?”  </p>
			<p class="paragraf">“Yoktur, çünkü ‘Yatan aslandan gezen tilki yiğit’ der bizim Hacı Yunus Efendi...”  </p>
			<p class="paragraf">“Kimdir?’  </p>
			<p class="paragraf">“Kim mi? Nasıl haksız mıymışım, boşuna çiğnemektesin İstanbul’un kaldırımını dediğimde, İnebollu? Hacı Yunus Efendi’yi bilemeyince, adam neden mübarek İstanbul’u boşuna kalabalık etmeli? Memleketin bakliyatı, bizim Hacı Yunus Efendimizden sorulur. Ayrıca kuru ot, saman, arpa, ekmeklik un bizden dağılır. Askere, başıbozuğa veririz toptan... Hacı Efendimizin girdiği artırmaya eksiltmeye Karun peygamber bulaşamaz. Ayrıca Urfa yağı, Trabzon yağı, peynir, pekmez, zeytin hep bizdedir. Askeriyeye veririz, döner başıbozuğa veririz. ‘İşimiz hükümatla,’ diyeyim de aklın ersin! Hükümatla dedimse, denizdeki balık hesabı değil... Kızın biri paşada, biri valide, öteki okullar nâzırında... Bizim Hacı Yunus Efendi’nin verdiğinden iki kat iyisini iki kat ucuza vereyim, desen, almazlar ve de alamazlar. Damatlar alamaz ya, yabancı hiç alamaz. Alayım demesiyle Van’ı, Bitlis’i boylar. Gazi Paşamız herifin öz babası olsa, kurtaramaz.”  </p>
			<p class="paragraf">“Sağlam desene?”  </p>
			<p class="paragraf">“Sağlam ki, demir kazık...”  </p>
			<p class="paragraf">“Sen salt bakliyat mı toplarsın Şaban Emmi?”  </p>
			<p class="paragraf">“Yok yahu... Saydığım kalemlerin hepsini toplarım. Bu yüzden gurbet gezerim durmamacasına... Benim, evde kaldığım, ayda üç dört günü geçmez.”  </p>
			<p class="paragraf">“Ne bırakır gezgin toptancılık, yuvarlak hesap? Türkçesi, kaça gelir senin aylık?”  </p>
			<p class="paragraf">“Esnaflıkta, esnafın kazancını sormak var mı Kömürcü?”  </p>
			<p class="paragraf">“Yoktur ama, bizimki hemşeri zagonu... Kendin dedin ya, hemşerinin hemşeriden gizlisi olmaz.”  </p>
			<p class="paragraf">“Dedikse... Bu meseleye mi dedik?”  </p>
			<p class="paragraf">“Peki vazgeçtim. Bin bereket mi, değil mi?”  </p>
			<p class="paragraf">“Tamam... Şimdi oldu, bilakis bin bereket... Namerde aman demedik bu zamana kadar...”  </p>
			<p class="paragraf">“İyiymiş bu gezgin toptancılık!”  </p>
			<p class="paragraf">“İyidir ama, her toptancıya değil, er toptancıya...”  </p>
			<p class="paragraf">“Çoluk çocuk?”  </p>
			<p class="paragraf">“Ah ah! Sen bana bunu dört yıl önce sormalıydın ki... Ah dedikçe ağzımızdan alafın nasıl harladığını görmeliydin.”  </p>
			<p class="paragraf">“Anlamadım.”  </p>
			<p class="paragraf">“Anlamadın mı? Allah selamet versin, bizim Hacı Yunus Efendi, ‘Anlamadım,’ dedin mi, ‘Aklını kullanmadın da ondan,’ deyip güler bir zaman... Aklını kullanmadın İnebollu, benim büyük karının kısır çıktığını bu sebepten bilemedin!”  </p>
			<p class="paragraf">“Heyvah... Yandı başlığa saydığın paralar desene...”  </p>
			<p class="paragraf">“Eh, yandı sayılır bir bakıma... Neden saymaktasın bunca parayı? Döl-döş yetiştirmeye saymaktasın! Eğlenir bizimle Hacı Yunus Efendi, keyifliyken... ‘Ulan bahtına tüküreyim, teres Şaban, vurduk seni boşböğründen, yürü!’ diyerek, gönül eğlendirir.”  </p>
			<p class="paragraf">“O mu dünür düşüp aldı?”  </p>
			<p class="paragraf">“Almadı, verdi. Çünkü beslemeden yetişme ahretliği... Ahretlik dedimse, kel ahretlik belleme. Saçlar topuklarda, bir Gürcü kızı ki, yüzüne bakamazsın, gözlerin kamaşır. Hemşeriden gizli olmaz, otuzu çoktan aştı, ama duymasın, benim hesapça kırka yanaştı, hamam dönüşü görsen, on dördünde kız ehli kızla değiştirmezsin!”  </p>
			<p class="paragraf">“Kaç yıldır evlisiniz?”  </p>
			<p class="paragraf">“On dokuz, yirmi... Verme lafını erkence etti de bizim, sağ olsun, Hacı Efendimiz, vermeyi geciktirdi az biraz... Niyeti, bizi tavlayıp çalıştırmak... Ama helal olsun! Ben Hacı Efendimizden de hoşnudum, avrattan da... Edeplidir, evcildir. On parmağında on hüner... Tutumlu ki, nah... ‘Ulan karı, derim, harcan biraz... Yapın üstüne başına... Kazanmaktayız Allahıma şükür... Giyin kuşan da bir salın, düşmanlarımız çatlasın!’ derim. Aaah!.. ‘Her güzelin vardır bir kusuru’ demişler ya dedelerimiz... Doğru... Bununki de kısırlık...”  </p>
			<p class="paragraf">“Nerden belli? Ya sendeyse?”  </p>
			<p class="paragraf">“Tamam! Öyle dedim ben de... Hocalara, ocaklara başvurdum bir zaman! Bizim bir medrese yoldaşımız vardır, senden iyi olmasın. Ahican deriz. Okuyup mokuyup dururken içkiciliğe vurdu teres, önceleri sarığı çıkarır, delidamına giderdi tebdile soyunup... Sonunda büsbütün vurdu farmasonluğa... Sıyırdı cüppeyi müppeyi... ‘Ulan desem, nerden bildin bunca yıl önce, dünyalar durdukça durası Gazi Paşamızın cumhuriyet zagonu getireceğini de, mollalığı boşladın?’ Bu dümbük nerdense duymuş, bizim hocadan hocaya, tekkeden tekkeye, ocaktan ocağa taşınıp bunca parayı saçıp savurduğumuzu... Yolumu kesti birgün, delidamının kapısında... ‘Beri bak akıllıların Şabanı da, Şabanların akıllısı... Kısırlığa derman aramışsın... Nah şu şarap beni çarpsın ki sakatlık sende yok...’ Biz o sıra, denize düşmüşüz, usturaya sarılmaktayız şaşkınlıkla, ‘Aman bir bildiği mi var? Böyleleri hal sahibi olur,’ diyerek göğüsleyip geçmedik. ‘Nerden bu haber, cehennem direği?’ diye sordum. ‘Şurdan ki’ dedi, ‘senin karı Hacı Yunus deyusunun yetiştirmesi değil mi?’ dedi. ‘Bunu sana yirmisinde vermediler mi dümbük?’ dedi, ‘Hacı kullanmıştır, geberesi oğulları kullanmıştır ki, dümdüz etmecesine kullanmıştır. Bu kadar fırtınada çocuk tutmayan kahpe...’ derken aklım başıma geldi. Ben beni toplayıp yumuldum ya, ne fayda, çarşılı araya girdi, ‘Uyduğun herife bak! Senin toptancılığına yazık yahu!’ dedi gülüşerekten... Beni bir düşüncedir aldı.”  </p>
			<p class="paragraf">“Yok canım... Sarhoşun lafıyla mı? Ayıp ettin hemşerim... Hiç gerekmez.”  </p>
			<p class="paragraf">“Hayır, teresin karalamasına kim kulak asar. Hacı familyasında şeriattan dışarı iş yoktur ve de olabilemez. Karının sözü geldi aklıma. ‘Gel etme Şaban Efendi, ben yerinden sorup anladım, erkek kısmında kısırlık olmazmış... Bu kısırlık belası, Allah’ın karı başına doladığı bela! Bir helal süt emmiş kız bulalım! Elimle evereyim seni,’ demiştir kaç kez...”  </p>
			<p class="paragraf">“Ne kadar iyiymiş?”  </p>
			<p class="paragraf">“İyi ya... Hacı Efendimizin büyük kızı Talat Hanım’a söz geçiren beri gelsin! ‘Olmaz, istemem! Yobazlıktır, barbarlıktır... Her ne demekse bu barbarlık? Resmen geriliktir. Avrupa’ya maskara olduğumuz yeter,’ diye tepindi bir zaman... O sıra doktor beyle yeni evli Talat Hanım... Bana sorarsan, günahı boynuma, ‘Yol olur, bizim doktor da heveslenir,’ dese gerek...”  </p>
			<p class="paragraf">“Nasıl razı ettiniz sonra?”  </p>
			<p class="paragraf">“Sonrası... Bunlar İstanbul’a göçüp yerleştiler. Doktor karı doktoru... Önce muayene yeri açtı. Sonra özel hastane kurdu. Müşteri birikti ki, başını kaşıyası kalmadı. Talat Hanım n’apsın? Herifi çoğu geceler evde yok... Hastanede ameliyatlarda... Kâğıt oyununa, dansa mansa vurdu, Talat Hanım az biraz... Bizi unuttu. Talat Hanım unuttu ya, doktor damadımız, çok yaşasın, unutmadı. Neden? Çünkü doktor... Doktor kısmı böyle meseleyi hiç unutmaz. Çünkü bizimki de bir hastalık... Sonunda, bir akşam eve gittim. Anadolu dönüşü... Baktım, karı bir hoş... ‘Nedir?’ dedim. ‘Yok bir şey,’ dedi. Adam ne biçim bir avanak olmalı ki, bindiği kısrağın yele titremesinden bir şey olduğunu anlamamalı... Sıkıladım. Huyudur, erkek kısmına yemekten önce bir şey demez. Yemeği yedik, kahveyi verdi. ‘Müjdemi isterim efendi, Talat Hanım’ın gönlünü ettik,’ dedi. Ben toptancı hesaplarındayım, yüzde beşi tutturduk mu? Yoksama, üç buçuğa, dörde düşürdük de yandık mı? Bunu çevirmekteyim aklımdan... ‘Neye ettiniz gönlünü? Benim bildiğim Talat Hanım’ın gönlü kolayına edilmez!’ dedim. Meğer, kızı bulmuşlar bize, sözü kesip nişanı bile takmışlar.”  </p>
			<p class="paragraf">“Güzel mi bari?”  </p>
			<p class="paragraf">“Ne demek güzel mi? Dünyada iki güzel varsa biri bu. Çünkü doktor damadımızın hastanesinde hastabakıcı... Çünkü bizim doktor damadımız, yeminlidir, hastanesine çirkini hiç uğratmaz. Avrupa’da okudu kendisi... Avrupa’nın doktor kitabı yazasıymış ki, ‘Bir hastanede, güzel kız, güzel karı da bir dermandır’ diye yazasıymış.... Dediğim hastane, devlet hastanesi, belediye hastanesi değil... Orda çirkin olur, hemi de olmalı ki, oralarda yatan it köpek takımı, tatlı canı kurtarmayı şuraya bırakıp karıya kıza gönül akıtmasın.”  </p>
			<p class="paragraf">“Demek aldın, almanla...”  </p>
			<p class="paragraf">“Almamızla, hemşerim... Vay ki vay! Yahu ben karı doğurturmuşum ki arkadaş, bizim büyük avrat kökten kısır olmasaymış da, az biraz olsaymış onu bile doğurturmuşum. Ardı ardına bir kız, bir oğlan geldi. Derken baktık, üçüncü tutmuş... Bu kez de kürtajdan baş alamamaktayız. İki aya varmadan bizim küçük haspa karşımıza dikilir. ‘Nedir o gene? Aklıma gelen gibi mi?’ Yere bakar. Anlarım ki, anahali gene gecikmiştir. ‘Tuh yüzüne!’ derim. Pancara keser. Utanır çünkü... Karının bu kadar sık çocuğa kalması neden bakalım? Gayet hırslı, gayet istekli olduğundan... Ne demişler atalarımız, ‘Erkeğin bir nefsi olur, karının on nefsi’ demişler. Bizim haspada, arkadaş, benim gördüğüm nefis on değil, elli... Belkim de yüz... Bereket, damadımız doktor, hastanemiz kendi malı... Bizimki oranın yabancısı değil... İki yıldır hiç şaşması yok... Üç ayda bir kürtajdayız. Dengine getiririz. Ben toptancılığa çıktım mı, bizim haspa yallah hastaneye... Sağ olsun bırakmaz kolayına doktor damadımız... Kürtajdan sonra yedirir içirir. On beş yirmi gün iyice tımara çeker. Dönerim ki, Amasya elması gibi yanaklar kıpkırmızı, kütür kütür... Ben onu bunu bilmem arkadaş, bazı karıya bu kürtaj yaramakta ki, can suyu halt etmiş...” Sınırsız bir mutlulukla derin derin içini çekti. “Atlattık çok şükür kısırlık belasını... Ocağımızın sönmesi tehlikesini savuşturduk. Sende çocuk?”  </p>
			<p class="paragraf">“Kıyamet gibi, ürkütmeden sayılmaz...”  </p>
			<p class="paragraf">“Aman olsun... Aman iyi... Aman, çocuksuzluk gibi bela yoook! Eve gitmez miyim, biri sağımda, biri solumda... ‘Yahu bunlar yokken ben ne halt edermişim?’ derim, gözlerim yaşarır. Kısırlık derdiyle debelenirken, şunun bunun çocuğunu severdim. O başkaaa... Kendi belinden inmişe benzer mi? Benzemez! ‘Kan kaynaması olur,’ derlerdi, hiç inanmazdım. Töbeee! Kanı kaynamakta ki adamın, kaynar süt gibi köpürerekten kaynamakta...” Karının kaybolduğu yerde bir kımıltı fark ederek dikkat kesildi. “Geldi Hayriye kahbesi... ‘Nedir yahu! Gitti de gelmeyiverdi,’ demekteydim. Bir zaman dişlerini gıcırdatarak baktı. Tüh! Keçilermiş... Ulan teres desem, gözün mü karardı, keçiyi karıdan ayırt edemez mi oldun? Bir de bu gözle kaçak tutturacaksın da, şu kadar bin kaymayı cebe atacaksın?” Ürkerek döndü, İneboluluya araştırarak baktı. “Gazete okur musun sen İnebollu?”  </p>
			<p class="paragraf">“Yok... n’olmuş?”  </p>
			<p class="paragraf">“Okuman hiç mi yok, varda mı okumazsın?”  </p>
			<p class="paragraf">“Rakam dökerim az biraz ama, okumayı hak edemem...”  </p>
			<p class="paragraf">“Okutup dinlemez misin, sözgelimi,Karagöz’ü, maragözü?”  </p>
			<p class="paragraf">“Yok... Kaçmaktan kovalamaya, hey Şaban Efendi, bizim vaktimiz nerde?”  </p>
			<p class="paragraf">“Olmadııı, İnebollu olmakla adam adamlıktan çıkmalı değil... Olan biteni bilecek esnaf kısmısı ki, alıp sattığında zarara garkolmaya...”  </p>
			<p class="paragraf">“Aman bir olup biten mi var, Şaban Efendi, hemşerim, bilmediğimiz bir yaramaz iş mi var?”  </p>
			<p class="paragraf">“Duymadın mı, vah yazııık! Gazi Paşamızın canına kasdettiklerini hiç mi duymadın, İttihatçı gâvurların...”  </p>
			<p class="paragraf">“Duyulmaz mı, duyduk! Tutulmuş ya tümü domuzların?”  </p>
			<p class="paragraf">“Hayır! Baş domuzlardan ikisini ele geçiremediler!”  </p>
			<p class="paragraf">“Essah?”  </p>
			<p class="paragraf">“Biri... Başdomuz, Kara Kemal... Esnafların işlerine çokça karışırmış bu Kara Kemal hınzırı. Görmüşlüğün yok mu senin?”  </p>
			<p class="paragraf">“Valla... Büyük adammış... Büyük adam kısmını görmek bize ne kadar uzak... Sen gördün mü?”  </p>
			<p class="paragraf">“Yok...”  </p>
			<p class="paragraf">“Hacı Yunus Efendi tanır herhal... Hayır, biz Ankaralıyız, öyle reziller bizden uzak... Tanımaz öylesini bizim Hacı Yunus Efendimiz...” Abdülkerim’e bir başka anlamla bakarak yavaş yavaş elini cebine attı, ama hemen çıkarmadı. “Doğru, buraya mı geldin İstanbul’dan sen?”  </p>
			<p class="paragraf">Abdülkerim bu söze nasıl karşılık vermenin daha doğru olacağını araştırıyordu:  </p>
			<p class="paragraf">“İstanbul’dan... Eh doğru sayılır... Her ne kadar...”  </p>
			<p class="paragraf">“Kıyı boyu gittin mi, dedim, başka kömüryakıcılara?”  </p>
			<p class="paragraf">“N’olacak?”  </p>
			<p class="paragraf">“Olacağı... Vatanımıza milletimize... Dinimize imanımıza hizmet ki, hacca gitmekle bir... Cebinden iki fotoğraf çıkarıp gösterdi. Dolaştığın yerlerde bunlara benzer iki herif gördün mü? Höst! İyicene bakmadan ‘Gördüm görmedim’ yok... Ne denildi? ‘Tanrı yolunda savaşmakla birdir, bunları yakalatmak,’ denildi. Göreyim seni, hey İnebollu, bizim oralarda Kastamonu adamı gayet açıkgöz bilinir. ‘Gördüm evet!’ demelisin, dediğin de doğru çıkmalı ki, Hacı Yunus Efendimiz sana cumhuriyet nişanı alıvermeli... Ayrıca vatan hizmetinden aylığa geçirmesi de caba...”  </p>
			<p class="paragraf">Abdülkerim, kederli bir gülümsemeyle kendi resmine bakıyordu. Bereket kötü bir fotoğraftan çok kötü bir kopyaydı. Hele şimdiki haline şeytan bile benzetemezdi, ama kendisi kendini tanıdığı için gene de ürktü. Hemen Kara Kemal Bey’in resmini üste çıkardı. Kara Kemal Bey fotoğraf çektirmeyi sevmez, hem de politikacılar için zararlı bulurdu. Bu sebepten resmi hiç benzemiyordu. Fotoğrafları suratını asarak uzattı:  </p>
			<p class="paragraf">“Yuf be! Gözlere bak gözlere! Bildiğimiz, can alıcı eşkıya! Hele domuzlar! Yok, Şaban Efendi Emmi, görüp bildiğim, rastladığım herifler değil” Biraz düşündü. “Peki, n’aramakta bunların resmi senin üstünde tanımazken bilmezken?”  </p>
			<p class="paragraf">Şaban Efendi resimleri aldı, ikisine de ayrı ayrı tükürür gibi yaptı. Gözlerini ayırmadan kasıldı:  </p>
			<p class="paragraf">“Bunlar mı? Benim üstümde ne mi arar? Oğlum İnebollu, sen Şaban dayını küçük gördün de... Biz kimiz? Biz resmen Halkçı değil miyiz? Bugün bütün Halkçıların ceplerinde bunlardan birer resim var. Gördüğümüz yerde, gözümüz keserse yakalarına sarılacağız. Aklımız kesti ki, güç yetmeyecek. Çünkü komitacılar bunlar... Sizin oralarda duyuldu mu bu komitacı lafı... Komitacı demek... Gâvurdan kötü... Bir komitacı, ‘Müslüman olayım,’ dese, bir kez gâvur dinine girmeden töbesi kabul değil... Sayki Kızılbaş-Alevi hesabı... Komitacı kısmı vurucu olur. Hemi de gayet kıyıcı olur. Bunların üstünde dörder tabanca, dörder Alman bombası, keskinliği ustura aratmaz birer gaddare varmış ki, zehir... Bizim küçük avrat dedi ki, ‘Senin gözün karadır. Ben senin gibi yürekli hiç görmedim. Heriflere rastlayıp tanımanla, dur otur dinlemezsin, yakalarını toparlamaya kalkarsın. Teke tek olsa, üstesinden geleceğine hiç şüphem yok... Pazı gücünü ve de karakucaktaki oyunbazlığını bilirim, denemişim. Ne fayda ki, bunlar iki domuz... Biriyle elleşirken öteki, korkarım sana bir iş eder. Günahın boynumda kalır, kıyamete kadar yanarım,’ dedi.”  </p>
			<p class="paragraf">“Neden günahı boynuna?”  </p>
			<p class="paragraf">“Şundan ki... Bana kalsa, bre İnebollu, cebime adam tasvirleri doldurup İttihatçı gâvuru izlemek aklıma mı gelir?”  </p>
			<p class="paragraf">“Ya?”  </p>
			<p class="paragraf">“Yaşına göre bizim küçük avrat akıllıdır ki, köpoğlu köpeklikte kör şeytan kaç para? On gün oldu... Bayram... Bayram olmasa bizim evde ne işimiz olur. Kurbanı kestik, kavurmayı gövdeledik, Allah’ın bildiğini kuldan niçin saklamalı, gecedir, erkeklik ödevini yüz akıyla başardık.”  </p>
			<p class="paragraf">“Küçük avratla?”  </p>
			<p class="paragraf">“Küçük... Avrat dedim mi hep küçük... Çünkü büyükle bacı-kardaş olmuşuz çoktaaan... Ben cigara yakmışım. Haspa suyu ateşe komuş... Suyu komuş dedimse... Cingöz köpoğlu... Harpadak kaynatmaz... Arada bizi günaha sokarsa, iki aptesi bir aldıracak... Ben cigara içmekteyim... Bizimki salınmakta... Gelip gidip şuramızı buramızı kurcalamakta... Derken, suratımıza baktı bir zaman... ‘Şaban Efendi, bu dünyanın bir avanağı biz miyiz?’ dedi. Duymazdan geldim. Gecenin bir zamanı, karı kısmının her dediğine ‘Neymiş?’ diyerekten koşulmaz erkek gibi erkek... ‘Sana dedim herif, sağır mısın?’ dedi. ‘Nedir?’ dedim. Meğerse, biz yokken aklına gelmiş... ‘Bunca yeri dolanmakta bizimki... Hükumatımız kaçak tutana şu kadar bin lira verecek... Hem kârında geçinsin, hem göz kulak olsun... Kurnazsa kurnaz... Sezgiliyse sezgili... Hele akıl dedin mi, hayır, Şaban Efendi’deki Müslüman aklı değil, bildiğimiz şeytan aklı... Sıdkile sıvansa dinim gibi bilmekteyim, uçan kuş kurtulmaz pençesinden,’ demiş... ‘Gelince aman unutmayıp söyleyeyim de, hükumat bahşışından pay koparayım,’ demiş... Akla bak akla... Dikkat isterim İnebollu... Karıda bu akıl... Nasıl bir bela! Ben bunu duymamla, ‘Allahı ekber!’ diye hoplayıp it oturumuna geldim. Hesaba çöktüm. Hükumatımız şu kadar bin kayma verecek... İkisine mi, birine mi? Dedim ya, bizimkinde akıl tonla... ‘İkisine olur muymuş? Bu hükumat nasıl bir rezil olmalı ki, iki domuza bir bahşış vermeli... Her birinedir ve de görürsün, ikisini bir tutana ayrıdan diş kirası bile vardır,’ dedi. Hesap büyüdü, akılla toplanacağı çözümleneceği kalmadı. ‘Şurdan kâğıdı kalemi yetiştir... Kâğıt kalem dedim kahpe! Şamar gelmekte ki, gör nasıl gelmekte!’ diye bağırıp camları zıngırdattım. Sabahı ettik, rakamlarla boğuşaraktan... Gün ışıdı ışımadı, koştum Hacı Efendimize... ‘Beri bak efendim, bak neler demekte senin Cevriye kızın?’ dedim. Adı Cevriye’dir haspanın... Cevriye Arapça lügattır. Anlamı, ‘Sana cevrederim haaa’ demek... Hele rezil... Hacı Efendimiz önce kulak ardıyla dinlerken apansız dikildi. ‘Aman ne akıllar... Bunlar nasıl bir akıllar,’ diye döneledi. “Aferin Şaban Ağa, her sabah böyle akıllarla gelmelisin ki, ben sana, Eşeklikten kurtulmakta az biraz, demeliyim,’ dedi. Hemen birini saldı, Halk Partisi kâtibine, bayram günü, partiyi açtırıp defteri getirtti, ‘Yallah bismillah’ deyip kendi eliyle bizi üst başa üye yazdı. Defteri getirene dedi ki, ‘Adamlarımdan Şaban Efendi, partimizin baş üyelerindendir,’ dedi. ‘Bana ne kadar güvenirseniz, Şabanıma da o kadar güveneceksiniz!’ dedi, ‘Yalan çıkarsam, kazasına belasına razıyım. Ceremesi benden,’ dedi. ‘Kendisi toptancımdır, gezgin gezer, dolanır ki, bir kaldığı yerde bir daha kalmaz. Bugünden tezi yok, din düşmanlarımızı ve de vatan millet düşmanlarımızı ve de partimizin düşmanlarını arayıp bulacaktır,’ dedi. ‘Ve de şeytanın yattığı yerde olsalar bulup çıkaracağına dinim gibi güvenmekteyim,’ dedi. ‘Kâtip kaçakların işe yarar iki resmini şimdicik yollasın, gerisine karışmasın ve de Şaban’ın ikisini birden yakalayacağından yakalama bahşişini çifte olarak hazırlasın ve de ayrıca Gazi Paşamızın vereceği diş kirasını da isteyip getirtip hazır bulundursun,’ dedi. ‘Geciktirdi mi, zararım dokunur, bilmiş olun!’ diye de sıkıladı. Bir saate kalmadan bu resimler gelip yetişti. Hacı Efendimiz baktı bir zaman, ‘Tüh yüzünüze!’ dedi, ‘Şunlarda iman nurunun şuncacığı var mı, bak da söyle allasen, Şabanım?’ dedi, sırtımı sıvazladı. Doktor damadımız da baktı. ‘Tez tutulmalılar ki, bir işe yaramalı... Bana kalsa, Şaban Bey hemen yola çıksın ki bahşışlar ve de diş kiraları densizin birine nasip olmasın,’ dedi. ‘Eve uğraması bile gerekmez. Ben o tarafta bir hastaya gideceğim, uğrar bildiririm,’ dedi.”  </p>
			<p class="paragraf">“Hemen mi yolu eline aldın Şaban dayı?”  </p>
			<p class="paragraf">“Hiç aman vermedim. Hükümat işidir ve de vatan millet işidir. Az biraz da biz zorlatmayınca, fukara hükümat, Ankara’da oturup bunca rezilin üstesinden nasıl gelecek? Hakçası biz de biraz şaşırttık önceleri... Biz dedimse, biz kimin itiyiz, Hacı Yunus Efendimiz, Müftü Abdurrahman Efendimiz, Şeyh Dürrü Efendimiz gibi aklı erenler şaşırttı. Bizim oralarda, yalan mundar, önceleri büyüklerimiz, Gazi Paşamızı, İsmet Paşamızı, ordu babası Fevzi Paşamızı ve de bütün kalpaklı takımını, din düşmanı, domuz İttihatçı gâvuru bellediydik, ‘Heyvah, farmason-bolşevik eline düşüldü. Din iman, ırz namus ayak altında kaldı,’ diyerekten gizliden dövünmekteydik.”  </p>
			<p class="paragraf">“Meğer?”  </p>
			<p class="paragraf">“Meğerse dini bütün Müslümanlarmış ki, Osmanlıya müftü olacak bir Müslümanlar... ‘Gâvur zagonu getirdi bunlar, Lozan’dan, gâvurun yedi dediği yerde bunlar yetmiş aldı geldi,’ diyen kendini bilmezlere hiç aldırmayacaksın. Çünkü aslında zagona bakılmaz, paraya bakılır. Biri geçti Osmanlı tahtına oturdu mu, Türk keseden gözünü ayırmayacak... Paracıklar girmekte mi, çıkmakta mı? Bunun helalı haramı yok! Çünkü haramsa günahı hükumatımızın boynunadır. Evet, gayetle yararlı bir gidişattır bu Cumhuriyet gidişatımız! Hep mi Osmanoğlu otursundu canım? ‘Bozulalım da gerisin geri yeni baştan düzelelim,’ denilmiştir.”  </p>
			<p class="paragraf">“İki karı almayı yasakladı bu Cumhuriyet Şaban Emmi, ya bunu n’apalım?”  </p>
			<p class="paragraf">“Elini çabuk tutaydın da, Cumhuriyetimize bahana bulmıyaydın İnebollu! ‘Birden artığı varsa birini boşa!’ dedi mi? Demedi. Canım çeker, doktor damadımız uygun görür, üçüncüyü de alırım. Hükümattan ferman isteyecek değilsin! Parana geçer hükmün! Bir de bel gücüne bakar. Başlığı sayar alırım. Alan razı, veren razı olunca, bolşevik zagonu mudur ki, paralı işe karışsın hükumat? Evleri aramaya kalktılar diyelim, ceza kesmek için... Küçük karılar, ‘Biz hizmetçi durmaktayız Şaban Efendimize,’ deyince ne lazım gelir? Hizmetçi tutmayı da yasaklamadı ya, kıyamete kadar durası Gazi babamız? Nah karı salınaraktan gelmekte... Vay Hayriye vay... Şundan ol görüp murat alınamadı. Kıvraklığa hele kıvraklığa... Karaoğlan’a bakarsan iş üstünde buna katiyen güç yetmezmiş ve de dur durak bilmezmiş ki, fukara hovardası, iki soluklansın da taze can bulabilsin...”  </p>
			<p class="paragraf">Hayriye kulübeye girene kadar, Hacı Yunus’un toptancısı Şaban Efendi dişlerini takırdatarak “Ah ulan ah! Ah ulan kahpe! Ben sana sorardım ya, olmazlanmayı... Ne fayda! Derviş Kâhya rezilinin hamlığına dua et!” diye söylendi. Karı gözden kaybolunca Abdülkerim’e döndü. Gözlerini kırpıştırıyor, aklını başına devşirmek için çabalıyordu. Karşısındakine kızmış, kendisini de ayıplamış gibi suratını astı. Yaraşmaz bir laftan yaraşığına geçip köylü parçasının yılışmasını önlemek istercesine çıkıştı:  </p>
			<p class="paragraf">“De bakalım İnebollu, sizin oralarda, Kuvayı Milliye zamanı tekâlife mal vermiş ağa eşraf bulunur mu?”  </p>
			<p class="paragraf">“Ağa eşraf... Tekâlife vermiş... Eh, bulunur az çok...”  </p>
			<p class="paragraf">“Az çok ne demek? Çok mu, az mı?”  </p>
			<p class="paragraf">“Eh... Çokçadır.” İnebollu epey zorlattı bu Kuvayı Milliye meselesine... Paşası beyi, İnebolu’dan geçmiştir Ankara’nın, derler aklı erenlerimiz! Bu laf doğruysa, tekâlif çok olmuştur.”  </p>
			<p class="paragraf">“Evet, çok olmuştur. Çok olması gayet iyi... De bakalım İnebollu, sizin mebuslar nasıl? Sizin dedimse, Kastamonu’yu sordum.”  </p>
			<p class="paragraf">“Ne gibi?”  </p>
			<p class="paragraf">“Laf mı şu? Kaşını gözünü vasfedecek değilsin. Tuttuğunu koparır, açıkgöz ki, bildiğin köpoğlu köpek?”  </p>
			<p class="paragraf">“Bilmem! Yeni seçimde çıkanların çoğunu tanımayız. Eh, vardır oldukça... Bre Şaban Emmi, kendin bilmez değilsin ya, bir adamın mebus dikilmesi için az biraz kurnazlığı, tuttuğunu koparırlığı olacak... Koca millet meclisine gitmekle... Yeri geldi mi birkaç laf da bizimki edecek... Buna ‘olur’, şuna ‘olmaz’ diyecek...  </p>
			<p class="paragraf">“Oluru olmazı mı sorduk? Hayır, varsın desin... Benim sorduğum, içlerinde tekâlif makbuzlarını toplayan çıktı mı?”  </p>
			<p class="paragraf">“Tekâlif makbuzlarını toplayan? Yok... Sanmam... Yalan mundar, hiç duymadım.”  </p>
			<p class="paragraf">“Duymadın. Yemin et desem...”  </p>
			<p class="paragraf">“Yemin de neymiş, bre Şaban Efendi... Senin on paranı mı...  </p>
			<p class="paragraf">“Höst! Para yemini demedik... Ağzına gelir, atarsın bir laf... Benim de gidip haber vereceklerim var. Bizi yere baktırırsın...”  </p>
			<p class="paragraf">“Baktırmayız, Allah’ın izniyle... İnebollu dedin mi, düşüneceksin Şaban Emmi...”  </p>
			<p class="paragraf">“Pekiii... Gelelim... Evet... Göçmen işleri ne sularda sizin oraların?”  </p>
			<p class="paragraf">“Göçmen... Bildiğim... Bizim oralara göçmen kondurmadı hükumatımız Allahıma şükür, dayı...”  </p>
			<p class="paragraf">“Kondurmadı! Eminsin! Ya peki, çokça Rum var mıydı toprağınızda? Bağlı bahçeli... Yerli yurtlu? Ayaktakımını, cıbıl milletini sormakta değilim... Ensesi kalın, çorbacı takımı?”  </p>
			<p class="paragraf">“Olmaz mı? Çorbacılar bulunurdu ki bizde, Şaban Emmi, Osmanlı’ya sırasında şu kadar bin altın faizli borç vermiş bir çorbacılar...”  </p>
			<p class="paragraf">“Çiftlik çubuk sahibisi? Şu kadar taşlı değirmeni döner? Un pavlikası? Bıçkıhane?”  </p>
			<p class="paragraf">“Tamam... Ormanlıktır bizim oralar... Çorbacı bışkıhaneleri vardır ki, hırıltısına akıl dayanmaz... Neden sormaktasın aman Emmi, bir yaramaz iş mi?”  </p>
			<p class="paragraf">“Hey yavrum... Dediklerin doğruysa, Karun peygamber malına kondun bil ve de bundan böyle yoksulluğa töbe ettin bil...”  </p>
			<p class="paragraf">“Deme Şaban Emmi...”  </p>
			<p class="paragraf">“Bil ve de gel beni İstanbul’da bul... Bu dünyada aç it gibi gezinmeli değil, bir hayırlı işin sapına yapışmalı... Bizim Hacı Yunus Efendimiz bugünlerde neye zorlatmakta? Gâvur mallarını Müslüman etmekliğe zorlatmakta... Rum malları göçmenlere verilesiymiş? Ne demektir göçmen, omuz verme kulak ver İnebollu, ne demektir ha? Rumeli göçmeninin gâvurdan ayrıntısını sordum?”  </p>
			<p class="paragraf">“Ayrıntısı... Müslüman...”  </p>
			<p class="paragraf">“Kim demiş... Yok öyle şey...”  </p>
			<p class="paragraf">“Yok da, bunların camide işleri ne? Allahı ekberi duyunca namaza seğirtmeleri?”  </p>
			<p class="paragraf">“İnandın? Tüh yüzüne! Gâvur dölünden Müslüman mı olurmuş, hey akılsız İnebollu? Bunlar domuz eti yiyerekten yetişmediler mi? Hayır, göçmen kısmına Müslüman diyenin ben dininden şüphelenirim.”  </p>
			<p class="paragraf">“Aklım karıştı emmi, sen bu lafı neyin üstüne getirmektesin?”  </p>
			<p class="paragraf">“Şunun üstüne ki, gayret günüdür ve de son kertesine kadar çabalamak günüdür. Müslüman oğlu Müslüman olan ve de Türk oğlu Türk olan omuz omuza kenetlenip birbirine arka verip çabalayacak ki, bir gâvurdan aldığımız, öteki gâvura gitmesin... Bizim Hacı Yunus Efendimiz, giden Rumların malları Türk’e kalsın, diyerek duru durağı, uykuyu muykuyu yitirdi kaç zamandır. ‘Bir Hacı Yunus Efendi’nin çabalamasıyla ele bir şey mi geçebilir?’ dersen... Bir başına çabalamakta değildir. Çünkü bir elin sesi çıkmaz ve de bu dünyadan, Allah’ıma şükür, dini bütün Müslüman göke çekilip tükenmez! Bu işin içinde adamı ipten alır mebus beylerimiz var ki, gördükte hamiyetinden gözlerin yaşarır. Bunlar da gece uykusunu yitirmişlerdir İnebollu, bunlar vatan millet yolunda çabalamakta ki, nikâhlı karılarının yanına gitmeyi unuturcasına... Evet, gece sabaha kadar seccadeye yapışıp, ‘Aman hey Allah, yarınki gün millete, vatana ve de hükumatıma bir hayırlı iş görmeyi nasip eyle...” diye çığırışır dini bütün mebuslarımız vardır. Hamiyetinden kanlı yaşlar döken mebuslardır ki, bugün bir lokma ekmek bulmaktaysan bunların yüzü suyuna bulmaktasın... ‘Bir şapkası eksikti, gâvurluk meydan aldı,’ demekte kimi asılacaklar? Fes kimden alındı? Rum’dan alındı. Kim aldı? Gâvur padişah, İkinci Mahmut aldı. N’oldu sonu? ‘Gözüme cehennemin meyil deresi görünmekte aman bana bir çaare!’ diyerekten gitti, tam yedi yorgan paralayıp... Başı kırmızı fesli domuz İttihatçı gâvurlarını hiç görmemişiz gibi... Evet, şapka geleceğine börk geleydi, kallavi kavuklar geleydi ne kadar iyiydi. ‘Şapka’ dedi kurban olduğum Gazi Paşamız her nedense... Vardır bir hikmeti... Bizim orasına aklımız ermez. Yarın öte dünyada hesabı sorulacaksa, hükumatımızdan sorulacaktır. Peygamber postunda oturana baş eğeceksin! İşleri karıştırmayacaksın, çünkü iyidir gayet bu gidiş... Bana sorarsan, Müslüman azalmamıştır, vaktiyle İttihatçı gâvurların korkusuna çıkamayanlar, bu kez tekbir getirerek dışarı uğramıştır. Bugüne kadar, bu Osmanlı mülkünde gâvur kazanır Müslüman yerdi. Ne demektir bu? Fukara Müslüman boğazı tokluğuna çabalamakta demektir. Bunlar benim sözüm değil haaa... Bizde bu akıllar ne arasın! Hacı Yunus Efendimizin ve de nice nice bilgili sezgili mebus beylerimizindir. Dünya kurulalı beri Kızılelma’ya dek ferman yürüten Osmanlı neden göçtü gitti? Çünkü İttihatçı gâvurlar mülkü Alaman’a peşkeş verdiler ve de bedelini bölüşüp savuştular. Enver hınzırı savuşunca tek mi durdu? Hayır! Alaman’dan umut kesince Moskof’a gitti. ‘Bana şu kadar yüz bin manat verirsen, Türk’ün ek yerini sana gösteririm, uğrun kapısını bildiririm, sezdirmeden sokulur, apansız salar, bitirirsin,’ dedi. Dedi çünkü bunlar Rumeli çingenleridir ve de resmen Bulgar tohumudur.”  </p>
			<p class="paragraf">“Aman Şaban Efendi, bu lafın ucu ırağa gider, Gazi Paşa’ya da Selanikli demekte kimileri... Benim aklım ermez ya... Rumeli’nde değil mi bu Selanik?”  </p>
			<p class="paragraf">“Selanik... Evet, kimileri öyle derse de... Selanikli olmakla n’olmak ihtimali var? Nah bak bakalım...” Parmaklarını açarak avucunu Abdülkerim’in suratına tuttu. “Beş parmak bir mi? Aslını ararsan, Selanik’in Rumeli’nde olduğundan bile şüpheliyim ben...  </p>
			<p class="paragraf">“Bizde bir Laz Kadir hoca var... Sakalı göbekte ve de aklı göğün yedinci katında... Diyesi ki... ‘Rumeli’nin Selanik’inden köpürüp gelmiştir, bire kadar kırılası Hareket Ordusu,’ diyesi...”  </p>
			<p class="paragraf">“Hareket Ordusu, evet, Selanik’ten gelmiştir ve de Rum eşkıyası, Sırp kaptanı, Bulgar komitacısı ordusudur. Gazi Paşamıza geldi mi, bir adam Selanikli olmakla, hayır, adamlıktan çıkmaz.” İçini çekti. “Evet, şu hilafeti kaldırma işiyle bu şapka işi ah olmayaydı büsbütün iyiydi ya, n’apalım, gülü seven dikene katlanacak... Vardır bir hikmeti... Hükumatımız bizden iyisini bilir. Biz parayı kazanmaya bakalım. Osmanoğlu’nun gidişatı Cumhuriyet’e dönüp ve de peygamber postuna Gazi Paşamız oturmakla, bu para furyası nedir? Şudur: Hükumatımızın kasasına Hızır uğramıştır. Biz fırsat elvermişken parayı toplamaya bakalım, gerisine hiç karışmayalım.”  </p>
			<p class="paragraf">Deminden beri üçüncü defadır elini cebine atıyor, ateşe değmiş gibi hızla geri çekiliyordu. Gene attı, bu kez biraz durakladı. Debelendiği belliydi. Sonunda, n’olursa olsun deyip silah çeker gibi sigara çıkardı. Birini ağzına koydu. Paketi kapattı araladı, kapattı araladı. Bunu yaparken Abdülkerim’e kuşkuyla bakıyordu. Kuşkusu birden acımaya dönmüş olmalı ki, bir sigara attı önüne, başını dikerek kasıldı:  </p>
			<p class="paragraf">“Yak bir kalıp cigarası İnebollu... Yak da Gazi babamıza dua et! Birkaç adım yürüyüp birden döndü. “Aklın varsa, Hayriye karıda hamleni sına hemşerim, yabana gitmesin, n’olacaksa...”  </p>
			<p class="paragraf">Hep öyle, kasılarak yürüdü, yokuşu inerken sendeledi, “Doğru bas Toptancı, sövdürme bacağına!” diye çıkıştı kendine...  </p>
		</div>
	</body>
</html>