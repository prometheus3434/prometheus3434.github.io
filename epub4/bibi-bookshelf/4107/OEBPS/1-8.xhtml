<html xmlns="http://www.w3.org/1999/xhtml">
	<head>
		<title>1-8</title>
		<link href="css/idGeneratedStyles.css" rel="stylesheet" type="text/css"/>
	</head>
	<body id="x1" xml:lang="tr-TR">
		<div class="Basic-Text-Frame">
			<p class="split" xml:lang="en-GB">  </p>
			<p class="ort" id="_idParaDest-6" xml:lang="en-GB">1  </p>
			<p class="paragraf">Kara Kemal Bey, yatacağı odanın kapısı çekilince gözlerini yumup kendisini bir an yalnızlığın rahatlığına bırakmıştı. Son zamanlarda, birkaç anlayışlı dostun sohbeti dışında yalnızlığı seviyor, yaşlanma belirtisi olduğunu bildiği halde, alışkanlıklarını bozmak istemiyordu. Sofrada, aralıksız, canı nargile istemiş, sedirdeki köşesini özlemişti.  </p>
			<p class="paragraf">Elindeki gazeteleri karyolaya bırakırken gecelik entarisini gördü. Çocuk gibi sevindi. Yerini artık daha az yadırgayacaktı. Acele soyundu, hiç ummadığı kadar rahatladı. Bir türlü hatırlayamadığı Şefik Paşa’nın dul karısı Semra Hanım, zannettiği gibi alık saraylılardan değildi. Zekâ gösterisine yeltenmemiş, çok bilmişlik taslamamıştı. Ne alıkça kasıntılı ne de şımarıkça suluydu. Abdülkerim’le ilintisini yalancı karıkocalığın sırnaşıklığına dökmediği gibi, arada cinsel bir alışveriş bulunduğunu saklamaya çabalayarak karşısındakini budala yerine de koymamıştı. İnceydi, duyguluydu. Birçok benzerlerinin tersine, pratik yaşamayı derin tanımamasının güçsüzlüğünü güçlülük haline getiren ender saraylılardandı. Sofrasından, bakışlarla, tek kelimeyle kusursuz servisten, yakın çevresine saygı, sevgi, bağlılık verdiği belliydi.  </p>
			<p class="paragraf">Abdülkerim’in ricasını ikiletmeden, gerçek bir samimiyetle ut çalıp şarkılar söylemiş, bunları, hatta, misafirlerini eğlendirmek için bile değil, sanki yalnızmış da canı gerçekten istemiş gibi rahat, içten yapmıştı. Mızrabı sağlam, musiki zevki yüksekti. Sesinde kederli bir tatlılık vardı. Hep Mahur’dan seçtiği şarkılardan sonra, peşrevi, rahmetli Cemil Bey’i imrendirecek özel bir anlamla gerçekten yüceltmişti.  </p>
			<p class="paragraf">Kara Kemal Bey, böyle bir kadının, genellikle kabasaba davranan Abdülkerim’le neden ilgilendiğini bulmaya çalıştı. Bütün gerçek kadın tutkunu erkeklerde olduğu gibi Abdülkerim’de de, duyduğu aşırı isteği karşı cinse kolayca aşılayıp onları enikonu baskına uğratmak, sersemletip sürüklemek gücü vardı. Çoğu zayıf iradeli olan böyle erkeklerin tersine, Abdülkerim iradeliydi, daha ilk bakışta güven vericiydi, verdiği güven de yalancı değildi.  </p>
			<p class="paragraf">Ayrıca bu konağın kapısından içeri girdi gireli, hiç zorlamadan gerçekten kibar bir İstanbul efendisi gibi davranmayı da başarmıştı.  </p>
			<p class="paragraf">Kara Kemal Bey, insanları bütün özellikleriyle tanımanın ne kadar zor olduğunu düşünerek bir sigara yaktı.  </p>
			<p class="paragraf">Şehzade’nin yatak odası zevksiz döşenmişti. Zevksizlik, Batı’ya özenerek seçilmiş, yaldızları bol “saray eşyası”ndan geliyordu. Semra Hanımefendi, bitişikte kitaplık bulunduğunu söylemişti. Adamın neler okuduğunu merak etti.  </p>
			<p class="paragraf">Şehzade’nin kitaplığı, birer buçuk metre uzunluğunda dörder raflı, iki camlı dolaptan ibaretti. Bütün kitaplar kırmızı marokenle ciltlenmiş, bütün yazılar sarı yaldızla yazdırılmıştı. Hepsinin üstünde, tahta çıkma ihtimalinin bulunmadığı bilindiği halde, bazı Avrupa krallarının tahta çıkarken giydiklerine benzeyen birer taç, yazarın adı yerine de Şehzade’nin adı vardı. Kitap isimlerini, yüzünü buruşturarak okudu: <span class="CharOverride-2">Kırmızı Değirmen Cinayeti</span>, <span class="CharOverride-2">Monte Kristo</span>, <span class="CharOverride-2">On Üç Numaralı Araba</span>, <span class="CharOverride-2">Ekmekçi Kadın</span>, <span class="CharOverride-2">İki Yetime</span>, <span class="CharOverride-2">Josef Balsamo</span>, <span class="CharOverride-2">Kadınlar Muharebesi</span>, bütün <span class="CharOverride-2">Jül Vern</span>’ler, bütün <span class="CharOverride-2">Ahmet Mithat Efendi</span>’ler... Ne Halit Ziya, ne Hâmit, tabii ne de Namık Kemal... Köşede dünyanın en zevksiz eşyası olan bir Amerikan yazıhanesi, bunun önünde bir döner koltuk... Şehzade’nin yüzünü gözünün önüne getiremedi, ama bütün ötekiler gibi, tepesi dar fesini sağ başına külhanice yıkmış, gözleri biraz baygın, suratı rötuşla sonuna kadar boşaltılmış delikanlılardan biri olduğu kitaplığından belliydi. Birini gözetlemiş de, duyurmadan çekiliyormuş gibi çıkıp kapıyı yavaşça örttü.  </p>
			<p class="paragraf">Soyunurken yatağın üstüne bıraktığı tabancayı görünce ağzının ucundaki küçümser gülümseme silindi. Hemen gidip silahı yastığının altına soktu. Gazeteleri alıp koltuğa oturdu. Kaç gündür gazetelerin yalnız başlıklarına şöyle bir göz atmış, havadislerin hiçbiriyle ilgilenmemişti. Çoktandır doğrudan doğruya politikayla uğraşmıyor, hiçbir durumun kendisini buna zorlayabileceğini sanmıyordu. Daha bu sabah, biri gelip saklanmak zorunda kalacağını söylese, “Olmaz öyle şey!” diye bire bin bahse tutuşmaktan çekinmezdi. Son haftalarda yalnız, Karadeniz vapurunda düzenlenip bütün Avrupa limanlarını dolaşacak olan Gezgin Sergi’yle ilgilenmiş, tüccarların, yapımcıların Türk ürünlerini eksiksiz sergilemeleri için didinmişti. Ne kadar yanıldığını şimdi anlıyordu. Kendi durumunda bir adam, ne kadar çabalasa, politikanın dışına kesinlikle çıkamazdı. Çıkmak mümkünse bile bunun gereklerini yerine getirmek, kişiliğindeki özelliklerin harcı değildi. Tarafsızlığın bile aralıksız çabalama istediğini unutmakla kendisine karşı suç işlemişti. Adını, düşmanları kadar dostlarının, kötülüğünü isteyenler kadar iyiliğini de isteyenlerin kullanabileceklerini düşünmeliydi.  </p>
			<p class="paragraf">Haftanın olaylarını, içine düştüğü yeni durum açısından değerlendirmek için eski gazeteleri istemiş, yalnız dünkünü bulabilmişti. Evinde olmamanın, kaçıp saklanmak zorunda kalmanın zorlukları başlıyordu. Sinirli sinirli gülümseyerek 13 Haziran 1926 tarihli <span class="CharOverride-2">Vakit</span> gazetesini açtı. Başyazı, Gezgin Sergi’nin ilgi görmemesinden yakınıyordu. “Bursa’da dinlenen Gazi Hazretleri, bugün Gezgin Sergi’yle Bandırma’yı şereflendirecekler”, “Fethiyeliler Gazi’yi davet için İzmir’e dokuz kişilik bir heyet gönderdi”, “Milli Eğitim Bakanı Mudanya’ya, Dışişleri Bakanı İzmir’e gidiyor”, “Millet Meclisi Reisi Kâzım Paşa bugün hanımıyla beraber İstanbul’da olacak”, “Halk Partisi kongresi gelecek yıl toplanıyor”, “Gezgin Sergi’yi taşıyan Karadeniz vapuru, bu sabah saat dörtte İstanbul’dan kalkıp Mudanya’ya gidecek, Gazi Paşa’yı alıp Bandırma’ya götürecektir. Sergi yönetmeliğine göre, vapurdaki bütün memurlar Türklüğe yaraşır vakar ve onurlulukla davranmazlarsa, ilk limanda çıkarılıp geri yollanacaklardır. Sergi’yle Ticaret Odası yayın müdürü Galip Bahtiyar Bey, Pertev Paşa, Maden uzmanı Kenan Bey, Tarım Müzesi müdürü Nihat Bey, Tarım Okulu içişleri müdürü Zihni Bey, İş Bankası’ndan Muvaffak Bey, Amerikan Kız Lisesi öğretmenlerinden –diğer– Seniha Hanım, Üsküdar Amerikan Kız Koleji’nden Mebrure Hanım, öğretmen Hatçe Hanım, Amerikan Kız Koleji son sınıftan Fehime Hanım, heykeltıraş Nermin Farukî Hanım...” Dalıp gitmesine canı sıkılarak bir sigara yaktı. Gazetede kuşkulandıracak hiçbir haber yok gibiydi. Tersine, Halk Partisi mebuslarının çıkardığı bu gazetede, Mustafa Kemal’in muhalifi Halide Edib’in Zeynonun Oğlu adında “şaheser” romanıyla birlikte, yazarın “sihirkâr kalemiyle” yazılıp, Amerika’da İngilizce basılan anılarının da yayınlanacağı müjdeleniyordu. “Bir masal değildir – Bir milyon Türk lirasına bir beygir satılıyor.” Beygirle alıcının fotoğrafları... “İngiliz lirası 920, dolar 188 kuruş...” İkinci sayfada, Ankara İstiklal Mahkemesi’ne ait bir haberde suçsuzluğu anlaşılan Muğlalı İsmail oğlu Mustafa Efendi’nin koyuverildiği bildiriliyordu. Dördüncü sayfada, “Gelenler-gidenler”i buldu. “Muş mebusu İlyas Sami, Antep mebusu Ali Cenani, Trabzon mebusu Rahmi, Ordu mebusu Hamdi, Giresun mebusu Tahir, Ergani mebusu İhsan, Sivas mebusu Halis Turgut, Antep mebusu Ferit, Kütahya mebusu Nuri, Denizli mebusu Yusuf, Diyarbekir mebusu Feyzi Beylerin dün Ankara’dan İstanbul’a geldikleri, Hicaz Kongresi mümessilimiz Edip Servet Bey’in de Hicaz’a gittiği...” Bir savaş subayından çok, diplomat yaratılışlı olan Edip Servet geçen gün yazıhaneye uğramıştı. Sıkıntıyla anlattıklarını hatırlayarak gülümsedi. Gazi Paşa sıkı emir vermiş, “Hicaz’da kesinlikle şapkanı çıkarmayacaksın!” diye... Şapkayla Mekke’ye girmek, ölüm cezasına çarptırılmayı gerektiriyormuş... N’apacağını sormuştu, bahtsız temsilciye...  </p>
			<p class="paragraf">“Düşünüyorum,” diye boynunu bükmüştü Edip Servet, “karar veremiyorum, yardan mı geçeyim, serden mi?” “Ne yardan ne serden... Şapkadan geç!” “Fotoğraf icat edilmeseydi, müzevirler de böyle bir fırsat kollamasaydılar, olacağı oydu...” Beşinci sayfadaki küçük haberlerde, İstanbul Valisi Süleyman Sami Bey’in Eskişehir’e gitmesi yüzünden vilayet meclisinin toplanamadığı haber veriliyordu. “Konya’nın yaptırmakta olduğu heykel: Gazi Paşa’nın Kripel tarafından Konya için yaptığı heykel Mareşal üniformasıyla omzunda pelerin ve ayakta olup en sona kalan baş kısmı dökülmüş... Kripel İstanbul heykelinin uğradığı eleştirmeleri göz önüne alarak Konya heykelini ilk bakışta çekici bir durumda yapmıştır...” “Bir savaş serüveni, Birinci Dünya Savaşı’nda Kafkas cephesinde 9’uncu Kolordu Komutanı iken Ruslara esir düşen ve oradan firar ile Sibirya, Çin, Japonya, Amerika yoluyla İstanbul’a gelmeyi başaran sayın İstanbul mebusu İhsan Paşa hazretlerinin çok heyecanlı ve ibret alınacak bu anıları, son günlerde kitap olarak yayınlanmış, kazancı İzmir Kızılayı’na bağışlanmıştır. Fiyatı 1 liradır.” Son sayfaya geçti. İhsan Paşa’ya dalmıştı. İlanlarda şirketlerinin çalıştığı maddeleri arayıp ilgiyle okuduğunu fark edince gazeteyi yere attı.  </p>
			<p class="paragraf">Bugünkü <span class="CharOverride-2">Vakit</span>’in başyazısını gene Mehmet Asım yazmış, gene ekonomi konularına değinmişti. Başlığı “Boş kalan cephemiz” olmasaydı ilgilenmeyecekti. Hemen aradığı habere geçti: “Cumhurreisimiz İzmir’e hareket etti. Gazi Hazretleri Mudanya’dan saat 11.10’da Söğütlü yatına binmiş, yatla Gezgin Sergi’nin bulunduğu Karadeniz vapuruna gitmiştir. Gazi Hazretleri sergiyi gezmiş, açıklamaları dinlemiş, sergiyi beğenmiştir. Karadeniz vapuru Bandırma’ya doğru yola çıkmış, yolda Balıkesirli karşılayıcılar tarafından kiralanmış Gülnihal vapuruna rastlanmış, içindekiler coşkun gösteriler yapmışlardır. İki taraftan mendiller sallanıyor, düdükler ötüyordu. Mızıka çalıyordu. Gazi Hazretleri kaptan köprüsüne çıkarak Gülnihal vapurundan yükselen alkışlara ve ‘Yaşa’ seslerine mendillerini sallamak suretiyle karşılık buyurdular. Yolda, istek üzerine dans da yapıldı ve önce Gazi Hazretleri Raufî Bey’in hanımıyla dansa başladılar. Pertev ve Ali Sait Paşalar da dans ettiler. Saat 17’de Bandırma’ya varıldı.”  </p>
			<p class="paragraf">Kara Kemal Bey el yordamıyla sigara paketini arayarak hesapladı: “Saat 17’de Bandırma’ya çıktığına göre... Akşam yemeğini orada yemiş... Trene binmiş... Ayın 13’ünde oluyor bunlar. Bir gece Balıkesir’de kalacakmış... Demek yarın İzmir’de...” Ürperdi, gözetlendiğinden kuşkulanmış gibi irkilerek kapılara baktı. Bu gezi haberlerinde Bandırma karşılayıcılarından yaşlı kadın ve erkeklerin el –daha korkuncu– AYAK öptükleri yazılıydı. Bunun gerçekten alçaltıcı ayıbını yüreğinde duyarak kaşlarını çattı. Millet Meclisi Reisi Kâzım Paşa Ankara’dan yola çıkarken bir askeri birlik tarafından selamlanmıştı. Ankara İstiklal Mahkemesi’nin bir azılı katili ölüme mahkûm ettiği bildiriliyordu. Birden dikkat kesildi. Dünkü yayın reklamı kısalmıştı nedense... Halide Edip’in İngilizce basılan anıları yok olmuş.... Yazar hakkında bütün övgüler de gitmiş. “Yeni romanımız –ZEYNO’NUN O⁄LU– Yazarı: Halide Edip –Pek yakında tefrika sütunlarımızda yayınlanacaktır.” Hepsi bu... Düşünüp dururken, sol alt köşede, çerçeve içinde, İngiliz lirasının 916 kuruşan 927 kuruşa fırlamış olduğunu gördü. Bıyıklarını çekiştirerek bir zaman düşündü. İkinci sayfada küçük bir haber, Vekiller Heyeti’nin toplandığını, vekilliklerce yeniden hazırlanan yönetmeliklerin gözden geçirildiğini bildirmekteydi. Oysa en önemli vekiller Ankara’da bulunmuyordu. Aklı başka yerde olduğu için ne dediğini pek de anlamadan, “LAZ YOKTUR” başlığına takılarak yazıyı okumaya başlamıştı: “Türkiye’de yalnız Türk vardır – Trabzon Türkocağı, bir bildiri yayınlamıştır. Bildiride özetle şöyle denilmektedir: Trabzon ve dolayları; tıpkı Sivas, Kastamonu, Bursa ve İzmir gibi Türk kültürü altında yüzyıllardan beri yoğurulmuş, dil, gelenek, ülkü ve zevk bakımından bir Türk memleketidir. Buralarda ne ayrı bir dil, âdet, ne de başka fizyonomi vardır. Anadolumuzun çeşitli yerlerine yayılmış olan aziz Milletimizin kaynak membaları Türk aşiretlerinden buralarda da çok eski zamanlardan beri yerleşmiş, tahtacı Türkler, çepniler vardır.  </p>
			<p class="paragraf">Bu halk, tarihen Türk’tür ve şimdiye kadar bir defa olsun bu havalide ayrı bir milliyet endişesi görülmemiştir. Türk bünyesine bu derece kaynamış bizzat o bünyeyi teşkil etmiş olan bu öz Türklere Laz diye hitap edenlere sorarız ki, bu fikrinizi hangi bilim temeline dayatıyorsunuz? Karadeniz dolaylarına dair etnografik araştırmalarınız nelerdir? Ve o gafillere sorarız ki, Türkiye sınırları içinde Türk’ten başka bir unsur olmadığını ve büyük milletin milli vicdanını temsil eden Büyük Meclis’in bu hususta bir de kanun yapmış olduğunu işitmediniz mi? Sizin bilgisizliğiniz, umursamazlığınız geniş bir çevre halkının onurunu kırıyor. Anlamayarak kullandığınız ‘LAZ’ kelimesinin söylenmesinden sakınınız...”  </p>
			<p class="paragraf">Kara Kemal Bey, “Herhalde Laz Türkçesi olacak Trabzon Türkocağı bildirisinin bu dili,” diye kederle gülümsedi. Gelip gidenler sütununda, tanıdıklardan, Muş mebusu İlyas Sami, Kayseri mebusu Sabit, İstanbul mebusu Refet Paşa vardı.  </p>
			<p class="paragraf">Birden, sofadaki saat vurdu. Soluğunu keserek bekledi. Arkası gelmeyince, “Bir,” dedi. Yorgunluktan sırtı ağrıyordu. N’arıyordu bu gazetelerde? Gayet iyi biliyordu ki, gazeteler ancak olanı olduktan sonra yazar... Çaresizlik içinde debelendiğini anlayarak utandı. Gazeteyi yavaşça yere bırakıp çevresine biraz şaşkın baktı. Ne işi vardı bu yabancı evde? Bunca deneylerine, bunca gücüne rağmen, demek bu kadar çürük müydü yaşayışı için sağladığı güven? En küçük bir esintiyle darmadağın mı oluverecekti hemencecik?  </p>
			<p class="paragraf">Büyük bir utanç duyduğu halde, son yılın önemli olaylarını art arda aklından geçirmeye başladı.  </p>
			<p class="paragraf">İlk önemli dedikodu, savaş sırasında halktan mal olarak toplanan olağanüstü vergiler yüzünden çıkmış, bunlar makbuz karşılığı, zaferden sonra parayla ödenmek şartıyla alınmıştı. “Ödenmeyecek. Ödense bile zamanı belirsiz,” fısıltısı yayıldığı, bunun getirdiği güvensizlik ortamında bazı iktidar kodamanlarıyla ortaklarının, makbuzları yok pahasına topladıkları söyleniyordu. Arkadan Yunanistan’daki Türklerle yer değiştiren Rumların bıraktıkları gayrimenkul malların gene iktidar kodamanlarınca türlü yollardan haksız olarak bölüşüldüğü gürültüsü koptu. 1924 yılı başlarında, zaferden ancak bir yıl sonra bu mesele muhalifler tarafından Büyük Millet Meclisi’ne getirildi, gazetelerin manşetlerine çıktı. Derken savaş sonunda memleketi bırakıp kaçmış Ermeni zenginlerinden büyük rüşvetler alınarak, mallarını satabilmek için bunların gizlice geri gelmelerinin sağlandığı ileri sürüldü. Zonguldak mebusu Halil Bey’le Erzurum mebusu Rüştü Paşa bir takrir verip soruşturma açılmasını istediler. İçişleri Bakanı Ferit Bey’i suçladılar. Söylentilere göre yalnız bir tek işte kırk beş bin lira rüşvet alınmıştı. Rezilliğin ucu aynı zamanda mebus olan avukat Necmeddin Molla’ya dayanıyor, onu da aşarak eski başvekillerden Fethi Bey’e bulaşıyordu. Gazetelerin yazdıklarına göre, iktidar gücünü kullanarak çıkar sağlayanlar yalnız bunlardan ibaret değildi. Antep mebusu Kılıç Ali Bey’le Rize mebusu Rauf Bey’in ilişiğinden de söz edilmeye başlanmıştı. (Kılıç Ali Bey’in İstiklal Mahkemesi üyesi olması söylentilere çok kötü anlamlar veriyordu.) Ferit Bey İçişleri’nden çekildi. Kılıç Ali Bey, Rauf Bey’le birlikte, kendileri gibi mebus olan <span class="CharOverride-2">İleri</span> gazetesi sahibi, başyazarı Celâl Nuri Bey’i, gündüz ortası tabanca kabzasıyla gazete idarehanesinde bayıltana kadar dövdüler, orada bulunan birkaç başka mebus önünde kafasını birkaç yerden yardılar. 1925 yılının 13 Şubat’ında Doğu’da Şeyh Sait ayaklanması patladı. Bundan 12 gün sonra Başvekil Fethi Bey, ana muhalefet partisi olan Terakkiperver Cumhuriyet Partisi’ne Şükrü Kaya Bey’i yollayarak partiyi kapatmalarını, yoksa kan döküleceğini bildirdiyse de, 6 gün sonra yerini İsmet Paşa’ya bırakarak çekilmek zorunda kaldı. Hemen “TAKRİR-İ SÜKÛN” adlı bir kanun çıkarılıp gazetelerin kapatılmasına girişildi. Biri başkaldırma mıntıkasında olmak üzere iki İstiklal Mahkemesi kuruldu. Terakkiperver Cumhuriyet Partisi’nin İstanbul şubeleri basıldı. Şeyh Sait İsyanı 62 gün sürerek 15 Nisan 1925’te bastırılmıştı. Bundan bir buçuk ay sonra, muhalif partinin basılan şubelerinin kapatılmasına Ankara İstiklal Mahkemesi karar verdi, bu karar Vekiller Heyeti’nce onaylandı. Büyük gazetelerin başyazarları bu arada Elaziz’deki İstiklal Mahkemesi’ne gönderilmiş, gazeteleri geçici olarak kapatılmıştı. Ötekiler vartayı bu kadarla atlattılar ama Hüseyin Cahit beş yıl sürgün cezasına çarptırılıp Çorum’a gönderildi. Daha sonra, iktidar gazetelerinin “BÜYÜK İNKILAPLAR” adını taktıkları değişmeler sökün etti. Kastamonu’ya giden Gazi Paşa, “Buna şapka derler,” diyerek kafasına hasır şapkayı geçirdi. Yedi gün sonra “Memurlar şapka giyecek” emri çıktı. Bir ay sonra İstanbul’un ikinci seçmenleri, o zamana kadar “Vatan kurtaran aslan” olarak tanıtılan Kâzım Karabekir, Rafet Paşalarla eski başbakanlardan Hamidiye kahramanı Rauf ve eski bakanlardan Adnan Beylerin mebusluktan çekilmelerini isteyen bir bildiri yayınladılar. Tam bir ay sonra, 30 Kasım 1925’te tekkelerle zaviyelerin kapatılması kararı çıktı. Aynı yılın Noel yortusuna rastlayan 26 Aralık’ta eski tarihin yerine İsa’nın doğumuyla başlayan Frenk tarihi kabul edildi.  </p>
			<p class="paragraf">Bundan sonra kısa aralıklarla İsviçre Medeni Kanunu, İtalyan Ceza Kanunu yürürlüğe girdi. Böylece, 1826 yılında Yeniçerilerin ortadan kaldırılmasıyla gerçekten başlamış olan Batılılaşma gidişi olağan sonucuna ulaşmış oldu.  </p>
			<p class="paragraf">Kara Kemal Bey düşüncesinin burasında, hep öyle biraz kederli, gülümserken, önce kaşlarını çattı, sonra yerinden kalkacakmış gibi davrandı. Asıl en önemlisini unutmuştu. Bundan yirmi altı gün önce, 18 Mayıs’ta, Şeyh Sait İsyanı yüzünden kurulan İstiklal Mahkemelerinin çalışma süresi 7 Mart 1927’ye kadar uzatılmış, bu karar, başkaldırmanın bastırılmasından tam on üç ay üç gün sonra alınmıştı.  </p>
			<p class="paragraf">Daha önemlisi, kurulurken idam yetkisi tanınmamış olan Ankara İstiklal Mahkemesi’ne bu yetkinin verilmesiydi. Artık bu mahkeme, sekiz ay yedi gün sürece avukatsız adam yargılayacak, Yargıtaysız margıtaysız adam asabilecekti.  </p>
			<p class="paragraf">27 günden beri bu kadar ürkütücü bir değişikliğin üstünde nasıl bir gafletle durmadığına şaşakaldı.  </p>
			<p class="paragraf">Bekçi, sopasının kalın demiriyle taşları öttürerek yaklaşıyordu.  </p>
			<p class="paragraf">Beklediği bir haber bu sopa vuruşlarıyla geliyormuş gibi kulak kesilmişti. “Arkadaşlar iyi mi ettiler dersin, adımızı bu işe karıştırmakla... Sakın büsbütün uykuda mı avlanacaktık?” Aklından geçirdiklerinin tersliğinden kurtulmak, gerçek anlama ulaşmak için kendisini zorladı.  </p>
			<p class="paragraf">Bekçi sopası sanki beyninin içinde vuruyordu. “Uykuda mı bastıracaklardı apansız? Gaflet uykusunda...”  </p>
			<p class="paragraf">Bekçi, taşları sopalayarak Fındıklı’ya doğru yavaş yavaş indi gitti.  </p>
			<p class="paragraf">Sanki sıcak her dakika artıyor, bunaltıcı bir hal alıyordu.  </p>
			<p class="paragraf">Elektriği söndürdü. Örtüyü açmadan karyolaya sırtüstü uzandı. Yarın meseleye gerektiği önemde sarılacak, bütün gücünü, bu belayı ucuz savuşturmak için çalıştırmaya başlayacaktı. İlk işin, sınırdışına çıkmak olduğu anlaşılıyordu. Yarın Gurbet hala’yı Niyazi’ye göndermeli... Bir taka bulmalı... Duraladı. Semra Hanım’a sığınmak hesapta olmadığı için Gurbet hala’yı gidip bulmak lazımdı. Nereye saklanacaklarını Bostan’a gitmeden önce kararlaştırmamakla düpedüz hayvanlık etmişti. “Geçti mi bizden bu işler? Kalpazanlaştık mı büsbütün? Telefon edip Hasip’i bir yere çağırmalı... Daha geniş konuşmalı...”  </p>
			<p class="paragraf">Uzaktan bir horoz öttü. Bu ötüşle beraber uzaktan uzağa bir umut kımıldadı. “Yarın bir şey yapabilirler mi körlemeden bu serseriler? Olmaz olmaz denilmiştir. İster misin, akıllı geçit arayana kadar deli suyu geçsin...”  </p>
			<p class="paragraf">Düşündüklerinden ürkerek soluğunu tuttu.  </p>
			<p class="paragraf">Horozlar aralık aralık ötüyor, 15 Haziran 1926 Salı günü karanlığın içinde, hamarat tiktaklarla duygusuz ve akılsız ilerliyordu.  </p>
			<p class="paragraf">  </p>
			<p class="paragraf">Kara Kemal Bey sıçrayarak uyandı, tıklatılan kapıya anlamaya çalışarak baktı.  </p>
			<p class="paragraf">“Evet...”  </p>
			<p class="paragraf">Kanat aralanmış, Abdülkerim görünmüştü.  </p>
			<p class="paragraf">“Uyandırdım mı?”  </p>
			<p class="paragraf">“Yok canım...”  </p>
			<p class="paragraf">“Kahvaltı hazır... Buraya mı göndereyim?”  </p>
			<p class="paragraf">“Kalkıyorum. Saat kaç?”  </p>
			<p class="paragraf">“Dokuz!”  </p>
			<p class="paragraf">“Gazete geldi mi?  </p>
			<p class="paragraf">“Evet...”  </p>
			<p class="paragraf">“Ne zaman varacakmış İzmir’e?”  </p>
			<p class="paragraf">“Bilmem! Bu konuda yok hiçbirşey...  </p>
			<p class="paragraf">“Yok mu? Ne demek yok? Birden davrandı. Kap gel şunu... Çabuk!”  </p>
			<p class="paragraf">Kara Kemal Bey gazeteyi Abdülkerim’i ürküten bir telaşla yırtar gibi açmıştı.  </p>
			<p class="paragraf">15 Haziran 1926 tarihli <span class="CharOverride-2">Vakit</span> gazetesinde, Gazi Paşa’nın İzmir gezisi hakkında tek kelime yoktu. Ne Balıkesir’e vardığı ne de oradan yola çıktığı... Sanki Bandırma’yla İzmir arasında göğe çekilmişti adam...  </p>
			<p class="paragraf">Kara Kemal Bey gözleri gazetede, sınava çeker gibi sordu:  </p>
			<p class="paragraf">“Bu işe ne dersin, Abdülkerim Ağa?”  </p>
			<p class="paragraf">“Hangi?”  </p>
			<p class="paragraf">“Baksana, kelime yok senin Sarı Paşa’nın İzmir gezisinden...”  </p>
			<p class="paragraf">“Ben de fark ettim. Düşündüm sonra...”  </p>
			<p class="paragraf">“Önemsiz mi dedin?”  </p>
			<p class="paragraf">“Yok... Gece fazla oturmuştur. Uykuda kalmıştır. Uyandırmamışlardır.”  </p>
			<p class="paragraf">“Ya da telgrafhanelerde bir bozukluk oldu, haber ulaşamadı gazetelere?”  </p>
			<p class="paragraf">“Mümkündür.”  </p>
			<p class="paragraf">“Demek sence önemsiz?”  </p>
			<p class="paragraf">Yorucu bir sevişme gecesinden sonra, Abdülkerim’in sinirleri anlaşılan adamakıllı yumuşamıştı. Neden sonra, Küçük Efendisinin bakışlarından, sesindeki gariplikten kuşkulanıp toparlanmaya çalıştı:  </p>
			<p class="paragraf">“Siz ne diyorsunuz?”  </p>
			<p class="paragraf">“Benim ne dediğimi bırak! İzmir’i giden kabadayılar ne diyor acaba?”  </p>
			<p class="paragraf">“Kabadayılar?”  </p>
			<p class="paragraf">“Onların yerine koy kendini... Gazeteyi alıp baktılar bu sabah bizim gibi... Bir şey görmedilerse, pirelendiler. Koştular Sarı Efe Edip abilerine... Kaltabanı kodunsa bul. Koştular Abidin Bey abilerine... Aslanı koydunsa bul... Hele vapura binip İstanbul’a savuştuklarını öğrendilerse... Adam da gelmiyor. Neden gelmediği bilinmiyor. Sen olsan, ‘Birimizden biri, kelleyi kurtarmak için haber verdi,’ ya da ‘Zaten hükümetin hafiyesiydi,’ demez misin?”  </p>
			<p class="paragraf">Abdülkerim’in bakışlarındaki umursamazlık birden kuşkuya döndü, yutkundu, gülmeye çabaladı:  </p>
			<p class="paragraf">“N’arasın onlarda sizdeki akıl efendim... Uyanıp bakmışlar, görmüşlerdir ki haber yok, uyumuşlardır öte yana dönüp... Yanlarındaymışım gibi...”  </p>
			<p class="paragraf">Kara Kemal Bey suratını asınca sözü yarıda bıraktı.  </p>
			<p class="paragraf">“Şüphelendi mi bir şeyden Semra Hanım?”  </p>
			<p class="paragraf">Abdülkerim telaşlandı:  </p>
			<p class="paragraf">“Yok hayır... Neden şüphelensin?”  </p>
			<p class="paragraf">Oysa Kara Kemal Bey’i resimlerinden gözü ısırmış, yatakta biraz üsteleyip Abdülkerim’den bu oturaklı vali emeklisinin gerçek kimliğini öğrenmişti. Adını saklayarak burada birkaç gün misafir olması, Almanlarla yapacağı büyük bir anlaşmayı geciktirmek içindi.  </p>
			<p class="paragraf">“Ne diyecek evden çıkmayışımıza?”  </p>
			<p class="paragraf">“Ben çıkacağım.”  </p>
			<p class="paragraf">“Olmaz. Doğru değil... Mademki geldik, dişimizi sıkacağız, bugün yarın...”  </p>
			<p class="paragraf">“Hayır Kemal Abi... Yanlış yaptık, Hasip Ağa’ya söylemedik nerede olduğumuzu... Gerekirse nasıl bulurlar bizi, olup bitenleri bize nasıl haber verirler?”  </p>
			<p class="paragraf">“Aferin! Telefon et Hasip’e... Yalnızsa konuşur, yanında çekinecek biri varsa, ‘Efendi yok’ diye kapatır. Yarım saat sonra, vereceğim ikinci numarada bulur konuşursun. Lütfen bana bir orta şekerli...”  </p>
			<p class="paragraf">“Kahvaltı hazır...”  </p>
			<p class="paragraf">“Sağ ol! İstemiyor canım...”  </p>
			<p class="paragraf">Gazeteye dalgın baktı. Kurban Bayramı’nın 21 Haziran Pazartesi’ye rastladığını yazıyordu. Bu rastlantıyı hiç beğenmedi.  </p>
			<p class="paragraf">  </p>
			<p class="paragraf">Öğle yemeğinden sonra, Kara Kemal Bey’in bütün direnmelerine rağmen dışarı çıkan Abdülkerim, ortalık kararırken çok somurtkan dönmüş, çok kötü haberler getirmişti.  </p>
			<p class="paragraf">Kara Kemal Bey’in Mesadet Hanı’ndaki yazıhane, telefona karşılık vermiyordu. Aradıklarının hiçbirini yerinde bulamamış, bir iki gazeteye telefon edip Gazi Paşa’nın gezisini sorduğunda, “Kimsiniz? Neden ilgileniyorsunuz? Nereden konuşuyorsunuz?” gibi garip karşılıklar almıştı. Baytar Rasim ortada yoktu.  </p>
			<p class="paragraf">“Bir saat sonra gene arasaydın bizim yazıhaneyi...”  </p>
			<p class="paragraf">“Aradım. Çaldı çaldı, açılmadı.”  </p>
			<p class="paragraf">“İki eli kanda olsa, Hasip bu durumda bir saat kapalı bırakmaz orasını... Herhalde başına bir iş geldi. Belki sorguya çağrılmıştır.”  </p>
			<p class="paragraf">“Öyle sanırım. Bizim ev de sıkı gözhapsinde...”  </p>
			<p class="paragraf">“Nasıl öğrendin?”  </p>
			<p class="paragraf">“Bir otomobile bindim, çevreyi dolaştım. Böyle durumlarda tembihlidirler. Balkona yorgan asarlar. Sorup gittilerse, sadece bir pantolon koyulur.”  </p>
			<p class="paragraf">Kara Kemal Bey, Abdülkerim’in bütün öğrendiklerini söylemediğinden şüphelendi. Üstünde bir tutukluk vardı.  </p>
			<p class="paragraf">“Başka?”  </p>
			<p class="paragraf">“Yok bir şey... Önemli değil...”  </p>
			<p class="paragraf">“Biz de bilelim, neymiş önemli olmayan?”  </p>
			<p class="paragraf">“Kızacaksın belki... ‘N’olursa olsun!’ dedim. Telefon ettim Bristol Oteli’ne...”  </p>
			<p class="paragraf">“Niçin? Haa şu mesele! Kurcalamazdım senin yerinde olsam!”  </p>
			<p class="paragraf">“Bakayım dedim bir... Güvenli yerden ettim telefonu...” Biraz daldı. “Pirelendim iyice Kemal Abi, çok pirelendim.”  </p>
			<p class="paragraf">“Orda mıymış Edip’le Abidin? Ne dediler?”  </p>
			<p class="paragraf">“Başkası çıktı. Otel kâtibi Rum’dur oysa... Baktım iyi Türkçe konuşuyor. Boş atıp dolu tutayım dedim, komiseri sordum. ‘Kimsiniz?’ dedi, ‘Vilayetten arıyorum. Çok acele,’ dedim. ‘Komiserim, vilayet istiyor,’ diye seslendi.”  </p>
			<p class="paragraf">“Sakın kapatmayaydın.”  </p>
			<p class="paragraf">“Kapatır mıyım? Komiser, ‘Buyrun! Kiminle görüşüyorum?’ diye sordu. ‘İyi baktınız mı her yana?’ dedim, ardından hemen ekledim, ‘İhbar aldık. Baktınız mı o katın helasına?’ Aklı başından gitti herifin... ‘Baktık efendim... Bakıyoruz... Şimdi efendim...’ diye kekeledi. ‘Çabuk... Sallanmayın, doğru müdüriyete gelin!’ dedim, kapattım.”  </p>
			<p class="paragraf">“Yakalandılar mı dersin?”  </p>
			<p class="paragraf">“Hiç şüphem kalmadı.”  </p>
			<p class="paragraf">“Adamın İzmir’e gitmediği yüzde yüzse...”  </p>
			<p class="paragraf">“Biri ispiyonladı...”  </p>
			<p class="paragraf">“Yakalandılar, söylediler bülbül gibi...”  </p>
			<p class="paragraf">“Söyledilerse...”  </p>
			<p class="paragraf">Boş bulunup, “Yandık!” diyecekken, bereket, Semra Hanım kapıyı vurup karşılık beklemeden girdi:  </p>
			<p class="paragraf">“N’apıyorsunuz burda, fısıl fısıl?”  </p>
			<p class="paragraf">“Yok bir şey... Dertleşiyoruz.”  </p>
			<p class="paragraf">“Haklısınız. Bütün memlekette bütün erkeklerin ağzını bıçak açmıyormuş...”  </p>
			<p class="paragraf">Telaşla irkilip gözlerini kırpıştırdılar.  </p>
			<p class="paragraf">“Şimdi anladım, neden o kadar kolay yenildiğini Şefik Beyefendi’nin...” Abdülkerim’e güldü. “Yendim bezikte misafirimizi, haberin yok... Biraz dalgındılar... ‘Neden?’ diyordum. Gazeteyi görünce anladım.”  </p>
			<p class="paragraf">Abdülkerim pürüzlü bir sesle sordu:  </p>
			<p class="paragraf">“Ne var? Ne yazıyor?”  </p>
			<p class="paragraf">“Evlenmeler üstüne yeni yönetmelik çıktı. Medeni Kanun’a göre bizi başınızdan savamayacaksınız artık, ‘Boşadım’, ‘Boş ol’ diyerek...”  </p>
			<p class="paragraf">Kara Kemal Bey gülümsedi:  </p>
			<p class="paragraf">“Yönetmelik çıkmadan önce de siz bu şartın dışındaydınız efendim.”  </p>
			<p class="paragraf">“Öyle mi? Teşekkürler... Abdülkerim Bey sizin gibi düşünmüyor olmalı... Bakın, yüzü asık... Ayrıca kadınlar da canları istediği zaman beylerini boşayabileceklermiş... Yaşasın Cumhuriyet! Üzülmeyin efendim, etme bulma dünyasıdır... Hadi sofraya...”  </p>
			<p class="paragraf">Semra Hanım’ın gayretine, Kara Kemal Bey’le Abdülkerim’in de kendilerini zorlamalarına rağmen, sofra bir türlü neşelenemedi.  </p>
			<p class="_0">  </p>
			<p class="paragraf">16 Haziran 1926 Çarşamba günkü gazetelerde de Cumhurreisi’nin İzmir gezisine dair gene bir tek kelime yoktu. Yalnız Samsun’dan bir heyetin geldiği, Gazi Paşa’nın 1919’da Samsun’da kaldığı evin tapusuyla altından yapılmış anahtarını sunmak için İzmir’e gideceği, ancak ilçe heyetlerini bekleyeceğinden bir hafta sonra yola çıkacağı bildiriliyordu.  </p>
			<p class="paragraf">Abdülkerim öğleden sonra haber alabilmek için biraz dolaşmak istediyse de, bu kez Kara Kemal Bey sinirli arkadaşını koyuvermedi.  </p>
			<p class="_0">  </p>
			<p class="paragraf">17 Haziran Perşembe günü, gazeteler Gazi Paşa’nın dün akşam saat on sekizde İzmir’e vardığını, Karşıyaka’da belediye başkanının ona çiçek sunduğunu, öğrencilerle halkın candan gösterilerde bulunduğunu; gece, denizde ve karada örneği görülmemiş fener alayları tertiplendiğini yazıyorlardı. Bundan başka, vekiller heyeti toplanmıştı.  </p>
			<p class="_0">  </p>
			<p class="paragraf">Gece çok sıkıntılı geçti. Sıcak sanki birkaç kat artmıştı. Hava durgundu. Alev gibi ciğerleri kavuruyordu. Burasını hiç kimse bilmediği için, hiçbir yerden en küçük bir haber alınması mümkün değildi. Ertesi sabah erkenden, bir bahane uydurup kalfayı yollayarak Gurbet Hala’yı getirtmeye karar verdiler. Kalfa dikkati çekmemek için Eyüp’e vapurla gidecek, halayı sandalla Kasımpaşa’ya geçirecekti.  </p>
			<p class="_0">  </p>
			<p class="paragraf">“Resmi bildiri – Gazimize karşı tertiplenen bir suikast meydana çıkarılmış ve tertipçiler yakalanmıştır. – Ankara, 18 – Cumhurreisi Hazretleri’nin gezileri sırasında İzmir’de yapılmak üzere bir suikast tertiplendiği meydana çıkarılarak tertipçiler silahları ve bombalarıyla ve hazırlıklarıyla Cumhurreisi Hazretlerinin İzmir’e varmalarından bir gün önce yakalanmışlardır. Yakalananlar suikast yapacaklarını itiraf etmişlerdir. Olay, İstiklal Mahkemesi’ne verilmiş ve mahkeme heyeti, davayı yerinde inceleyip sonuçlandırmak üzere İzmir’e doğru yola çıkmıştır.”  </p>
			<p class="paragraf">Resmi bildiriyi, Abdülkerim odanın ortasında durup bir solukta okumuştu.  </p>
			<p class="paragraf">Kara Kemal Bey karyolasındaydı. Gazi Paşa’nın gezisi hakkında gazeteler hiçbir şey yazmaz oldukları günden beri bu sonucu bekliyordu.  </p>
			<p class="paragraf">“Bitti bu iş Abdülkerim... Allah vere de çoğa patlamasa...”  </p>
			<p class="paragraf">“Havsalam almıyor Kemal Abi... Hayır, Ziya Hurşit hiçbir şey söylememiştir. İnsanları, evet, sizin kadar tanıyamazsam da... Olmaz. Suçu yüklenir. Bunlar boş atıp dolu tutmak niyetinde... Hayır efendim, kestiremez mi bu yoldan kurtulamayacağını?”  </p>
			<p class="paragraf">“Çoğu bu durumda bir başına gitmeyi göze alamaz. Uzaktan uzağa bir şeyler de umar. ‘Ne kadar çok kodaman katarsam, ceza o kadar bölünür, hepimizi asamazlar,’ diye düşünür. Yılgın serserinin ne halt edeceği hiç belli olmaz. ‘Söyle bildiklerini, seni kurtaracağız,’ demişler.”  </p>
			<p class="paragraf">“İnanır mı adam böyle kandırmacalara?”  </p>
			<p class="paragraf">“Yeri bilir. Büsbütün yıkıldıysa, daha saçmasına da inanır.”  </p>
			<p class="paragraf">“Kolay yılmaz benim bildiğim Ziya Hurşit... Ağır işkence yaptırsa belki...”  </p>
			<p class="paragraf">“İşkence hiç gerekli değil... Çünkü böyle işlerde adam gibi korkmak söz konusu olmuyor. Hatırlasana Topal Tevfik’i... Ölümden hiç korkmadığı halde, nasıl söyledi her şeyi... Bütün arkadaşlarını nasıl ele verdi.”  </p>
			<p class="paragraf">“Haklısın Kemal Abi... Hiç vakit kaybetmeden sınırdışını tutmaya bakalım.”  </p>
			<p class="paragraf">“Eğer fırsat büsbütün kaçmadıysa... Gönderdin mi kalfayı Gurbet Hala’ya?”  </p>
			<p class="paragraf">“Bir saat oluyor.”  </p>
			<p class="paragraf">Kara Kemal Bey kapıya bakarak sesini alçalttı:  </p>
			<p class="paragraf">“Korkmasın Semra Hanım? Bizim yüzümüzden üzülsün istemem. Yarın öbür gün nasıl olsa anlayacak işi... Resimlerimizi basacak gazeteler... Hemen başka bir yer bulacağımızı söyle ki, ‘Süründürürler beni!’ diye telaşlanmasın!”  </p>
			<p class="paragraf">“Yok, sanmam! Osmanlıdır. Ama... söylerim gerekirse...”  </p>
			<p class="paragraf">Kara Kemal Bey sigara yakarken apansız sordu:  </p>
			<p class="paragraf">“Bombayı nerden buldu Ziya Hurşit?”  </p>
			<p class="paragraf">“Bilmem... Uydurmadır. Uydururlar bunlar. Söylemeyecekleri yalan...”  </p>
			<p class="paragraf">“Edip’te, Şevki’de, Çopur’da bomba bulunur. Onlar verdiyse...” İçini çekti. “Yazık, derim, yazık nâzırlığı zamanındaki eğitimimize Şükrü Bey’imizin...”  </p>
			<p class="paragraf">Kara Kemal Bey arkadaşının daldığını görünce susmuştu. Bıyıklarını çekiştiriyordu.  </p>
			<p class="paragraf">Abdülkerim, tanıdı tanıyalı hiçbir durumda güçsüz görmediği Küçük Efendi’ye ilk defa derin bir acıma duydu. Güvendiği bir dünya yıkılıyordu. Ağır bir vicdan azabıyla sarsıldı. Hayvanlık etmiş, kalleşlik etmiş, hepsinden beteri düpedüz ödleklik etmişti. Küçük Efendisinin geçende söylediği gibi, girdiği işin yasalarına uymalıydı. Heriflerle birlikte İzmir’e gitseydi, itleri gözünün önünden bir saniye ayırmasaydı. Gütseydi öküzler gibi aralıksız, yılıp durakladıkları yerde, destek olsaydı, gerekirse önlerine geçip naralanarak ilk kurşunu kendi sıksaydı... Ömründe ilk defa güdülen değil güden olmayı hırsla istemiş, kendini bu amansız çukura düşürmüştü. Bütün ömründe kaba bir alet olarak kullanıldığını şimdi onur kırıcı bir kesinlikle anlıyor, bundan kurtulmak için bu işe böyle vargücüyle sarıldığını ancak şimdi kestiriyordu. “İş işten geçti dedi Kemal Abi... Geçti mi gerçekten? Geçmiştir. Bilir bizim Küçük Efendimiz. Hiç yanılmaz!” Gırtlağının derisini acıtacak kadar çekiştirdiğini fark ederek elini hızla indirdi.  </p>
			<p class="paragraf">Küçük Efendi merakla bakıyor, acıyarak gülümsüyordu.  </p>
		</div>
	</body>
</html>