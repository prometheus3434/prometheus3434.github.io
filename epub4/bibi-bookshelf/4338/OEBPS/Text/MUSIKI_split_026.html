<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>kMusikiden-muzige</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h2 class="calibre4" id="calibre_toc_11">HAZRET-İ MEVLÂNÂ VE NEY</h2>

  <p class="normal">Eski Turan ülkelerinden Horasan ilinin merkezi olan Belh şehrinde 25 Rebiyülevvel 604, 20 Eylül 1257 tarihinde insanlık âlemine hizmet etmek üzere dünyamıza gelen büyük Şark İslâm mütefekkiri, mutasavvıfı, ilim adamı Mevlânâ Mehmed Celaleddin Rumî Hazretleri ailesi efradıyla birlikte birçok ülkeleri ve memleketleri ziyaretten sonra 21 yaşında Konya’ya göç etmiştir. Sultan-ül Ulema lakabıyla anılan pederleri Bahaeddin hazretlerinin vuku-yı irtihali üzerine 22 yaşında merhumun yerine müderrisliğe başlamıştır.</p>

  <p class="normal">Elli yedi yaşında bütün dünyanın dikkat ve alâkasını çeken ve hâlâ da çekmekte olan Mesnevî adlı ölümsüz eserinin ilk onsekiz beytini Hicri 662 senesi Recep ayının onbeşinci günü olan Berat kandilinde yazmaya başlamış, Hicri 668 senesinde de ikmal etmiştir.</p>

  <p class="normal">Bu eserin ilk mısralarında Ney’i dile getirerek ondan Türk İslâm felsefesini insanlık âlemine izaha başlamıştır.</p>

  <p class="normal">Ney ve rebap ile de meşgul olan Mevlânâ, iç âleminin enginliklerinden aldığı ilhamla vecd ve istiğrak hislerini neyin dilinden söyletirken mana âleminin cûş u hurûşlarının tezahürleriyle sema ederek raksla musıkiyi bir araya getirmiştir.</p>

  <p class="normal">Ney hiç şüphesiz ki ilk insanların kullandıkları en iptidai nefesli sazların bugünkü mütekamil şeklini almış olan ve insan sesine en yakın bir musıki aletidir.</p>

  <p class="normal">Mevlânâ’nın ebediyet âlemine göçüp haliki ile vuslata nail oldukları Şeb-i Arus gecesi olan 17 Aralık’ta her sene dergâhlar kapanıncaya kadar bu mutlu tarih mevlevî tekkelerinde büyük aşk, şevk, vecd-ü neşve içinde taamlar yenir, şerbetler içilir, arifane, zarifane sohbetler yapılırdı. Bu tarihi gelenek hâlâ Konya’da ve bazen de İstanbul’da tekrarlanır.</p>

  <p class="normal">[Sayfa 2] Ney, insan varlığının iç âlemini insan nefesi ile dile getiren bir sazdır. Mızrap ve yay gibi vasıtalara ihtiyaç göstermez. İnsanın, tahlili mümkün olmayan ve binbir türlü tezahürü olan iç âlemine doğrudan doğruya hitab ve tesir eden bu saza, gerek musıkimizde ve gerekse edebiyatımızda müstesna mevkiler verilmiş, birçok musıkişinasa ve şairlere ilham kaynağı olmuştur.</p>

  <p class="normal">Türk musıkisi tarihinde mühim bir şahsiyet oaln Hamamîzade Dede Efendi 1191 senesi Zilhiccesinin üçüncü günü İstanbul’da Şehzadebaşı Hamamı’nda dünyaya gelmiştir. Devrinin muhtelif devlet memuriyetlerinde bulunan İsmail Efendi 21 yaşında, 1212 senesi Zilhiccesinin 18. Cumartesi günü Dede olmak üzere Mevlevîliğe intisab ederek İstanbul’da Yenikapı (Mevlânâkapı) Mevlevîhanesi’nde çileye soyunmuş, 1215’te Mevlevî âdetine göre binbir günlük çilesini ikmal ederek 1215 senesi Ramazan-i şerifinde Dede unvanıyla hücrenişin olmuştur.</p>

  <p class="normal">Musıki bilgisi dolayısıyla kendisinden istifade için birçok zevat hücresine devam ederlerdi. Dede, dergâhın şeyhi Ali Nutkî Dede’den musıki ve Nâsır Abdülbaki Dede’den de ney meşk etmiştir. 1216 tarihinde Nazlıfer isimli bir hanımla evlenen Dede hücresinden ayrılarak Akbıyık semtinde bir eve nakletmiştir. Yüzlerce kıymetli dinî ve lâdinî eserler besteleyen Dede mukabele günlerinde eskisi gibi dergâha gelir, Kudümzenbaşlık ve Na’thanlık ifa ederdi.</p>

  <p class="normal">1254 tarihinde Hazret-i Mevlânâ’nın (Bişnev ez ney)’le başlayan Mesnevî-i şerifinin ilk mısralarını Ferahfeza makamında bestelemiş olup, Âyin-i şerif 18 Muharrem 1255’te Çarşamba günü Beşiktaş Mevlevîhanesinde zamanın padişahı II. Mahmud’un huzuruyla büyük aşk, şevk ve vecd içinde okunmuştur.</p>

  <p class="normal">[Sayfa 3] Dede gibi değerli üstadlarımızın bu yolla Mevlevî musıkisine bir çok hizmetleri vardır. Gerek dinî ve gerek lâdinî mahiyetteki musıkimizde başlı başına aşk ve şevk ifade eden ve nefesli bir saz olarak günümüze kadar gelmiş olan ney naehillerin kırılasıca elleriyle gazinolara düşürülerek bunun yerine maalesef klarnet denilen yabancı bir saza mevkiini terk etmiş denilebilir.</p>

  <p class="normal">Huzur-ı pirde yapılmakta olan Âyin-i cem ve sohbet-i arifanelerin hemdemi olarak en başta rağbet gören bu nadide ve ehlinin elinde baha biçilemeycek üstünlük ve varlıklar meydana getiren sazın devrimize kadar binlerce müntesibi ve meraklısı yetişmiştir. Ne çare ki, bugün dinlediğimiz bazı neyzenler üslûp, tavır ve ifade kısırlığı içinde bu sazı matlub evsafta dile getiremedikleri için gönül kırıklığı duymamak elden gelmiyor.</p>

  <p class="normal">Yeni yetişecek bazı neyzenlerimizin her şeyden evvel musıkimizin klâsik dinî ve lâdinî mahiyetteki eserleri, musıki kaide, usul ve makamatını, güfte edebiyatlarını da öğrenerek tatminkâr ve bilgili icrakârlıklarıyla neyin kendine has karakterini muhafaza edebilmeleri candan temenni olunur.</p>

  <p class="normal">Bugün basit musıki anlayışında olan bir kısım halk kitlelerine hitabeden yabancı radyoların yayınlarından derlenen ve acayip melodilerle meydana getirilen kozmopolit ve dejenere musıki eserleri birer acubeden farksızdır. Bu gibi nağme enmuzeclerini neyleri ile büyük bir maharet ibraz ediyormuşcasına radyolarda dinleten genç neyzenlere de maalesef tesadüf edilmektedir. Bunların birçoğu bu perde canbazlıkları ile kendilerine maddî iştihar ve istismar yollarını aramaktadırlar.</p>

  <p class="normal">Musıkimiz elbette terakkiye müsaittir. Fakat bu gibi sakim yollarla değil. Bu kimselere Mevlânâ’dan ve tarihî musıkimizde bir abide olarak eserler bırakan üstadlarımızdan teeddüp etmeleri şayan-ı tavsiyedir.</p>

  <p class="normal">[Sayfa 4 boş]</p>

  <p class="normal">[Sayfa 5] Ney’in Karakteri Hakkında Muhtasar Malumat</p>

  <p class="normal">Ney, Vaktiyle Fırat ve Dicle nehirleri arasında Mezopotamya zamanlarında yüksek bir medeniyet seviyesine çıkmış olan Sümerliler zamanında bir nefesli saz olarak kullanılmıştır. Sümer dilinde Ney (Ni) diye telaffuz edilirmiş. Bilahare Asya’ya, Orta Anadolu kavimlerine intikal etmiştir.</p>

  <p class="normal">Türkler de İslâmiyeti kabul etmeden evvel birçok eğlencelerinde ve topluluklarında ney denilen bu sazı benimsemişler ve kullanmışlardır. Hâlâ da kullanmaktadırlar. İranlılar ve Ariler tarafından da ele alınan bu nefesli saz her türlü topluluklarda üflenmiştir.</p>

  <p class="normal">Vaktiyle, 3-4 bin yıl evvelki Eski Mısır medeniyetinde de ney denen bir saza rağbet olmuştur. Bazı mezarlarda mumyaların yanında ney bulunmuştur. Amerika’nın şimalinde yaşayan ve Meksika’nın eski kavimleri olan Astek’ler de dinî şölenlerinde ney kullanırlar ve Mevlevîler gibi Sema icra ederlerdi. İhtimal Orta Asya’dan Alaska yoluyla bu mıntıkaya göç eden kavimler, ney’i de buralara getirmişlerdir.</p>

  <p class="normal">Ney, görünüşüne nazaran basit olmasına rağmen, icra bakımından zengindir. Ancak, her nevi sazda olduğu gibi ney üfleyebilmek ve arzu edilen sesleri çıkarmak için evvel emirde kulak hislerinin gelişmesi lâzımdır. Türk musıkisi seslerini duyamayan kimse bu sazı hakkıyla üfleyemez.</p>

  <p class="normal">Musıkimizde her sekizli aralık ki buna samine oktav denir. 24 gayri müsavi bölüme ayrılmıştır. Tam seslerin arasındaki bu hurde perdeleri duyamayan bir sanatkâr muhtelif makamlarda kullanılması icabeden bu sesleri icra etmeye muktedir olamaz.</p>

  <p class="normal">[Sayfa 6] Bu itibarla, ney üflemeye başlayan bir müptedi her şeyden evvel kulak duygusuna sahip olmalıdır. Nitekim dört telden ibaret olan keman denilen sazı da hakkıyla icra edebilmek için de muhtelif makamların icap ettirdiği sesleri duyma hassasına sahip olması ve bu suretle de parmak uçlarını tellerin üzerinde muayyen yerlere basarak makamların icap ettirdiği sesleri çıkarmayı bilmesi lâzımdır. Aksi takdirde melodilerin hakkıyla icrası mümkün olamaz.</p>

  <p class="normal">Her sazendenin olduğu gibi, bir neyzenin de Türk musıkisinde kullanılan esas, ana ve bunların arasındaki muhtelif ihtizazda olan diğer sesler hakkında nazari bilgiye sahibolması lâzımdır.</p>

  <p class="normal">Muayyen ölçüler üzerine tertip olunmuş olan melodileri icra edebilmek için (tempo-darb) denilen vurguları (usulleri) da öğrenmek şarttır. Aksi takdirde muayyen bir ritmde olan bir eser seyrinde icra edilemeyeceği gibi, diğer ses ve saz birliklerinde beraberlik temini mümkün olamaz.</p>

  <p class="normal">Türk musıkisinde (makam-melodi) denilen ve her biri ayrı seyir takip eden ve muhtelif tarz seslerin birleşmesinden elde edilen duygu karakterlerini bilip öğrenmek lâzımdır. Aksi takdirde, birbirleriyle ünsiyet edemeyen ve Türk musıkisi üstadlarının “Esvat-ı mütenafire-birbirine zıt olan sesler” diye tavsif ettikleri ruha kasavet veren acayip sesler duyulur, bu da makbul değil, menfurdur.</p>

  <p class="normal">Şu kısa izaha göre, ney üflemeyi arzu eden bir müptedinin hulâsaten:</p>

  <p class="normal">Türk musıkisinde kullanılan bütün sesleri duyup tanıması ve ayırt edebilmesi,</p>

  <p class="normal">Makam teşkilâtı hakkında bilgi edinmesi,</p>

  <p class="normal">Usul, yani tempo denilen ritmleri öğrenip tatbik etmesi,</p>

  <p class="normal">Sazını üflerken refakat ettiği ses veya saz topluluklarından aykırı kalmaması için (refakat) denen hassayı kuvvetlendirmesi lâzımdır.</p>

  <p class="normal">[Sayfa 7] Bir müptedi ney üflemeye başladığı zaman sazının seslerini tam çıkarabilmesi için herhangi bir melodiyi icra etmeye müsait sesleri elde etmeden eserleri tecrübe etmesi doğru değildir.</p>

  <p class="normal">Son devrimizin büyük neyzenlerinden Neyzen Tevfik Kolaylı 24 Mart 1879’da Muğla vilayetinin Bodrum kazasında doğmuş, 28 Ocak 1953’te İstanbul’da 74 yaşında vefat etmiştir. Devrinin çok kıymetli musıki üstadlarından istifade eden, Arapça ve Farsçaya hakkıyla vukufu olan, hâfız ve Mesnevî-i Şerif’in dörtte üçü mahfuzatında bulunan ve muhibb-i Mevlevî olan bu zat, medrese tahsili yapmış, şiir ve edebiyat âleminde de neyzenliği kadar iştihar yapan Tevfik hakkında yalnız (Neyzen) tabiri kullanıldığını söylemek musıkideki kudretine ayrıca bir delildir. Çünkü neyzen denildiği zaman yalnız merhum neyzen vardı. Bu zatın bir gün kendisini rahatsızlığı dolayısıyla tedavide bulunduğu hastahanede ziyaretimizde musıki mevzuu konuşulurken bu vecizeyi bir nümune-i belagat olarak kaydetmeyi borç bilirim: (Akort musıkinin sıhhati, tempo ise nabzı ve cereyanıdır.)</p>

  <p class="normal">Bu mütearife bütün dünya musıki âlemine de şamil bir izahtır. Akortsuz ve temposuz musıki lalettayin vaveyladan başka bir şey olamaz.</p>

  <p class="normal">Yine bir gün bana (Filanca sazını iyi icra ediyor derler, bu nedendir bilir misin? Çünkü o kimse makamat-ı musıkinin icap ettirdiği sesleri yerinde kullanmayı bilir, noktası virgülüne riayet eder de onun için) demişti. Kendisini rahmetle yad ederim. Neyini onun gibi selahiyetiyle, kuvvetle, bilgi ile, istediği şekilde üfleyen son devrin neyzenlerine pek tesadüf edemedim. Hayatı hakkında İstanbul’da birçok kitaplar, gazetelerde yazılar çıkmıştır. Birçok taksimleri de plaklara alınmıştır. Birinci Umumi Harb esnasında askerî müzede ihdas edilen mehterhane takımında mehter saz başı olarak bulunduğu zaman Nihavend ve Şehnaz Bûselik makamlarında iki saz semaisi bestelemiş, bunlar da zamanımıza kadar gelebilmiştir.</p>

  <p class="normal">[Sayfa 8] Neyin kendine mahsus içli, özlü bir sesi vardır. Neyi hakkıyla üflemek için dudak vaziyetinin neyin baş tarafına konulan başpareye dudağın münasip şekilde intibakı zaruridir. Aksi takdirde neyden matlup ses çıkarılamaz. Çıksa bile ıslıktan farklı olmaz. Bunun için neyini hakkıyla icra etmek lâzımdır. Bu tavsiyeye riayet edildiği takdirde ney icrakârlığı tedricen gelişir.</p>

  <p class="normal">Ney, lalettayin kamışlarla sümmetedarik delikler açılmak suretiyle meydana getirilemez. Neyler, erbabı nezdinde malum olan bir usul ile imal edilir. Bundan kısaca bahsedeceğim.</p>

  <p class="normal">Neyler, uzunluklarına ve çıkan Dügâh-la natürel sesi esas itibar edilmek suretiyle muhtelif boylarda imal edilirler. Bu neylerin Türk musıkisi üstadları tarafından verilmiş isimleri vardır.</p>

  <p class="normal">Beynelmilel kabul edilen ve ihtizazı saniyede 870 olan diyapazon denilen bu ses ölçme vahid-i kıyasisine göre açılan neylere:</p>

  <p class="normal">1- (la) diyapazonun sesi neyin Dügâh-la natürel perdesine uyarsa (Mansur),</p>

  <p class="normal">(*) 2- Segâh-si natürel perdesine uyarsa (Davut),</p>

  <p class="normal">3- Çargâh, do natürel perdesine uyarsa (Şah),</p>

  <p class="normal">4- Nevâ-re natürel perdesine uyarsa (Bolahenk),</p>

  <p class="normal">5- Huseynî-mi natürel perdesine uyarsa (Sipürde),</p>

  <p class="normal">6- Acem-fa natürel perdesine uyarsa (Müstahsen),</p>

  <p class="normal">7- Rast-sol natürel perdesine uyarsa (Kız neyi)</p>

  <p class="normal">diye isimlendirilmiştir.</p>

  <p class="normal">Bunların arasında yarım sesle farklı olanlara (Mabeyn) yani (arası) manasına gelen isimlendirilmişleri vardır. Meselâ (Şahla Mansur mabeyni), (Davutla Bolahenk mabeyni)… ilh. gibi. Bunların bir kısmına da ayrıca isimler verilmiştir.</p>

  <p class="normal">[Sayfa 9] La diyapazonu neyin do diyez çıkan perdesine uyarsa (Hicaz) akordu, mi bemol perdesine uyarsa (Sipürde) akordu, fa diyez perdesine uyarsa (Mehtabiye) akordu denir.</p>

  <p class="normal">Bu muhtelif akortlardaki neyler hançere teşkilâtı muhtelif olan insanların seslerine uymak için imal edilmişlerdir. Tabiatta kontrbas, bas, bariton, soprano, mezzo soprano vs. tabirlerle insan ses vüs’at karakterleri ölçülerek isimlendirildiği gibi, bu muhtelif yaratılışta olan okuyucu seslerine uygun olarak neyi icra edebilmek üzere bu neylerden istifade edilmektedir.</p>

  <p class="normal">Ney icrakârının elinde bir tek akortta ney mevcut ise o zaman neyzenin okuyucunun sesine uyabilmesi için sazını (şed, transpoze) suretiyle icra etmesi icap eder. Bu ise çok zaman sazıyla meşgul olmayı makamatının arızalarıyla şed yollarında nasıl kullanacağını bilmeye bağlıdır.</p>

  <p class="normal">Neyler muhtelif uzunluklarda olur. Bir mansur akordundaki neyin uzunluğu takriben 180 cm boyundadır. Şah akordunda olanı 188 cm’dir. Şu hale göre neylerin akordu pestleştikçe boyları uzar. O zaman da deliklerin arasındaki mesafe uzadığı için bu deliklerin parmaklarla kapanması gittikçe güçleşir ve nihayet mümkün olamayacak bir hale gelir. Bu mahzur dolayısıyla, muhtelif akordlardaki nısfı mikyasında ve tam mütenazırı olarak ve yine ney açık hesaplarına uygun (Nısfiye) tabir edilen sazlar imal edilir. Bu nısfiyelerin de isimleri aynen neylerde olduğu gibidir. Meselâ Mansur nısfiyesi, bolahenk nısfiyesi…ilh. gibi.</p>

  <p class="normal">Halen radyolarda ve hariçte muhtelif teşekküllerde kullanılan akortlar:</p>

  <p class="normal">1- Mansur – la diyapazonun sesi neyin la sesine, yani Dügâhına uyanı,</p>

  <p class="normal">2- Kız neyi – la diyapazonun sesi neyin sol perdesine, yani Rastına uyanı,</p>

  <p class="normal">3- Sipürde – la diyapazonun sesi neyin mi perdesine, yani Hüseynîye uyanı,</p>

  <p class="normal">4- Bolahenk – la diyapazonun sesi neyin re perdesine, yani Nevâsına uyanı,</p>

  <p class="normal">5- Mehtabiye – la diyapazonun sesi neyin fa diyez perdesine, yani Eviç’e uyanı,</p>

  <p class="normal">6- Müstahsen – la diyapazonun sesi neyin fa natürel perdesine, yani Acem perdesine uyanıdır.</p>

  <p class="normal">[Sayfa 10] Neyin ağız kısmı dudağın istiab edemeyeceği genişlikte olduğu için bu kısma (Başpare) tabir edilen bir ağızlık takılır. Bunun üflemede rahatlığı ve faydası vardır. (neyzenler Ney icra etmeye üflemek tabirini kullanırlar).</p>

  <p class="normal">Neyler içi boş kargı cinsinden, boğum arasındaki mesafeler azamî nisbette birbirine müsavi, kutru kabil olduğu kadar kalın, geniş, yerinde yetişmiş, sararmış, kurumuş, düzgün ve dışı cilalı, sathı zedelenmemiş, çatlamamış kamışlardan imal edilir.</p>

  <p class="normal">Bir neyin imali kabataslak şu hesapla yapılır:</p>

  <p class="normal">Ney imal edilecek kamışın uzunluğu ne olursa olsun boyu 26 bölüme taksim edilir. 13. bölüm neyin tam ortasıdır. Buna bir delik açılır (Arka delik)</p>

  <p class="normal">14, 15 ve 16. bölümlere delik açılmaz</p>

  <p class="normal">17. bölüme bir delik açılır</p>

  <p class="normal">18. bölüme bir delik açılır</p>

  <p class="normal">19. bölüme bir delik açılmaz</p>

  <p class="normal">20. bölüme bir delik açılır</p>

  <p class="normal">21. bölüme bir delik açılır</p>

  <p class="normal">22. bölüme bir delik açılır</p>

  <p class="normal">22. bölüme bir delik açılır</p>

  <p class="normal">23, 24 ve 26. bölümlere delik açılmaz.</p>

  <p class="normal">Ney açılırken ağız tarafından aşağıya doğru olan beşinci boğumun tam ortasına, yani 13. bölümdeki yere deliğin gelmesi lâzımdır. Altıncı boğumun ortasına deliğin gelmesi icabeder. Yedinci boğumun altıncı boğumla birleştiği cidara yakın bir delik açılır.</p>

  <p class="normal">Resimde gösterildiği vechile deliklerin kamışın nerelerine tesadüf edeceğini hesaplamak lâzımdır. Delikler boğumların birleştiği yere açılmaz. Açılan deliklerin kuturları birbirine müsavi ve aynı olmalıdır.</p>

  <p class="normal">[Sayfa 11] İzah edilen kaide üzerine açılan neyler falsolu olmaz. Hesap yapılırken bir milimetre hata bütün neyin bünyesine tesir eder. O zaman açık ve kapalı sesler arasındaki münasebet bozulur.</p>

  <p class="normal">Neylerde kapalı ve açık fakat birbirinin aynı sesler vardır: 2 adet Nevâ-re natürel, 2 adet Gerdaniye-sol natürel, 2 adet Muhayyer-la natürel, 2 adet tiz Segâh-si vardır. Bu açık ve kapalı sesler muhtelif deliklerden çıkar. Hesapta yanlışlık olursa bu sesler birbirini tutmaz. Neyde seslerin nasıl ve nerelerde çıkacağı ilerde izah edilecektir. Bu hesaba uymadan açılan neyler adi birer kavaldan farksız olur.</p>

  <p class="normal">Ney icra edilirken muhtelif makam dizilerinin aralarındaki perde farklarının bilinmesi, nazariyatın öğrenilmesi lâzımdır. Bunun için, selahiyetli ve uzun seneler yaptığı tedkikat neticesinde beş ciltlik eser meydana getirmiş olan merhum Dr. İsmail Suphi Bey’in İstanbul Belediyesi Konservatuvarı tarafından neşredilmiş olan Nazari ve Ameli Türk Musıkisi adlı eseri tatbik edilecek malumatı ihtiva eder.</p>

  <p class="normal">Benim bu çok kısa olan notlarım elbette ki bir ney meraklısını tam manasıyla tenvir edecek ve yetişmesine yarayacak malumat değildir. Bu hususta ancak kabataslak bilgiyi vermeye çalıştım.</p>

  <p class="normal">Neyin mütekâmil olarak Hazret-i Mevlânâ’nın zamanında da selahiyetle icra edildiği şüpheden varestedir. Ney, her türlü eserleri icraya müsait bir sazdır. Yalnız, dinî ve lâdîni mahiyetteki eserlerin kendi karakterlerine uygun şekilde icra edilebilmesi bu vasf-ı mümeyyizleri tefrik edip öğrenmekle mümkün olur.</p>

  <p class="normal">[Sayfa 12] Şu muhakkaktır ki Türk musıkisi icrakârlarının hislerini ifade tarzı olan bir üslûp ve tavırları vardır. Nitekim, her yazarın, hatibin, şairin, ressamın, kendilerine mahsus birer üslubu vardır. Bu şahsiyet zamanla meydana gelir. Meselâ merhum Tanburî Cemil, Neyzen Tevfik Kolaylı gibi zevatın kendilerine has kendilerine mahsus üslûp ve tavırları vardır. Bestekârlıkta da aynen böyledir.</p>

  <p class="normal">Bu notumdan biraz sonra, faydalı olur ümidiyle, Türk musıkisinde kullanılan tam sesler arasındaki gayrimüsavi bölümleri gösteren seslerin isimleri ile notadaki işaretleri ve şekillerini bir cetvel halinde hulasa ettim.</p>

  <p class="normal">&nbsp;</p>

  <p class="normal"><u class="calibre12">Küçük aralıkların isimleri</u>&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp; <u class="calibre12">Tağyir işaretleri</u></p>

  <p class="normal">Tanini diyezi&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp; Evvelki notayı bir tanini tizleştirir (yani bir perde)</p>

  <p class="normal">Büyük mücennep diyezi&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp; Evvelinde bulunduğu sesi bir küçük mücennep tizleştirir</p>

  <p class="normal">Fazla bakiye diyezi&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp; Evvelinde bulunduğu sesi bir fazla bakiye tizleştirir</p>

  <p class="normal">Büyük mücennep bemolü&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp; Evvelinde bulunduğu sesi bir büyük mücennep pestleştirir</p>

  <p class="normal">Küçük mücennep bemolü&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp; Evvelinde bulunduğu sesi bir küçük mücennep pestleştirir</p>

  <p class="normal">Bakiye bemolü&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp; Evvelinde bulunduğu sesi bir bakiye pestleştirir</p>

  <p class="normal">Fazla bemolü&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp; Evvelinde bulunan sesi bir fazla pestleştirir</p>

  <p class="normal">Bu işaretler merhum Dr. Suphi Ezgi, Hüseyin Sadettin Arel ve İstanbul Belediyesi Darülelhan ve Konservatuvarı Tedkik ve Tasnif Heyeti azaları tarafından konularak kullanılmıştır. Bu yolda neşredilen eserlerde bu işaretler mevcuttur. Ancak, bu işaretler sazendeye bir yol gösterir. Tanbur ve kanunda bu sesler, perdeler ve mandallar ile mevcuttur. Neyde ise, haliyle ve ancak sesleri duymak ve tanımak suretiyle dudak ve parmak kullanılarak icra edilir.</p>

  <p class="normal">[Sayfa 13] Türk musıkisi semaîdir. Evvel emirde kulaktan dimağa intikal eden seslere alışmak ve bu sesleri tedarik etmek hassasını geliştirmek lâzımdır. Bir keman icrakârında da bu duygu olmadıkça tellerin üzerine parmak uçlarını nerelere temas edeceğini bilemez ve hızlı basamaz, eserlerini de doğru dürüst icra edemez.</p>

  <p class="normal">Bir neyin hakiki, tonlu ve sıhhatli olarak üflenebilmesi için çok sabırlı çalışmaya ihtiyaç vardır. Ney, ciğer tazyiki ile üflendiği takdirde sesler sert ve cırlak çıkar. Seslerin iyi çıkması için neyi, en kaba seslerinden başlamak suretiyle ve kabil olduğu kadar uzunca bir müddet üflemelidir. Buna (nefesi alıştırmak) denir. Bunun için, geniş nefes aldıktan sonra, bu nefesi tedricen sarf etmeye ve dudağı başpareye münasip şekilde tatbik etmeye alışmalıdır. Böyle çalışılmadığı takdirde uzun notalar yerine kesik kesik sesler çıkar. Nitekim kemanda da arşesini (yayını) iyi kullanabilmek için müptedinin uzun yay temrinleri yapması gerektiği gibi.</p>

  <p class="normal">Neyde parmak, el, dudak, ciğer ve yanak uzuvları müştereken vazife görürler. Dimağ, duyduğu veya duyurmak istediği melodileri yani nağmeleri muhtelif uzuvların yardımı ile icra ettirir. Bu melekenin elde edilmesi için sabır ve metanetle sazını kendine alıştırmak (yani sazını yenmek) lâzımdır. Sümmettedarik çıkan seslerle ve mahiyeti itibarıyla hiçbir mana ifade etmeyen melodi kırıntıları ile vakit geçirmek müsbet bir netice olamaz.</p>

  <p class="normal">Kaba seslerin (dem seslerinin) eski neyzenlerin tabiri vechile “buzağı” sesi gibi çıkarılmasını temin etmek için evvel emirde neyin matlup evsafta olması lâzımdır.</p>

  <p class="normal">Ney yapılacak kamışın gündüz ve gece sühunet farkları arası çok olan iklimlerde yetişmesi şayan-ı tercihtir. Kamış, gündüzün sıcaklığına mukavemet için dokusunu ona göre sağlam yapar. Gecenin serinliğinde de havadan aldığı rutubeti muhafaza eder. Seyrek yerlerde yetişen kamışların boğum araları nispeten kısa ve darcadır. Fakat toplu bir halde neşvü nema bulan kamışlar, güneşin harareti ve ültraviyolesini massetmek üzere boylanır. O zaman da boğumların arasındaki mesafe genişlemiş olur. Bu geniş boğumlu kamışlardan ney imal edilir.</p>

  <p class="normal">[Sayfa 14] Neyde Ses Çıkarmak</p>

  <p class="normal">1- Birinci kaba sesleri çıkarmak için dudak başpareye doğru hafifçe uzatılır. Ney, insan çehresini yukarıdan aşağıya kateden şakuli hattın 35-45 derecelik bir meylinde tutulur. Yani ne dik ne de çok yan olmamalıdır. Başparenin ağzıdan neyin iç kısmına nefesin yarısı intikal edecek vaziyet alınır ve başpareden sıcak nefes üflenir. Dudağın paşpareye nasıl intibak edeceği tecrübeyle öğrenilir.</p>

  <p class="normal">2- İkinci üfleyişte dudak yine aynı vaziyete getirilir. Fakat yanaklardan nispeten tazyik edilmiş sıcak nefes verilir.</p>

  <p class="normal">3- Üçüncü üfleyişte de dudak vesaire diğerleri gibidir. Fakat sıcak nefes yerine nispeten tazyik edilmiş soğuk hava sevkedilir, âdeta patlamak istenen bir cisme üflenir gibi.</p>

  <p class="normal">4- Dördüncü ve beşinci üfleyişler diğerlerine nazaran daha fazla soğuk ve tazyikli nefes verilmek ve dudağı fazlaca büzmek suretiyle olur.</p>

  <p class="normal">Neyden ses çıkarmak için acele edilmemelidir. Kabil olduğu kadar neyin (dem) kaba seslerini üflemeye çalışmalıdır. Diğer üfleyişler daha kolaydır.</p>

  <p class="normal">Dem sesleri evvela arka delik kapalı ve diğer delikler açık tutulmak suretiyle Yegâh (kaba re) perdesini çıkarmaya alıştıktan sonra, tedricen aşağı doğru delikler teker teker kapanmak suretiyle çalışılır. Bu suretle sesler kuvvetlendirilmiş olur. Ta ki, bütün delikler kapatıldığı zaman neyin dip tarafından çıkan kaba Rast (sol perdesi) hakkıyla çıkmış olmalıdır. Bu dem sesleri kuvvetlendirdikten sonra diğerleri kolaylıkla çıkarılır.</p>

  <p class="normal">Eski neyzenler sabah karanlığında uyanır uyanmaz ilk işleri neyin dem sesleri ile ıskala temrinleri yaparlardı. Gece, tam istirahat halinde bulunan dudak, yanak, hançere, çene uzuvları faaliyete geçmeden dem sesleri çıkarmaya çalışıldığı takdirde bu uzuvlar derhal faaliyete geçer, sesler neyde kuvvetlenir.</p>

  <p class="normal">[Sayfa 15] Neyde tam ve matlup sesin çıktığını anlamak için bütün perdeler kapatılıp kuvvetle üflenince dip tarafında tutulan bir mum alevinin titremesi lâzımdır.</p>

  <p class="normal">Bu muhtasar izahım, ney nısfiyesi için aynıdır. Ancak, neylerde bir oktav pest sese mukabil, nısfiyelerde bu pest ses yerine bir oktav dik sesler vardır.</p>

  <p class="normal">Musıki nazariyatı hakkında bilgi takdim etmeyi arzu ederim, fakat evvel emirde neyin bünyesi ve çıkan seslerine dair malumatı öne aldım. İleride fırsat bulursam nazariyat-ı musıkiye dair notu da takdim ederim.</p>

  <p class="normal">Topluluklarda, diğer sazlara refakat edileceği zaman neyzenin neyini hiç olmazsa on, on beş dakika serbest ve rahat olarak Rast, Nevâ ve Gerdaniye sesleri arasında ıskala yapmak suretiyle neyin tabii sesinin çıkmasını sağlaması lâzımdır. Acil hallerde ise ya nefesli veya madeni çatal diyapazonuyla neyin sesini ayarlamak mümkündür. Ney, hakikî bünye ve açılışına göre seslendirilmezse, ilk üfleyişte akordu pest olur. Dudak bir müddet sonra tam ve sıhhatli üflemeye alıştığı zaman ney, ilk duyulan sese nazaran dik üflenmiş olur. Bu hale ney kızdı derler. Halbuki ney, sabit akortlu bir sazdır. Ancak neyzenin neşesi olmaz, karnı aç veya tok olur, yanında refakat ettiği sazların akordu pest veya dik olursa neyzenin çıkardığı sesler mazbut ve hakiki ney sesi olamaz. Nefesli sazlarda ekseriya bir akort tehalüfü meydana gelir. Bunun için neyzenin daima yanındaki sazlara kulak vererek bu gibi akort farklarına sebebiyet verilmemesi icabeder.</p>

  <p class="normal">Bazı ahvalde ney, diğer sazlara nazaran pek cüz’î bir farkla pest kaldığı takdirde biraz dikçe üflenebilir. Keza, dik kaldığı takdirde, başpareyi ağız tarafından biraz yukarı çekmek suretiyle neyin tûlü uzar ve akortta intibak hasıl olur. Ancak, bu akort farkı yarım ses gibi fazlaca olursa ve bunu gidermek için başpare fazlaca yukarı çekilirse diğer sesler arasındaki mutabakat ve muvazene bozulur, bilhassa yarım seslerde bu fark bariz olur.</p>

  <p class="normal">Neyi daima rutubetli tutmak için saf badem yağı yahut asidi düşük susam yağıyla yağlamak lâzımdır. Neye su verilmemelidir. Buna alıştırıldığı takdirde kuruduğu zaman sesler iyi çıkmaz ve zamanla kuru kalınca ortasından bir yerden çatlar.</p>

  <p class="normal">Neyin ağız kısmına başpare takılmadan evvel bir parazvana yaptırılır. Bu, başpare neyin ağzına tatbik edildiği zaman kamışın çatlamasını önler.</p>

  <p class="normal">Neylerde ufak bir çatlaklık olursa içeriye sevkedilen havanın ihtizazı tam olamayacağı için istenilen ses elde edilemez, cırlak bir ses çıkar.</p>

  <p class="normal">[Sayfa 16] Birinci üfleyişte çıkan sesler (Dem sesleri):</p>

  <p class="normal">1- Ney tabii şekilde tutulduğu ve bütün delikler kapalı olduğu zaman (kaba Rast-sol), dikçe tutulduğu ve bütün delikler kapalı olduğu zaman (kaba Geveşt-sol bemol)</p>

  <p class="normal">2- Bu delik parmak ucuyla yarım kapatılırsa (Zirgüle-la bemol, sol diyez), delik tam açık üflenirse (kaba Dügâh-la natürel)</p>

  <p class="normal">3- Bu delik tabii üfleyişte (kaba Kürdî-la diyez, si bemol)</p>

  <p class="normal">4- Tabii üfleyişte (kaba-Segâh-si), dikçe üfleyişte (kaba Bûselik ve kaba dik Bûselik-si)</p>

  <p class="normal">5- Bu delik tabii üflenirse (kaba Çargâh-do naturel), biraz pestçe üflenirse (kaba Bûselik-si)</p>

  <p class="normal">6- Buradan (kaba Hicaz-do diyez), biraz dikçe üflenirse Sabâ makamında kullanılan (kaba dik Hicaz-do diyez, re bemol-Sabâ perdesi), daha dikçe üflenirse Bestenigâr makamında kullanılan (terime) perdesi</p>

  <p class="normal">7- Serbest üflenirse (Yegâh-re natürel), ney yan tutulup üflenirse (kaba Hisar-re diyez, mi bemol). Buna “Şurî” perdesi de denir.</p>

  <p class="normal">8- Ney tabii istikametinde tutulup üflenirse (Acem Aşiran-fa natürel), yana tutulursa (Irak-fa diyez), dik tutulup üflenirse (kaba Şurî-mi bemol)</p>

  <p class="normal">[Sayfa 18] İkinci üfleyişte çıkan sesler:</p>

  <p class="normal">Bu sesler neyin dem seslerinin bir oktav dikidir. Kullanılışı da dem seslerinde olduğu gibidir.</p>

  <p class="normal">1- Neyin deliklerinin hepsi kapalı olduğu ve tabii tutuş vaziyetine göre dikçe tutulup üflenirse (Geveşt, dik Geveşt-fa diyez), tabii vaziyetinde üflenirse (rast-sol natürel) çıkar.</p>

  <p class="normal">2- Delik parmak ucuyla hafifçe kapanırsa (Zirgüle-sol diyez, la bemol), tam açık olarak üflenirse (Dügâh-la natürel) çıkar.</p>

  <p class="normal">3- Bu delikten tabii üfleyişte (Kürdî-la diyez, si bemol), biraz dikçe üflenirse (dik Kürdî) sesi çıkar.</p>

  <p class="normal">4- Tabii üfleyişte (Segâh-si), dikçe üflenirse (Bûselik ve dik Bûselik-si) çıkar.</p>

  <p class="normal">5- Bu delik, tabii üflenirse (Çargâh-do natürel), pestçe üflenirse (Bûselik- dik Bûselik-si yarım diyezi) çıkar.</p>

  <p class="normal">6- Bu delik tabii üflenirse (Hicaz-saba-dik Hicaz), dikçe üflenirse (terime-dik Sabâ), daha dikçe üflenirse (müberka-dik re bemol) çıkar.</p>

  <p class="normal">7- Tabii üfleyişte (Nevâ-re natürel), ney yan tutulup üflenirse (nîm Hisar, Hisar, dik Hisar-re diyez, mi bemol) çıkar. Bu delikten çıkan (Nevâ-re) perdesi, üçüncü üfleyişte dipten çıkan Nevânın aynıdır.</p>

  <p class="normal">8- Bu delik ikinci üfleyişte pek kullanılmaz. Çürük ses verir. Hüsn-ü idare etmek suretiyle kullanılırsa dem seslerinde çıkan notaların bir oktav dik seslerini çıkarmak kabildir.</p>

  <p class="normal">[Sayfa 20] Üçüncü üfleyişte çıkan sesler:</p>

  <p class="normal">1- Bütün delikler kapalı olduğu zaman dipten çıkan ses (Nevâ-re natürel). Bu ses ikinci üfleyişte 7 numarada gösterilen delikten çıkan sesin aynıdır.</p>

  <p class="normal">2- Bu delik parmak ucu ile kapanırsa (Hisar-re diyez, şurî-mi bemol), bu delik tam açık olarak üflenirse (Hüseynî-mi natürel)</p>

  <p class="normal">3- Delik açık ve serbest üflenirse (Acem fa-natürel), delik açık ve biraz dikçe üflenirse (dik Acem-sol bemol)</p>

  <p class="normal">4- Delik serbest üflenirse (dik Acem-fa diyez), daha dikçe üflenirse (Eviç-fa diyez), daha fazla dikçe üflenirse (Mahur, dik Mahur-dik fa diyez)</p>

  <p class="normal">5- Serbest üflenirse (Gerdaniye-sol natürel), delik hafifçe parmak ucu ile kapanıp üflenirse (dik Mahur-sol bemol).</p>

  <p class="normal">6- Serbest üflenirse (nîm Şehnaz-sol diyez, la bemol), dikçe üflenirse (Şehnaz-sol diyez, la bemol)</p>

  <p class="normal">7. Tabii üfleyişte (Muhayyer-la natürel). Bu ses, dördüncü üfleyişte 2 numarada gösterilen delikten çıkan sesin aynıdır.</p>

  <p class="normal">8- Ney dik tutularak üflenirse (Segâh-si), ney serbest üflenirse (Bûselik, dik Bûselik-si). Bu delikten çıkan bu sesler makbul değildir. Ancak çarpma notalarda kullanılır. Bu delikten çıkan ses çürüktür, kullanılmaz. Sazını fevkalade yenmiş neyzenlerden bazıları bu sesi nısfiyelerde değil, neylerde çıkarabilirler. Makbul bir ses değildir.</p>

  <p class="normal">[Sayfa 22] Dördüncü üfleyişte çıkan sesler:</p>

  <p class="normal">1- Deliklerin hepsi kapalı olduğu halde dipten çıkan ses (Gerdaniye-sol natürel). Bu ses üçüncü üfleyişte 4 numaralı delikten çıkan sesin aynıdır.</p>

  <p class="normal">2- Bu delikten çıkan ses (Muhayyer-la natürel), üçüncü üfleyişte 7 numaralı delikten çıkan sesin aynıdır.</p>

  <p class="normal">3- Bu delikten Segâh makamında kullanılan (tiz, Segâh-si, la diyez-si bemol), dikçe üflenirse (tiz Bûselik), daha dikçe üflenirse (tiz dik Bûselik).</p>

  <p class="normal">4- Bu delikten (tiz Çargâh-do natürel), çok sert ve kuvvetli üflenirse (tiz Gerdaniye-sol natürel) çıkar.</p>

  <p class="normal">5- Bu delikten (tiz nîm Hicaz-do diyez, re bemol), dikçe üflenirse (tiz Hicaz-do diyez, re bemol), daha dik üflenirse (tiz dik Hicaz-do diyez, re bemol, tiz dik Sabâ).</p>

  <p class="normal">6- Buradan (tiz Nevâ-re natürel), dikçe üflenirse (tiz Hisar-re diyez, mi bemol, tiz Şûrî).</p>

  <p class="normal">7- Bu üç numaralı delikten (Sünbüle-la diyez, si bemol), bu ses Kürdî perdesinin bir oktav tizidir. Bu sese Kürdî perdesinin cevabı tabir edilir.</p>

  <p class="normal">8- Bu üfleyişte bu delik kullanılmaz. Çok çürük ses çıkar. Arka delik bu dördüncü üfleyişte net bir ses vermez ve kullanılmaz.</p>

  <p class="normal">[Sayfa 24] Beşinci üfleyişte çıkan sesler:</p>

  <p class="normal">1- Deliklerin hepsi kapalı olduğu zaman buradan evvela (tiz Segâh), daha sertçe üflendiği zaman (tiz Nevâ-re natürel) sesi çıkar. Bu ses 7. delikten çıkan tiz Nevâ sesinin aynıdır.</p>

  <p class="normal">2- Bu delikten (tiz Hüseynî-mi natürel) sesi çıkar.</p>

  <p class="normal">3- Bu delikten (tiz Acem-fa natürel) sesi çıkar.</p>

  <p class="normal">4- Bu delikten, üfleyişe göre (tiz Hüseynî-mi natürel) veya (mi bemol-Şurî) sesi çıkar.</p>

  <p class="normal">5- Bu delikten, 2 numaralı delikten çıkan (tiz Hüseynî-mi bemol-şurî) sesinin aynı çıkar.</p>

  <p class="normal">6- Buradan (tiz Acem perdesi-fa natürel) çıkar.</p>

  <p class="normal">7- Bu delikten (1) numara ile gösterilen, dip taraftan çıkan (tiz Nevâ-re natürel) sesi de çıkar.</p>

  <p class="normal">Not: Arka delikten mazbut hiçbir ses alınmaz. Bu beşinci üfleyiş neyin pozisyonudur. Ancak dudak ve sert üflemek suretiyle bu sesler çıkarılır. En nihayet çok sert üflemek suretiyle de beşinci delikten (tiz Gerdaniye) sesi çıkar. Bu da ancak çok iyi açılmış neylerde kabildir. Büyük maharet ister.</p>

  <p class="normal">Beşinci üfleyiş çok zordur. Hayli mümarese ve melekeyi icabettirir. Bu seslerin çıkarılabilmesi için neyin karakterine alışmak lâzımdır. Her neyden bu sesler kolaylıkla çıkmaz. Kulak duygusunu ve üfleyiş usulünü neye göre ayarlamak lâzımdır.</p>

  <p class="normal">[Sayfa 30] Bu seslerin çıkarılması büyük ve zahmetli mümareseye bağlıdır. Bu sesler neylerde çıkarılabilir. Fakat bazılarında ancak tiz Acem sesine kadar çıkar.</p>

  <p class="normal">Neyde çıkan bu seslere göre kaba rasttan tiz Gerdaniyeye kadar üç oktavlık sesin mevcut olduğu görülür. Aralarındaki bemol ve diyezli sesler de vardır.</p>

  <p class="normal">Bazı neyler kamışın bünyesine göre bazı sesleri boğuk ve tutuk verir. Bazen de birkaç delik açık veya kapalı tutulmak suretiyle sesin net ve vazıh çıkması temin edilir. Bir neyzenin, neyinin bu gibi hususuyetlerini tecrübe ile anlaması lâzımdır. Aksi takdirde nağmelerin icrasında sesler falsolu olur.</p>

  <p class="normal">[Sayfa 31] Mehmet Önder’in “Mevlânâ’ya çağrı” adlı şiiri.</p>

  <p class="normal">[Sayfa 32] Türk musıkisinde makamların mebde sesi olarak Çargâh perdesi esas tutulmuştur. Batı musıkisinde do majör tabir edilen bu makam, Doğu musıkisinde esas makam olarak kabul edilmiştir. Batı musıkisinde iki tam ses arası 9 komaya taksim edilmiştir. Bunun 5 koması diyez için, 4 koması bemol için kullanılır.</p>

  <p class="normal">Türk musıkisinde bir oktav, yani sekiz tam ses arası 24 gayri müsavi bölüme ayrılmış ve bu sesler muhtelif makamlarda kullanılmıştır. Üstadlarımız da bunları ayrı ayrı isimlendirmiştir. Bunların izahı, notaları ve işaretleri muhtasaran gösterilmiştir.</p>

  <p class="normal">Türk musıkisinde kullanılan sesler tanburun sapında ve perdelerinde, kanunda ise mandallarında mevcuttur.</p>

  <p class="normal">Neyde ise bu seslerin bir kısmı açık deliklerde kolayca çıkar. Fakat diğer sesler ancak kulak duygusuna istinaden dudak ve yanak vaziyetlerini kullanmak suretiyle temin edilir.</p>

  <p class="normal">Bu izahatım neyler ve nısfiyeler için aynıdır. Neylerde bir oktav pest sesler bulunmasına mukabil, nısfiyelerde bir oktav dik sesler vardır. Neylerdeki pest sesler nısfiyelerde yoktur.</p>

  <p class="normal">Musıki nazariyatı hakkında da bilgi takdim etmeyi arzu ederdim. Fakat daha evvel neyin bünyesini bilmek daha muvafık olur. [Sayfa 33] ileride fırsat ve imkân bulursam nazariyata dair muhtasar malumat takdim ederim.</p>

  <p class="normal">Ney icrakârlığı münferit veya topluluklar arasında olur. Bir neyzenin diğer saz topluluklarına iştirak ettiği takdirde neyini serbest ve rahat bir surette on on beş dakika kadar üflemek suretiyle dudağı neye alışmalıdır. Akort neyden alınacak ise neyzenin neyini Rast, Nevâ, Gerdaniye perdeleri üzerinde bir müddet ses çıkarmak suretiyle akort vermelidir. Eğer ney diyapazona göre akortlu açılmamış ise sazların diyapazondan akortlarını düzeltmeleri şayan-ı tavsiyedir. Neyzen de o zaman diğer sazların akorduna tabi olur.</p>

  <p class="normal">Ney, ilk üflenişi zamanlarında pest ses verir. Bilahare dudak alışınca ney tam ses vermeye başlar. Bu hale göre ilk verilen ses pest, sonraki sesler kulağa dik gelir. Bu hale “ney kızdı” denir. Yani neyin akordu dikleşti, tabiri kullanılır.</p>

  <p class="normal">Bazı ahvalde ney, diğer sazlara nazaran, pek cüz’î bir farkla pest kalmış olabilir. O zaman neyzen neyini tabii haline göre biraz yanca üflemek suretiyle diğer sazların akorduna uyabilir. Biraz fazlaca dik akortlu sazlara rekabet etmek icap ederse, yarım ses farklı olmamak suretiyle başpareyi biraz yükseltmek suretiyle intibak edebilir. Fakat bu fark fazla olduğu takdirde başpare yükseltilirse o zaman neyin açık ve kapalı sesleri birbirini tutmaz. Ney, tamamıyle falsolu olur. Böyle bir neyle icrakârlık kolay ve rahat değildir.</p>

  <p class="normal">Bir neyzen ölçülü, hesaplı, iyi bir neyle meşke başlamalı ve neyini muhafaza etmelidir. Sazının karakterini öğrenen bir neyzen icrakârlıkta muvaffak olur. Saz değiştirmek, yeniden sazına alışmayı icabettiren zahmetlere sebebiyet verir.</p>

  <p class="normal">[Sayfa 33] Bir neye başpare takmadan evvel baş tarafına imtizaçlı ve sıkıca bir parazvana yaptırmalıdır. Aksi takdirde başpare kamışın ağzına geçirilirken kamış çatlar. Neyde en küçük bir çatlaklık olursa sesler bozuk çıkar. Başparenin de neyin ağız kısmına tatbiki için kamışın gireceği kısmına gelen üstüvanesiyle kamışın iç kısmının arası setli olmamalıdır. Ağızdan intikal eden tazyiki havanın neyin boğaz kısmında müsait ihtizazatını temin için bu kat’î bir ihtiyaçtır.</p>

  <p class="normal">Başparenin ağız kısmının kutru 17 mm olmalıdır. Dip tarafın kutru kamışın kutruna bağlıdır.</p>

  <p class="normal">Bu naçizane notumu Mevlânâ ahfadından Konya posta, telefon, telgraf teknisyeni Mehmet Tolgay Bey kardeşime ithaf ediyorum. İstinsah ve teksirine, notumun tarafımdan hazırlandığı kaydedilmek şartıyla, Muharrem Eşref Bey Hocanın tetkik ve tashihinden geçmek kaydıyla bir mahzur yoktur.</p>

  <p class="normal">Tereddüdü mucip noktalar olduğu takdirde tavzih ve tenvirini memnuniyetle karşılarım.</p>

  <p class="normal">Konya’da yetişmek üzere olan ney meraklılarının da istifadelerini temin için Mehmet Bey’in lütuf ve gayretlerini dilerim.</p>

  <p class="normal">Bu notumu Ankara’da 1964 senesi Martında hazırladım. Fayda görüldüğü takdirde bir vesile-i tahattur ve sebk-i nam olur ümidindeyim. Bütün musıkisever kardeşlerime sıhhatler, afiyetler, eserlerinde muvaffakiyetler, maaile bahtiyarlık ve saadetler dilerim.</p>
</body>
</html>
