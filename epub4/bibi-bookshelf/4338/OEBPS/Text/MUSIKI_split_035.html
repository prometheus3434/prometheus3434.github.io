<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>kMusikiden-muzige</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h2 class="calibre4" id="calibre_toc_14">Geleneksel Osmanlı/Türk Musıkisinin<br class="chapter" />
  Tarihsel Kaynaklarından: Karamanlıca Yayınlar</h2>

  <p class="normal"><span class="normal1">Karamanlılar</span>, Orta Anadolu’nun Türkçe konuşan Rum Ortodoks halkıdır. Karamanlılar, Türkçeyi hem gündelik olarak hem de dinsel/ritüel amaçlarla kullanırlardı. Yayınları Türkçedir fakat hep Karamanlı adıyla tanınagelmişlerdir. Karamanlıların Hristiyanlığa dönmüş Türk kökenli bir halk mı, yoksa kültürel olarak (ama dinsel olarak değil) asimile olmuş Orta Anadolu Rumları mı oldukları tartışmalı bir konudur. İlginç bir kültürel kaynaşmayı konu alan bu çalışmamızda, etnik kökenler tartışması konu dışı kalıyor.</p>

  <p class="normal">Karamanlıca yayınlar Grek alfabesiyle basılmış Türkçe veya karma Grekçe/Türkçe metinlerden oluşuyor. Venedik’te yapılmış ilk Karamanlıca yayının tarihi 1718 yılına kadar gider. Karamanlı yayımcılar iki yüzyıldan fazla süreyle faaliyet gösterdiler. Yayınların sayısı 1922-24’te Türkiye ile Yunanistan arasındaki nüfus mübadelesi anlaşmasından ve Orta Anadolu Rumlarının Türkiye Cumhuriyeti topraklarından ayrılmasından sonra azalmış, 1930’larda da son bulmuşur. Farklı alan ve türlerde toplam olarak 650 kadar yapıt <span class="normal1">Karamanlıca</span> yayımlanmıştır.<span class="normal1">1</span> Anadili Türkçe olan Rum Ortodoks nüfusun dağılmasıyla Karamanlıca okurların sayısı da aniden azalmıştır. Bu yayınların çoğuna bugün nadiren rastlanıyor. Pek çok Karamanlıca kitaptan çok az sayıda ve dağılmış nüshalar bugüne gelebilmiştir. Bunların birçoğu da Atina’da bulunan Küçük Asya Araştırmaları Merkezi kütüphanesinde bulunmaktadır.</p>

  <p class="normal"><span class="normal1">Karamanlıca Müzik Yayınları</span></p>

  <p class="normal">Çeşitli müzik öğeleri (güfteler ve/veya notalar) içeren 24 adet Karamanlıca yayın saydık. Bunların hepsi de Karamanlıca kataloglarında yer alan yayınlardır. Yeni araştırmaların bu sayıyı arttıracağı da pek muhtemeldir. Gerçekte 24 değil yalnızca 22 yapıt vardır, çünkü içlerinden iki tanesi iki kez basılmıştır. Bu yayınlar 1830 yılından 1914’e uzanan bir süreye yayılmış bulunuyorlar (Bu yayınların sinoptik bir tablosu için bkz. <span class="normal1">Ek</span>).</p>

  <p class="normal">Bu konudaki ilk yayın olan <span class="normal1">Evterpi</span> 1830 tarihini taşır ve Türkçe güfteler içerir, sonuncusu ise <span class="normal1">Âşık Garip</span>’tir (1914). Bu 24 yayının yalnızca 11 tanesi nota örnekleri, ötekiler ise yalnızca şarkı başlıkları ve güfteler içerir. 11 adet notalı yapıttan 9’u İstanbul’da, 2’si Atina’da basılmıştur. Atina’da basılan iki kitap da 1870 ve 1914 tarihlidir. Bununla birlikte <span class="normal1">Lesbia Sappho’daki</span> (1870) notaların aşağı yukarı tümü 1846 yılında İstanbul’da basılan <span class="normal1">Pandora-II’</span>den alınmışlardır. <span class="normal1">Asias Lyra’ya</span> (1908) gelince, adından da anlaşılacağı üzere yabancı (“Asyatik” yani Türk) müzikle ilgilidir.</p>

  <p class="normal">Bu Karamanlıca yayınların birçoğu, gerçekte, kısmen Karamanlıca olan, bazen de Türkçe olarak birkaç sayfa ya da birkaç güfte içeren Grek dilinde yayınlardır. Bir formalık ya da birkaç sayfalık Türkçe müzik eserleri içermesi belki de bütün bir kitabı Karamanlıca yayın olarak sınıflandırmaya yetmeyebilir. Ve bu tip güfte ya da nota koleksiyonları her şeyden önce Türkçe konuşan ve yazan Karamanlı okuyucuları değil, bir bütün olarak Rum Ortodoks kitlesini hedeflemiş olabilir. Bununla birlikte, özgün konumuz müzik olduğu için kısmen de olsa müzikle ilgili olan tüm eserleri listemize kattık.</p>

  <p class="normal">Karamanlıca müzik yayınları gerçekten de pek az tanınıyorlar ve geleneksel Osmanlı/Türk musıkisinin tarihi açısından önemleri henüz tam olarak anlaşılmış değil. Örneğin, kapsayıcılık ve mükemmeliyet taslayan bir “Büyük Türk Musikisi Ansiklopedisi’nde” bu yayınların külliyatı hakkında doğrudan doğruya yapılmış bir tek referans dahi yoktur<span class="normal1">2</span>. Ansiklopedinin yazarı bu yayınların Osmanlı/Türk musıkisinin tarihinde kaynak olarak önemlerini anlayamamış ve onları göz önüne almamıştır.</p>

  <p class="normal">Geleneksel Osmanlı/Türk müziği araştırmacılarının kaçınılmaz biçimde karşı karşıya geldiği genel bir sorun, <span class="normal1">basılı</span> kaynak yokluğudur. Kitap, yayın vs. azlığı bir yana, müziğin kendisinin yazılması demek olan nota gerçekten de Osmanlı müzik pratiğine çok geç dönemlerde<span class="normal1">3</span> girmiştir. İstanbul’da Türk Müziği nota yayınlarında ilk girişimler 1875-1880 arasında ortaya çıktı. Hacı Emin Efendi’nin yaprak notaları ilk kez o yıllarda yayınlandı. Oldukça eski bir geleneğin devamı olan güfte koleksiyonlarına, güfte mecmualarına gelince, bunların ilk matbu olanı <span class="normal1">Haşim Bey Mecmuası</span>dır. İlk baskısı 1854’te İstanbul’da yayınlanmıştır. Başına bir edvâr bölümü eklenmiş ilâveli ikinci baskısı ise 1864 tarihini taşır.</p>

  <p class="normal">Sayıları nispeten daha çok olan elyazması kaynaklara gelince, bunlar temelde iki türlüdür (her ne kadar bu iki tür bazen aynı eserin içerisinde birleşseler de): Nazariyat kitapları (<span class="normal1">Edvârlar</span>) ve güfte koleksiyonları (<span class="normal1">Güfte</span> <span class="normal1">mecmuası</span>). Edvârların ilk bakışta, müzik pratik ve üretiminin tarihi hakkında birer bilgi kaynağı oldukları zannedilebilir. Ne var ki, bu müzik teorisi kitaplarının yazılma amaçları arasında, kaleme alındıkları dönemin müzik pratiğine ışık tutmak gibi bir kaygı yer almaz. Edvâr kitapları tarihsel gerçeği değil ideal olanı konu alır. Bir yandan sosyal prestij arayışında olan müzisyenin gündelik pratiğinin yüceltilmesini ve akılcı hâle getirilmesini, diğer yandan da eğitilmiş müzikseverlere estetik tercihleri hakkında <span class="normal1">a posteriori</span> bilimsel, etik ve dinsel doğrulamalar sağlamayı amaç edinirler. Dolayısıyla onları dönemlerinin müzik pratiğini yansıtan ya da yorumlayan birer tarihsel belge olarak görmek çok yanlış olur.</p>

  <p class="normal">Ondokuzuncu yüzyıl öncesi elyazması güfte mecmualarına gelince, bunlar birer tarihsel belge olarak kullanıldıklarında müzikolog ve müzik tarihçileri için bazı tuzaklar da içerirler. Bunların başlıcaları, tarihlendirme ve teşhisle ilgili zorluklardan kaynaklanıyor. Öte yandan, bu elyazması güfte koleksiyonları çoğaltılıp ve yayılıp çok kişi tarafından okunmak için değil, özel ve <span class="normal1">kişisel</span> bir rol oynamak üzere düzenlenmişlerdi. İşlevleri, gerçekten de, sadece (çoğu kez anonim olan) derleyicilerinin, ve belki de onların talebelerinin ihtiyaçlarına cevap vermek, onların hâfızalarını tazelemekte yardımcı olmaktı. Bu yüzden de derlendikleri dönemin repertuvarını temsil eden birer örnek teşkil edemeyecekleri gibi, nota içermedikleri ve icrayla ilgili bilgi vermedikleri için gerçek müzik pratiklerine anlamlı bir bakış da sunamazlar.</p>

  <p class="normal">Bu nedenlerle, Karamanlıca müzik yayınları, kaynak olarak Osmanlı/Türk geleneksel müziği tarihi için son derece önemlidir. Bir kere bu yayınlar, ve özellikle nota materyali içerenler, kesinlikle <span class="normal1">tarihlendirilebilirler.</span> Elyazması güfte mecmualarına oranla önemli bir farktır bu. Karamanlıca koleksiyonların en önemlileri 1830, 1846, 1856, 1859, 1872, 1888 ve 1908’de yayımlanmıştır. Bu sayede elimizde <span class="normal1">1830’dan bu yana</span> geleneksel Osmanlı/Türk müziğinden notaya alınmış parçalar var. Oysa Hacı Emin Efendi’nin ilk Türk müziği nota yayınları 1880’lerin başında ortaya çıkmıştı. Böylece, Karamanlıca yayınlar sayesinde Türkçe basılı notaların ortaya çıkışından yarım yüzyıl öncesine uzanabiliyoruz.</p>

  <p class="normal">Karamanlıca yayınlardaki notalı eserler, bu nedenle, müzik tarihçisi ve müzikologlara 1) Bu müzik parçalarının bazılarının takriben de olsa bestelendikleri tarihleri saptamalarına imkân verebilir; 2) Bugün geçerli olan klâsik Türk müziği repertuvarının içinde yer alan bazı parçaların zaman içindeki evrimini ve dönüşümünü izlemeye izin verebilir; 3) Hiç kuşkusuz Karamanlıca yayınlardaki bütün eserlerin transkripsiyonları yapıldıktan sonra, belki de, ondokuzuncu yüzyılda ustadan çırağa aktarılırken yiten ya da unutulan bazı eserleri yeniden keşfetmelerine imkân sağlayabilir.</p>

  <p class="normal">Burada amacımız Karamanlıca kaynakları ayrıntılı olarak inceleyerek içeriklerini tüketmeye çabalamak değil. Bu tür ayrıntılı bir araştırma ancak Osmanlı İmparatorluğu’ndaki Rum Ortodoks cemaatlerinin kültürünün kapsamlı bir tarihi yazıldığı zaman mümkün olabilir ve ancak bu bağlamda anlam kazanabilir. Bu sınırlı ön araştırmamızda yalnızca bu Karamanlıca müzik kaynaklarını kısaca sunmak, onsekiz ve ondokuzuncu yüzyıllarda Osmanlı İmparatorluğu’ndaki müzik pratiği tarihi için ilk elden bilgi kaynağı olarak önemlerine ve nasıl kullanılacaklarına dikkat çekmek istiyoruz.</p>

  <p class="normal">Önce, bu yayınların içerdiği bilgilere kısaca göz atacağız. Daha sonra 1850 öncesine ait iki önemli Karamanlıca matbu güfte ve nota koleksiyonunu daha yakından incelemeye çalışacağız: Hepsinden önce yayınlanan <span class="normal1">Evterpi</span> (1830) ve <span class="normal1">Pandora</span> (1846). Bu ikisi Haşim Bey’in ilk Türkçe basılı <span class="normal1">Güfte Mecmuası</span>’nın öncüsü oldukları için özellikle önemlidirler.</p>

  <p class="normal"><span class="normal1">Genel Değerlendirme</span></p>

  <p class="normal">Karamanlıca müzik yayınları çok çeşitlidir. Kataloglarda tasnif edilmiş bulunan toplam 24 yayından 10 tanesinin notalı, ötekilerin yalnızca güfte içeren yayınlar olduğunu belirttik. Böylece elimizde Karamanlıca bir grup <span class="normal1">notalı yapıt</span> ve bir başka grup olarak basit <span class="normal1">güfte koleksiyonları</span> var. Ne var ki, bu iki grubun her biri de kendi içinde homojen olmaktan çok uzaktır.</p>

  <p class="normal">Örneğin <span class="normal1">notalı yayınlar</span> içinde bazıları çok az sayıda Türkçe metinle nota içerir, öte yandan <span class="normal1">Evterpi</span> (1830, s. 234-243) gibi bazılarıysa Türkçe metinlere geniş yer verir, ve “Avrupa nağmeli bazı şarkılar” içerir. <span class="normal1">Lesbia Sappho</span>’da (1870) çok sayıda Rumca ilâhi ve şarkılar ile <span class="normal1">Pandora-II</span>’’den (1846) alınan kısa bir Türkçe bölüm vardır. <span class="normal1">Mousikon</span> <span class="normal1">Apanthisma</span>’nın her iki baskısı da (1856 ve 1872) yalnızca Türkçe parçalar içerir, ancak <span class="normal1">Edvâr</span> bölümü büyük ölçüde Haşim Bey Mecmuasının teorik kısmından esinlenmiştir. Bu yapıt aynı zamanda önemli bir altbaşlık taşır: “Mecmua-yı Makamat”.</p>

  <p class="normal">Notalı eserler grubundaki bir başka ilgi çekici yayın da <span class="normal1">Ermineia</span>’dır (1843). Fener Patrikhanesi tarafından yayınlanan <span class="normal1">Ermineia</span> baştan sona Rumcadır ve Türkçe hiçbir notalı müzik eseri veya güfte içermez. Bununla birlikte, <span class="normal1">Ermineia</span> Rum kilise mugannilerine Osmanlı/Türk müzik kuram ve pratiğini öğretmek amacıyla özel olarak düzenlenmiş ve bütünüyle didaktik bir kitaptır. Bu nedenle onu bu gruptaki yapıtların arasına almayı tercih ettik. <span class="normal1">Ermineia</span>’nın başında makam ve usullerin açıklandığı uzunca bir <span class="normal1">Edvâr</span> bölümü vardır. Bunu kuramsal bölümde açıklanan çeşitli Türkçe <span class="normal1">makam ve usul</span>leri gösteren perde isim ve konumlarını içeren ilginç bir tanbur çizimi ve bir <span class="normal1">Kâr-ı Natık</span> notası izler. Kullanılan notalama sistemi 1820’li yıllarda geliştirilen ve aşağıda da sözünü edeceğimiz “neo-bizantin” nota sistemidir.</p>

  <p class="normal"><span class="normal1">Asias Lyra’</span>da (1908) ise Osmanlı/Türk müziğinin çeşitli <span class="normal1">usul</span>lerini açıklayan kısa pedagojik bir giriş bölümü vardır. Yalnızca iki Karamanlıca müzik yapıtının ikinci baskısı yapılmıştır ve bunların ikisi de <span class="normal1">notalı yapıtlar</span> kategorisine aittir. <span class="normal1">Mousikon Apanthisma</span> (1. baskı 1856, 2. baskı 1872) ve <span class="normal1">Kallifonos Seirin</span> (1. baskı 1859, 2. baskı 1888).</p>

  <p class="normal"><span class="normal1">Karamanlıca</span> <span class="normal1">güfte mecmualarına</span> gelince, birçoğunda Türkçe güftelerin yanı sıra Rumca metinler de bulunuyor. <span class="normal1">Armonia ve Kithara</span> (1848) örneğin, “Rumca ve Osmanlıca (ya da Türkçe) şarkılar” altbaşlığını taşır. Bununla birlikte Türkçe metinlerin toplama oranı çok değişebiliyor: Kithara’nın (1848) neredeyse yarısı Türkçedir. Buna karşılık <span class="normal1">Aşık Garip’teki</span> (1914) kırk sekiz metinden yalnızca bir tanesi Türkçedir. Bütün bu mecmualar işin doğrusu dil açısından epey “karışık”tırlar.</p>

  <p class="normal">Öte yandan nota içeren yapıtların tam tersine, bu güfte mecmuaları yalnızca saraylı ya da kentli “sanat müziği” içermezler. Bu gruptaki Türkçe güftelerin bazıları, <span class="normal1">I Oreia Melpomeni</span> (1849, sy. 61-64) ve <span class="normal1">Kithara</span> (1848, sy. 31-32)’da olduğu gibi, “<span class="normal1">Manedhes</span>” (Mâniler) ya da “<span class="normal1">Kotsakia</span>” (Koçaklar) olarak adlandırılıyorlar. Bu güfteler hem metin olarak hem de kafiye düzenleri açısından bir Türk Halk Müziği öğrencisinin bu başlıktan umduğu şeylere mükemmel biçimde karşılık gelir. <span class="normal1">Mâni ve koçak</span>lar gerçekten de Türk halk şiirinin iyi bilinen birer formudur. Notalı yapıtlarda ise böyle halk türkülerine rastlanmaz.</p>

  <p class="normal"><span class="normal1">a) Okuyucu Kitlesi</span></p>

  <p class="normal">Bu <span class="normal1">güfte mecmuaları</span>nın çoğu oldukça kısa yayınlardır. Biri dışında hepsi de iki, üç ya da dört formalık birer risale/broşür şeklindedir. Oysa Karamanlıca <span class="normal1">nota içeren</span> <span class="normal1">yapıtlar</span>ın hepsi de ciddî birer kitap boyutlarına ulaşıyorlar. Broşür şeklindeki güfte mecmuaları genellikle en son, en popüler, en iyi bilinen ya da o sırada moda olan şarkıların güftelerini verirler. Bu yayınları şarkı ve türküleri risale, broşür ya da küçük boy fasikül biçiminde yayımlama geleneğinin bir parçası olarak görmek gerekiyor. Bu gelenek yakın zamanlara dek Türkiye’de canlılığını koruyordu. Bu popüler veya “hit” eser derlemelerinin, günümüzde de zaman zaman hâlâ tanık olduğumuz gibi, görece daha geniş bir okur kitlesi olan gazete ve dergilerin parasız ortaeki ya da bedava ilâvesi olarak da verildikleri oluyor.</p>

  <p class="normal"><span class="normal1">Terpsichore</span> (1853) ya da <span class="normal1">O</span> <span class="normal1">Skandalodis Eros</span> (1882) gibi bu risale-türü güfte koleksiyonlarının “En Son Osmanlı Şarkıları” gibisinden bir alt başlık taşıması, “Aşk Şarkıları”, “Kahramanlık Şarkıları”, “Kleptik Şarkılar”, “Mâniler” vb. gibi bölümlere ayrılmış olması, bu genel değerlendirmemizi destekler. Öte yandan, güfte metinleri ya da bir iki nota içeren Karamanlıca tek yapraklık el ilanlarının da basıldığını ve dağıtıldığını biliyoruz.</p>

  <p class="normal">Bu yayın türünün çeşitliliğinden dolayı, Karamanlıca müzik yayınlarının ne kadar geniş bir okur kitlesine sahip oldukları ve genel olarak ne türden bir okur kitlesini hedefledikleri sorusunu öncelikle sormak gerekiyor. Osmanlı İmparatorluğu dahilindeki Grekçe konuşan grupların kültür tarihleri konusunda ciddî araştırmalar yapılmadan bu soruya kesin bir cevap vermek zor. Ancak, şu varsayımı ileri sürebiliriz: Karamanlıca <span class="normal1">güfte koleksiyonları</span>nın, daha kuru, uzmanlaşmış ve “ciddi” <span class="normal1">notalı yapıtlar</span>a göre daha geniş bir okur kitlesi vardı ve daha geniş bir kitleye sesleniyorlardı. Bunların içindeki halk türküsü güftelerinin çokluğu, birçoğunun hem Rumca hem de Türkçe güfteler içermeleri ve güfte derlemelerinin daha küçük boyutlu (ve herhalde daha ucuz) olmaları da buna işaret eder.</p>

  <p class="normal">Karamanlıca <span class="normal1">notalı yapıtlar</span>ın durumu farklıdır. Bu yayınların seslendiği kitlenin gerek sayısı gerekse nitelikleri birçoğunun arkasına eklenmiş olan abone listelerinden kolayca anlaşılabilir. Sekiz adet notalı yapıttan altısı; <span class="normal1">Evterpi</span> (1830), <span class="normal1">Pandora II</span> (1846), <span class="normal1">Armonia</span> (1848), <span class="normal1">Mousikon Apanthisma</span> (1856, 1872), <span class="normal1">Kallifonos Seirin</span> (1859, 1888) ve <span class="normal1">Lesbia Sappho</span> (1870), kitabın en sonunda –bazen tek tek isimler bazen da sadece toplam sipariş sayısını içeren– bir abone listesi verirler. Bir kitabın yayınının abonelik yoluyla ya da önceden sipariş sistemiyle finanse edilmesi, o kitabın okuyucusunun sayıca çok sınırlı ve piyasasının çok dar olduğunun en anlamlı ticari göstergesidir. Yani bu kitaplar büyük bir ihtimalle ancak önceden sipariş verenlerin sayısı, ya da kitabı satın almayı taahhüt etmiş olanların sayısı, ve belki de kitabın bedelinin bir kısmını önceden kaparo olarak ödemiş olanların sayısı kadar basılıyorlardı.</p>

  <p class="normal">Nitekim, en eski müzik yayını olan <span class="normal1">Evterpi</span>, örneğin, toplam 394 nüsha sipariş eden 358 aboneye gönderilmişti. 1843’te yayınlanan <span class="normal1">Pandora-I</span> ise 359 okuyucu tarafından toplam olarak 430 adet sipariş edilmişti. Karamanlıca müzik kitapları arasında en çok sipariş almış olan yayın budur. <span class="normal1">Pandora-II</span>’de (1846) ise yalnızca İstanbul’da ikamet eden 113 abonenin adı veriliyor. 1848 tarihli <span class="normal1">Armonia</span>’nın 182 abonesi toplam olarak 213 nüsha sipariş etmişti. <span class="normal1">Mousikon Apanthisma</span> (1856) ise yayın öncesi sipariş veren 238 kişiye gönderilmişti. Bu açıdan en şanssız yayın olan <span class="normal1">Lesbia</span> <span class="normal1">Sappho</span>’nun sonunda ise kitabı satın almayı taahhüt etmiş sadece 124 abonesi olduğu belirtilmiş. <span class="normal1">Lesbia</span> <span class="normal1">Sappho</span> Atina’da basıldığı için de aldığı siparişlerin yarısı Atina’dan geliyordu.</p>

  <p class="normal">Atina’da basılan <span class="normal1">Lesbia</span> <span class="normal1">Sappho</span> hariç tutulursa Karamanlıca müzik kitaplarına gelen siparişlerin neredeyse yarısı İstanbul’dan ve hemen yakınındaki semtlerden (Galata, Pera, Tatavla, Kadıköy vs.) geliyordu. Kalanlar ise eşit olarak Batı ve Doğu Trakya ile Ege bölgesinin çeşitli şehir ve adalarına (İzmir, Ayvalık, Foça, Manisa, Samos, Midilli vs.) dağıtılıyordu. Ohrid, Filibe, Bükreş ve Mısır gibi uzak yerlerden gelen bazı kitap siparişleri de yok değildi. Bugünkü Yunanistan sınırları dahilinde kalan yörelerden –meselâ Atina’dan ya da Selânikten– gelen kitap siparişlerinin azlığı dikkat çekicidir. Dikkati çeken bir diğer husus da şudur: bazı kitapları, örneğin <span class="normal1">Pandora</span>’yı sipariş edenler arasında çok sayıda Rum Ortodoks din adamı ve kilise mugannisi (“lambadarios”lar ve “protopsaltis”ler) var.</p>

  <p class="normal">Bu rakamların işaret ettiği potansiyel okuyucu sayılarının ışığında, bu notalı Karamanlıca yapıtların dönemlerinde birer “best-seller” olamadıklarını açıkça anlıyoruz. Ayrıca, bilebildiğimiz kadarıyla bu Karamanlıca <span class="normal1">notalı yapıtlar</span> genellikle nispeten pahalı kitaplar idiler. Ortalama bir işçinin İstanbul’da yevmiyesi 1840’lı ve 1850’li yıllarda 5 ilâ 10 kuruş arasında değişirken, örneğin <span class="normal1">Pandora I</span>’in fiyatı 25 kuruş, <span class="normal1">Pandora II</span>’nin fiyatı da 20 kuruş idi. Bunların ucuz kitaplar olduğu söylenemez.</p>

  <p class="normal"><span class="normal1">b) Notalama Sistemi ve Kültürel Etkileşim</span></p>

  <p class="normal">Bütün bu yapıtlarda kullanılan <span class="normal1">notalama</span> <span class="normal1">sistemi</span>, “neo-bizantin” denilen nota sistemidir. Bu notalama sistemi ondördüncü yüzyıl sonrasında Bizans kilisesinin kullandığı <span class="normal1">neumatik</span> notanın geliştirilmiş bir biçimidir ve ilk defa 1820 ve 30’larda Madytonlu (Çanakkaleli) Chrysanthos tarafından uygulanmıştır. Chrysanthos’un kimi yapıtları ve yerleştirdiği neo-bizantin notalama sistemi sık sık Chourmouzios Chartophylax ve Gregorios Protopsaltes’le birlikte anılır. Chrysanthos’un yaptığı reformda geleneksel Bizans nota sistemindeki bazı eski işaretler (<span class="normal1">neume</span>’ler) aynen alıkonulup anlamları değiştirilmiş ve bunlara çok sayıda yeni işaret eklenerek sistem yeni baştan düzenlenmişti. Bizans müzik alfabesindeki bu düzenleme, Egon Wellesz’in de belirttiği gibi çok başarılı olmuştur. Bu nota reformundan şöyle sözeder Wellesz<span class="normal1">4</span>: “Orijinal Bizans nota sistemi artık kullanılmaz olmuştu ve onu okuma yeteneği, birkaç uzman kişi dışında tamamen kaybolmuştu.”</p>

  <p class="normal">Bu “neo-bizantin” notalama sisteminin kökeni kilise müziğine dayanır ve hiç kuşku yok ki yeni notalama sisteminin temel uygulama alanının Rum Ortodoks kilise müziği olacağı düşünülmüştü. Bununla birlikte, Fener Rum Ortodoks Patrikhanesi ve kilise hiyerarşisi, bu yeni notalama sisteminin gerek Rumca gerekse Türkçe, tüm dindışı eğlence müziğinin basım ve yayımında da kullanılmasını uygun gördü ve bunu teşvik etti. Rum Ortodoks kilise geleneğinde müzik türleri hakkında <span class="normal1">esoteric,</span> yani kilise içi, ve <span class="normal1">exoteric</span>, yani kilise dışı olarak ikili bir tasnif vardır. Ne var ki, 1830 ve 40’lı yıllara gelinceye kadar dinî musıki için kilisenin kullandığı bir nota yazım sisteminin dindışı musıki türleri için de kullanılması hiç düşünülmemişti.</p>

  <p class="normal">Ancak, Fener Ortodoks Patrikhanesi, ondokuzuncu yüzyılda bu konudaki tavrını değiştirip <span class="normal1">Ermineia tin exoterikis mousikis’in</span> (1843) yazılıp basılmasına aracı olmuştur. Kitabın yazarlarının Stefanos Domestikos ve Konstantinos Protopsaltis olduğu belirtiliyor. Ancak, <span class="normal1">Erminea</span>’nın bütünüyle 1749 tarihini taşıyan Kyrillos Marmarinos’un elyazması risalesinden esinlendiği ve Marmarinos’un metnine bazı yorumlar ilâvesiyle yetinildiği anlaşılıyor<span class="normal1">5</span>.</p>

  <p class="normal">Bu kitapta Osmanlı/Türk geleneksel müziğinin makam ve usulleri gösterilmekte ve kilise hanendelerinin bu “dış” musıkiyi öğrenebilmeleri için bu neo-bizantin notayla çeşitli örnekler verilmektedir. Bu kitabın önsözünde de bu kitabın yayınlanmasının esas amacının kilisedeki notalama sistemi kullanılarak “dindışı musıkinin” öğrenimini kolaylaştırmak olduğu açıkça belirtiliyor. Bu öğrenimi kolaylaştırmak ve pekiştirmek üzere de kitabın 54-80. sayfaları arasında 53 makamlı pedagojik nitelikte bir <span class="normal1">kâr-ı natık</span> notası vardır. Benzer bir <span class="normal1">kâr-ı nâtık</span> 1843’teki <span class="normal1">Pandora</span>’da da vardır. 1881’deki <span class="normal1">Methodiki Didaskalia</span>’da ise Bursalı Panayiotis Kiltzanidis <span class="normal1">Erminea</span>’daki kâr-ı nâtığa (kendi deyimiyle “makamlar kârı”nı) benzer bir eseri de kendi kitabına dercetmiştir.</p>

  <p class="normal">Rudolf Maria Brandl, geleneksel Osmanlı/Türk müziğine bu olumlu bakışın Patrikhane’nin ve “Fenerli” Rumların hiçbir zaman büyük bir sempatiyle bakmadıkları yeni Yunan devletindeki ani ve yoğun kültürel “batılılaşma”ya bir tepki olarak geliştiğini<span class="normal1">6</span> iddia ediyor. Brandl’ın, yeni notalama sisteminin şaşırtıcı şekilde hızla yaygınlaştırılmasını ondokuzuncu yüzyılda Ortodoks Rum ve <span class="normal1">Karamanlı</span> kurumlarının her zaman Osmanlı/Türk kültürüne büyük yakınlıklarıyla açıklamaya çalışan cesur tezi henüz tam anlamıyla kanıtlanmış değildir.</p>

  <p class="normal">Brandl’a göre Rum Ortodoks Patrikhanesi, genel anti-Batıcı tutumunun sonucu olarak bu yeni (ancak yine de Bizanslı ve “Doğulu” olan) notalama sisteminin yaygınlaşmasına destek vermiştir. Böylece, Ortodoks kilise müziğinin yazımına uygunsuz olduğu düşünülen, ve belki de Rum Ortodoks Patrikhanesi tarafından Vatikan’la ya da Katolik Kilisesi’yle ilişkilendirilen ve Ortodoks Hristiyanların dinsel müziği için bir yozlaşma kaynağı olarak görülen porte’li Batı notasının kullanımı engellenmeye çalışılmıştı. Bunun ne derece doğru olduğunu bilemiyoruz. Ne var ki, bu yeni-bizantin notalama sistemi yaygınlaşmasını, hem basımını kolaylaştıran, hem de bilgi ve dağıtım kanalları sağlayarak <span class="normal1">Karamanlıca</span> notalı yapıtların daha geniş okur kitlesi bulmasını sağlayan Rum Ortodoks Kilisesi’ne borçlu olduğu da bir gerçektir.</p>

  <p class="normal">Karamanlıca müzik yapıtlarının iki tanesinin (<span class="normal1">Kallifonos Seirin</span> [2. basım 1888], ve <span class="normal1">Methodiki Didaskalia</span> [1881]) “[Osmanlı] Maarif Vekâleti’nin izniyle” İstanbul’da yayımlanmış olması dikkate değerdir. Ayrıca, bu <span class="normal1">Karamanlıca notalı yapıtlar</span>ın çoğunda, Türk müzik terminolojisine, teknik terimlerine, üslûplarına vb. birer Rumca karşılık sağlama gayretlerine, bu surette Ortodoks Kilisesi’nin müzik terminolojisi ve Osmanlı/Türk müzik kavramları arasında paralellik kurma çabalarına sık sık rastlanıyor<span class="normal1">7</span>. Böylece, sadece Bizans notalama sistemini öğrenmiş olan Rum Ortodoks kilise hanendelerinin kilise dışı müziği okuyup çalmalarına da kolaylık sağlanmış oluyordu.</p>

  <p class="normal">Bu paralellik çabalarının en çarpıcısı, hiç kuşku yok ki bu yapıtların çoğundaki <span class="normal1">Bizans modları</span> (ya da “<span class="normal1">Echos</span>”ları) ile <span class="normal1">Türk/Osmanlı makamları</span> arasında bir <span class="normal1">denklik</span> kurma gayretidir. <span class="normal1">Pandora</span> (1846), örneğin <span class="normal1">makam ve</span> <span class="normal1">usul</span>leriyle birlikte verdiği notalı her Türkçe eserden önce onun karşılığı olan <span class="normal1">mod</span>ları da veriyor. Öncelikle pedagojik bir amaç taşıyan <span class="normal1">Ermineia</span> (1843) ise tam altı sayfayı sadece her Osmanlı musıki makamının “mod” ve “echos” kavramlarıyla açıklanmasına ayırmıştır. Makamların modlarla karşılıkları <span class="normal1">Lesbia Sappho</span> ve <span class="normal1">Mousikon Apanthisma</span> ve hatta bir geç dönem yapıtı olan <span class="normal1">Asias Lyra</span>’da bile vardır. Bu son üç yapıtta şarkı makam ve usullerinin yanı sıra her parçanın <span class="normal1">Echos</span>’unun kodlanmış işaretleri de bulunuyor.</p>

  <p class="normal"><span class="normal1">Echos</span> ve makam kavramları arasındaki akrabalık “neo-bizantin” notalamanın bulucu ve kurucusu olan Madytonlu Chrysanthos’un bizzat verdiği Bizans “Echos”larının tanımında da mevcut: “Echos, başlarken ve biterken hangi tonların yasaklanıp, hangilerinin seçileceğini ve nerede başlanıp bitirileceğini bilen uzman müzisyenlerin pratiklerine göre düzenlenmiş melodi şemasıdır.”<span class="normal1">8</span> Bu ifade, bizdeki makam kavramının hiçbir tecrübeli Osmanlı/Türk müzisyenince reddedilemeyecek kadar açık seçik ve kapsamlı bir tanımını içeriyor.</p>

  <p class="normal">Bursalı Panayiotis Kiltzanidis’in 1881 yılında yayınlanan <span class="normal1">Methodiki Didaskalia</span>’sında da Rum Ortodoks kilise müziğiyle Kiltzanidis’in deyimiyle “asil ve yüksek dindışı müziğin” kaynaştırılması gayretleri özellikle belirgindir. Büyük ölçüde hem Kantemiroğlu edvârından hem de Haşim Bey Mecmuasından esinlenmiş olan Kiltzanidis Rum Ortodoks kilise müziğiyle geleneksel Osmanlı/Türk müziğinin esas yapı taşlarının aynı olduğu kanısındadır. Her makamı bir Echos’a denk getirir, neo-bizantin notayla o makamın örnek bir seyrini verir ve örnek olarak da kitabında Dede Efendi’nin “Rast getirip fend ile sayd etti Hümayı” güfteli kâr-ı natığını “Makamlar Semaîsi” adı altında verir.</p>

  <p class="normal"><span class="normal1">Karamanlıca</span> <span class="normal1">notalı eserlerin</span> en önemlilerinin <span class="normal1">iç yapısı</span> da doğrudan doğruya Osmanlı/Türk güfte mecmuaları geleneğinden esinlenmiştir. Bu kitapların eski güfte mecmualarıyla bazı ortak özellikleri örneğin şunlardır: Makamlar ve bu makamlardaki eserler makamın karar perdesine göre sıralanmıştır. Başlangıç hep Rast makamı iledir. Hatta bir iki yerde bu makam adı “Makamların anası” olarak geçiyor. Rast’tan sonra, sırasıyla Dügâh, Segâh, Irak, Acemaşiran, Hüseynîaşiran ve Yegâh perdelerinde karar veren makamlar sıralanırlar. Her bölüm içinde de basit makamlarda bestelenmiş eserler, bileşik makamlarda olanlardan (yani <span class="normal1">Terkip</span>lerden) önce gelir. Bu yapı, hiçbir Türkçe güfte içermeyen, yalnızca Grekçe şarkılar içeren <span class="normal1">Pandora I’de</span> (1843) bile görülebilir. <span class="normal1">Karamanlıca</span> <span class="normal1">güfte</span> <span class="normal1">mecmuaları</span> ise bu düzene uymazlar, güfteler bunlarda karmaşık bir biçimde sıralanır.</p>

  <p class="normal">Aynı makam ya da terkip içindeki eserler ise ondokuzuncu yüzyılın normal fasıl düzenine göre sıralanırlar. Önce <span class="normal1">Beste</span>ler, sonra <span class="normal1">Semaî</span>ler ve en sonra da <span class="normal1">Şarkı</span>lar gelir<span class="normal1">.</span> Her eserin başlığında makam, usul ve eserin formu belirtilir. Bütün bu müzik yayınları arasında yalnızca <span class="normal1">Mousikon Apanthisma</span> (1856) ve <span class="normal1">Asias Lyra</span> (1908) her eserin bestekârının da adını verir<span class="normal1">.</span> Güfteler genellikle notaların sonundadır.</p>

  <p class="normal">Bu notalı <span class="normal1">Karamanlıca</span> yayınların özellikle Rum bestekârların eserlerini tanıtmak ve yaymak için mi düzenlenmiş oldukları sorusu ilk elde akla gelebilir. Ne var ki, yayınlar dikkatle incelenirse bunun böyle olmadığı açıkça görülür. Örneğin <span class="normal1">Evterpi</span> (1830) toplam olarak 89 adet notalı eser içeriyor ve biz bunların 65’inin bestekârını teşhis edebildik. Bu 65 notalı eserden sadece altı tanesi Rum bestekârlara aittir. 1846’da yayınlanan <span class="normal1">Pandora’</span>daki 95 notalı eserden 79’unun bestekârını bulabildik. Bunların sadece <span class="normal1">yedi</span>si (ki bunların dördü de <span class="normal1">Evterpi</span>’de de bulunuyor) Rum bestekârlara aittir. <span class="normal1">Mousikon Apanthisma</span>’daki 171 parçadan yalnızca 16’sı bir Rum bestekâra aittir. Bu oranlar da ondokuz ve yirminci yüzyıllarda yayımlanan Türkçe güfte mecmualarında görülen Rum bestekârlara ait eserlerin göreli ağırlıklarından pek farklı değildir.</p>

  <p class="normal">Bazı şarkı başlıklarındaki yanlışlar da çok düşündürücüdür. Bu yanlışlara en sık ilk notalı yayınlar olan <span class="normal1">Evterpi</span> ve <span class="normal1">Pandora</span>’da rastlanıyor. Gerçekten de, bu iki kitaptaki eser başlıklarının çoğunda eserlerin usulleri ya <span class="normal1">Sofyan</span> ya da <span class="normal1">Semaî</span> olarak verilmiştir ve bu usuller çoğu kez yanlıştır. Oysa aynı <span class="normal1">Evterpi’</span>nin 43-45. sayfaları arasında Osmanlı/Türk musıkisinin o dönemde sıkça kullanılan büyüklü küçüklü 21 tane usulünün darpları verilmekte, usuller tek tek açıklanmaktadır. Makam isimleri ve eser formlarına gelince, her ne kadar zaman zaman bazı Karamanlıca yayınlarda <span class="normal1">Gümüş Gerdan</span>, <span class="normal1">Sırf Bûselik, Sırf Hicaz, Sırf Uşşak</span> ve <span class="normal1">Tiz Segâh</span> gibi duyulmamış makam adlarına rastlansa da, eserlerin makamları genellikle doğru olarak veriliyor. Eserlerin usullerinin neredeyse sistematik bir şekilde basitleştirilerek verilmiş olmasının nedenleri ancak daha ayrıntılı araştırmayla ortaya çıkabilecektir.</p>

  <p class="normal"><span class="normal1">Evterpi (1830) ve Pandora-II (1846)</span></p>

  <p class="normal">En önemli <span class="normal1">Karamanlıca</span> nota yayını hiç kuşkusuz <span class="normal1">Mousikon</span> <span class="normal1">Apanthisma’dır</span> (1856, 1872) ve bu geniş kapsamlı mecmuanın özel olarak incelenmesi gerekir.</p>

  <p class="normal">Ancak, 1854 yılı ilk Türkçe basılı güfte mecmuası olan <span class="normal1">Haşim Bey Mecmuası</span>nın yayınlandığı yıl olması nedeniyle Osmanlı/Türk müzik tarihinde bir dönüm noktası sayılır. <span class="normal1">Mousikon Apanthisma</span> ise çok kapsamlıdır ama esas itibarıyla Haşim Bey Mecmuasından ve onun içeriğinden esinlenmiştir. O kadar ki, <span class="normal1">Mousikon Apanthisma’</span>nın eski <span class="normal1">Edvâr’</span>ları andıran birinci bölümü Haşim Bey’in güfte mecmuasındaki teorik bölümün neredeyse bir kopyası gibidir.</p>

  <p class="normal">Bu nedenle biz daha yakından incelemek üzere Haşim Bey Mecmuası öncesinin iki önemli <span class="normal1">Karamanlıca</span> <span class="normal1">notalı yayınını</span> seçtik: İlk müzik yayını olan <span class="normal1">Evterpi</span> (1830) ile <span class="normal1">Pandora-II</span> (1846). Bu iki yayının Osmanlı/Türk müzik tarihi ve kronolojisi hakkında sağladıkları bilgilere dikkat çekmek istiyoruz.</p>

  <div class="calibre1" id="calibre_pb_39"></div>
</body>
</html>
