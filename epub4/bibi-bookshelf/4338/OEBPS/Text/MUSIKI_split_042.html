<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>kMusikiden-muzige</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h2 class="calibre4" id="calibre_toc_15">Ziya Gökalp ve Türk Musıkisinde<br class="chapter" />
  Modernleşme/Sentez Arayışları</h2>

  <p class="normal">Ziya Gökalp (1876-1924) müzisyen ya da müzikolog değildi. Böyle bir iddiası da yoktu zaten. Bu konuda yazdıklarına bir asırlık bir mesafeden baktığımızda müzikten az çok anladığını dahi söylemek zor. Bu konuya ilişkin yazdıklarında da göreceğimiz gibi, çok sayıda bilgi, yorum ve değerlendirme hataları var.</p>

  <p class="normal">Ancak, Ziya Gökalp’ın bir doktrin adamı, bir ideolog olarak ağırlığı ve Gökalpçi fikirlerin Cumhuriyet’in resmî ideolojisinin (ve bu arada Cumhuriyet’in ilk elli yılının kültür ve müzik politikalarının) oluşmasında oynadığı stratejik rol göz önüne alınınrsa Türk musıkisi konusunda yazdıklarına bir ülkü, bir tür siyasi program olarak bakmamak mümkün değil. Ziya Gökalp’ın müzik konusundaki görüş ve önerileri gerçekten de Türkiye Cumhuriyeti’nin ilk elli yılının resmî müzik politikalarına ideolojik zemin teşkil etmiştir. Gökalp’ın Osmanlı musıkisinin geçmişi ve Türkiye’deki geleceği hakkındaki görüşlerini <span class="normal1">Yeni Mecmua</span>’da yayınlanan “Bedii [Estetik] Türkçülük”<span class="normal1">1</span> başlıklı bir makalesinde ve <span class="normal1">Türkçülüğün Esasları</span> kitabının “Millî Musıki” bölümünde<span class="normal1">2</span> bulabiliyoruz.</p>

  <p class="normal">Ziya Gökalp’a göre, bugün geleneksel Osmanlı/Türk musıkisi olarak adlandırdığımız aşağı yukarı dört asırlık bildiğimiz şehirli müzik geleneği esas itibarıyla Türk değildir. Ziya Gökalp’a göre bu müzik Eski Yunan ve Bizans kökenli, Arap ve Acem kırmasıdır. Özetle yabancı ve gayri millîdir. Gerçekten Türk olan (ve Gökalp’ın kavramsal tasnifine göre Türk hars’ının bir parçası olan) yalnız ve yalnız halk türküleridir. Türk ruhunu sadece onlar içerir ve yansıtır. Ne var ki, bu halk türkülerinin hiçbiri de gerçekten muasır değildir. Çağdaşlığı ise artık Şark’ta değil, ancak Garp müziğinin tekniğinde ve armonisinde bulmak mümkündür.</p>

  <p class="normal">Çağdaşlık ve millîlik çizgilerini böylece keskin bir şekilde çizen Gökalp’in çağdaş bir Türk müziği için öngördüğü sentez programı bu noktadan hareket eder:</p>

  <p class="normal">“Bugün işte şu üç musıkinin karşısındayız: Şark musıkisi, Garp musıkisi, halk musıkisi.</p>

  <p class="normal">Acaba bunlardan hangisi bizim için millîdir? Şark musıkisinin hem hasta hem de gayri millî olduğunu gördük. Halk musıkisi harsımızın, Garp musıkisi de yeni medeniyetimizin musıkileri olduğu için her ikisi de yabancı değildir. O halde, millî musıkimiz memleketimizdeki halk musıkisiyle Garp musıkisinin imtizacından [bir araya gelip karışmasından] doğacaktır. Halk musıkimiz bize birçok melodiler vermiştir. Bunları toplar ve Garp musıkisi usûlünce armonize edersek hem millî hem de Avrupaî bir musıkiye malik oluruz. Bu vazifeyi ifa edecek [yerine getirecek] olanlar arasında Türk Ocaklarının musıki heyetleri de dahildir. İşte Türkçülüğün musıki sahasındaki programı esas itibarıyla bundan ibaret olup, bundan ötesi millî musikârlarımıza aittir.”3</p>

  <p class="normal">Ziya Gökalp’ın musıkiyle ilgili fikirleri ve programı <span class="normal1">Türkçülüğün</span> <span class="normal1">Esasları</span> kitabında yer alan “Millî Musıki” başlığı altında iki yoğun sayfaya sığıyor. Gökalp’a göre Türkiye’nin Millî Musıkisi (Halk Türküleri + Garp Armonisi) formülünden doğacaktır. Başka hiçbir bileşim, hiçbir arayış çağdaş bir millî musıki oluşturulmasına izin vermez. Gökalp’in bu sentez anlayışına <span class="normal1">basit sentez</span> diyebiliriz. Bu anlayış Türk Ocakları ve daha sonra Halkevleri aracılığıyla Cumhuriyet’in ilk elli yılının müzik politikalarının egemen görüşü haline gelecektir.</p>

  <p class="normal">Gökalp burada Doğu Avrupa’da (Çekoslovakya, Macaristan, özellikle de Rusya’da) ondokuzuncu yüzyıl ortalarından itibaren filizlenen “ulusal müzik” akımlarından esinlenmiş, bunlardan türettiği Türk müziğinde “çağdaşlaşma” formülünü de olabildiğince basit ve katı bir biçimde dile getirmiştir. Ondokuzuncu yüzyıl ortalarından itibaren Rusya’da Borodin, Rimski-Korsakof, Mussorgski, Balakirev ve Cesar Cui’den oluşan “Rus beşleri” grubunun karşılığı olarak –ama onlardan neredeyse bir yüzyıl sonra– Cemal Reşit Rey, Ahmet Adnan Saygun, Necil Kâzım Akses, Ulvi Cemal Erkin ve Hasan Ferid Alnar’dan oluşan topluluğa “Türk beşleri” adının yakıştırılması da Gökalp’çı ve ironik bir tecellidir.</p>

  <p class="normal">Filhakika, Gökalp’tan önce onunkinden daha da basit bir müzik sentezi anlayışı da varolmuş olabilir. Örneğin, Necip Asım [Yazıksız], <span class="normal1">Türk Yurdu</span> dergisinde 1918 yılında yayımlanmış “Dilimiz, Musıkimiz” adlı bir makalesinde mutlaka Anadolu halk şarkı ve türkülerini toplamak ve bunlardan hareketle millî operalar, senfoniler ve oratoryolar yaratmak gerektiğini ateşli bir biçimde savunur ve, sonuç olarak</p>

  <p class="normal"><span class="normal1">“Ondan sonra, millî bir musıki ibdaı</span> [ortaya koyma] <span class="normal1">hususundaki muvaffakiyetleri</span> [başarıları] <span class="normal1">herkesin müsellemi olan Macarlar gibi, biz de millî bir musıki vücuda getirmek için Macaristan’dan bir musıki âlimi getirmek, bu külliyatı ona tevdi etmek gerekir”</span>4</p>

  <p class="normal">diye ekler.</p>

  <p class="normal">Ziya Gökalp’ın önerdiği sentez elbette ki Necip Asım’ınkinden bir nebze ileridedir. Gökalp hiç değilse çağdaş bir millî musıki çıkarmak görevini Türk müzisyenlere tevdi ediyordu. Ne var ki, Türkiye Cumhuriyeti için önerdikleri müzik programı esas itibarıyla aynıdır ve geleneksel Osmanlı/Türk müziğine ve Türkiye’de müziğin geleceğine bakışlarındaki müsteşrik (Orientalist) ve yabancılaştırıcı zihniyet ortaktır. Türkiye’de müziğin gelecekte izlemesi gereken istikamete dair daha ince ve daha esnek bir müzik sentezi anlayışına dayanan müzik politikaları Cumhuriyet’in ilk on yılında Hüseyin Sadettin Arel, Rauf Yekta Bey, Mahmut Ragıp Gazimihâl ve daha başkaları tarafından da ortaya konacaktır. Gerçi, bu görüşlerin teşvikiyle yapılan 1920’li ve 30’lu yıllardaki Anadolu’nun çeşitli yörelerinden halk türküleri derleme çalışmalarının ve bunları izleyen çeşitli yayınların olumlu yanlarını da görmemek elde değil.</p>

  <p class="normal">Ne var ki, Türkiye Cumhuriyeti’nin ilk elli yılının kültür ve müzik politikalarında iktidarın hâkim kılacağı görüş sistematik olarak Gökalp’ınki olacaktır. Gerek “millî musıki” politikası önerileri ve müziklerin “ilerici” veya “gerici” diye sınıflandırılması, gerekse 1930’lu yıllarda bir “Musıki inkılâbı” yapılmasına ilişkin girişimler esas itibarıyla hep Gökalpçı görüşlerden mülhemdir<span class="normal1">5</span>.</p>

  <p class="normal">Aslında bu Gökalpçı millî müzik politikası Ziya Gökalp’ın en genel sosyolojik düzeyde yaptığı “hars/medeniyet” ayırımının müzik alanına yansımasından ibarettir. Müzikte “çağdaş uygarlık seviyesine” erişmenin temellerini de bu ayırıma dayandırır. Bu konuda yazdıkları son derece açıktır:</p>

  <p class="normal"><span class="normal1">“Memleketimizde bunlardan başka yanyana yaşayan iki musıki vardır. Bunlardan birisi halk arasında kendi kendine doğmuş olan Türk musıkisi, diğeri Farabî tarafından Bizans’tan tercüme ve iktibas olunan Osmanlı musıkisidir. Türk musıkisi ilham ile vücude gelmiş</span> [ortaya çıkmış]<span class="normal1">, taklitle hariçten alınmamıştır. Osmanlı musıkisi ise taklit vasıtasıyla hariçten alınmış ve ancak usulle devam ettirilmiştir. Bunlardan birincisi harsımızın, ikincisi ise medeniyetimizin musıkisidir. Medeniyet, usulle yapılan ve taklit vasıtasıyla bir milletten diğer millete geçen mefhumların</span> [kavramların] <span class="normal1">ve tekniklerin mecmuudur</span> [toplamıdır]<span class="normal1">. Hars ise hem usulle yapılamayan hem de taklitle başka milletlerden alınamayan duygulardır...”*</span></p>

  <p class="normal">Yani, <span class="normal1">hars</span> bir milletin özüne, ruhuna, benliğine; <span class="normal1">medeniyet</span> ise bunların geçici olarak büründüğü kaba tekabül ediyor. Biri özdür, diğeri de biçim. Öz ise, hangi biçime bürünürse bürünsün, elbette ki nitelik değiştirmez. Bu ayırım katı bir biçimde musıki alanına uygulandığı zaman, yani Türk milletinin – tıpkı gömlek değiştirir gibi– medeniyet değiştirdiğinde ne sonuca varılacağı son derece açık. Eski Osmanlı “biçim” kolayca ifraz edilecek, yerine aynı kolaylıkla Batı müziği armonisinin gömleği giyilebilecektir. Bu arada Ziya Gökalp Osmanlı musıkisini Türk saymadığını, onu “...Farabî tarafından Bizans’tan tercüme ve iktibas edilen ...taklit vasıtasıyla hariçten alınmış...” bir musıki olarak gördüğünü açıkça ifade ediyor.</p>

  <p class="normal">Ziya Gökalp’ın bu görüşü şiddetli polemiklere kaynaklık edecek, Türkiye’de müzik alanında “millîliğin” hangi noktada aranması ve bulunması gerektiği uzun yıllar boyunca tartışma konusu olacaktır. Gökalp’ın bu görüşlerine ilk kapsamlı cevap Rauf Yekta Bey’den gelmiştir. Rauf Yekta Bey geleneksel Osmanlı/Türk müziğinin aslında bir tek müzik olduğunu öne sürer. Türk müziğinin de gerek tarihsel gerekse teknik açılardan birbirinden ayırt edilmemesi gereken “avama” hitap eden spontane bir Halk müziği kanadı ile daha ince ve rafine bir zevke hitap eden bir “havass” kanadı bulunduğunu öne sürer. Rauf Yekta’ya göre esas itibarıyla bir tek Türk musıkisi vardır, bunun iki kanadı da aynı teorik ses sistemine tâbıdirler ve Türk modernleşme süreci bu musıkinin hiçbir kanadını yok saymamalıdır.</p>

  <p class="normal">Ziya Gökalp’ın klâsik Türk müziğini yabancı kökenli olduğu gerekçesine dayanarak tüm modernleştirme girişimlerinden dışlamaya çalışması ise, daha önce de belirttiğimiz gibi, hiçbir anlamlı tarihsel ya da teknik gerekçeye dayanmıyor<span class="normal1">6</span>. Rauf Yekta Bey’in bu noktadaki kanıt ve argümanları kuşkusuz Ziya Gökalp’ınkilerden daha ikna edicidir<span class="normal1">7</span>. Rauf Yekta’nın bu bakış açısı daha sonra, başta Hüseyin Sadettin Arel ve Dr. Suphi Ezgi olmak üzere birçok yandaş bulmuştur. 1975’te kurulan İstanbul Devlet Türk Musıkisi Konservatuvarı bu bakış açısının izlerini taşır, zira bu konservatuvar aynı çatı altında hem klâsik Türk müziği hem de Halk müziği öğretilecek bir yapıda kuruldu.</p>

  <p class="normal">Müzikte biçim ve içerik ilişkilerini bu kadar basite indirgemesi ister istemez Ziya Gökalp’ı gerek teknik gerekse tarihsel yorumlarında bazı önemli çelişkilere ve yanlışlara itiyor<span class="normal1">8</span>. Gökalp, Şark ya da Osmanlı musıkisinin soysuzluğunu, yabancılığını, gayri millî niteliğini belirtmek için özellikle teknik ve müzikolojik birtakım savlara başvuruyor. Öncelikle ve özellikle vurguladığı, “çeyrek sesler” meselesidir. Gökalp’a göre “çeyrek sesler”in varlığı Osmanlı musıkisinin Yunan ve Bizans kökenli olduğunu kanıtlamaya yetiyor:</p>

  <p class="normal"><span class="normal1">“Şark musıkisine gelince, bu tamamiyle eski halinde kaldı. Bir taraftan çeyrek sesleri muhafaza ediyordu, diğer cihetten</span> [taraftan] <span class="normal1">armoniden hâlâ mahrum bulunuyordu. Farabî tarafından Arapçaya naklolunduktan sonra bu hasta musıki sarayların rağbetiyle Acemceye ve Osmanlıcaya da naklolunmuştu...”*</span></p>

  <p class="normal">“Çeyrek sesler” deyiminin içerdiği çarpıtmaya önce parmak basmak gerek. Türk musıkisinde “çeyrek ses” diye bir şey yoktur. Tam ve yarım seslerden farklı ses aralıkları vardır ki bunlar da hiçbir zaman bir sesin dörtte birine eşit değildir<span class="normal1">9</span>. Eğer Gökalp’ın kastettiği tampere olmayan, Batı müziğindeki şekilde standardize edilmemiş ses aralıkları ise, o zaman bu aralıklar ya da benzerleri halk türkülerinde de vardır. Her ne ise, bu yanlış deyimin dilimize yerleşip Batı müziği yanlısı çevrelerde bir Türk müziğini küçümseme aracı olarak kullanılmasında en önemli etken, bu terimin Gökalpçı ideolojik çerçevedeki yeri olmuştur.</p>

  <p class="normal">Ziya Gökalp’a göre Osmanlı musıkisinin gayri millîliği, millî olmayan bir tekniği, yani Yunan’dan ve Bizans’tan alınan “çeyrek sesleri” kullanmakta olmasından ileri geliyordu. Bu müziğe “Türk musıkisi” adı yakıştırılamaz. Gökalp’ın ona verdiği ad çok anlamlıdır: “Osmanlı ittihad-ı anâsır musıkisi”, yani Osmanlı’ya mahsus, özce Türk olmayan ve zaten artık geçmişte kalmış olan Osmanlı toplumunu oluşturan çeşitli unsurların ortak musıkisi.</p>

  <p class="normal">Ne var ki, çağdaş Türk musıkisinin ruhunu teşkil edecek olan halk türkülerinde bile bu soysuz “çeyrek sesler” mevcut bulunduğuna göre, mantıklı ve tutarlı olmak gerekirse özgün ve gerçekten millî yeni bir müzik tekniğinin icadı gerekmez mi? Ancak, burada tutarlılık aramak gerekmiyor. Gökalp’a göre Batı’nın gayri millî ve Türk ruhuna tekabül etmeyen armonisiyle millî bir musıki pekâlâ yaratılabilecektir. Burada altı çizilmesi gereken, Türkiye’nin müzik geleceği için program çizmeye soyunan Gökalp’ın temel tercihlerinin teknik ya da müzikal nitelikte değil, esas olarak ideolojik ve siyasî olduğu gerçeğidir.</p>

  <p class="normal">Müzikte kullanılan ses aralıklarının, ses sisteminin ya da tekniklerin tarihte hangi etkiler altında kalmış olduğuna bakıp ulusallık kanıtları aramak, Hüseyin Sadettin Arel’in ifadesiyle,“Türk Musikisi Kimindir?”<span class="normal1">10</span> biçiminde uzun, anlamsız ve yanıltıcı tartışmalara yol açmıştır. Daha da ötesinde, hem müzik tekniğinin hem de ses sisteminin gayri millî olduğuna <span class="normal1">a priori</span> olarak karar verilince, örneğin, Türk müziğinin “teksesli” olması durumunu Osmanlı’nın sosyal ve siyasal yapısına bağlayıp, oradan hareketle bazı müzikal ve tarihsel teoriler inşasına teşebbüs edenler dahi oldu. Teksesliliği “feodalizme” çoksesliliği de “kapitalizme” bağlayanlar ve bu ilkel, mekanik ve dogmatik Marksizm türünü Gökalpçı ideolojinin yardımına çağıranlar da oldu.</p>

  <p class="normal">Sonuç itibarıyla de Cumhuriyet döneminde klâsik Türk musıkisine sarılıp ona sahip çıkanlar Gökalpçı olmadılar. Dolayısıyla da Cumhuriyet’in ilk elli yılının müzik politikasının kilit noktalarını tutmuş olan bazı müfrit Gökalpçılar tarafından hem bu musıkinin kendisinin hem de yandaşlarının bir bütün olarak ‘gerici’ ya da ‘mürteci’ olarak damgalanmalarına şaşmamak gerek.</p>

  <p class="normal">Esnek Sentez ve Mahmut Ragıp Gazimihâl</p>

  <p class="normal">Halk müziğinin saflığı ve bekâreti, dolayısıyla da “millî ruhu” en yetkili biçimde temsil etme yeteneğine sahip olması, Batılı müzik teknik ve araçlarının olduğu gibi ithalinin kaçınılmaz bir gereklilik olduğu, müzik alanında ilerleme ve çağdaşlaşmanın, millî bir musıki oluşturulmasının ancak bu ikisinin bir araya gelmesiyle mümkün olabileceği... bu Gökalpçı temaların hepsini Mahmut Ragıp’ta bulabiliriz. Önemli bir müzikolog, müzik tarihçisi ve folklorcu olan Gazimihâl (1900-1961), esas itibarıyla katı Gökalpçı görüşlere aynen katılır, hatta bu sentez anlayışını Ziya Gökalp’tan önce geliştirdiğini iddia eder.</p>

  <p class="normal">Gazimihâl, örneğin 24 Mart 1922 tarihli <span class="normal1">Akşam</span> gazetesinde yayınlanan bir makalesinde millî musıkinin nasıl doğduğunu ve doğacağını şöyle ifade ediyor:</p>

  <p class="normal"><span class="normal1">“Yeni nasiyonalistler...en evvel bâkir ruhları yeni teknik kalıplara dökmekle işe başlıyorlar ve muvaffakiyetleri şüphesiz pek büyük oluyor.”</span></p>

  <p class="normal">İlkel fakat bâkir millî musıki ruhunu ileri tekniklerle techiz edip çağdaş millî musıkiyi yaratmak konusunda Ziya Gökalp ile fikir birliğini şöyle tescil ediyor Mahmut Ragıp:</p>

  <p class="normal"><span class="normal1">“Kendi yazdıklarımı Gökalp’ın düşüncelerinden evvel getirişim onun benden fikir aldığını iddia maksadıyla değildir. Bilâkis, benim onun tesiri altında kalmadığımı göstermek içindir.”*</span></p>

  <p class="normal">Rauf Yekta’nınkinin tam aksi bir tavırla Mahmut Ragıp, Gökalp’ın görüşlerine, onun musıki konusunda yaptığı büyük hatalara rağmen katıldığını açıkça belirtir:</p>

  <p class="normal"><span class="normal1">“Gökalp gibi âlimlerimiz, musıkişinas olmamak yüzünden sık sık musıki hataları yapmışlar ise de, bizce muhterem olan cihet, onların cesaret-i medeniyeleri ve esas içtihatlarıdır</span> [görüşleridir]<span class="normal1">.”</span>11</p>

  <p class="normal">Nitekim de Mahmut Ragıp 1920’li yıllarda yayımlanan birçok makale ve kitabında açıkça Gökalp’ın müzik konusundaki bilgi eksiklerini kapatmayı amaçlar. Gazimihâl’in müzikoloji ve folklor araştırma ve derlemelerinin büyük bir bölümü esas olarak Türk halk ezgilerinin Orta Asya kökenli olduklarını, yabancı etkiler altında kalmadıklarını ve dolayısıyla Türk millî ruhunun en saf müzikal ifadesi olduklarını savunmaya yöneliktir. 1928’de yayımlanan <span class="normal1">Anadolu Türküleri ve Musıki İstikbalimiz</span> kitabının başlığı da gerçekten Gökalp’ın programının veciz bir ifadesidir.</p>

  <p class="normal">Mahmut Ragıp’ın çalışmaları bu çizgiler etrafında gelişir. Ancak, çağdaş bir müzik ‘sentez’ine varmak için izlenecek yol, kullanılacak malzeme konusunda Mahmut Ragıp, Ziya Gökalp’ın dogmatik halkçılığına oranla daha esnek ve eklektik bir yöntemi savunur. Örneğin, Gökalp’ın ölümü münasebetiyle <span class="normal1">Millî Mecmua</span>’da yayımladığı bir makalede Anadolu halk ezgileri arasından en değerlilerinin seçilip armonileştirilmesinin ulusal musıkinin gelişmesi için tek yol olarak seçilip empoze edilmesinin yersiz bir kısıtlama olacağını savunur<span class="normal1">12</span>. Mahmut Ragıp’a göre millî besteci elbette Batı tekniğini kullanmak zorundadır, ama melodik ilham kaynaklarını başka yerden de alabilmelidir. Musıkide milliyetçiliği Gökalp’ın yaptığı gibi böyle dar bir cendereye sokmanın ifrat olacağını söyler Gazimihâl:</p>

  <p class="normal"><span class="normal1">“Binaenaleyh, yetişecek bestekârlarımıza halktan iktibası riayeti mecburi bir saha olarak değil, icabında kabil-i istifade bir yol olarak irae edebiliriz</span>.<span class="normal1">”</span>13</p>

  <p class="normal">Mahmut Ragıp halk melodilerinin armonizasyonuna yapışıp kalmanın yeni bestecilerin ilham ufuklarını daraltabileceği korkusunu dile getiriyor ve “yeni esere millî kokunun münhasıran halka rücu ile zerkedilebileceğine” inanmıyor. Mahmut Ragıp, Necip Asım ya da Halil Bedii gibi müfrit Gökalpçıların yalnızca halk nağmelerinden mülhem eserlerin millî sayılabileceği ve bunun dışındaki beste tecrübelerinin “millîlikle” asla bir ilgisi bulunamayacağı yolundaki görüşlerine her şeyden önce sanat eserleri yaratıcısının özgürlüğü adına karşı çıkar:</p>

  <p class="normal"><span class="normal1">“Şahsî temayülleri, tefekkür tarzları, istidatları, içtimai terbiyeleri ile o kadar farklı olan insanları san’at gibi hür bir sahada kundaklı içtihatlara uymaya mecbur etmek, bunca ibda’ menbalarını tıkamak ve halkın göz ve kulaklarını çerçeveli san’at tezahürlerine sevkedip, haricindeki eserlere lâkaydi</span> [ilgisizlik] <span class="normal1">ve istihfaf</span> [hafife almak] <span class="normal1">muamelelerini celbettirmek</span>[çekmek] <span class="normal1">... başlangıç için fecidir.”</span>14</p>

  <p class="normal">Estetik yaratıcılık alanında özgürlüğün esas olduğunu vurgulayan takdire şayan bir aklıselim örneğidir bu. Gökalp’ın yaptığı gibi millî bestecilerin ilham kaynaklarını önceden sınırlamadığımız zaman ne olacaktır? Mahmut Ragıp bu konuda da şunları yazar:</p>

  <p class="normal"><span class="normal1">“Elyevm</span> [bugün] <span class="normal1">iki türlü millî musıkiye malik bulunuyoruz: 1. Anadolu musıkisi, 2. Şehirlere mahsus olan eski havass musıkisinin mâbâdı</span> [devamı] <span class="normal1">olan (ince saz musıkisi)dir... her ikisi de millîdir çünkü millî hayatlarımızın ihtiyaçları ve nev’ilerinin eserleridirler, bizim ruhumuzdan doğmuşlardır.</span>15<span class="normal1">”</span></p>

  <p class="normal">Gazimihâl’in “ince saz musıkisi” diye adlandırdığı klâsik musıkiyi millî musıki öğelerinin dışına atmaması önemli bir gerçekçilik kıstasıdır. Ona göre “Türk ruhu”nun yarattığı her şey Türktür, ve gayri millîliğin kıstası sadece coğrafîdir. Şehir ve köy musıkisi ayırımını da yapmaz Gazimihâl. Gökalp’e oranla Türkiye’de geleceğin “millî musıki”sinin kökenlerini ve ufkunu genişlettiği, bu musıkinin kapsamını normatif bir bakışla önceden tayin etmediği, sanatçının yaratıcılığını da peşinen ipotek altına almadığı için Mahmut Ragıp Gazimihâl’in bu sentez anlayışına “esnek sentez” ya da “geniş sentez” adını verebiliriz. Gelecekteki “millî beste ekolünün” yararlanabileceği kaynaklar hakkında da, daha liberal görünen bir bakış açısıyla şöyle yazıyor Mahmut Ragıp Gazimihâl:</p>

  <p class="normal"><span class="normal1">“...şehirlerimiz ahalisi arasında itiyatları</span> [alışkanlıkları] <span class="normal1">kuvvetle yaşayan musıkiler içinde de bu yolda melodi ritm ve şiveleri bulunabilir</span>.”16</p>

  <p class="normal">Aslında Mahmut Ragıp’ın sentez anlayışının ne derece esnek olabileceği de kuşku götürür. Görünüşe bakılırsa Gazimihâl klâsik Türk müziğinin de ulusal bir ürün olduğunu ve onun da Cumhuriyet’in yeni ulusal müziğin yaratılmasında bir öğe olarak kullanılması gerektiğini savunur.</p>

  <p class="normal">Ancak Mahmut Ragıp’ın o dönem eserlerinin bütününe bakarsak Gökalp’ın tüm dogmatizmine bilimsel kılıf ve destekler yaratmaktan da geri kalmadığını görürüz. Örneğin, müzikte kullanılan bestecilik tekniklerini “ileri/geri” olarak sınıflandıran odur. Bu teknikleri Uzak Şark tekniği, Yakın Şark tekniği, ve Garp tekniği olarak üçe ayırır. Türklerin doğudan batıya gittikçe “ilerlemelerinin” ve medeniyet değiştirmelerinin bir sembolü olan bir müzikal sıralama tanımlıyor Mahmut Ragıp. Bu sıralama Türklerin müzikte “ilerlemesinin” kaçınılmazlığını vurgulayan <span class="normal1">hiyerarşidir</span> aynı zamanda:</p>

  <p class="normal"><span class="normal1">“Bu üç sınıf, musıkide üç tekâmül safhasının</span> [ilerleme aşamasının] <span class="normal1">ifadesidir. Türkler de Asya’da iken, birinci sınıf teknik dahilinde eserlerini yazıyorlardı. Hind, İran, Arap medeniyetleriyle teması müteakip</span> [temasından sonra] <span class="normal1">ise ikinci teknik dahilinde çalışmaya başladılar. Nihayet, Tanzimat’tan başlayıp henüz şuurunu</span> [bilincini] <span class="normal1">bulmaya başlayan bir mektep kurmaya çalışıyoruz.”</span>17</p>

  <p class="normal">Ayrıca Gazimihâl Osmanlı şehirlerinin müzik geleneğinin teknik kökenlerinin Arap’tan ve Acem’den alındığından ve bu geleneğin “havassla” sınırlı kalıp “köylere, basit tabakalara inememiş olmasından” uzun uzun söz eder. Özetle, “bâkir ruhları iptidai kalıplardan çıkararak yeni teknik kalıplara dökmek”, ve böylece “Garp tekniğiyle yazılacak Türk eserlerinde millî bir karakterin ve bekâretin yaşamasını mümkün, bir emrivâkî” olarak gören Mahmut Ragıp, aslında Gökalpçı müzik ideolojisinin müzik bilgileriyle donanmış hararetli destekçilerinden sayılmalıdır.</p>

  <p class="normal">Ziya Gökalp’ın katı müzik programı, yayınının hemen ardından ortaya çıkan şiddetli tartışmalara ve Rauf Yekta Bey gibi bir otoritenin kesin muhalefetine rağmen Cumhuriyet dönemi müzik politikalarının belkemiğini oluşturdu. İçerdiği önyargılar, müzik türlerine <span class="normal1">a priori</span> olarak yüklediği olumlu ve olumsuz değer yargıları, Cumhuriyet’le birlikte egemen kültürel ve ideolojik örüntünün bir parçası haline geldi.</p>

  <p class="normal">Klâsik Türk musıkisi geleneği Cumhuriyet’ten hemen sonra bir müzik eğitim ve icra sistemi olarak, siyasal ve kültürel tercihlerden kaynaklanan önemli engellemelere, darbelere maruz bırakıldı. Başka hiçbir sanat dalı için düşünülmemiş olan bir baskı politikası ve bir dizi tepeden inmeci önlem ve yasaklar “musıki inkılâbı” adı altında uygulanmaya çalışıldı. Yerleşik, oturmuş bir müzik geleneği cebren engellenmek istendi ve Türkiye’nin müzik dünyasına bambaşka bir istikamet vermek için özel bir kültür politikası uygulandı, bazı yasaklayıcı ve zorlayıcı önlemler alındı<span class="normal1">18</span>.</p>

  <p class="normal">Müzik alanındaki uygulamaya konmuş tüm tepeden inmeci önlemlerinin ideolojik kökenini Ziya Gökalp milliyetçiliğinde bulabiliyoruz. Türk müzik dünyasının 1920’li ve 30’lu yılların şoklarından bugün bile tam olarak silkinmiş olduğu söylenemez. Cumhuriyet döneminin resmî müzik ideologları görünümünde olan Ahmet Adnan Saygun, Halil Bedii Yönetken, Cevat Memduh Altar, Mahmut Ragıp Gazimihâl gibi yazar ya da bestecileri esasta, ve çok küçük varyasyonlarla hep Ziya Gökalp’a bağlamak mümkün. Müzik alanında dogmatizmin kaynağını, makbul olan müzik türlerinin estetik değil siyasi ve ideolojik kararlarla belirlenmesinin ve estetik değerin kullanılan müzik tekniğine indirgenmesinin kökenini, öncelikle Ziya Gökalp’ın fikirlerinde ve onların etkisinde aramak yanlış olmaz.</p>
</body>
</html>
