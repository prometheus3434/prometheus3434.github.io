<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>kMusikiden-muzige</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h2 class="calibre4" id="calibre_toc_9">Gelenek ve Modernlik Arasında Bir Yirminci<br class="chapter" />
  Yüzyıl Neyzeni: Hayri Tümer (1902-1973)<br class="chapter" />
  ve “Ney Metodu”</h2>

  <p class="normal">Hayri Tümer 1902 yılında İstanbul’da Zeyrek civarında Molla Hüsrev Mahallesi’nde doğdu<span class="normal1"><a href="../Text/MUSIKI_split_048.html#footnote-600-501" id="footnote-600-501-backlink">[501]</a></span> . İlk müzik derslerini Vefa İdadisinde (Vefa Lisesi’nde) okurken aldı. Okulun musıki hocası Zekâi Dede’nin talebesi Darüşşafaka’lı Muallim Kâzım Bey [Uz] idi (1872-1938). Hayri Tümer, Kâzım Bey’den okul müfredatının öngördüğü şekilde nota okuyup yazmasını ve birkaç da şarkı öğrenmekle yetinmemiş, ondan özel olarak birçok klâsik eser de meşk etmiştir. Kendi ifadesine göre Kâzım Bey’den ilk geçtiği eserler, Dede Efendi’nin Sultanîyegâh faslını oluşturan iki beste ve iki semaîsidir<span class="normal1"><a href="../Text/MUSIKI_split_048.html#footnote-600-502" id="footnote-600-502-backlink">[502]</a></span> .</p>

  <p class="normal">Önceleri kaval ve flüt çalmaya heves eden Hayri Tümer, ney üflemeye 12 yaşındayken başladı<span class="normal1"><a href="../Text/MUSIKI_split_048.html#footnote-600-503" id="footnote-600-503-backlink">[503]</a></span> . İlk ney derslerini akrabası Ahmet Münir Bey’den alan Hayri Tümer 18 yaşına geldiğinde, yani 1920 yılında, o sırada Galata Mevlevîhanesi neyzenbaşısı olan neyzen ve hattat Emin Dede’nin [Yazıcı] (1883-1945) meşklerine devama başladı. Hayri Tümer, Emin Dede’den Hamparsum notasını öğrendi ve dinî eserler (özellikle Mevlevî âyinleri) meşketti. Kendi ifadesine göre Emin Efendi’den ilk öğrendiği eser, Kayıkçı Kul Mehmed’in Hüseynî peşrevidir<span class="normal1"><a href="../Text/MUSIKI_split_048.html#footnote-600-504" id="footnote-600-504-backlink">[504]</a></span> . Diğer yandan da Hayri Tümer, Yenikapı Mevlevîhanesi neyzenlerinden olan ve uzun yıllar Eyüp’te Sultan Reşat türbedarlığında bulunduğu için “Türbedar” olarak anılan Halid Dede’ye (1872-1940) talebe oldu. Kahire Mevlevîhanesi’nde uzun süre bulunmuş olan Halid Dede o sıralarda İstanbul’a yeni dönmüştü<span class="normal1"><a href="../Text/MUSIKI_split_048.html#footnote-600-505" id="footnote-600-505-backlink">[505]</a></span> . Sadettin Nüzhet Ergun, Neyzen Aziz Dede’nin (1835-1905) talebesi olan Türbedar Halid Dede’yi yirminci yüzyıl başlarının önemli neyzenleri arasında zikrediyor.<span class="normal1"><a href="../Text/MUSIKI_split_048.html#footnote-600-506" id="footnote-600-506-backlink">[506]</a></span></p>

  <p class="normal">Hayri Tümer birkaç yıl süreyle Halid Dede’nin ney meşklerine akranı olan iki önemli neyzenle birlikte devam etti: Yenikapı Mevlevîhanesi’nin son Şeyhi Abdülbaki Dede’nin [Baykara] (1883-1935) oğlu Gavsi Baykara (1902-1967) ve Burhanettin Ökte (1904-1973). Yani Halid Dede yirminci yüzyılın ilk yarısının üç önemli neyzeninin hocası olmuştur.</p>

  <p class="normal">Halid Dede’nin ney meşklerine devam ettiği yıllarda (1921-25 arası) Yenikapı Mevlevî dergâhının neyzenbaşısı Rauf Yekta Bey idi. Dergâhın şeyhinin oğlu ve Hayri Tümer’in meşk arkadaşı Gavsi Baykara’nın dergâhın neyzeni olan Halid Dede’nin yanı sıra dergâhın neyzenbaşısı Rauf Yekta Bey’in de öğrencisi olduğunu biliyoruz. Ne var ki, Hayri Tümer’in de Gavsi Baykara gibi Rauf Yekta Bey’den yararlanıp yararlanmadığı konusunda bir bilgimiz yok.</p>

  <p class="normal">Halid Dede ney meşklerini neyzeni ve dervişi bulunduğu Yenikapı Mevlevîhanesi’ndeki hücresinde veriyordu. Burhaneddin Ökte’nin ifadesine göre:</p>

  <p class="normal"><span class="normal1">“Halid Dede gün görmüş, dinî ve lâdinî</span> [dindışı] <span class="normal1">musıkiyi beraber meşketmiş, Mısır’da bulunduğu sırada birçok fasıllarda ney üflemiş olgun ve pek usta bir neyzendi.”</span><a href="../Text/MUSIKI_split_048.html#footnote-600-507" id="footnote-600-507-backlink">[507]</a></p>

  <p class="normal">Burhaneddin Ökte Türbedar Halid Dede’nin ney meşklerinde kendisinden ileride bulunan Hayri Tümer’den cesaret ve onun icrasını kendine örnek aldığını ifade eder<span class="normal1"><a href="../Text/MUSIKI_split_048.html#footnote-600-508" id="footnote-600-508-backlink">[508]</a></span> .</p>

  <p class="normal">Halid Dede neyde “tekke tavrı” da denen icra üslûbunun intikal zincirinde önemli halkalardan biriydi ve üslûbunu kendisinden birlikte meşk alan bu üç neyzene aktarmıştır. Hayri Tümer’in meşk aldığı diğer ustası Emin Dede’nin ise biraz farklı bir üslûpta ney üflediğini biliyoruz. Ne var ki, daha sonraki icracılığında Hayri Tümer, Emin Dede’nin değil Türbedar Halid Dede’nin icra tavrını temessül edip devam ettirecek ve bu geleneksel ney icra stilinin yirminci yüzyılın ilk yarısındaki önde gelen temsilcilerinden biri olacaktır.</p>

  <p class="normal">Hayri Tümer başka meşkhanelere de devam etmiş ve bu arada dönemin önemli bir besteci ve hocası olan İsmail Hakkı Bey’in Şehzadebaşı’ndaki meşkhanesine devam ederek dindışı eserler öğrenmiştir. Gençlik döneminde ney icrasında kendine Neyzen Tevfik’i örnek aldığını Hayri Tümer şöyle dile getirir:</p>

  <p class="normal"><span class="normal1">“Neyde tekâmülümü</span> [ilerlememi] <span class="normal1">Neyzen Tevfik’in o zamanlar tam bir selâhiyetle</span> [yetkiyle] <span class="normal1">üflemiş olduğu neyden elde ettiğim duyguya medyunum</span> [borçluyum]<span class="normal1">.”</span></p>

  <p class="normal">1925’te Ankara da memuriyet hayatına başlayan Hayri Tümer hem Ankara Radyosu’nda hem de Başbakanlığa bağlı Basın-Yayın Genel Müdürlüğü’nde (o zamanki adıyla Matbuat Umum Müdürlüğü) görev yaptı. Bu genel müdürlükte Hayri Tümer, Radyo İdaresi Büro Şefliği ve daha sonra Radyo İdaresi Raportörlüğü görevlerinde bulundu. Zaten o dönemlerde Ankara Radyosu doğrudan doğruya Başbakanlık Matbuat Umum Müdürlüğü’ne bağlıydı.<span class="normal1"><a href="../Text/MUSIKI_split_048.html#footnote-600-509" id="footnote-600-509-backlink">[509]</a></span> Radyo yönetiminde ve programların yapımıyla ilgili çeşitli komisyonlarda görevler alan Hayri Tümer Türkiye’de radyoculuğun gelişmesine anlamlı katkılarda bulundu.</p>

  <p class="normal">Hayri Tümer, bu çeşitli idari görevlerinin yanı sıra 1938 yılından, yani ilk kuruluşundan itibaren Ankara Radyosu’nun Türk musıkisi programlarına “sözleşmeli sanatçı” olarak neyiyle katıldı. Burada uzun yıllar dönemin en ünlü icracılarıyla çalıştı. Bu önde gelen icracılar arasında Refik Fersan, Mesut Cemil, Cevdet Çağla, Fahire Fersan, Vecihe Daryal, Cevdet Kozanoğlu, Fahri Kopuz, Hakkı Derman, Zühdü Bardakoğlu, Şevki Sevgin, Şerif İçli ve Kemal Niyazi Seyhun’u sayabiliriz. Hayri Tümer hem solist ses sanatçılarına ve Fahri Kopuz’un yönetimindeki İnce Saz Topluluğu programlarına eşlik etti, hem de son dönemlerine kadar Ruşen Ferit Kam’ın (1902-1981) yönettiği Ankara Radyosu Klâsik Türk Musıkisi Korosu programlarına neyiyle katıldı. Hiçbir zaman kadrolu bir radyo sanatçısı olmamasına rağmen özellikle Ruşen Ferit Kam’ın yönettiği programlara katılımını hiç aksatmadı.</p>

  <p class="normal">1949 yılında İstanbul Radyosu kurulunca yukarıda adlarını saydığımız ve aslen İstanbullu olan Türk musıkisi sanatçılarının birçoğu kadrosunu İstanbul Radyosu’na naklettirdi. Hayri Tümer ise Ankara’da kalıp radyoda ve Basın-Yayın Genel Müdürlüğü’nde görev yapmaya devam etti.</p>

  <p class="normal">1953’ten itibaren ve en son zamanlarına dek Hayri Tümer Konya’da her yıl yapılan Mevlânâ ihtifallerine katıldı, mutrib heyetinde ney üfledi ve 1959-1964 yılları arasında bu ihtifallerde neyzenbaşılık yaptı. 1964 yılında da neyzenbaşılık görevini Halil Can devraldı. Hayri Tümer, Şeb-i Arus törenleri dışında da sık sık gittiği Konya’da birçok ney meraklısına ney dersleri verdi ve eser meşketti. “Hazret-i Mevlânâ ve Ney” başlığını verdiği ney metodunu da öncelikle Konya’daki amatör neyzen ve müzisyenleri düşünerek kaleme aldı.</p>

  <p class="normal">Hayri Tümer memuriyetteki son görevi olan Başbakanlık Özel Kalem Müdürlüğü’ndeki şeflikten 1967 yılında yaş haddinden dolayı emekliye ayrıldı. Ancak, emekliliğinden sonra da Ankara Radyosu’ndaki Türk musıkisi programlarına neyiyle sözleşmeli sanatçı olarak katılmaya devam etti.</p>

  <p class="normal">Hayri Tümer sadece ney üflemez, kamıştan ney açmasını da bilirdi. 1964 yılında bizzat açtığı bir Mansur ney ile Bolahenk nısfiyesi mabeyni akordundaki çok kaliteli bir diğer neyini üfleme fırsatını bulduk. Bu iki ney özel koleksiyonumuzda bulunuyor. Hayri Tümer Bolahenk mabeyni akordundaki neyi Konyalı dostu Mehmet Tolgay’a ithaf ve hediye etmişti. Bu ney 12 Nisan 1964 tarihini taşıyor. Üzerine sivri bir uçla şu çok bilinen beyti kazımış Hayri Tümer: “Niçin halk etti deme Hazret-i Mevlâ nâyı / Halka bildirmek için Hazret-i Mevlânâyı”. Açtığı başka dört adet neyi de 1960’lı yıllarda Mevlânâ ihtifallerini organize eden Konya Kültür ve Turizm Derneği’nin Başkanı Feyzi Halıcı’ya hediye etmiştir<span class="normal1"><a href="../Text/MUSIKI_split_048.html#footnote-600-510" id="footnote-600-510-backlink">[510]</a></span> .</p>

  <p class="normal">Hayri Tümer’in en tanınmış öğrencisi Ankara Radyosu neyzenlerinden Selâmi Bertuğ’dur (1925). Hayri Tümer’in beste yapıp yapmadığını bilemiyoruz. Ancak Türk musıkisi repertuvarında şu anda bilinen herhangi bir eseri yoktur.</p>

  <p class="normal">Hayri Tümer’in Ney İcrası ve Doldurduğu Plâklar</p>

  <p class="normal">Hayri Tümer birkaç 33 devirlik Long Play plağa ney taksimleri çalarak icracılığının sesli izlerini de bırakmıştır. Tesbit edip dinleyebildiğimiz plâkları şunlardır:</p>

  <p class="normal">1 - <span class="normal1">Flûtes orientales Sacrées des Derviches Tourneurs</span> (Vogue, LP CLVX 542), Fransa, 1971.</p>

  <p class="normal">Prodüksiyon: Ruşen Ferit Kam; Kayıt: Jean-Claude Chabrier. Itrî’nin Na’t-ı Mevlânâ’sı ve Segâh Mevlevî Âyini’nden bölümler içeren bu plâkta Hayri Tümer’in 2 dakika 55 saniye süreli Segâh makamında bir giriş taksimiyle 2 dakika 50 saniyelik bir son taksimi var. Na’t ve Âyini okuyan: Münir Nurettin Selçuk.</p>

  <p class="normal">2 - <span class="normal1">Nuit Précieuse au Sérail</span> (Arion, 30 U 097), Fransa, 1972(?).</p>

  <p class="normal">Prodüksiyon: Ariane segal; Kayıt: Jean-Claude Chabrier. Bu plâkta Hayri Tümer’in 5 dakika 44 saniyelik bir Segâh taksimi vardır. Ayrıca, aynı 33 devirlik plâkta Erol Deran’ın Hicaz makamında 2 dakika 11 saniyelik bir kanun taksimi, Yücel Aşan’ın 3 dakika 11 saniyelik Mahur keman taksimi, Akın Özkan’ın 3 dakika 17 saniyelik Hüzzam tanbur taksimi, İzzettin Ökte’nin Şedaraban makamında 6 dakika 1 saniyelik bir yaylı tanbur taksimi, Özdemir Bostan’ın 3 dakika 16 saniyelik Nihavend makamında bir ud taksimi ve Kemal Niyazi Seyhun’un Rast makamında 5 dakika 56 saniye süren bir kemençe taksimi vardır.</p>

  <p class="normal">3 – <span class="normal1">Flûtes de Turquie</span> (Arabesques, LP Album 9), Fransa, 1979.</p>

  <p class="normal">Prodüksiyon: Jean-Claude Chabrier. Bu plâk bütünüyle Hayri Tümer’in taksimlerinden oluşmaktadır. Altı adet taksimden Segâh makamında olanı 7 dakika 35 saniye, Nikriz makamındaki 4 dakika, Hicaz makamında olanı 4 dakika 15 saniye, bir diğer Hicaz taksim 6 dakika 10 saniye, Rast makamındaki 6 dakika, Ferahfeza makamındaki taksim de 3 dakika 10 saniye sürelidir.</p>

  <p class="normal">Bu plâklardaki kayıtların hepsi Hayri Tümer’in hayatının son yıllarında (1969 ve 1970’te) Fransız müzikolog Jean-Claude Chabrier’nin girişimiyle Ankara’da yapıldı. Albümlerin hepsi de Fransa’da yayınlanmıştır. Bugüne kadar da, bildiğimiz kadarıyla, piyasada mevcudu çoktan tükenmiş olan bu 33 devirlik plâklar birer kaset veya CD albümü olarak tekrar yayımlanmadı.</p>

  <p class="normal">Hayri Tümer’in bu plâklardaki ney icraları, ilerlemiş yaşına rağmen metanetini, sağlamlığını, akıcılığını koruyor. Hayri Tümer yirminci yüzyılın ilk yarısında Türkiye’de ney icrasına hâkim olan ve adına zaman zaman “tekke tavrı” da denen icra üslûbunun belki de en önde gelen temsilcisiydi. Bu geleneksel icra tavrının diğer önemli temsilcileri arasında yukarıda sözünü ettiğimiz Hayri Tümer’in meşk arkadaşları Gavsi Baykara ve Burhaneddin Ökte’nin yanı sıra Halil Can (1905-1973), Süleyman Erguner (1902-1953), Neyzen Tevfik (1879-1953) ve İhsan Aziz Bey’i (1884-1935) sayabiliriz.</p>

  <p class="normal">Bu geleneksel üslûbun yanı sıra yirminci yüzyılın ikinci yarısına damgasını vuran bir ney icra üslûbu daha vardır. Bu üslûp da, tıpkı ilki gibi kaynağını Aziz Dede (1835-1905) ve Emin Yazıcı’dan almakla birlikte, bu ikincisinin talebesi ressam ve İstanbul Güzel Sanatlar Galerisi müdürü Halil Dikmen (1906-1964) ile farklı bir yol izlemeye başlamıştı. Bu yeni üslûp, Halil Dikmen’in talebesi Niyazi Sayın (1927) ve onun öğrencileri sayesinde yaygınlık kazanmıştır. Bugün egemen olan Türk ney icra üslûbu bu ikincisidir<span class="normal1"><a href="../Text/MUSIKI_split_048.html#footnote-600-511" id="footnote-600-511-backlink">[511]</a></span> .</p>

  <p class="normal">Neyzen Hayri Tümer gür, berrak ve derin bir sonoriteyle ney üflerdi. Bilgili bir amatör neyzen onun ney üfleyişini şöyle tarif eder:</p>

  <p class="normal"><span class="normal1">“Arasıra Ankara radyosundan onun sazını dinlemek nasibolmuştu. Hayri Tümer üflediğinde radyolarımızdan alev çıkardı sanki.”</span><a href="../Text/MUSIKI_split_048.html#footnote-600-512" id="footnote-600-512-backlink">[512]</a></p>

  <p class="normal">Hayri Tümer’in perde hâkimiyeti tam; makam, geçki ve taksim anlayışı ise düz ve klâsikti. Kısa ve çok değişken nağme parçacıklarıyla örülü olan taksimleri parlak, çekici, monotonluktan uzak ve her zaman son derece dinamiktir. Ancak, yaşadığı dönemin genelgeçer ney icra üslûbunun gereklerine de uygun olan bu taksimler, genellikle lirik bir anlayıştan uzaktırlar. Geleneksel olarak neyzenler için sazına hâkimiyetin ve teknik ustalığın temel kıstaslarından biri sayılan ve gerçekten de sürekli bir biçimde net ve gür üflenmesi pek zor olan “dem sesleri”, yani neydeki en pest oktavın seslerini Hayri Tümer her zaman temiz, cesur, yoğun, volümlü ve fosurtusuz bir biçimde duyururdu. Neyzen Tevfik’e hayranlığını saklamazdı. Ancak, kanımızca Hayri Tümer’in icraları Neyzen Tevfik’in icralarından üstün tutulmalıdır.</p>

  <p class="normal">Osmanlı/Türk Müzik Geleneğinde Ney Öğrenimi ve “Metodları”</p>

  <p class="normal">Ney, geleneksel Osmanlı/Türk müziğinde yüzyıllardır kesintisiz bir biçimde kullanılan ve esas yapısı tâ onaltıncı yüzyılın sonlarından bugüne kadar hemen hemen hiç değişikliğe uğramamış<span class="normal1"><a href="../Text/MUSIKI_split_048.html#footnote-600-513" id="footnote-600-513-backlink">[513]</a></span> köklü bir çalgı olmasına rağmen, diğer Türk musıkisi çalgıları arasında iyi kötü basılı bir metoda belki de en son kavuşmuş olanıdır. Hatta birçok neyzen böyle bir pedagojik metodu kaleme almanın mümkün olmadığını ileri sürmüştür. Örneğin, 1964’ten ölümüne dek Konya’daki Mevlânâ’yı anma törenlerinde neyzenbaşılık yapan Halil Can’dan (1905-1973) böyle bir metodu bizzat yazması istendiğinde ısrarla bunun imkânsız olduğunu öne sürdüğü biliniyor.</p>

  <p class="normal">Ney’e atfedilen kutsiyet, onun dinsel ve tasavvufî çevrelerdeki geleneksel önemi, bu çalgının Mevlevîlik içerisinde basit bir müzik aleti olarak değil de âdeta bir ibadet aracı olarak görülmesine neden olmuştur. Birçok neyzen ve müzisyen kuşağı da ilâhî ve tasavvufî anlam ve sembollerle yüklü bu ulvî çalgıyı yazılı/rasyonel/pozitivist bir pedagojik yöntem ve yaklaşımla, yani standard bir metodun vereceği ve herkesin kolaylıkla ulaşabileceği basit, harcıâlem bir bilgi ve beceri edinme olanağıyla bağdaştıramadı<span class="normal1"><a href="../Text/MUSIKI_split_048.html#footnote-600-514" id="footnote-600-514-backlink">[514]</a></span> .</p>

  <p class="normal">Bazı eski musıki kitaplarında ve <span class="normal1">edvâr</span>larda ney’le ilgili bilgi yok değil ama bu bilgiler icraya yönelik pedagojik ve pratik bir metodun sistematiğine sahip olmaktan çok uzaktır. Örneğin, Kırşehirli Yusuf bin Nizameddin’in 1469 tarihini (Şaban 873) taşıyan Türkçe <span class="normal1">Edvâr</span>ında ud ve çeng gibi çalgıların yanı sıra ney de ayrı bir bölümde tarif ediliyor. Bu bir sayfalık kısacık bölümü, dönemin bu meseleye bakışına bir örnek olarak veriyoruz:</p>

  <p class="normal"><span class="normal1">“Geldik bir bâb dahi nây öğrenmek beyanındadır. Eğer dilersen ki nây çalmak öğrenesin, üstad dahi ele girmese var nây al aşağı değin yedi perdedir. Yedinci perde hemân Rast evidir, ve ikinci perdeyi açasın Dügâh olur. Eğer bir perde dahi açasın Segâh ve Çargâh olur. Bir perde dahi açasın Pençgâh olur. Bir perde dahi yukarıdan açasın Hüseynî olur. Eğer dilersen ki ya Hisar ya Gerdaniye ya Muhayyer eyleyesin, Segâh evinden bir safir edesin</span> [üfleyesin] <span class="normal1">Gerdaniye olur. Eğer Isfahan evinden safir edesin Muhayyer olur. Bu dahi bir asl’dır. Bu asldan hayli makam ve âvâze ve terkib ve şube hâsıl olur</span> [ortaya çıkar]<span class="normal1">. Bu tarik</span> [yol, yordam] <span class="normal1">üzre ki ayıtdık</span> [söyledik] <span class="normal1">bir zaman eda eyleyesin</span> [yerine getiresin], <span class="normal1">tâ bir üstada erişesin. Eğer üstad bulmaz isen bu dediklerimize riayet edesin</span> [uyasın] <span class="normal1">ki sana üstad yeter.”</span><a href="../Text/MUSIKI_split_048.html#footnote-600-515" id="footnote-600-515-backlink">[515]</a></p>

  <p class="normal">Yani görünüşe göre bu metindeki tarif sayesinde hocasız (“üstâd bulmaz isen”) ney üflemek öğrenilebilecektir. Ancak, bir sayfa bile tutmayan bu kısacık metinde teknik, pratik ve doğrudan icraya yönelik bilgi yoktur. Sadece çok kabataslak bir biçimde neyin hangi deliğinden hangi sesin çıkabileceği anlatılıyor. Açıkçası, Yusuf bin Nizameddin bu açıklamasının bir hocanın yerini tutabileceğini ileri sürmüyor, ama hocaya erişilemezse de (“üstad dahi ele girmese”) bu tarifinin yeterli bir başlangıç olabileceğini öne sürüyor. Diğer yandan, Yusuf bin Nizameddin ud ve çeng’i tarif ederken bu çalgıların birer çizimini de yapar. Organoloji açısından bu çizimler son derece değerlidir. Ney için ise nedense böyle bir çizim vermez.</p>

  <p class="normal">Yusuf bin Nizameddin’den yarım asır kadar sonra kaleme alınan Seydî’nin <span class="normal1">Beyânü’l-Edvâr ve’l-Makamât ve fî İlmi’l-Esrâr ve’r-Riyâzât</span> adlı müzik kitabında da durum aşağı yukarı aynıdır. Yine bir sayfalık “der tâlim-i nây” başlıklı kısacık bir bölümde, ve Yusuf bin Nizameddin’inkilere çok benzeyen ifadeler kullanarak neyin hangi deliğinden hangi perdenin çıkabileceğini sıraladıktan sonra Seydî;</p>

  <p class="normal"><span class="normal1">“...bunda hayli makam ve âvâze ve terkib ve şube hâsıl olur. Baki makamlar dahi bunun gibi idmanla</span> [çalışmakla] <span class="normal1">müyesser olur</span> [kolay hâle gelir]<span class="normal1">. Ve eğer üstada yetişmeğe fırsat düşmezse bu resm-i tâlim-i nây</span> [bu şekilde ney öğrenimi] <span class="normal1">sana yeter”</span></p>

  <p class="normal">diyerek konuyu kapatır<span class="normal1"><a href="../Text/MUSIKI_split_048.html#footnote-600-516" id="footnote-600-516-backlink">[516]</a></span> . Seydî de kitabında ney üflemek için ya “idman”dan ya da zar zor bir üstad bulup onun yanına çırak girmekten başka bir şey önermiyor.</p>

  <p class="normal">Yusuf bin Nizameddin ve Seydî’den üç asır kadar sonra bizzat kendisi neyzen olan Abdülbaki Nâsır Dede’nin 1794’te kaleme aldığı <span class="normal1">Tedkik ve Tahkik</span>’te de durum çok farklı değil. Bu müzik teorisi risalesinin giriş bölümünde Abdülbaki Nâsır Dede (1765-1821) <span class="normal1">“ney-i hâletfeza icrası murad olundukta”</span> (yani, ruh halleri yaratan ney icrası arzu edildiğinde) nasıl üflenmesi gerektiğinden çok kısaca söz ediyor. Ancak, tıpkı önceki metinler gibi, Abdülbaki Nâsır Dede de ney’in hangi deliğinden hangi perdelerin çıkarılacağını bildirmekle yetinir. Buna ek olarak da, bazı perdelerle ilgili olarak “baş eğilir”, “biraz hızlı üflenir” şeklinde birkaç küçük teknik açıklama verir. Ancak bu kısacık metin de sistematik olmaktan çok uzaktır. İşte Abdülbaki Nâsır Dede’nin metninden bir örnek parça:</p>

  <p class="normal"><span class="normal1">“...Eczâ-yı elhân</span> [melodilerin bileşenleri] <span class="normal1">olan perdeler otuz yedidir... Amma mehârici</span> [çıkarılması] <span class="normal1">nây-ı canfezânın</span> [can veren neyin] <span class="normal1">mahallinden</span> [yerinden] <span class="normal1">minfahına</span> [üflenen yerine] <span class="normal1">varınca tayin olunan yedi sukbe</span> [delik] <span class="normal1">ki evvelkine Dügâh, ikincisine Kürdî, üçüncüsüne Segâh, dördüncüsüne Çargâh, beşincisine Sabâ, altıncısına Nevâ, yedincisine Aşiran demekle meşhurdur. Mâlûm olduktan sonra neyde perde-i yegâhın müstakil</span> [bağımsız] <span class="normal1">sukbesi yoktur. Nevâ perdesinden pest olduğundan tizden pest ve altı itibarıyla nâfihin</span> [üfleyenin] <span class="normal1">nefhinin</span> [üfleyişinin] <span class="normal1">rütbe-i evvelde</span> [ilk basamakta] <span class="normal1">– ki ona dem tabir olunur – pest Nevâ perdesi itibar olunur</span> [olarak alınır]<span class="normal1">. Pest Bayatî bunda dahi müstakil perdesi olmamakla yine mezkûr</span> [adı geçen] <span class="normal1">perdeden nâfihin baş eğdiği tarafa biraz baş eğmekle olur. Pest Hisar yedinci Aşiran sukbesinde açığından âdetten ziyade doğru... Acem Aşiran meyl tarafına cüz’î meyl</span> [az bir eğim] <span class="normal1">ile... Geveşt evvelki Dügâh sukbesinin kapalısından pest</span> <span class="normal1">Hisar miktarınca doğru... Zirgüle mezkûr sukbeyi nîm</span> [yarım] <span class="normal1">açmakla...”</span><a href="../Text/MUSIKI_split_048.html#footnote-600-517" id="footnote-600-517-backlink">[517]</a></p>

  <p class="normal">Abdülbaki Nâsır Dede’nin bu noktada asıl önemi şudur. Abdülbaki Nâsır Dede ney’i geleneksel Osmanlı/Türk müziğinin temel çalgısı olarak kabul eder ve Türk musıkisinin perdelerinin yerlerini, örneğin Kantemiroğlu gibi, bir tanbur şeması üzerinde tarif etmez. Bunları ney’in delikleri ve ses çıkarmak için gerekli, baş ve nefes pozisyonlarını kullanarak belirtir. İşin gerçeği, Abdülbaki Nâsır Dede’nin esas maksadı ney üflemeyi öğretmek değildir. Aksine, <span class="normal1">Tedkik ve Tahkik</span>’te ney’i kullanarak yapılan perde ve makam tarifleri aslında okuyucunun zaten ney üflemeyi bildiği varsayımına dayanır<span class="normal1"><a href="../Text/MUSIKI_split_048.html#footnote-600-518" id="footnote-600-518-backlink">[518]</a></span> . Kantemiroğlu’nun ve daha başkalarının tanbur’u kullanarak yaptıklarını ney’le yapmaktadır Abdülbaki Nâsır Dede. Ama yine de maksat çalgıyı öğretmek değil, Osmanlı/Türk musıkisinde kullanılan perde sistemini belirli bir çalgıyı ve o çalgının teknik olanaklarını araç olarak kullanmak suretiyle açıklamaktır sadece.</p>

  <p class="normal">Onsekizinci yüzyılda bize ney sazının gerek tarifine ve yapımına, gerekse icrasına ilişkin en ayrıntılı bilgileri veren kişi bir Osmanlı musıkişinası ya da neyzeni değildir. Ney’in her deliğinden hangi perdenin çıkarılacağı bilgisinin yanı sıra gerek kamışın kendisinin, gerekse başpâresinin milimetrik ölçümlerine, neyin yapımında kullanılan malzemeye, kamışın cinsine ve coğrafî menşeine, ney yapımına elverişli kamışların nerelerde bulunabileceğine, ney’lerin cinsine ve üfleniş özelliklerine ve bu saz hakkında eskilerden beri aktarılan muhtelif rivayetlere ve ney’in kutsiyetinin nedenlerine dek varan son derece ayrıntılı bilgileri bize İstanbul’da yedi yıl yaşamış, Osmanlı/Türk kültürüne aşina bir Fransız elçilik tercümanı olan Charles Fonton vermektedir. 1751 yılında kaleme aldığı <span class="normal1">Şark Musıkisi - Avrupa Musıkisiyle Karşılaştırmalı Bir Deneme</span> adlı eserde bir de çok ayrıntılı bir ney çizimi vardır<span class="normal1"><a href="../Text/MUSIKI_split_048.html#footnote-600-519" id="footnote-600-519-backlink">[519]</a></span> .</p>

  <p class="normal">Yusuf bin Nizameddin, Seydî ya da Abdülbaki Nâsır Dede’nin açıklamaları ve Fonton’un dikkatli gözlemlerinden bir yüzyıl sonra Fonton’unkine benzer bir taşbaskı ney resmini, 1864 yılında yayınlanan Haşim Bey mecmuasının ikinci baskısında buluyoruz<span class="normal1"><a href="../Text/MUSIKI_split_048.html#footnote-600-520" id="footnote-600-520-backlink">[520]</a></span> . Ney hakkında Türkiye’de basılmış ilk bilgiler bu mecmuada bulunuyor. Haşim Bey mecmuasının 74. sayfasındaki ney şemasında hangi delikten hangi sesin çıkacağı işaretlenmiştir ama, ne yazık ki mecmuada icraya yönelik başkaca hiçbir bilgi yoktur. Yani çalgının normal tarifi Haşim Bey tarafından başkaca teknik ve pedagojik ayrıntılarla zenginleştirilmemiş. Dolayısıyla, sunduğu bilgiler de aslında içerik itibarıyla dört asır önceki Yusuf bin Nizamettin’in ney tarifinden bir adım bile ileride değil.</p>

  <p class="normal">Haşim Bey mecmuasından on yıl kadar sonra Hasan Rıza Efendi tarafından yapılmış <span class="normal1">Teşrih-i ney</span> şeması da Abdülbaki Nâsır Dede’nin perde tarifi yöntemini izleyerek ney’in hangi deliğinden hangi perdenin çıkacağını grafik olarak belirtmekle yetinir<span class="normal1"><a href="../Text/MUSIKI_split_048.html#footnote-600-521" id="footnote-600-521-backlink">[521]</a></span> . Ne var ki, içerdiği bilgilerde bir yenilik olmamasına rağmen sadece grafik olması dolayısıyla Hasan Rıza’nın bu levhası, Rauf Yekta Bey’in grafik açıklamalarının öncüsü sayılmalıdır.</p>

  <p class="normal">Neyle ilgili ilk modern, ayrıntılı teknik ve pedagojik bilgiler Rauf Yekta Bey tarafından kaleme alınmış, ve “Türk Musıkisi” başlıklı uzun makalesinin küçük bir bölümü olarak 1922 yılında Fransa’da yayınlanmıştır. Yenikapı Mevlevîhanesi’nin neyzenbaşılığını da yapmış olan büyük müzikolog Rauf Yekta Bey, ney hakkındaki bu sistematik bilgileri aslında o tarihten çok önceleri kaleme almıştı. Nitekim, Fransız müzik araştırmacısı ve Rauf Yekta’nın dostu olan P.J. Thibaut, ondan aldığı bilgilerle 1909 yılında Fransa’da ney hakkında bir makale yayınlamıştır<span class="normal1"><a href="../Text/MUSIKI_split_048.html#footnote-600-522" id="footnote-600-522-backlink">[522]</a></span> . Ne var ki, Rauf Yekta Bey’in kitabındaki bu birkaç sayfa dahi, o ana kadar ney hakkında yazılanların teknik açıdan en mükemmeli olmasına ve çok ayrıntılı grafik çizim ve açıklamaları içermesine rağmen, henüz dört başı mamur bir ney metodu niteliği taşımıyor<span class="normal1"><a href="../Text/MUSIKI_split_048.html#footnote-600-523" id="footnote-600-523-backlink">[523]</a></span> .</p>

  <p class="normal">Ney üfleme değil ney açma (yani imal etme) yöntemleri hakkında birkaç yayın vardır ama bunların hepsi de son 10 ya da 15 yıl içinde ortaya çıkmış organolojik incelemelerdir. Örneğin İhsan Tür, bazı makalelerinde ney’in deliklerinin geleneksel konumlarını ve birbirleriyle mesafelerini değiştirmek gerektiğini ileri sürer<span class="normal1"><a href="../Text/MUSIKI_split_048.html#footnote-600-524" id="footnote-600-524-backlink">[524]</a></span> . Anthony Tammer ise 1993 yılında yayımlanan bir makalede, kamışlıktaki konumundan üflendiği âna kadar, yani bitki durumundan çalgı oluncaya kadar kamışın serüvenini izler<span class="normal1"><a href="../Text/MUSIKI_split_048.html#footnote-600-525" id="footnote-600-525-backlink">[525]</a></span> .</p>

  <p class="normal">Türkiye’de ilk ney metodu TRT İstanbul Radyosu ney sanatçısı Süleyman Erguner tarafından kendi şahsî gayretleriyle ve ancak 1986 yılında yayınlanabilmiştir<span class="normal1"><a href="../Text/MUSIKI_split_048.html#footnote-600-526" id="footnote-600-526-backlink">[526]</a></span> . Genişletilmiş ikinci baskısı 2002 yılında yapılan bu kitabın başlığında Erguner anlamlı bir biçimde “Metod” sözcüğünü tırnak içine almıştır. Bu da yazarın dört başı mamur bir ney metodu kaleme almanın mümkün olduğuna henüz tam olarak inanmadığını gösteren bir işarettir belki<span class="normal1"><a href="../Text/MUSIKI_split_048.html#footnote-600-527" id="footnote-600-527-backlink">[527]</a></span> .</p>

  <p class="normal">Hayri Tümer’in ney metodunun dışında, bildiğimiz kadarıyla, yirminci yüzyılda kaleme alınmış fakat yayınlanmamış dört ney metodu taslağı veya denemesi daha vardır. Bunlar, açıklayıcı görsel malzeme ve çizimler, bazı teknik açıklamalar, ney’in tarihine dair bilgiler ve teorik öğeler içerirler. Bazılarında uygulamalı makam örnekleri, alıştırma niteliğinde saz eseri notaları da vardır. Ne var ki bu metinlerin hiçbiri (Hayri Tümer’inki de dahil) sistematik bir çalgı metodu bütünlük ve tutarlılığına sahip değildir. Muhtemel yazılış tarihleri sırasına göre bu dört metin şunlardır:</p>

  <p class="normal">1- Hayri Tümer’in hocası neyzen Emin Efendi tarafından kaleme alındığı rivayet edilen elyazısı notlar. Bir kopyası elimizde olan ve 19.5x15 cm ebadındaki 49 adet defter sayfasına yazılmış bu notlarda herhangi bir imza ya da ketebe yoktur. Yazılış tarihi de belirtilmemiştir. “Müptedilere [yeni başlayanlara] bazı izahat” başlıklı bölümde (sayfa 10 ve devamı) ney’in üflenmesine ilişkin bazı pratik bilgiler veriliyor. Bunu izleyen sayfalarda çok kabaca çizilmiş birkaç ney şeması vardır ve bu şemaların üzerinde hangi delikten hangi üfleyişle hangi perdenin çıkacağı gösteriliyor. Ancak, bu elyazması notların büyük bölümü ney sazının kendisine değil, Türk musıkisinde kullanılan perde ve usullerin açıklanmasına ayrılmıştır. Ayrıca, Hamparsum notası da uzun uzadıya açıklanmakta ve bu notayla yazılmış iki eser ve çok sayıda alıştırma verilmektedir.</p>

  <p class="normal">2- Santuri ve neyzen Ziya Santur’un (1869-1952) ney metodu. 1947 yılında Hüseyin Sadettin Arel’in teşvikiyle kaleme alınmış olan bu dört sayfalık kısacık metin; nota, alıştırma veya örnek içermez. Ney’in üflenmesiyle ilgili olarak saza yeni başlayanlar için bazı pratik ve pedagojik ipuçları verir. Bu yazmanın Latin harflerine transkripsiyonu yapılmış ve tıpkıbasımıyla birlikte Ziya Santur hakkında yapılmış müzikoloji dalında bir yüksek lisans tezinin bir bölümü olarak 1989 yılında İzmir’de yayımlanmıştır<span class="normal1"><a href="../Text/MUSIKI_split_048.html#footnote-600-528" id="footnote-600-528-backlink">[528]</a></span> .</p>

  <p class="normal">3- Avni Zaimler tarafından 1948 yılında Hüseyin Fahreddin Dede’nin son ney talebesi Nurullah Kılıç’ın yardımlarıyla yazılmış olan metod. İstanbul Üniversitesi Türkiyat Enstitüsü kütüphanesindedir.</p>

  <p class="normal">4- Londra’da British Library’nin Şark Yazmaları Bölümünde (<span class="normal1">Oriental and</span> <span class="normal1">India Office Collections</span>) <span class="normal1">[Or. 14611]</span> katalog numaralı elyazması. “Emekli Sigorta Başmüfettişi ve Adana Belediye Konservatuvarı İcra Kurulu üyesi, nazariyat ve ney öğretmeni” Esat Bakırcıoğlu (1930-2002) imzasını taşıyan, 1980’li yılların hemen başlarında kaleme alınmış olan bu yazma eser “Kendi kendine ney üfleme metodu – Türk musıkisinin teorik esasları ve ney üfleme kuralları” başlığını taşır. Burada verdiğimiz dört adet yayımlanmamış metin arasında gerek şekil gerekse içerik olarak sistematik ve pedagojik bir ney öğretim metoduna en yakın olan metin budur. Üç cilt halinde standart A4 boyutunda pelür kâğıdına daktiloyla yazılmıştır ve 1207 sayfadır (385 + 413 + 409). Neyzen Niyazi Sayın’ın (1927) 1984 yılının tarihini taşıyan bir sunuş yazısıyla başlar. İlk cilt “Nota Bilgisi ve Usuller”, ikincisi “Ney Üfleme Kuralları ve Makamlar”, üçüncüsü de “Ney Açma (Üretme) Tekniği” başlığını taşır. Bu eser 23 Temmuz 1991 tarihinde bizzat yazarı tarafından British Library’ye bağışlanmıştır. Çeşitli fotoğraflar, şemalar, çizimler, örnek notalar ney ve neyzen figürleri içeren bu ney metodunun 3. Cildinin 92. ve 99. sayfaları arasında ayrıntılı bir fihristi vardır.</p>

  <p class="normal">Hayri Tümer’in “Ney Metodu”</p>

  <p class="normal">Hayri Tümer’in elyazması notları “Hazret-i Mevlânâ ve Nây” başlığını taşır. Yazarın elinden çıkmış bir elyazması nüshası özel kütüphanemizdedir. Yazarın metin içinde de belirttiği gibi, yazımı 1964 yılının Mart ayında Ankara’da tamamlanmıştır<span class="normal1"><a href="../Text/MUSIKI_split_048.html#footnote-600-529" id="footnote-600-529-backlink">[529]</a></span> .</p>

  <p class="normal">Hayri Tümer’in elyazması 19 yaprak, tek tek numaralanmış 38 sayfadır. 20x27.5 cm boyutlarında ince ikinci hamur kâğıda, ney şemalarının bulunduğu sayfalar hariç her sayfasında 27’şer satır olmak üzere siyah mürekkepli dolmakalemle yazılmıştır. Dördüncü sayfa boştur. Sayfalardaki yazılı alan takriben 15x24 cm’dir ve yazmanın birçok sayfası sararmış durumdadır. Hayri Tümer’in rık’a kırması yazısı genellikle özensizdir. Ney şemalarının üzerindeki rakamlar sürhle yazılmıştır. Yeşil sırtlı beyaz karton kapağı tel zımba ile tutturulmuş ve harap durumdadır.</p>

  <p class="normal">Yazmanın 31, 35, 36 ve 37. sayfalarında sırasıyla Mehmet Önder, Nedim, Nailî-i kadim, Midhat Bahari Beytur, Neyzen Tevfik, Fuzulî ve Arif Nihat Asya’nın Hazret-i Mevlânâ ve neyle ilgili çeşitli şiir ve beyitleri vardır. 38. sayfada ise Mesnevî’nin ilk 18 beytinin Türkçeye Feyzi Halıcı tarafından nazmen yapılmış çevirisi yer alıyor<span class="normal1"><a href="../Text/MUSIKI_split_048.html#footnote-600-530" id="footnote-600-530-backlink">[530]</a></span> . Sayfa 10, 11 ve devamında hem ney yapımını hem de neyin hangi deliğinden hangi sesin çıkacağını göstermek amacıyla yapılmış sekiz adet ney çizimi vardır. 17, 19, 21, 23, 25, 26, 27, 28 ve 29. sayfalarda ise neyin deliklerinde çıkan perdelere tekabül eden nota çizelgeleri vardır.</p>

  <p class="normal">Hayri Tümer bu eserini dostu Mehmet Tolgay’a (1914-1995) ithaf etmiştir. Yazmanın 34. sayfasında şöyle bir ibare vardır:</p>

  <p class="normal"><span class="normal1">“Bu nâçizâne notumu Mevlânâ ahfadından</span> [torunlarından] <span class="normal1">Konya posta, telefon, telegraf teknisyeni Mehmet Tolgay Bey kardeşime ithaf ediyorum. Konya’da yetişmek üzere olan ney meraklılarının da istifadelerini temin için Mehmet Bey’in lütûf ve gayretlerini dilerim.”</span></p>

  <p class="normal">Yazmanın son sayfasında da ithafın sahibi Mehmet Tolgay’ın elyazısıyla şu cevabî teşekkür notu bulunuyor:</p>

  <p class="normal"><span class="normal1">“Muhterem Hayri Bey’in yadigâr ettiği ney hakkındaki bu notu için teşekkürlerimi arzeder, ellerinden öpmeyi kendime borç bilirim. – Mehmet Tolgay”</span></p>

  <p class="normal">Mehmet Tolgay eski yazıyla kaleme alınmış olan Hayri Tümer’in bu “notunu” 1970’li yılların başında Lâtin harflerine çevirmiş, daktilo edip teksir makinesiyle yirmi otuz adet kadar çoğaltmış ve Konya’da birkaç kişiye dağıtmıştır. Bu notları kullanarak ney öğrenmiş veya üflemiş kimse bulunup bulunmadığını bilemiyoruz. Ayrıca Hayri Tümer’in notlarının ilk iki sayfası, kaleme alındıkları yıl olan 1964’te <span class="normal1">Türk Yurdu</span> dergisinin Mevlânâ’ya ayrılmış özel sayısında kısacık bir makale olarak yayımlanmıştır<span class="normal1"><a href="../Text/MUSIKI_split_048.html#footnote-600-531" id="footnote-600-531-backlink">[531]</a></span> . Hayri Tümer’in başka yayımlanmış eseri bilinmiyor.</p>

  <p class="normal"><span class="normal1">Hayri Tümer’in “Ney Metodu” ve Ney Öğrenimi</span></p>

  <p class="normal">Her şeyden önce şu noktayı iyice vurgulamak gerekiyor: Hayri Tümer bu metni dört başı mamur bir “ney metodu” olarak telâkki etmemiştir. Bu metinden birkaç yerde “naçizane notum” olarak söz eder ve onun bir ney hocasının yerini tutacağını ne iddia ne de ima eder. Aksine, son derece alçakgönüllü bir tavırla, bir ilk ve basit girişim olarak gördüğü metninin düzeltilmeye muhtaç olduğunu belirterek:</p>

  <p class="normal"><span class="normal1">“Tereddüdü mucip</span> [gerektiren] <span class="normal1">noktalar olduğu takdirde tavzih</span> [açıklama] <span class="normal1">ve tenvirini</span> [aydınlatılmasını] <span class="normal1">memnuniyetle karşılarım”</span></p>

  <p class="normal">diye yazar. Eğer faydalı görülürse ney’le ilgili bu metnin adının anılmasına vesile teşkil etmesini Hayri Tümer kendi açısından yeterli görür ve bunu</p>

  <p class="normal"><span class="normal1">“...fayda görüldüğü takdirde bir vesile-i tahattür</span> [hatırlama fırsatı] <span class="normal1">ve sebk-i nâm</span> [adımın devamı] <span class="normal1">olur ümidindeyim</span>”</p>

  <p class="normal">şeklinde ifade eder. Ayrıca, Hayri Tümer ney’in yapımı hakkında bilgi verdiği zaman da aynı alçakgönüllülükle bu bilgilerin “kabataslak” olduklarını ve ney imali için yeterli olmadıklarını açıkça söyler.</p>

  <p class="normal">Hayri Tümer’in ilk ve en önde gelen kaygısı bir yandan neyin geleneksel ulviyetini muhafaza ederken bir yandan da yeniyetmelere uygun bir dille seslenmek ve onlara bu çalgıyı tanıtabilmektir. Yani bu metinde salt pedagojik kaygılarla çok muhafazakâr bir ideolojik yöneliş içiçe bulunuyor. “Hazret-i Mevlânâ ve Ney” yazmasının ilk iki sayfası gayet muhafazakâr ve nostaljik bir şikâyetname niteliği taşıyor. Neyin “yabancı”, “kozmopolit” ve “dejenere” melodilerin icrasında kullanılabilmesine esef etmektedir Hayri Tümer. Şöyle yazıyor örneğin:</p>

  <p class="normal"><span class="normal1">“...bu nadide</span> [az bulunur] <span class="normal1">ve ehlinin elinde paha biçilemeyecek üstünlük ve varlıklar meydana getiren sazın devrimize kadar binlerce müntesibi</span> [intisab edeni, başvuranı] <span class="normal1">ve meraklısı yetişmiştir. Ne çare ki bugün dinlediğimiz bazı neyzenler üslûp, tavır ve ifade kısırlığı içinde bu sazı matlub evsafta</span> [istenen nitelikte] <span class="normal1">dile getiremedikleri için gönül kırıklığı duymamak elden gelmiyor.”</span><a href="../Text/MUSIKI_split_048.html#footnote-600-532" id="footnote-600-532-backlink">[532]</a></p>

  <p class="normal">Ney gibi ulviyet ve kutsiyet içeren bir çalgı “ehil” olmayanların, yani ona lâyık olmayan kişilerin eline düşmüş bulunuyor. “Üslûp, tavır ve ifade kısırlığı” da elbette ki ney’i alelâde bir çalgı olarak görenlerin eseridir. Oysa ney’in dejenere olmaması için genç kuşak neyzenlerinin ne yapması gerektiğini hemen ekliyor Hayri Tümer:</p>

  <p class="normal"><span class="normal1">“Yeni yetişecek bazı neyzenlerimizin her şeyden evvel musıkimizin klâsik dinî ve lâdinî</span> [dindışı] <span class="normal1">mahiyetteki</span> [nitelikteki] <span class="normal1">eserleri, musıki kaide</span> [kural]<span class="normal1">, usul ve makamatını, güfte tatbikatlarını da öğrenerek tatminkâr, bilgili icrakârlıklarıyla ney’in kendine has karakterini muhafaza edebilmeleri candan temenni olunur.”</span><a href="../Text/MUSIKI_split_048.html#footnote-600-533" id="footnote-600-533-backlink">[533]</a></p>

  <p class="normal">Ney’in kendine has karakterini muhafaza edebilmek ve bu çalgının icrada dejenere olmasını engellemek için neyzenlerin iyi yetişmeleri gerekiyor. Ney zaten harcıâlem bir çalgı değildir, “avam”a, yani geniş halk kitlelerine seslenmez. “Havass”a, yani yüksek zümreye hitap eden seçkinci, elitist bir çalgıdır ney. Ney’in bu seçkinliğinin korunması da Hayri Tümer’in başta gelen kaygısıdır. Oysa, anlaşılan, işittiği bazı neyzenler bu açıdan kendisini endişeye sevkediyordu:</p>

  <p class="indentmetin"><span class="normal1">“Bugün basit musıki anlayışında olan bir kısım halk kitlelerine hitabeden yabancı radyoların yayınlarından derlenen ve acayip melodilerle meydana getirilen kozmopolit ve dejenere</span> [soysuz] <span class="normal1">musıki eserleri birer acibeden</span> [şekilsiz, garip yaratık] <span class="normal1">farksızdır. Bu gibi nağme enmuzeclerini</span> [örneklerini] <span class="normal1">neyleri ile büyük bir maharet ibraz ediyormuşcasına</span> [ortaya koyuyormuşcasına] <span class="normal1">radyolarda dinleten genç neyzenlere de maalesef tesadüf edilmektedir</span> [rastlanmaktadır]<span class="normal1">. Bunların birçoğu bu perde canbazlıkları ile kendilerine maddî iştihar</span> [ün salma] <span class="normal1">ve istismar</span> [sömürme] <span class="normal1">yollarını aramaktadırlar.”<a href="../Text/MUSIKI_split_048.html#footnote-600-534" id="footnote-600-534-backlink">[534]</a></span></p>

  <p class="normal">&nbsp;</p>

  <div class="resim1"><img alt="12" class="calibre5" src="../Images/12_opt.jpeg" /></div>

  <div class="chapter">
    <p class="centeryazi">Hayri Tümer, Hazret-i Mevlânâ ve Ney, sayfa 1.</p>
  </div>

  <div class="chapter"></div>

  <div class="resim1"><img alt="s.16" class="calibre5" src="../Images/s_opt.jpeg" /></div>

  <div class="chapter">
    <p class="centeryazi">Hayri Tümer, Hazret-i Mevlânâ ve Ney, sayfa 16.</p>
  </div>

  <p class="normal">Ney’deki soysuzlaşma tehlikesini Hayri Tümer iki ayrı yerde görüyor demek ki: 1) Yabancı kökenli “soysuz” müziklerin etkisinde, 2) Ney gibi bir sazın şöhret ve maddî çıkar peşinde koşanlar tarafından kişisel emellerine âlet edilmesinde. Hayri Tümer bu metniyle modern ney icralarının eski ve asil mecralarına kavuşmasına katkıda bulunmak istiyor gibidir. Hemen ardından şunu ekler:</p>

  <p class="normal"><span class="normal1">“Musıkimiz elbette terakkiye</span> [ilerlemeye] <span class="normal1">müsaittir</span> [uygundur]<span class="normal1">. Fakat bu gibi sakim</span> [yanlış, bozuk] <span class="normal1">yollarla değil. Bu kimselere Mevlânâ’dan ve tarihi musıkimizde bir abide</span> [anıt] <span class="normal1">olarak eserler bırakan üstadlarımızdan teeddüp etmeleri</span> [utanmaları] <span class="normal1">şayan-ı tavsiyedir</span> [tavsiye edilir]<span class="normal1">.”</span><a href="../Text/MUSIKI_split_048.html#footnote-600-535" id="footnote-600-535-backlink">[535]</a></p>

  <p class="normal">Özetle, neyzenin hem modern yöntemlerle öğrenim görmesi, ney ve musıki öğrenmesi hem de geleneğe sadık kalması, geleneksel etik ve müzikal değerlere ters düşmemesi, çalgısının temsil ettiği ve taşıyıcısı olduğu ahlâkî ve tasavvufî bütünlüğe uyum sağlaması gerekiyor. Hayri Tümer’in metninin birçok bölümü muhafazakâr bir şikâyetname niteliği taşır. Hayri Tümer bir ney metodu yazarak çalgısının soysuzlaşmasının engellenebileceğini sanmış olabilir.</p>

  <p class="normal">Pratik musıki öğrenimi konusuna gelince, burada da Hayri Tümer geleneksel öğüt ve anlayışlarla modernite ihtiyacı arasında sıkışıp kalmış görünüyor. Örneğin, üzerinde ısrarla durduğu bir husus da neyzenin sahip olması gereken “ses duygusudur”. Hayri Tümer bunu defaatle vurgular ve tayin edici öneme sahip olduğunun altını çizer.</p>

  <p class="normal"><span class="normal1">“Ney üfleyebilmek ve arzu edilen sesleri çıkarabilmek için evvel emirde</span> [her şeyden evvel, ilk iş olarak] <span class="normal1">kulak hislerinin gelişmesi lâzımdır. Türk musıkisi seslerini duyamayan kimse bu sazı hakkıyla üfleyemez.”</span><a href="../Text/MUSIKI_split_048.html#footnote-600-536" id="footnote-600-536-backlink">[536]</a></p>

  <p class="normal">Yine aynı şekilde,</p>

  <p class="normal"><span class="normal1">“...ney üflemeye başlayan bir müptedi</span> [yeni başlayan, acemi] <span class="normal1">her şeyden evvel kulak duygusuna sahip olmalıdır... makamların icabettirdiği sesleri duyma hassasına</span>[özelliğine] <span class="normal1">sahip olması lâzımdır.”</span><a href="../Text/MUSIKI_split_048.html#footnote-600-537" id="footnote-600-537-backlink">[537]</a></p>

  <p class="normal">Burada Hayri Tümer’in kastettiği basit bir kulak duygusu ve müzikal sesleri duyma ve ayırt etme konusundaki doğal yetenek değildir. Bu basit müzik yeteneği elbette ki tüm müzisyen olacaklar için gereklidir. Ama Hayri Tümer’in asıl işaret etmek istediği, bu temel yeteneğin çok ötesine geçen bir müzikal algı biçimidir. Bir diğer sayfada şöyle yazıyor örneğin:</p>

  <p class="normal"><span class="normal1">“ Türk musıkisi semaîdir</span> [işitmekle öğrenilir]<span class="normal1">. Evvel emirde</span> [her şeyden evvel, ilk iş olarak] <span class="normal1">kulaktan dimağa</span> [beyne] <span class="normal1">intikal eden</span> [aktarılan] <span class="normal1">seslere alışmak ve bu sesleri tedarik etmek</span> [sağlamak] <span class="normal1">hassasını geliştirmek lâzımdır.”</span><a href="../Text/MUSIKI_split_048.html#footnote-600-538" id="footnote-600-538-backlink">[538]</a></p>

  <p class="normal">Esas itibarıyla burada kastedilen asırlardan beri bilinen ve kuşaktan kuşağa tekrar edilip duran “şifahî” müzik anlayışından başka bir şey değil aslında. Ney talebesi “makamların icabettirdiği sesleri” kimden duyacaktır? Hocasından, ustasından elbette. Hayri Tümer’in vazgeçilmez telâkki ettiği bu “ses duygusu” içerisinde çeşitli makamların içerdiği perdeler ve bu makamların seyir/melodik özellikleri de vardır.</p>

  <p class="normal">Özetle söylenen şudur: geleneksel Osmanlı/Türk musıkisini iyi bilmeden iyi bir neyzen olunamaz. Ama Türk musıkisi nasıl öğrenilecektir ki? Yanıt da gayet açık: yazıdan ya da kitaptan değil; bir üstaddan, bir ustadan, bir hocadan duyarak ve görerek. “Türk musıkisi semaîdir” cümlesi de bu geleneksel yaklaşımı veciz olarak ifade eder. Gerek genel olarak Türk musıkisinin gerekse ney icrasının ancak kulaktan (“semaî” olarak) öğrenilebileceği, geleneksel öğretim ve intikal sistemi olan <span class="normal1">meşk</span>in, çalgıda usta-çırak ilişkisinin yerini hiçbir şeyin tutamayacağının keskin bilinci, bu yöntemin vazgeçilmezliği, her zaman açıkça söylenmese bile zımnen kabul ediliyor Hayri Tümer tarafından. Ama yirminci yüzyılın ikinci yarısına gelindiğinde neyle ilgili olarak bir “metod” yazmaya çalışmaktan başka yapacak bir şey de yoktur artık. Bu noktada ise gelenek/modernlik, ulviyet/gündelik pratik, meşk/kitaptan metoddan öğrenim ikileminde sıkışmış kalmıştır neyzenimiz.<span class="normal1"><a href="../Text/MUSIKI_split_048.html#footnote-600-539" id="footnote-600-539-backlink">[539]</a></span></p>

  <p class="normal">Hayri Tümer Hazret-i Mevlânâ ve Ney metnini yazmak için başvurduğu ve kullandığı kaynakları zikretmez. Yukarıda sıraladığımız ney “metodlarının” hiçbirine herhangi bir atıfta da bulunmaz. Ney icrasıyla ilgili pratik bilgiler içeren salık verebileceği herhangi bir yazılı kaynak da yoktur zaten. Hayri Tümer bu konuda sadece kendi tecrübesini ve üstadlarından gördüklerini yansıtıyor.</p>

  <p class="normal">Türk musıkisinde kullanılan perdeler ve adları, genel ses sistemi, değiştirme işaretleri vs. gibi teorik konularda ise Hayri Tümer’in zikrettiği tek kaynak Dr. Suphi Ezgi’nin beş ciltlik <span class="normal1">Nazarî ve Amelî Türk Musikisi</span> adlı kitabıdır. Örneğin Hayri Tümer’in yazmasının 12. sayfasında yer alan ve Türk musıkisinde kullanılması gereken diyez ve bemol işaretlerinin türlerini ve her birinin anlamını gösteren cetvel Dr. Suphi Ezgi’nin kitabından aynen aktarılmıştır<span class="normal1"><a href="../Text/MUSIKI_split_048.html#footnote-600-540" id="footnote-600-540-backlink">[540]</a></span> . Yani, Hayri Tümer Arel-Ezgi sistemi olarak da adlandırılan bu Türk musıkisi teorik sistemini prensip itibarıyla benimsemiş görünüyor.</p>

  <p class="normal">Ne var ki, Hayri Tümer tüm müzik teorisi saplantılarından uzak, pratiğe yönelik tecrübeli bir icracıdır her şeyden önce. İcracı, teorik bir müzik sisteminin vaz ettiği perdelerin ve değiştirme işaretlerinin sadece pedagojik açıdan yararlı olduklarını çok iyi bilir. Bunlar sadece kabataslak birer yol gösterici, ete kemiğe büründürülmesi gereken birer iskelettir. Hayri Tümer için asıl önemli olan –haklı olarak– her makamın icrası için gerekli olan seslerin ve ses aralıklarının icracı tarafından duyulması ve gerek öğrenciye gerekse dinleyiciye aynen aktarılmasıdır. Bu da Hayri Tümer’e göre ancak zamanla ve pratikle edinilecek bir beceridir.</p>

  <p class="normal">Kaldı ki, ney’in her deliğinden çıkacak sesler konusuna gelince Hayri Tümer Arel-Ezgi ses sistemini ve Türk musıkisi teorik sistemini tamamen bir yana bırakır. Örneğin, bu sistemin nedense yok saydığı fakat ona göre geleneksel Osmanlı/Türk müziğinde yeri olan Sabâ, Şûrî, Uşşâk, Müberka gibi bazı pozisyon ve perdelerin ney üzerindeki yerlerini ve kullanımlarını açıkça tanımlar ve gösterir.</p>

  <p class="normal">Neyzenler ve neyzenlik açısından Hayri Tümer’in metninin en ilginç bölümü, kuşkusuz, “Ney’de Ses Çıkarmak” başlıklı bölümdür. Bu bölümde neylerin yapımı, kullanılan kamış cinsleri ve kaliteleri hakkında açıklamalar, iyi üflenmesi için de bazı pratik ipuçları var. Neylerin bakımı ve korunması, geleneksel yöntemlerle ney öğretiminin çeşitli ayrıntıları vs. gibi konularda da ilginç ve başka kaynaklarda rastlanamayacak bilgiler vardır.</p>

  <p class="normal">Ancak, şu da kesin bir gerçek ki, bu “ney metodu” esas itibarıyla bir ney hocasının yerini tutmayı, talebeye tek başına yeterli olmayı amaçlamıyor. Bu açıdan da, bir yirminci yüzyıl neyzeninin amacı ile Yusuf bin Nizameddin gibi bir on beşinci yüzyıl müzik teorisyeninki arasında çok temel bir fark olduğu söylenemez. Şöyle yazmış Hayri Tümer:</p>

  <p class="normal"><span class="normal1">“Benim çok kısa olan bu notlarım elbette ki bir ney meraklısını tam manasıyla tenvir edecek</span> [aydınlatacak] <span class="normal1">ve yetişmesine yarayacak malûmat</span> [bilgi] <span class="normal1">değildir. Bu hususlarda ancak kabataslak bilgiyi vermeye çalıştım.”</span><a href="../Text/MUSIKI_split_048.html#footnote-600-541" id="footnote-600-541-backlink">[541]</a></p>

  <p class="normal">Sanırız burada basit bir alçakgönüllülük gösterisinin çok ötesinde, temel bir gerçeğe parmak basılıyor.</p>
</body>
</html>
