<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>kMusikiden-muzige</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <div class="chapter">
    <div class="resim1"><img alt="137" class="calibre5" src="../Images/137_opt.jpeg" /></div>

    <p class="centeryazi">Charles Fonton, Essai sur la musique orientale, Paris, Bibliothèque Nationale de France, Yazmalar bölümü</p>
  </div>

  <p class="normal">Fonton’un okuduğunu bildiğimiz musıkiyle ilgili tek ciddî eser, Kantemiroğlu’nun Osmanlı Tarihi’nin Osmanlı musıkisi ve dönemin musıkişinaslarıyla ilgili iki sayfalık kısacık bölümüdür<a href="../Text/MUSIKI_split_046.html#footnote-600-331" id="footnote-600-331-backlink">[331]</a> . Bunun dışında Fonton sadece bir kez yazılı bir metne atıfta bulunur. O da, gerçekle muhtemelen hiçbir ilişkisi olmayan bir hikâyeyi, “küçük bir musıki kitabında okumuş olduğu” Safiyüddin ile Kahire sultanının hikâyesini anlatmak içindir. Bu atıf o dönemlerde İstanbul’da elden ele ne tür “musıki” kitaplarının dolaşmakta olduğunun iyi bir örneğidir. Bunun dışında Fonton’un eserinde bulduğumuz tek “kitabi” referans, çeşitli makamların hangi ruh haline tekabül edip o makamın faslının günün hangi saatinde çalınmasının münasip olduğuna dairdir. Bu da yine o dönemde okunan musıki eserlerinin “bilimselliği” hakkında yeterli bir fikir verir.</p>

  <p class="normal">Kaldı ki, Fonton’un musıki nazariyatıyla ilgilenmemiş olmasına bir bakıma da şükretmemiz gerekir. Ortadoğu İslâm musıki geleneklerinde teorisyen müzisyen değildir ve müzikle genellikle soyut ve spekülatif bir biçimde uğraşır. Kendi ideal teorik kurgularıyla döneminin müzik icrasının somut gerçekleri arasında epey büyük bir mesafe vardır. Kuramcı ölçer, biçer, tasnif eder, müziğin matematik veya estetik temelleriyle uğraşır. Besteci ve icracıların yaptıkları müzikle ilişkisi bazen çok kopuktur. Dolayısıyla bir müzik nazariyatçısının yazdıklarını doğrudan doğruya bir müzikoloji ya da müzik tarihi belgesi veya kaynağı olarak görmek önemli tarihsel yorum hatalarına yol açabilir.</p>

  <p class="normal">Bu bakımdan, Fonton’un sadece ve sadece pratikten, yedi yıl kaldığı İstanbul’da elinin altında bulduğu müzisyenlerden öğrenip, derleyip aktardığı bilgiler daha değerlidir. Fonton’un Deneme’sini çok önemli bir müzikolojik belge yapan, örneğin tanbur’un perdelerini, miskal’ın icra tekniğini, ney’in başpâresinin ölçülerini pratikten, gününün musıkişinaslarından elde edip allayıp pullamadan olduğu gibi nakletmiş olmasıdır. Fonton’un eserini onsekizinci yüzyıl ortalarının müzik icralarının iyi bir aynası yapan işte budur.</p>

  <p class="normal">Ancak, madalyonun öbür yüzünü de unutmamak gerek. Osmanlı/Türk musıki geleneğine uygun olarak öğrendiklerini yazılı değil sözlü bir eğitimden alan Fonton bazı şeyleri yazıya dökmeye kalkınca yanılabiliyor, yukarıda belirttiğimiz imlâ hatalarını yapabiliyor. Yazıya değil, sözlü intikale dayanan bir sistem içindeydi Fonton ve yazının kullanılmadığı bir müzik pratik ve icrasını inceliyordu. Fonton maalesef Deneme’de bizzat kendi musıki hocasının veya somut bilgileri kendisine aktaran kişi veya kişilerin adlarını vermiyor. Ayrıca, Hoca Abdülkadir ile Gulam Şadi efsanesini ya da Safiyüddin’in Kahire sultanı<a href="../Text/MUSIKI_split_046.html#footnote-600-332" id="footnote-600-332-backlink">[332]</a> ile olan maceralarını birer tarihsel gerçekmiş gibi aktarması da yine aynı nedene dayanır. Akılcı ve araştırmacı bir müzik tarihi bilincinin mevcut olmadığı, yazılı kaynakların yerini kulaktan kulağa aktarılan efsane ve hurafelerin doldurduğu birtakım menkıbelerin tarih yerine geçtiği bir sözlü kültür ortamında musıkiyi öğrenmeye çalışan birinin, ne denli “Batılı” olursa olsun, bütün bunları bir musıki tarihi olarak aktarmasına şaşmamak gerek.</p>

  <p class="normal">Kuramsal konulardan uzak duran Fonton, Deneme’nin hiçbir yerinde makamlardan söz etmiyor. Eserde makam kelimesine rastlanmıyor. Bir iki yerde (taksim’in icra edilen faslın makamında olması gerektiğini söylerken, günün çeşitli saatlerinde icra edilmesi münasip olan makamlardan söz ederken vs.) makam yerine ton kelimesini (tonalite anlamında) kullanıyor Fonton. Bir diğer yerde de “basit ya da karmaşık ses bileşimleri” olarak tanımladığı terkip’lerden çok kısa ve yüzeysel bir biçimde söz ediyor. Ayrıca, Deneme’nin sonuna notasının koyduğu altı eserin hiçbirinin makamını belirtmiyor. Eserin başka bir yerinde Fonton, geleneksel Osmanlı/Türk musıkisinde kullanılan küçük ses aralıklarına atıfla, Türk müziğinin “kromatik dizi”yi sık sık kullandığını ileri sürer. Usulleri, çalgıları, beste formlarını, tanbur’un perdelerini bu denli ayrıntılı olarak bilen birinin makam kavramının önemini anlayamamış olması bizce söz konusu olamaz. Fonton muhtemelen makam ve terkip konusunu hem fazla teorik bulmuş, hem de Avrupalı bir okuyucu kitlesine hitap edecek eserinde bu okuyucuyu kendisi için yeni olan bir konuda ayrıntılara boğmak istememiştir. Yine aynı nedenlerle, Fonton perdelerin tanbur sapındaki yerlerini gösterirken perde adlarının Fransızcasını vermemeyi yeğliyor: “Bu adların Fransızca çevirisi okuyucuya bir anlam ifade etmeyeceğinden... bunların sadece Türkçesini vermekle yetindik” diye yazar.</p>

  <p class="normal">Fonton geleneksel Osmanlı/Türk musıkisinde kullanılan usullerin önemini anlamıştır. Deneme’de 30 adet usulün darpları veriliyor. Oysa, Fonton’dan yarım asır kadar önce Kantemiroğlu edvâr’ında sadece 19 usulden söz ediyor. Fonton’dan bir yüzyıl kadar sonra Haşim Bey Mecmua’sında 34 usulün darplarını veriyor. Ancak, bu 34 usulün 10 tanesi Haşim Bey’in kendi icadı olan ve ondan başka kimsenin kullanmadığı Darbeyn usullerdir. 1922’de ise Rauf Yekta Bey meşhur makalesinde 40 tane usulden söz eder<a href="../Text/MUSIKI_split_046.html#footnote-600-333" id="footnote-600-333-backlink">[333]</a> .</p>

  <p class="normal">Fonton usullerin darplarını verirken sadece her usulde hangi cinsten kaç darp bulunduğunu sırasıyla belirtmekle yetiniyor. Darpların birim zaman adediyle uzunluğunu belirtmediği için, usul kalıbının da zaman birimi adediyle uzunluğu belirsiz kalıyor. Bu kadar çok sayıda usulü bir araya getirmiş olan Fonton’un niçin bu yolu seçtiğini bilemiyoruz. Ayrıca, Fonton’un verdiği usul kalıplarından birçoğu, kendisinden 50 yıl önce yaşamış olan Kantemiroğlu’nun, ya da 40 yıl kadar sonra Abdülbaki Nâsır Dede’nin verdiği kalıplara tam olarak uymuyor. Nispeten basit usullerde bile bir farklılaşma, bir değişim olduğu görülüyor. Geleneksel Osmanlı/Türk musıkisinde eserlerin vazgeçilmez ritmik atkısını oluşturan usullerin nasıl ve hangi etkilerle değişime uğramış oldukları araştırılmaya muhtaç önemli bir konudur. Fonton’un 1751’de tesbit ettiği usul kalıpları da böyle bir müzikolojik araştırma için önemli bir malzemedir.</p>

  <p class="normal">Fonton’un Deneme’sinin bir diğer önemli yanı da en sonda verdiği çalgı tarifleridir. Sağladığı malzeme Türk musıkisi organolojisine önemli bir katkı oluşturur. Avrupa kaynakları bir yana bırakılırsa, Osmanlı/Türk kaynaklarında tâ ondokuzuncu yüzyılın ikinci yarısına dek sazların bu derece ayrıntılı bir biçimde anlatıldıklarını göremeyiz<a href="../Text/MUSIKI_split_046.html#footnote-600-334" id="footnote-600-334-backlink">[334]</a> . Verdiği ayrıntılar Fonton’un bu çalgıları çok yakından incelemiş olduğunu gösteriyor. Ney’in başpâresinin iç ve dış cidarının milimetrik ölçümlerini, rebap’ın her telinin yapımında kullanılan ipek ibrişim sayısı ve bunların nasıl sarılması gerektiğini, miskal çalış tekniğinde balmumu kullanımını, tanbur teknesinin kutrunu ve teknedeki dilim adedini başka türlü bilmek mümkün değil. Burada Fonton okuduklarını veya duyduklarını değil; bizzat görüp, ölçüp biçip tecrübe ettiklerini naklediyor.</p>

  <p class="normal">Dolayısıyla, Fonton’un tanbur’un perdelerini sıralarken yanıldığını varsaymamız için bir neden yok. Tanbur’la ilgili olarak bildiklerini pratik olarak bir icracıyla çalışarak öğrenmiş olması pek muhtemeldir. Tanbur perdelerinin adlarını ve sayılarını tartışmak bizi konumuz olmayan Türk musıkisi perde sistemini tartışmaya götürür. Zaten onsekizinci yüzyıl zarfında tanbur’un perdelerinden söz etmiş ve bunları sıralamış birçok müzisyen ve müzik yazarı yaşamış ve eser vermiştir: Kantemiroğlu, Halaçoğlu, Marmarinos, Küçük Artin, Tanburî Hızır Ağa, Derviş Mehmed Emin, Abdülbaki Nâsır Dede, Charles Fonton<a href="../Text/MUSIKI_split_046.html#footnote-600-335" id="footnote-600-335-backlink">[335]</a> . Bunların verdiği perde adları ve adetleri birbirinden epey farklıdır. Bunun nedeni, her devirde olduğu gibi, o dönemde de teorik olarak kurgulanan ideal bir ses ve perde sistemiyle fiili müzik icrası arasındaki kaçınılmaz uçurum mudur, ve/veya Osmanlı/Türk musıkisinin kullandığı perdelerin gerek sayılarının, gerekse adları ve baskılarının sanıldığından çok daha değişken olmasından mıdır? Bu soruların cevaplarında Türk musıkisinin temel sistemik sorunlarından birinin halli yatıyor.</p>

  <p class="normal">Fonton musıkide kullanılan perdeleri tam perde ve nîm perde diye ikiye ayırır ve şöyle yazar: “Tam perde adları değişmez, ancak yarım perdelerin adları inişte ve çıkışta farklıdır.” Aynı perdenin adının (ve herhalde baskısının, yani gerçek entonasyonunun) melodinin iniş ve çıkışında farklı olması, bir makamın tanımında seyir hadisesinin önemine dikkatimizi çekiyor. Türk musıkisi makamlarının sadece sekiz ya da on seslik birer dizi olarak tanımlanması, Arel ve Ezgi’nin modernleştirme çabaları sayesinde sığ bir müzik anlayışının parçası hâline gelmiştir günümüzde. Oysa melodik çizginin bizzat kendisinin gezinme biçim ve istikametlerinin ve bu gezinmenin (“seyir”in) ortaya çıkardığı karakteristik melodi parçacıklarıyla özel perde ad ve baskılarının öneminin, iki buçuk yüzyıl ötesinden Fonton tarafından bize hatırlatılması gerçekten anlamlı.</p>

  <p class="normal">Fonton Deneme’nin sonuna altı adet eserin bizzat yazdığı notasını eklemiştir. Bunlardan ikisi birer isimsiz saz eseri, biri bir şarkıdır. Biri bir Arap havası (“Air Arabe”), bir diğeri de bir Yunan oyun havasıdır (“danse grecque”). Altıncı eser ise Kantemiroğlu Havası (“air de Cantemir”) başlığını taşıyor. Fonton bu eserlerin hiçbirinin ne makamını ne de usulünü yazmış. Deneme’nin Fransa’da yayımlanabileceğini ve bu notaların başlarındaki makam ve usullerin Fransız müzisyen ve icracılara hiçbir şey ifade etmeyeceğini düşünmüş olabilir. Fonton’un bu eserleri tanbur’da dinlemiş ve belki de bizzat çalmış olması ihtimali bizce kuvvetlidir. Eserleri notaya alış üslubu yer yer tanbur icrasının izlerini taşıyor. Tanbur teknesinin tınlaması yerine bırakılan bir dörtlük es’ler, tril’ler, yegâh ya da kaba Dügâh perdesinde ilâve edilen çift sesli süslemeler buna işaret eder. “Gel külbe-i ahzânıma ey serv-i revânım” mısraı ile başlayan şarkı ise tipik bir Sabâ makamı seyri gösterir. Kısa bir Hüseynî meyan’dan sonra yine Sabâ makamında bir nakaratla bağlanır. Fonton’dan 100-120 yıl sonra İstanbul’da yayımlanan ilk matbu güfte mecmualarında bulamadığımız bu şarkı, zamanla unutulan eserlerden bir örnektir.</p>

  <p class="normal">Fonton’un Kantemiroğlu’nun Bestesi adıyla notaya aldığı eser, gerçekten Kantemiroğlu’nun bir eseridir. Kantemir edvârının 145. sayfasında kayıtlı Berefşân usulünde Kantemiroğlu’nun Bestenigâr peşrevidir bu. Fonton’un isim ya da başlık vermeden yazdığı bir diğer saz eserini de Kantemiroğlu edvârında bulmak mümkün. Fonton’un beşinci sırada yazdığı nota Edirneli Ahmed’in Hafif usulünde Sabâ peşrevidir. Bu peşrev Kantemiroğlu edvârının 53. sayfasında bulunuyor<a href="../Text/MUSIKI_split_046.html#footnote-600-336" id="footnote-600-336-backlink">[336]</a> .</p>

  <p class="normal">Deneme’nin Tarihi</p>

  <p class="normal">Charles Fonton’un Şark Musıkisi-Avrupa Musıkisiyle Karşılaştırmalı Bir Deneme elyazmasını ilk okuyup kullanan Blainville olmuştur. Kitabının Türk musıkisinin çalgılarıyla ilgili bölümünde Blainville intihâle düşer ve Fonton’a hiçbir atıfta bulunmak gereğini duymaksızın onun ifade ve cümlelerini aynen kullanır<a href="../Text/MUSIKI_split_046.html#footnote-600-337" id="footnote-600-337-backlink">[337]</a> . Blainville hiçbir kaynak göstermeksizin Fonton’un notaya almış olduğu iki eseri de kitabına derceder. Bunlardan biri “Gel külbe-i ahzânıma...” güfteli Sabâ şarkı, diğeri de “Yunan oyun havası”dır. Blainville bu son eseri “Kıbrıs oyun havası” adıyla veriyor.</p>

  <p class="normal">Blainville’den 70 yıl kadar sonra Deneme’nin metni çok kısaltılmış bir biçimde Paris’te haftalık bir müzik dergisinde yayımlandı<a href="../Text/MUSIKI_split_046.html#footnote-600-338" id="footnote-600-338-backlink">[338]</a> . Bu özet şu sözlerle sunuluyordu:</p>

  <p class="indentmetin">“Bu metin, 1751’de İstanbul’da Jeune de Langue sıfatıyla bulunan ve bu münasebetle Şark musıkisini dinlemek ve incelemek fırsatını bulmuş olan Charles Fonton’un kitapçığının kısaltılmış şeklidir. Bu kitap bugüne kadar yayımlanıp gün yüzüne çıkmamıştı. Yayımını neyin engellemiş olduğunu bilemiyoruz; ancak, sınırlı sayıda kişiye hitap eden elyazmasının yayımcıya pek fazla kâr bırakmayacağı gerçeğinin yanı sıra, eserin ihtiva ettiği nota ve gravürlerin ve 12 sayfalık Türkçe bir tablonun neden olacağı yüksek yayım masrafları da etkili olmuş olabilir”<a href="../Text/MUSIKI_split_046.html#footnote-600-339" id="footnote-600-339-backlink">[339]</a> .</p>

  <p class="normal">Revue et Gazette Musicale dergisi, Deneme’nin yayımlanacak bölümlerini seçerken bugünün bakış açısıyla Türk müziği tarihi ve müzikolojisi açısından önem taşıyan bölümlerini (tanbur’un perdeleri, usuller, çalgıların şekil ve yapımı –ölçüler vs.) tamamen ayıklamıştır. Buna karşılık dergi –Şark’tan gelen alışılmadık müzik hikâyelerine meraklı Fransız okuyucusunu tatmin için olsa gerek– “Hoca” ile “Gulam”ın maceralarına, Safiyüddin’in marifetlerine yer vermiş; Fonton’un yazdığı altı eserden de yalnızca birinin (Sabâ şarkı) notasını yayımına eklemiştir.</p>

  <p class="normal">Fonton’un Deneme’sini ondokuzuncu yüzyıl boyunca, bildiğimiz kadarıyla, başka kullanan ya da yararlanan olmamıştır. Yirminci yüzyılda Fonton’un eserinden ilk söz eden ve yazılarında yararlanan P.J. Thibaut olmuştur. Paris’te Revue Musicale dergisinde 1906 yılında yayımlanan bir makalesinde Thibaut usulleri açıklarken bunları aynen Fonton’un Deneme’sinden aldığını söylemektedir<a href="../Text/MUSIKI_split_046.html#footnote-600-340" id="footnote-600-340-backlink">[340]</a> . Yayınladığı 39 adet usulün Fonton’unkilerden tek farkı, her darbın zaman birimi cinsinden uzunluğunu vermiş olmasıdır. Fonton’un eseri hakkında şöyle yazar Thibaut: “Bu ilginç çalışma, bir édition critique ile ödüllendirilmeyi bekliyor”.<a href="../Text/MUSIKI_split_046.html#footnote-600-341" id="footnote-600-341-backlink">[341]</a> Thibault, ayrıca, 1909 yılında yayınladığı diğer bir makalesinde Fonton’dan aldığı ney çizimini aynen eklemiştir<a href="../Text/MUSIKI_split_046.html#footnote-600-342" id="footnote-600-342-backlink">[342]</a> . Rumen müzikolog Teodor Burada ise 1911 yılında Kantemiroğlu hakkındaki makalesinde Fonton’un eserinden söz eder, ama muhtemelen Deneme’nin aslını görmemiş, Fonton hakkında dolaylı olarak Thibault’nun yayınlarından bilgi edinmiştir.</p>

  <p class="normal">Thibaut’nun müzikoloji dergilerinde Fonton’un eserine yaptığı atıflar Deneme’nin yirminci yüzyılda tanınmaya başlamasına etkili olmuştur. Örneğin büyük Türk müzikoloğu Rauf Yekta Bey, Fonton’un eserinden Thibaut sayesinde haberdar olmuştur. Thibaut’dan “muhterem dostum” diye söz eden Rauf Yekta’nın<a href="../Text/MUSIKI_split_046.html#footnote-600-343" id="footnote-600-343-backlink">[343]</a> Fonton’un eserinin hiç değilse bazı bölümlerinin Thibaut tarafından istinsah edilmiş bir nüshasını gördüğünü tahmin ediyoruz. Rauf Yekta, Thibaut’un bu çalışmasını görmekle yetinmemiş, Deneme’nin uzunca bir pasajını kaynak göstermeksizin ve sadece “Şark’ın eski dinî eser müelliflerine” atfederek, olduğu gibi, bir kelimesini dahi değiştirmeden, meşhur Türk Musıkisi makalesine almıştır<a href="../Text/MUSIKI_split_046.html#footnote-600-344" id="footnote-600-344-backlink">[344]</a> . Söz konusu uzunca paragraf musıkinin ilâhî menşei hakkında tâ İhvân-ı Safâ’dan beri tekrarlanagelen bir rivayeti nakleder. Fonton’un yazmasının 15-16. sayfalarında yer alan bu paragrafın aynen nakli olayı dışında Rauf Yekta’nın başka hiçbir yayınında Fonton’a atıf yoktur. Genelde titiz ve dakik bir araştırmacı olan Rauf Yekta Bey’in (üstelik tırnak işaretleri arasında verdiği) bu metnin kaynağını atlayıp neredeyse intihal’e düşmüş olmasını açıklamak zordur.</p>

  <p class="normal">Türk musıkisine ilişkin ilk bibliografya denemesini 1928 yılında yayımlayan Eugène Borrel ne Thibaut’dan ne de Fonton’dan söz eder<a href="../Text/MUSIKI_split_046.html#footnote-600-345" id="footnote-600-345-backlink">[345]</a> . Başka Türk musıkisi bibliyografyalarında –ve bu arada Gültekin Oransay’ın onyedi, onsekiz ve ondokuzuncu yüzyıllarda Avrupalı müzisyen ve seyyahların Türk musıkisi hakkında yazdıklarını içeren listesinde de– Fonton’un eserine rastlanmıyor<a href="../Text/MUSIKI_split_046.html#footnote-600-346" id="footnote-600-346-backlink">[346]</a> .</p>

  <p class="normal">Görebildiğimiz kadarıyla, Fonton’un eserini bir kaynak olarak okumuş ve değerlendirmiş ilk müzikolog Mahmut Ragıp Gazimihâl’dir. 1929 yılında yayınlanan Şarkî Anadolu Türkü ve Oyunları adlı kitabında Mahmut Ragıp, Deneme’yi “Türkiye Halk Musıkileri Menbaları” bölümünün başında zikrediyor<a href="../Text/MUSIKI_split_046.html#footnote-600-347" id="footnote-600-347-backlink">[347]</a> . Paris’te Millî Kütüphane’de (Bibliothèque Nationale) Fonton’un eserini görmüş ve okumuş olan Mahmut Ragıp yazmanın içeriğini bölüm bölüm, ek, nota ve gravürler dahil olmak üzere özetliyor. Daha çok halk müziği ve folklor derlemeleri ve genel müzik tarihiyle meşgul olmuş olan Mahmut Ragıp Gazimihâl (1900-1961), Deneme’nin geleneksel Osmanlı/Türk musıkisi tarihine kaynak olarak önemini kavramış görünüyor. Söz konusu kitabını bulmak artık neredeyse imkânsız hale geldiğinden, Mahmut Ragıp’ın bu konuda yazdıklarını buraya aynen aktarmakta yarar gördük:</p>

  <p class="normal">“Paris Millî Kütüphanesi’nin elyazmaları dairesinde (Fr. Nouv. Acq. 4023) numero ile kayıtlı bulunan bu 100 sayfalık elyazısı mühim eser, ilk defa tarafımdan okunmuştur<a href="../Text/MUSIKI_split_046.html#footnote-600-348" id="footnote-600-348-backlink">[348]</a> . Muhteviyatı şudur: Mukaddeme (s.1-11); Şarklıların “musıkinin menşei” hakkındaki noktainazarları (s.13-36); Şarklılarda musıki nev’i ve hususi zevkleri (s.37-45); Şark musıkisinin umumi kavaidi (s.46-98); müellif Rast, Arak, Aşiran, Yegâh, Segâh, Dügâh perdelerini “üt, re, mi, fa, sol, la, si”ye tekabül ettirmiştir; perde isimlerinin Türkçesi sülüs yazıyla yazılıdır. Usuller arasında Hezec, Cenk Harbî Heva nam ikaların dümtekleri de gösterilmiştir. Şu sazların resimleri hoş bir tarama ile çizilmiştir: Ney, Tanbur (perdelerin isimleriyle), 22 düdüklü Miskal, Keman tevsim ettiği rubap ve cümlesinin tarifleri; nihayet şu fasıl resmi: çepeçevre yer minderlerinde oturmuş –sağdan itibaren– bir rubapçı, bir tanburi, ortada neyzen (mevlevî külahlı), bir miskali, sol başta nakkarezen. Notalar ise şunlardır: Adagio hareketli bir peşrev, bir Arap havası, bir Sabâ şarkı (Gel külbe-i ahzânıma ey serv-i revânım), Kantemir havası; diğer bir parça. Cümlesinde en kısa not kıymeti 1/4, ekseriyet ise 2/4 ve 4/4’lüktür, serî nağmeler hiç yok! Yegâne halk şarkısı ise, bir Rum oyun havasıdır”.<a href="../Text/MUSIKI_split_046.html#footnote-600-349" id="footnote-600-349-backlink">[349]</a></p>

  <p class="normal">Aynı Mahmut Ragıp Gazimihâl, 1939 yılında yayınlanan bir diğer kitabında ise Fonton’un eserini Avrupa’da karşılaştırmalı müzikolojinin ilk güzel örneği olarak niteler<a href="../Text/MUSIKI_split_046.html#footnote-600-350" id="footnote-600-350-backlink">[350]</a> . 1973 yılında ise Teodor Burada’nın ardından bir diğer Rumen müzikolog, Eugenia Popescu-Judetz Kantemiroğluyla ilgili kitabında Fonton’un Kantemiroğlu Havası’nın notasına yer verir<a href="../Text/MUSIKI_split_046.html#footnote-600-351" id="footnote-600-351-backlink">[351]</a> .</p>

  <p class="normal">Fonton’un Deneme’sinin ilk ciddî ve bütünsel değerlendirmesi ve yayımı 1986 ve 1987 yıllarında, Almanya’da Frankfurt Johann Wolfgang Goethe Üniversitesi’ne bağlı Institut für Geschichte der Arabisch-Islamischen Wissenschaften (Arap-İslâm Bilimler Tarihi Enstitüsü) mensubu olan müzikolog Dr. Eckhard Neubauer tarafından gerçekleştirildi. Bu enstitünün dergisinin birbirini izleyen iki sayısında Fonton’un Deneme’sinin metninin bütünü, Eckhard Neubauer’in zengin ve çeşitli yorum ve analizleriyle birlikte yayımlandı<a href="../Text/MUSIKI_split_046.html#footnote-600-352" id="footnote-600-352-backlink">[352]</a> . Bu yayımla Fonton’un Deneme’si, 80 yıl öncesinden Thibaut’nun öngördüğü şekilde, nitelikli bir édition critique’e kavuştu. Yine 1987 yılında, Deneme’nin Türkçeye çevirisiyle ayrıntılı bir sunumu Cem Behar tarafından yapıldı<a href="../Text/MUSIKI_split_046.html#footnote-600-353" id="footnote-600-353-backlink">[353]</a> . Ertesi yıl da Robert Martin tarafından İngilizceye çevrilip yayımlandı<a href="../Text/MUSIKI_split_046.html#footnote-600-354" id="footnote-600-354-backlink">[354]</a> . Bu yayınlardan itibaren artık Fonton’un neredeyse iki buçuk asır kütüphane raflarında kalmış bu elyazması eserinin onsekizinci yüzyıl geleneksel Osmanlı/Türk musıkisinin temel bilgi kaynaklarından biri olduğu gerçeği genel kabul gördü. Sonraki tüm ciddî müzikolojik yayınlar da Deneme’yi birincil kaynak olarak kullandılar.</p>

  <p class="normal">1999 yılında ise bütün bu gelişmeleri taçlandıran ve, anlaşılan, uzun süre Fonton’la ilgili temel referans kaynağı olma durumunu koruyacak kapsamlı bir kitap yayınlandı. Eckhard Neubauer’in Frankfurt’ta yayımladığı bu kitapta Charles Fonton’la ilgili bilinenlerin tümü derlenmiş, 1980’lerdeki yayımlara ek bilgiler ilâve edilmiş ve yazımından 248 yıl sonra ilk kez Charles Fonton’un elyazmasının çağdaş bir tıpkıbasımı verilmiştir<a href="../Text/MUSIKI_split_046.html#footnote-600-355" id="footnote-600-355-backlink">[355]</a> .</p>
</body>
</html>
