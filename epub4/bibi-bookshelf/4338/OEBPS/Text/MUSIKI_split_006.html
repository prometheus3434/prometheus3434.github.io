<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>kMusikiden-muzige</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h2 class="calibre4" id="calibre_toc_6">Wojciech Bobowski (Ali Ufkî):<br class="chapter" />
  Hayatı ve Eserleri (1610?-1675)</h2>

  <p class="normal">Doğum Tarihi ve İstanbul’a Gelişi</p>

  <p class="normal">Ali Ufkî’nin hayatı ve eserleri hakkında bilgi veren ilk kaynaklar Meninski’nin Thesaurus Linguarum Orientalium’u (1680) ve Pierre Bayle’in Dictionnaire Historique et Critique’idir (1697)<a href="../Text/MUSIKI_split_045.html#footnote-600-101" id="footnote-600-101-backlink">[101]</a> . Daha sonra Jacob Iselin de bazı bilgiler verir<a href="../Text/MUSIKI_split_045.html#footnote-600-102" id="footnote-600-102-backlink">[102]</a> . Onsekizinci ve ondokuzuncu yüzyıllarda yayımlanmış birçok Fransızca ve Almanca biyografik ansiklopedide de Ali Ufkî’ye ilişkin bilgi vardır<a href="../Text/MUSIKI_split_045.html#footnote-600-103" id="footnote-600-103-backlink">[103]</a> . Polonya kaynaklarını ise Babinger taramış ve derlemiştir<a href="../Text/MUSIKI_split_045.html#footnote-600-104" id="footnote-600-104-backlink">[104]</a> .</p>

  <p class="normal">Ali Ufkî Polonya asıllıdır ve asıl adı Wojciech Bobowski’dir. Avrupa kaynaklarında adı daha çok Albert Bobowski veya Bobovius olarak geçer. Kendisi, Lâtince eserlerinde adını Albertus Bobovius olarak yazar (İtalyanca: Alberto Bobovio). Belki bu nedenlerle soyadı çokça yanlış yazılmış, yanlış okunmuştur. Soyadının birçok yerde Bobonius, Bohonius, Bobrowski, Bozonius ve hatta Robovius olarak geçtiği görülür. Türkçe adını kullanan Avrupalılarda da Hali Beigh, Hali Beg, Ali Bey ve hatta Hulis Bey gibi çeşitli imlâ yorumlarına rastlanır. Doğrusunu ilk kez Antoine Galland Jacob Spon’a 10 Mayıs 1677 tarihinde yazdığı mektupta verir: “Ali Beg”<a href="../Text/MUSIKI_split_045.html#footnote-600-105" id="footnote-600-105-backlink">[105]</a> . İstanbul’da edindiği “Ufkî” mahlasına ise hiçbir Avrupa kaynağında rastlanmıyor.</p>

  <p class="normal">Doğum yeri Orta Avrupa’nın Galiçya bölgesinin bugün Ukrayna sınırları dahilinde kalan Lwow/Lviv (Almanca: Lemberg) kentidir. Asilzade bir aileden geldiği genellikle kabul edilir. İyi bir eğitim görmüş olduğu ise kesindir. Polonya kaynaklarına göre, 1610 yılında doğmuştur. Tüm Batılı kaynaklar bu tarihi verir<a href="../Text/MUSIKI_split_045.html#footnote-600-106" id="footnote-600-106-backlink">[106]</a> . Ali Ufkî’nin o dönemlerde Lehistan içlerine akınlar düzenleyen Kırım Tatarları tarafından esir edilip İstanbul’a getirildiği, yine Polonya kaynaklarına dayanarak, genellikle kabul edilir<a href="../Text/MUSIKI_split_045.html#footnote-600-107" id="footnote-600-107-backlink">[107]</a> . Saray’a giriş tarihi ise, ileride açıklanacağı gibi, farklıdır.</p>

  <p class="normal">Ali Ufkî’nin gerek İstanbul’a getirilmeden önceki gerekse İstanbul’daki hayatı hakkında bilinen biyografik ayrıntılar pek azdır. Yaygın fakat belgelenmemiş bir rivayete göre Ali Ufkî uzun süren Saray hayatından sonra son derece itibarlı bir Osmanlı yetkilisi tarafından Mısır’a götürülmüş ve orada hizmetlerinden ötürü azat edilmiştir. Bir diğer rivayet de Saray’dan ayrıldıktan sonra uzun süre İngiliz sefirinin ikametgâhında yaşadığı yolundadır. Bizce Ali Ufkî’nin hayatındaki karanlık noktalar, kesin olarak bilinenlerden daha fazladır. İstanbul’daki yaşamını Osmanlı kaynaklarına dayanarak ayrıntılı olarak belgeleyebilmek şimdilik mümkün görünmüyor. Saray’a ilk kez tam olarak hangi tarihte ve ne sıfatla alındığı, ayrıldıktan sonra tam olarak ne iş yapıp nasıl geçindiği, hangi tarihte kiminle evlendiği, çocuğunun olup olmadığı, hangi tarihlerde kime ve nasıl hizmet ettiği, eserlerinin bazılarını ne zaman ve hangi amaçla yazdığı ve tam olarak hangi tarihte ölüp nereye defnedildiği, hayatının henüz karanlıkta kalan önemli noktalarından sadece birkaçıdır. Kendi eserlerinin biyografik malumat açısından taranması da bu konularda pek fazla ayrıntılı bilgiyi ele vermiyor.</p>

  <p class="normal">Saray’a girdikten sonra sazendeler arasına katılan Ali Ufkî, Türk Musıkisini ve santur çalmayı öğrendi ve “Santuri Ali Bey” olarak anıldı. Bizzat kendinden veya bestelediği müzik eserlerinden söz ederken sık sık “Ali Bey es’santuri” ifadesini kullanır. Yeteneklerinden dolayı Enderun meşkhanesine erbaşı tayin edildi. Bu terfii bizzat kendisi Saray-ı Enderun’da şöyle anlatır:</p>

  <p class="normal">“Musiki hep ezbere öğrenilir; yazılabilmesiyse neredeyse bir mucize gibi görülür. Bense ders görürken öğrendiklerimi unutmamak için kapar, hemen notaya alırdım. Bu yeteneğimi gören birçok Türk üstadı da beni takdir ederdi. Bunun üzerine Erbaşı, yani içoğlanları korosunun başı tayin edildim. Bunlar öğrendikleri saz ve söz eserlerini sık sık unuturlar, hâfızalarını tazelemem için bana başvururlar ve müteşekkir kalırlardı” <a href="../Text/MUSIKI_split_045.html#footnote-600-108" id="footnote-600-108-backlink">[108]</a> .</p>

  <p class="normal">Ali Ufkî Saray’da içoğlanı, müzisyen ve müzik hocası olarak 19 yıl hizmet etmiştir.</p>

  <p class="normal">Claes Ralamb’ın Ali Ufkî hakkında 1657/58 yılları itibarıyla verdiği aşağıdaki bilgilerin tümünü doğrulamak ya da yalanlamak imkânına henüz sahip değiliz:</p>

  <p class="normal">“Fransızca, İtalyanca, Almanca, Lâtince, Grekçe, Türkçe ve Arapçayı iyi bilen Albertus Bobovius adlı mühtedi, bilgili bir adamdı. Venediklilerle olan savaşta esir alınmış. Saray’da on yıl kadar müzisyen olarak hizmet vermiş ve henüz yeni salıverilmişti. Sipahi ulufesi almasına rağmen İngiliz sefirinin evinde otururdu. Onun yardımıyla Türkiye’den ayrılıp, özlemini yüreğinde taşıdığı dindaşlarının arasına ve Protestanlığa geri dönebilmeyi ümidediyordu”<a href="../Text/MUSIKI_split_045.html#footnote-600-109" id="footnote-600-109-backlink">[109]</a> .</p>

  <p class="normal">Son yıllarda Ali Bey’in “Ufkî” mahlasının, üç heceli olarak, Ufukî biçiminde telaffuz edilmesi gerektiği öne sürülmüştür. Buna kanıt olarak da bu mahlasın kullanıldığı bazı şiirlerde vezin icabı üç heceli olması gerektiği gösterilmiştir. Ancak, Mecmua-yı Saz u Söz’de bu adın iki heceli olarak kullanıldığı şiir sayısı üç heceli olarak kullanılanlarla neredeyse aynıdır. Diğer yandan, bir sıfat olarak ufkî sözcüğü iki heceli haliyle Türkçenin bir parçasıdır. Kelimenin eski yazıda imlasının üç harekeli olması, elbette ki gerek aruz gerekse hece vezniyle yazılan şiirlerde mahlası kullanana fazladan bir özgürlük olanağı tanıyordu: Baki’nin mahlasını bazen Baki bazen de Bakiyâ, Nedim’in de kâh Nedim kâh Nedimâ olarak kullanması gibi. İşte bu nedenle, yıllardır Ufkî olarak bilinen mahlası bu kitapta değiştirme gereği duymadık<a href="../Text/MUSIKI_split_045.html#footnote-600-110" id="footnote-600-110-backlink">[110]</a> .</p>

  <p class="normal">Ali Ufkî’nin Saray’daki Hizmeti</p>

  <p class="normal">Ali Ufkî’nin Saray’da, müzisyen olarak sürekli bir görevle kalışına ilişkin elimizde şu bilgiler var:</p>

  <p class="normal">1. Ali Ufkî Saray’da 19 yıl kalmıştır. Bunu, kendisiyle yakın ilişki kurmuş ve ondan Saray ve Enderun mektebi hakkında ayrıntılı bilgi almış olan Sir Paul Rycaut’dan öğreniyoruz<a href="../Text/MUSIKI_split_045.html#footnote-600-111" id="footnote-600-111-backlink">[111]</a> .</p>

  <p class="normal">2. Ali Ufkî 1651 yılında Saray’daydı. 1651’de Kösem Sultan’ın Avcı Sultan Mehmed’i zehirleme teşebbüsünü ve daha sonra boğdurulmasını bir görgü tanığı olarak iki ayrı eserde anlatır<a href="../Text/MUSIKI_split_045.html#footnote-600-112" id="footnote-600-112-backlink">[112]</a> .</p>

  <p class="normal">3. Paul Rycaut’un kitabı yazıldığı sırada Ali Ufkî artık Saray’da değildi. Rycaut onun Saray’da 19 yıl geçirmiş olmasını “geçmiş zaman kipiyle” anlatır.</p>

  <p class="normal">Bu bilgilerden birkaç sonuç çıkarmak mümkün. Paul Rycaut’nun, ilk baskısı 1666’da yayımlanan kitabının önsözünü 1665’te yazdığını varsayarsak herhalde büyük bir hata yapmış olmayız<a href="../Text/MUSIKI_split_045.html#footnote-600-113" id="footnote-600-113-backlink">[113]</a> . Bu tarihte Ali Ufkî, Saray’da geçirdiği 19 yılı bitirmiş ve Saray’dan ayrılmıştır. Dolayısıyla Ali Ufkî’nin Saray’a girmiş olabileceği en ileri tarih 1646 yılıdır (1665 eksi 19).</p>

  <p class="normal">Ali Ufkî 1651 yılında Saray’dadır. O yılın Ağustos ayında (1061 Ramazan) Saray’da vuku bulmuş olayların görgü tanığıdır<a href="../Text/MUSIKI_split_045.html#footnote-600-114" id="footnote-600-114-backlink">[114]</a> . Dolayısıyla Ali Ufkî’nin Saraya girmiş olabileceği en erken tarih 1632 yılıdır (1651 eksi 19).</p>

  <p class="normal">Bir varsayım daha yaparak bu ondört yıllık belirsizliği biraz kısaltabilmek mümkün olabilir. Ali Ufkî, 1662-1664 yılları arasında Hollandalı şarkiyatçı Levinus Wamer’in teşvikleri ve parasal desteğiyle, Kitab-ı Mukaddes’i Türkçeye çevirir<a href="../Text/MUSIKI_split_045.html#footnote-600-115" id="footnote-600-115-backlink">[115]</a> . Bu denli ağır bir çeviriyi, Saray’daki görevine de devam ederek, iki yıl gibi kısa bir sürede bitirmiş olması bizce zordur. Yani Ali Ufkî aslında 1662 yılından önce Saray’dan çıkmış olmalıdır. O takdirde de varabileceğimiz sonuç, onun Saray’a girmiş olabileceği en ileri tarihin 1643 yılı olduğudur (1662-19).</p>

  <p class="normal">Özetle Ali Ufkî’nin Saray’a 1632 ile 1643 arasında girip 19 yıl sonra 1651 ve 1662 yılları arasında çıkmasının yapıldığını söylemek yanlış olmayacaktır.</p>

  <p class="normal">Ayrıca 1670-73 döneminde, Antoine Galland vasıtasıyla Ali Ufkî’yi tanımış olan Comelio Magni, Saray-ı Enderun’un İtalyanca baskısının takdiminde Ali Ufkî’nin sadece Sultan İbrahim (1640-1648) ve IV. Mehmed (1648-1687) dönemlerinde Saray’da bulunmuş olduğunu yazar<a href="../Text/MUSIKI_split_045.html#footnote-600-116" id="footnote-600-116-backlink">[116]</a> . Yani Ali Ufkî’nin Topkapı Sarayı’na giriş tarihinin yukarıda sınırlarını çizdiğimiz 11 yıllık sürenin (1632-1643) sonlarına yakın olması daha güçlü bir ihtimaldir. Daha önceki yıllarda ise Eski Saray’da veya Galata Sarayı’nda eğitime tâbi tutulmuş olması ihtimali de var.</p>

  <p class="normal">Ralamb’ın bu konuda naklettiği bilgi yanlıştır. Ralamb, İstanbul seyahatnamesinin Ali Ufkî’den söz ettiği bölümünde onun Venediklilerle yapılan ilk Girit savaşlarında (1645) Osmanlılara esir düştüğünü yazar<a href="../Text/MUSIKI_split_045.html#footnote-600-117" id="footnote-600-117-backlink">[117]</a> . Kronolojik açıdan bu mümkün görünmüyor, zira Ali Ufkî Comenius’un Janua Linguarum Reserata’sını 1643 yılında Türkçe’ye çevirmiş bulunuyordu. Kendisi bu tarihte İstanbul’daydı ve Türkçe’yi çeviri yapabilecek düzeyde iyi bilmesi onun uzun bir süreden beri İstanbul’da bulunduğunu gösteriyor. Ralamb’ın verdiği bir diğer bilgi ise Ufkî’nin Saray’a giriş ve çıkış tarihlerini daha kesinlikle saptamamıza olanak veriyor. 1657-58 yıllarında İstanbul’da bulunan Ralamb, Ali Ufkî’den söz ederken şöyle der:</p>

  <p class="normal">“Saray’da müzisyen olarak on yıl kalmış ve yeni</p>

  <p class="normal">salıverilmiş...Albertus Bobovius...”<a href="../Text/MUSIKI_split_045.html#footnote-600-118" id="footnote-600-118-backlink">[118]</a></p>

  <p class="normal">Demek ki, Ali Ufkî’nin 1657 yılında Saray’dan çıkması yapılmıştı. Bu da, Saray’a en geç 1639 yılında girmiş olabileceği anlamına geliyor. Böylece, Ali Ufkî’nin Saray’a girdiği tarihi, sonuçta, 1632-1639 yılları arası olarak belirlemiş bulunuyoruz. Buradaki kabataslak tespitimiz, Ali Ufkî’nin Saray’a alındığı tarihtir, esir alındığı veya İstanbul’a geldiği veya getirildiği tarih değil. Ancak, bu ikisinin birbirine çok yakın olduğu kanısındayız. Saray’dan ayrılma tarihi ise 1651-1657 yılları arasındadır.</p>

  <p class="normal">Ali Ufkî’nin İstanbul’a geldiğini dolaylı yollardan saptadığımız dönemde, yani 1630’lu yıllarda, Osmanlılar Polonya ile genellikle savaş halindeydiler. Bu savaşların önemli konularından biri de Ali Ufkî’nin doğum yeri olan Lwow’un yakınlarındaki Kamaniçe kalesinin zaptıdır. O yıllarda bu kale birçok kez el değiştirmişti. 1630’lu yıllarda Osmanlı kuvvetlerinin galip gelip de çok sayıda esir aldıkları tek savaş ise 1633 yılının Eylül ayında (Rebiyülevvel 1043) Hotin ile Kamaniçe kaleleri arasında yapılmış olan savaştır. Osmanlı güçleri bu savaşa Vidin Beylerbeyi Abaza Mehmed Paşa’nın yönetiminde çıkmışlardı. Savaş, Nâimâ’nın deyişiyle “Leh kıralı olan bed-fiilin vekil-i mutlakı olan Hetmân-ı bî-aman” iledir. Sefere, Osmanlıların tarafında, yine Nâimâ’nın deyişiyle, “Kantemiroğulları Orak Mirza ve Hüseyin Mirza, cümle oymakları olan Nogay ve gayri Tatarlar, Eflâk ve Boğdan Voyvodaları” katıldılar.</p>

  <p class="normal">Ali Ufkî’nin birçok Avrupa kaynağında zikredilen Kırım Tatarları tarafından esir edilmiş olduğuna dair rivayet, işte bu sefere katılanların kimlikleriyle ilgili olsa gerektir. Bu savaşın sonuçlarını Nâimâ şöyle özetler:</p>

  <p class="normal">“...Küffârdan vâfir başlar ve diller ve bayraklar alınıp yüzaklığı müyesser oldu...”<a href="../Text/MUSIKI_split_045.html#footnote-600-119" id="footnote-600-119-backlink">[119]</a></p>

  <p class="normal">Lwow kentinin Hristiyan ailelerinden birinin iyi eğitim görmüş oğlu olan Wojciech Bobowski’nin işte bu savaşta alınan “dil”lerden biri olması ihtimal dahilindedir. Bobowski Osmanlılara 1633 yılının Eylül ayında esir düşmüşse, ihtida edip değerli bir savaş esiri olarak Saray’a alınışı 1633 yılı sonlarına ya da 1634 yılına rastlamış olmalıdır. Eğer doğum tarihi olarak genellikle Polonya kaynaklarının verdiği 1610 yılı olarak kabul edersek, o sırada 23-24 yaşlarında olmalıydı. Gerçi 1610 yılından sonra doğmuş olması ihtimali de vardır. Bobowski’nin 1633-34 yıllarından çok önce İstanbul’a getirilmiş olması olanaksızdır, zira İstanbul’a geldiğinde Batı standardlarında mükemmel bir eğitim görmüş; Lâtinceyi, Grekçeyi, Fransızcayı, müziği ve nota okuyup yazmayı öğrenmişti. Bu eğitimin de 18 ya da 20 yaşlarından önce tamamlanmış olması mümkün görünmüyor.</p>

  <p class="normal">Ali Ufkî’nin bu tarihlerden çok sonra İstanbul’a getirilmiş olması da mümkün görünmüyor, zira 1643 yılında Komensky’nin Janua Linguarum Reserata’sının Türkçe çevirisini bitirmişti. Bu çeviriyi yapanın da bu tarihten önce Türkçeyi mükemmelen ve bir miktar da Arapça ve Farsçayı öğrenecek vakti olmuş olması gerekiyordu. O yıllarda İstanbul’a gelen Bobowski, ömrünün kalan<br class="chapter" />
  40 yılını burada geçirecekti.</p>

  <p class="normal">Ali Ufkî’nin 1650’li yılların başında Saray’dan ayrılış sebebine gelince, Barnette Miller bunu içkiye düşkünlüğüne bağlar:</p>

  <p class="normal">“Bobowsky içkiye çok düşkündü, kalbini her zaman bir şişecik şarapla kazanmak mümkündü. Bu yüzden de Saray hizmetinden uzaklaştırılmıştır”<a href="../Text/MUSIKI_split_045.html#footnote-600-120" id="footnote-600-120-backlink">[120]</a></p>

  <p class="normal">diye yazar. Ancak Miller bu savını hiçbir belgeye dayandırmıyor. Ali Ufkî’ye ilişkin en kapsamlı biyografik makaleyi yazmış ve Polonya kaynaklarını taramış olan Franz Babinger ise daha makul bir varsayımda bulunur ve şöyle yazar:</p>

  <p class="normal">“Hizmetkârlığı ve tutsaklığı iyi halinden ötürü son bulmuş ve azat edilmiştir”<a href="../Text/MUSIKI_split_045.html#footnote-600-121" id="footnote-600-121-backlink">[121]</a> .</p>

  <p class="normal">Ali Ufkî’nin Divan-ı Hümayun Tercümanlığı</p>

  <p class="normal">Ali Ufkî’nin Saray’a ikinci kez (bu kez Divan-ı Hümayun tercümanı sıfatıyla) tam olarak hangi tarihte girmiş olduğu bilinmiyor. Ancak bu da 1668 yılından önce olsa gerek.</p>

  <p class="normal">Bazı Batı kaynaklarında Ali Ufkî’nin 1670 ya da 71 yıllarında Divan-ı Hümayun baştercümanlığı yapmış olduğu kaydedilir. Örneğin Thomas Hyde, 1691’de yayımladığı Ali Ufkî’nin eserinin başına “Tractatus Alberti Bobovii Turcarum Imperator Mohammedis IV olim interpretis primarii” ibaresini yazmıştır<a href="../Text/MUSIKI_split_045.html#footnote-600-122" id="footnote-600-122-backlink">[122]</a> , yani “Türk imparatoru IV. Mehmed’in (Avcı) sabık baştercümanı Albertus Bobovius’un kitabı”. Oysa, Oxford’da Bodleian Kütüphanesi Müdürü olan şarkiyatçı Thomas Hyde (1636-1703) hayatı boyunca ne Osmanlı topraklarına ayak basmış, ne de Ali Ufkî’yle karşılaşmıştı. Ali Ufkî’yle bağlantısı 1668-1671 yılları arasında İstanbul’da İngiliz sefareti papazı olarak bulunmuş olan Thomas Smith (1638-1710)<a href="../Text/MUSIKI_split_045.html#footnote-600-123" id="footnote-600-123-backlink">[123]</a> idi. Türklerin dini adet ve törenleriyle ilgili bu kitabı Ali Ufkî’ye Thomas Smith yazdırmış –ya da sipariş etmişti. 1671’de Thomas Smith, 6 yıldır Bodleian Kütüphanesi Müdürlüğü yapmakta olan Thomas Hyde’a bu kitabı, Ali Ufkî’nin Avcı Mehmed’in baştercümanı olduğunu ekleyerek aktarmıştır. Böylece de, Ali Ufkî’nin Divan-ı Hümayun baştercümanlığında bulunduğu bilgisi diğer bazı Batılı kaynaklarca benimsenmiş ve Ali Ufkî’nin biyografisinin bir parçası haline gelmiştir. Örneğin onsekiz ve ondokuzuncu yüzyılların Polonya kaynakları aynı bilgiyi aktarıyorlar<a href="../Text/MUSIKI_split_045.html#footnote-600-124" id="footnote-600-124-backlink">[124]</a> . Daha sonra, büyük müsteşrik Franz Babinger, bu bilgiyi Ali Ufkî biyografisine dahil etmiş<a href="../Text/MUSIKI_split_045.html#footnote-600-125" id="footnote-600-125-backlink">[125]</a> , oradan da başka yayınlara geçmiştir.</p>

  <p class="normal">Ali Ufkî’nin Divan-ı Hümayun baştercümanlığı yaptığını ileri sürenlerin kullandığı bir diğer kaynak da Georges Guillet de Saint Georges’un (1625- 1705) kitaplarıdır. 1676 yılında yayınlanan Lacédémone Ancienne et Nouvelle başlıklı kitabında<a href="../Text/MUSIKI_split_045.html#footnote-600-126" id="footnote-600-126-backlink">[126]</a> yazar, Ali Ufkî’nin baştercüman olduğunu bildirir. Ancak Guillet de Saint Georges güvenilir bir kaynak olmaktan uzaktır. Jacob Spon, Guillet’in yazılarındaki hatalar ve tutarsızlıklardan hareketle, onun gittiğini söylediği Atina, Mora, İstanbul gibi yerlerden hiçbirini görmemiş olduğunu, “seyahatnamelerini” de Fransa’da oturduğu yerden, bazı misyonerlerin anlattıklarına dayanarak yazdığını açık seçik göstermiştir <a href="../Text/MUSIKI_split_045.html#footnote-600-127" id="footnote-600-127-backlink">[127]</a> .</p>

  <p class="normal">Ali Ufkî’nin Divan-ı Hümayun birinci değil ikinci tercümanı olduğunu gösteren bilgi ve kayıtlar çok daha sağlamdır oysa. Her şeyden önce Osmanlı Saray belgelerinde Ali Ufkî’nin baştercüman olduğuna dair bir bilgi ya da kayıt yoktur. Ali Ufkî’ye, Divan tercümanı sıfatıyla 1668 yılında Hazine’den bir ödeme yapıldığına dair bir belgeyi Cengiz Orhonlu ortaya çıkarmıştır<a href="../Text/MUSIKI_split_045.html#footnote-600-128" id="footnote-600-128-backlink">[128]</a> . Ancak bu belgede ödemenin aşağı yukarı 2 ay süreli bir hizmet karşılığı yapıldığı belirtilmekte ve baştercümanlıktan söz edilmemektedir. Osmanlı Sarayında onyedinci yüzyılda birden fazla daimi tercüman bulunduğu biliniyor<a href="../Text/MUSIKI_split_045.html#footnote-600-129" id="footnote-600-129-backlink">[129]</a> . Ali Ufkî’ye bu ödemenin yapıldığı sıralarda baştercüman, Panayotis Nikuzios’tur. Nikuzios bu görevini 1673’te Iskerletzade Aleksandr Mavrokordato baştercüman tayin edilinceye kadar sürdürmüştür<a href="../Text/MUSIKI_split_045.html#footnote-600-130" id="footnote-600-130-backlink">[130]</a> .</p>

  <p class="normal">Diğer yandan, Divan-ı Hümayun baştercümanları listesinde Ali Ufkî’nin adını göremiyoruz<a href="../Text/MUSIKI_split_045.html#footnote-600-131" id="footnote-600-131-backlink">[131]</a> . Ali Ufkî’yi son yıllarında iyi tanımış olan John Covel’i kaynak olarak kullanan Jacob Spon ve Sir George Wheeler, aynı ifadeyi kullanırlar ve Ali Ufkî’nin sadece “belli başlı tercümanlardan biri” olduğunu belirtmekle yetinirler<a href="../Text/MUSIKI_split_045.html#footnote-600-132" id="footnote-600-132-backlink">[132]</a> . En önemlisi, Hezarfen Hüseyin’in, Ali Ufkî’nin 1670-71 yıllarında ikinci tercüman olduğuna dair tanıklığıdır. Bu tarihte Hezarfen Hüseyin, Divan-ı Hümayun baştercümanı Nikuzios ve ikinci tercüman “Ali Bey” ile temasa geçtiğini, onlardan da yardım gördüğünü yazar. Bu iki kişi Tenkihu’t-Tevârîhi’l-Mülûk’un yazılması sırasında Hezarfen Hüseyin’e Grekçe ve Lâtince’den metinler çevirmişler, bazı Batı dillerinden de aktarmalar yaparak yardım etmişlerdi<a href="../Text/MUSIKI_split_045.html#footnote-600-133" id="footnote-600-133-backlink">[133]</a> . Ali Ufkî’yi şahsen tanımış olan Hezarfen Hüseyin onun Panayotis’in baştercümanlığı döneminde ikinci tercümanlıkta bulunduğuna tanıklık etmektedir.</p>

  <p class="normal">Sonuç olarak, Osmanlı arşivlerinde Ali Ufkî’ye ilişkin yeni belgeler keşfedilinceye dek, onun hiçbir zaman baştercümanlık görevinde bulunmadığını kabullenmek durumundayız.</p>

  <p class="normal">Ali Ufkî’nin Saray’daki tercümanlık görevine hangi tarihte başlamış olduğu da bilinemiyor. Ancak Saray’dan ilk ayrılışıyla tercüman olarak geri dönüşü arasında uzunca bir süre geçmiştir. 1658 yılında Divan-ı Hümayun tercümanlarıyla tanışan Claes Ralamb, bu görevle ilgili olarak Ali Ufkî’den söz etmez. Adını zikrettiği tek tercüman, Panayotis Nikuzios’tur. Demek ki, o sırada Saray meşkhanesinden henüz ayrılmış Ali Ufkî, Divan-ı Hümayun tercümanlığı görevine başlamamıştı<a href="../Text/MUSIKI_split_045.html#footnote-600-134" id="footnote-600-134-backlink">[134]</a> .</p>

  <p class="normal">Ali Ufki’nin “Bildiği” Diller ve Türkçe Hocalığı</p>

  <p class="normal">En eskilerinden günümüze birçok kaynakta Ali Ufkî’nin çok sayıda Doğu ve Batı dili bildiği vurgulanır. Örneğin Bayle 18 (on sekiz) dil bildiğini yazar<a href="../Text/MUSIKI_split_045.html#footnote-600-135" id="footnote-600-135-backlink">[135]</a> . Wheeler ve Spon ise, Ali Ufkî’yi bizzat yakından tanımış olan Covel’i kaynak göstererek, 17 dil bildiğini yazarlar. Spon’un ifadesi şöyledir: “On yedi dil bilirdi ve Fransızca, İngilizce ve Almanca’ya bu ülkelerde yetişmişcesine vâkıftı”<a href="../Text/MUSIKI_split_045.html#footnote-600-136" id="footnote-600-136-backlink">[136]</a> . Wheeler biraz daha temkinlidir; “On yedi dili konuşabildiği rivayet edilir”<a href="../Text/MUSIKI_split_045.html#footnote-600-137" id="footnote-600-137-backlink">[137]</a> . Rycaut, Tavernier, Galland gibi Ali Ufkî’yi yakından tanımış olan diğer müsteşrik ve seyyahların yazdıklarında ise bu konuda herhangi bir bilgi ya da atıf yoktur. Daha sonraki bilgi kaynaklarımızın çoğunda bu 17 dil bilme olayı tekrarlanır. Babinger’in ansiklopedi maddesinin yayımlanmasından sonra ise daha da yaygınlaşır<a href="../Text/MUSIKI_split_045.html#footnote-600-138" id="footnote-600-138-backlink">[138]</a> .</p>

  <p class="normal">Bir dili “bilmenin” ne anlama geldiği sorusunu bir kenara bırakarak Ali Ufkî’nin gerek kökeni itibarıyla gerekse İstanbul’daki eğitimi ve ilişkileri, yazdığı eserler ve yaptığı çeviriler dolayısıyla “bildiğine” emin olduğumuz dilleri sıralayalım: Lehçe, Fransızca, İngilizce, Almanca, Lâtince, Eski Grekçe, modern Grekçe, Türkçe, Arapça, Farsça. İtalyanca da bildiğini varsaymak yanlış olmaz. Ayrıca, Kitab-ı Mukaddes’i Türkçeye çevirmek için, eğer orijinal metne başvurduysa, İbranice ile Aramcaya da kısmen de olsa vâkıf olduğunu düşünebiliriz. Bu liste sınırlayıcı ve kesin değildir elbette. Ama Ali Ufkî’nin “bildiğine” emin olabileceğimiz lisanların toplamı 13’tür, 17 değil. Bu rakamı dahi azami bir rakam olarak değerlendirmek gerekir. Ali Ufkî’yi yakından tanımış olan İsveç sefiri Claes Ralamb ise seyahatnamesinde şöyle yazar:</p>

  <p class="normal">“Fransızca, İtalyanca, Almanca, Lâtince, Yunanca, Türkçe ve Arapça dillerini iyi bilen Albertus Bobovius adlı mühtedi, bilgili bir adamdı...”<a href="../Text/MUSIKI_split_045.html#footnote-600-139" id="footnote-600-139-backlink">[139]</a></p>

  <p class="normal">Ali Ufkî’nin bu dil bilgisinden İstanbul’da bulunan ve Şark dillerini öğrenmek isteyen bazı Avrupalılar da yararlanmıştır. Ali Ufkî’nin dil öğrencilerinin en önemlileri Binbir Gece Masalları’nı bir Avrupa diline çeviren ilk kişi olan Antoine Galland (1646-1715) ve François Mesgnien (ya da Meninski)’dir. Onyedinci yüzyılın kuşkusuz en önemli Şark dilleri uzmanı olan François Mesgnien Meninski 1623’te bugün Fransa sınırları dahilinde kalan Lorraine bölgesinde doğmuş, 1698 yılında Viyana’da ölmüştür. Şark dillerine merak sarınca önce Roma’da eğitim gören Meninski 1652 yılında Polonya sefirinin maiyetinde İstanbul’a gelir. Biyografisinde şu satırları okuyoruz:</p>

  <p class="normal">“...İstanbul’da Türk dilini dönemin iki önemli hocası olan Ahmet ve Bobovius’tan öğrendi...”<a href="../Text/MUSIKI_split_045.html#footnote-600-140" id="footnote-600-140-backlink">[140]</a></p>

  <p class="normal">İki yıl sonra Polonya Parlamentosu baştercümanlığına atanan Meninski’ye Leh kıralı Jan Sobieski tarafından asalet unvanı tevcih edilir ve hemen ardından Lehistan’ın İstanbul sefiri olur. 1661 yılında ise Avusturya İmparatoru Leopold’un hizmetine girer ve bu sefer İstanbul’da Avusturya Maslahatgüzarı olarak görev yapar. 1671 yılında Viyana’ya döner ve ölümüne dek bu kentten ayrılmaz. Bu süre zarfında İmparatorluk sarayının Doğu dilleri baştercümanlığını yapar.</p>

  <p class="normal">Meninski bir Türkçe dilbilgisi kitabı bir de büyük sözlük kaleme almıştır. En önemli yapıtı olan bu sözlük (Thesaurus) Viyana’da 1680 yılında yayınlanır<a href="../Text/MUSIKI_split_045.html#footnote-600-141" id="footnote-600-141-backlink">[141]</a> . Üç büyük ciltlik ve 6.000 sayfalık bu muhteşem sözlük her Türkçe kelimenin telâffuzuyla birlikte Arapça, Farsça, Lâtince, İtalyanca, Fransızca ve bazen da Lehçe karşılığını vermektedir. Meninski’nin Türkçe sözlüğü yüzyıllarca (belki de 1880’li yıllarda Sir James Redhouse’un sözlüğü yayınlanana dek) Türk dilini öğrenmek isteyenlerce haklı olarak en önemli kaynak başvuru kitabı olarak kabul edilmiştir. Çok aranan bu sözlüğün nadir hale gelmesinin bir sebebi de çoğu nüshalarının 1683 yılında Viyana kuşatması sırasında bir Osmanlı top güllesinin isabeti sonucunda çıkan bir yangında yok olmasıdır. Sözlükteki kelimelerin büyük çoğunluğu için çeşitli kaynaklardan derlenmiş cümle ve kullanım örnekleri veriliyor. Bu kaynaklar arasında divanlar, münşeatlar, sakk ve fetva mecmuaları vardır. Thesaurus’un ilk cildindeki önsözde (“Prooemium”) Meninski, verdiği cümle ve kelime kullanım örneklerinin alındığı kaynakları sıralar ve her kaynağı bir kısaltmayla belirtir. Bu kaynaklar listesinde Ali Ufkî’ye ilişkin şu iki madde vardır: “Bob” ve “Jan”. Bu iki kaynak hakkında Meninski Lâtince olarak şu açıklamaları yapar:</p>

  <p class="normal">“Bob, Bobovius, seu Janua Linguarum Aurea Reserata ab eo in turcice idioma olim translata et mihi Constantinopoli communicata. Vir erat Polonus natus, multarum linguarum, sed religionis in speciem Turcice reipsa, Deus scit cujus” [Bobovius Janua Linguarum Aurea Reserata’yı evvelce Türkçe’ye çevirmiş ve bana İstanbul’da iletmişti. Adam Polonya doğumluydu, çok sayıda dil bilirdi; ancak Tanrı taksiratını affetsin, Türk dinini kabul etmişti].</p>

  <p class="normal">“Jan, Janua Linguarum turcice reddita. Ms” [Janua Linguarum’un Türkçe çevirisi, elyazması].</p>

  <p class="normal">Ali Ufkî’nin Komensky’nin Lâtincesinden Türkçeye yaptığı Janua Linguarum Reserata çevirisi bugüne dek yayımlanmadı ama, gördüğümüz gibi, elyazması halinde dahi Meninski’nin büyük sözlüğüne kaynaklık etti. Meninski böylece Janua Linguarum gibi önemli bir didaktik sözlüğü Türkçeye çeviren hocası Ali Ufkî’ye vefa borcunu da ödemiş bulunuyordu. Matbu Avrupa kaynaklarında Ali Ufkî’ye ilişkin ilk somut biyografik bilgiler, Meninski’nin kitabının önsözündekilerdir.</p>

  <p class="normal">Thesaurus’ta bu biçimde Bob veya Jan koduyla verilen yüzlerce kelime veya deyim kullanımı örneği vardır. Bu örneklerden bir tanesi müzik tarihi açısından önemlidir. Sözlüğün ikinci cildinin 2024. sayfasındaki “Dürr-ü mufassal” deyimi için verilen örnektir bu. “Dürr-ü mufassal”ın Lâtince karşılığı “Uniones separati” (ayrılmışların birleşmesi) olarak verilmiştir. Lâtince açıklaması ise “İd est Gamma, seu Notae musicales ut infrae expressae” [Bu bir gam/ıskala yani müzik notalarıdır; aşağıda gösterildiği gibidir] şeklinde, İtalyanca açıklaması da “Note musicali, come sono” [Müzik notaları öyledirler] şeklinde veriliyor. Bu başlık altında Meninski’nin verdiği harf ve nota dizileri, olduğu gibi Ali Ufkî’nin Mecmua-yı Saz u Söz’ün son yaprağına çizdiği şemadan alınmıştır. Bu harf ve nota dizileri o dönemde Avrupa’da çok kullanılan ve Solmization adı verilen bir notalama/solfejleme yönteminin Arap harflerini kullanarak ve bunları ebced sırasına koyarak Türkçe’ye aktarılmasından ibarettir<a href="../Text/MUSIKI_split_045.html#footnote-600-142" id="footnote-600-142-backlink">[142]</a> . Sonuç itibarıyla, Ali Ufkî’nin şu anda British Library’de bulunan Mecmua-yı Saz u Söz yazmasını hiç değilse kısmen Meninski’ye göstermiş olduğunu söyleyebiliriz.</p>

  <p class="normal">Ali Ufkî onyedinci yüzyılın en önemli Avrupalı müsteşriklerinden olan Antoine Galland ve François Meninski’nin Türkçe hocası olmuştur. Dolayısıyla, Bobowski’nin adının bazı Avrupa merkezlerinin şarkiyatçı çevrelerinde iyi tanınmasına şaşmamak gerek. Ali Ufkî’nin bu şöhretini farklı belgelerden de izleyebiliyoruz. Fransız Kraliyet Kütüphanesi (Bibliothèque Royale) onyedinci yüzyıl başlarından itibaren her türlü Şark yazmaları ve sikkeler, koleksiyonunu genişletmek için büyük çaba sarfetmiştir. Çeşitli seyyah, misyoner veya tüccarı da bu yönde teşvik etmiş, onlara siparişler vermiş, getirdikleri eserleri satın almıştır. Kütüphanenin 1663-1668 yılları arasında müdürlüğünü yapmış olan Pierre Carcavi (ölm. 1684) bu amaçla papaz, seyyah ve amatör şarkiyatçı Jean Michel Vansleb’e [veya Vansleben] (1635-1679) görev vermiştir. Carcavi, Vansleb’e hitaben yazdığı 17 Mart 1671 tarihli talimat yazısında, aranması ve Fransa’ya getirilmesini istediği yazma eser türlerini sıraladıktan sonra şunları ekliyor:</p>

  <p class="normal">“...araştırma ve seyahatleri sırasında Vansleben eğer Türkçe, Arapça, Farsça, Ermenice gibi birçok Doğu dilini bilir, bilgili bir kişiye rastlarsa onu Fransa kralının hizmetine girmeye ve Paris’e gelmeye ikna etmeye çalışmalıdır. O kişiye onurlu ve müreffeh bir hayat vadedebiliyoruz. Bir süre önce, bu işe liyakatinden emin olduğumuz tercüman Ali Bey’i düşünmüştük...”<a href="../Text/MUSIKI_split_045.html#footnote-600-143" id="footnote-600-143-backlink">[143]</a></p>

  <p class="normal">Anlaşılan Carcavi, toplanan yazmaları tasnif edip değerlendirecek bir uzman arıyordu. 1660’lı yıllarda da Ali Ufkî’nin gerek tercüman, gerekse Türkçe hocası ve şark dilleri uzmanı olarak şöhreti Osmanlı İmparatorluğu’nun sınırları dışına kadar uzanmıştı. Sonuçta, Fransız Kraliyet Kütüphanesi müdürü Carcavi’nin görevlendirdiği Vansleb, 1671-1676 yılları arasında Mısır, Yunanistan ve İstanbul’da dolaşmış ve Paris’e dönerken çoğu Arapça ve Grekçe olan 600’e yakın elyazması kitap götürmüştür. Ne var ki, yazdığı raporlardan da anlaşıldığı gibi, Vansleb bu seyahatleri sırasında Ali Ufkî ile hiç karşılaşmamıştır.</p>

  <p class="normal">Ali Ufkî’nin Özel Yaşamından Bir İki Kesit</p>

  <p class="normal">Ali Ufkî’nin özel yaşamı hakkında pek az bilgiye sahibiz. Başka bilgi ve belgelere ulaşıldıkça ayrıntılı bir biyografi yazımı imkân dahiline girebilir. Burada Ali Ufkî’nin yaşamına ilişkin iki durumdan söz edeceğiz: kiracılığı ve evliliği. Bu durumlara ilişkin kayıtlar Ali Ufkî’nin Türkçe öğrencisi Antoine Galland’a ve onun da ölümünden sonra Fransız Kraliyet Kütüphanesine intikal eden dağınık evrak-ı metrukesinde bulunuyor. Örneğin Antoine Galland’a ait sonradan ciltlenmiş bir defterin içinde<a href="../Text/MUSIKI_split_045.html#footnote-600-144" id="footnote-600-144-backlink">[144]</a> Ali Ufkî’nin elyazısıyla bazı yapraklar var. 14.5x20 cm ebadındaki 47 yapraklık bu defterin büyük bölümü Galland’ın Lâtince, Fransızca ve Türkçe olarak yazdığı mektup müsvedde veya suretlerinden oluşuyor. Defterin 46b, 47a ve 47b sayfaları ise baştanbaşa Ali Ufkî’nin çok karakteristik elyazısıyla 1660’lı yıllara ait hesaplar, ödeme ve harcama listeleri, alacak ve borç hesaplarıyla notlar içeriyor. Örneğin sayfa 47a’da şöyle bir kayıt vardır:</p>

  <p class="normal">“Rebiyülâhir, cemaziyülevvel, cemaziyülâhir ve recep aylarının kiraları verilmeyip üçyüz elli akçe duvar yapısının hesabına geçti ve elli akçe kadına vereceğimiz kaldı.”</p>

  <p class="normal">Anlaşılan Ali Ufkî o sırada sahibi kadın olan bir evde kiracı olarak oturmakta ve ayda yüz akçe kira ödemekteydi. Bu metinde sözü edilen duvarın tamirine ait harcama hesapları da aynı defterin 46b sayfasındadır; harcama listesi içinde tahta, pervaz, kereste, reze, hammaliye, dülgerlik gibi harcama kalemleri vardır. Ne var ki, ne bu kayıtların hangi yıla ait olduğu ne de söz konusu evin İstanbul’un neresinde yer aldığı belirtilmiş. Galland’a ait aynı defterin 47b yaprağında ise tarihlendirilmiş başka kira hesapları vardır. Bu sayfaya Hicrî 1075-1078 yıllarına ait kira ödeme kayıtları düşülmüştür Ali Ufkî tarafından. Bunlardan biri şöyledir:</p>

  <p class="normal">“1078 Rebiyülevvelinde hesab olundu. Muharrem, sefer ve</p>

  <p class="normal">rebiyülevvelin kirası verilip bu ana gelince 21 aylık hesabı</p>

  <p class="normal">alındı. Yedi ay dahi kaldı ki tamam kusur üç yüz elli akçe”.</p>

  <p class="normal">Bu kez ayda elli akçelik bir kira söz konusudur. Buna göre Ali Ufkî’nin bu ikinci kira evinde, 1075 yılının zilhicce ayından (Haziran 1665) 1078 yılı rebiyülâhir ayı (Ağustos 1667) da dahil olmak üzere en az 2 yıl 2 ay kaldığı anlaşılıyor. Kirasını düzenli bir biçimde ödediği anlaşılan Ali Bey, kirayı eğer doğrudan ev sahibine ödememişse kimin eliyle ulaştırdığını da aynı düzenle deftere not etmiştir.</p>

  <p class="normal">Ayrıca bu defterin aynı sayfalarına Ali Ufkî milâdi takvimle 1664 yılının Ağustos-Aralık ayları arasındaki aylık gelirini muntazaman kaydetmiştir. Bu gelir kayıtları İtalyancadır. Gelirin kaynağı belirtilmemiştir. Bu süre zarfında Ali Ufkî’nin aylık geliri 1800 ile 2000 “aspri” (akçe) arasında değişiyor. Bu gelir düzeyi, dönemin standardları göz önüne alındığında herhalde yüksekçe bir gelir sayılmalıdır.</p>

  <p class="normal">Ali Ufkî’nin ardında bıraktığı başka bir not ise kendisinin Saray’dan ayrıldıktan sonra evlendiğini gösteren bir ipucu teşkil ediyor. Ali Ufkî’nin özel kütüphanesinden Türkçe talebesi Antoine Galland’a, ondan da Fransız Kraliyet Kütüphanesi’ne intikal eden kitaplardan biri de Vesiletü’l-Makasıd adlı Farsça sözlüktür<a href="../Text/MUSIKI_split_045.html#footnote-600-145" id="footnote-600-145-backlink">[145]</a> . Ali Ufkî, bizzat kullandığı bu sözlüğün birçok yerine derkenarlar ve kişisel notlar düşmüştür. Notlardan biri de şöyledir:</p>

  <p class="normal">“Trabluslu Hacı Mehmed Mısır’dan kaynımızdan Muharremin sekizinci gününde, sene 1082, mektup getirdi. Rüstempaşa Camii’nin önünde dükkânı var”.<a href="../Text/MUSIKI_split_045.html#footnote-600-146" id="footnote-600-146-backlink">[146]</a></p>

  <p class="normal">8 Muharrem 1082 (17 Mayıs 1671) tarihinde Mısır’daki “kaynından” bir mektup alan Ali Ufkî, demek ki o tarihte muhtemelen evli bulunuyordu.</p>

  <p class="normal">Mecmua-yı Saz u Söz’ün British Museum’a İntikali</p>

  <p class="normal">Ali Ufkî’nin musıkiyle doğrudan ilgili üç eserinden kuşkusuz en önemlisi olan Mecmua-yı Saz u Söz elyazmasının varlığından ilk söz eden, Fransız doktor ve seyyah Jacob Spon’dur (1647-1685).</p>

  <p class="normal">1675-76 yıllarında İngiliz seyyah Sir George Wheeler ile birlikte Kuzey İtalya, Adriyatik kıyıları, Yunanistan, İstanbul ve Batı Anadolu’yu kapsayan bir gezi yapan Spon, 23 Eylül-16 Ekim 1675 tarihleri arasında İstanbul’da bulunur. İstanbul’da Fransız sefiri Marquis de Nointel’e misafir olan Spon, Fransa’ya dönüşünde 1678’de seyahatnamesini yayınlar<a href="../Text/MUSIKI_split_045.html#footnote-600-147" id="footnote-600-147-backlink">[147]</a> . Seyahatnamenin İstanbul’a ilişkin bölümünde şu satırlar vardır:</p>

  <p class="normal">“Ingiliz sefaret papazı Mr. Covel bize Türkçe şarkılar gösterdi. Konuya yabancı olduğumuz için pek bir şey anlamadık, ancak Covel söz ve müziklerin pek güzel olduğunu söyledi. Saray’da yetişmiş bir mühtedi, Türk şarkılarını bizim usulümüzle notaya almış. Bu mühtedinin Türkçe adı Haly Beg imiş, Hristiyanlık adı da Albertus Bobovius. Gençken Polonya’dan esir olarak getirilmiş, Saray’dan çıktıktan sonra da önemli bir Dragoman olmuş”<a href="../Text/MUSIKI_split_045.html#footnote-600-148" id="footnote-600-148-backlink">[148]</a> .</p>

  <p class="normal">Spon ve Wheeler’in John Covel’in elinde gördükleri elyazması Mecmua-yı Saz u Söz’dür. Zira Ali Ufkî’nin musıkiyle ilgili bilinen diğer iki eseri, Mecmua-yı Saz u Söz’ün “müsveddeleri” ve Mezmurlar o sırada Antoine Galland’ın elinde bulunuyordu.</p>

  <p class="normal">Demek oluyor ki, Mecmua-yı Saz u Söz 1675 yılının Ekim ayında John Covel’in elindeydi. Şark Ticaret Şirketi (Levant Company) ve daha sonra İstanbul’daki Ingiliz Sefaretinin papazı olan John Covel, ya da Covell, 1638’de doğup 1722’de ölmüş. İstanbul’da kalış süresi Aralık 1670 ile 2 Nisan 1677 arasıdır<a href="../Text/MUSIKI_split_045.html#footnote-600-149" id="footnote-600-149-backlink">[149]</a> . Covel İstanbul’dayken birçok kitap ve elyazması toplamış, bunları beraberinde İngiltere’ye götürmüştür. Spon ile Wheeler’e Ali Ufkî’ye ilişkin bilgileri veren Covel, onunla şahsen tanışmış olmalıdır. İngiltere’ye götürdüğü yazmalar arasında Mecmua-yı Saz u Söz de vardır. Covel’in bu yazmayı Ali Ufkî’nin sağlığında mı yoksa ölümünden sonra mı elde etmiş olduğunu kesin bir şekilde söylemek mümkün değil. Covel’in Londra’ya götürdüğü kitaplar arasında Ali Ufkî’nin iki elyazması eseri daha vardı. Bunlardan biri Kitab-ı Mukaddes’in Türkçe çevirisinin bir nüshası<a href="../Text/MUSIKI_split_045.html#footnote-600-150" id="footnote-600-150-backlink">[150]</a> , diğeri de Saray-ı Enderun’un elyazması bir nüshasıdır<a href="../Text/MUSIKI_split_045.html#footnote-600-151" id="footnote-600-151-backlink">[151]</a> .</p>

  <p class="normal">John Covel, ölümünden birkaç yıl önce, özel kütüphanesinin tümünü John Harley Earl of Oxford’a (1689-1741) 27 Şubat 1715 tarihinde 300 sterlin karşılığında satmıştır. Bu kitaplar da, daha sonra Harley’in tüm kütüphanesiyle birlikte (50.000 adet kitap) 1742 yılında Londralı meşhur yayımcı ve sahhaf Thomas Osborne’a 13.000 sterline satılmıştır. Elyazmaları ise 1753 yılında Harley’in dul eşi tarafından British Museum’a bağışlanmıştır<a href="../Text/MUSIKI_split_045.html#footnote-600-152" id="footnote-600-152-backlink">[152]</a> . British Library’de bugün Harley kod numarasını taşıyan yazmaların arasında Mecmua-yı Saz u Söz yoktur<a href="../Text/MUSIKI_split_045.html#footnote-600-153" id="footnote-600-153-backlink">[153]</a> . Bu eser, 1742 ile 1753 yılları arasında büyük İngiliz koleksiyoncusu ve doktor Sir Hans Sloane’un (1660-1753) eline geçmişti. British Museum’un kurucularından ve ilk kitap koleksiyonu bağışlayıcılarından olan Sloane’un 1753’te ölümüyle, Mecmua-yı Saz u Söz, [Ms. Sloane 3114] katalog numarasıyla bu kuruma intikal etmiştir.</p>

  <p class="normal">Mecmua-yı Saz u Söz 1675’te Covel’in eline geçmiş ve yazarının ölümünden çok kısa bir süre sonra Osmanlı sınırları dışına çıkarılmıştı. Bu da, yazmanın Ali Ufkî’nin ölümünden sonra bir başkası tarafından tamamlanmış olması ihtimalini çok zayıflatır<a href="../Text/MUSIKI_split_045.html#footnote-600-154" id="footnote-600-154-backlink">[154]</a> .</p>

  <p class="normal">Ali Ufkî’nin “Karmaşık Dünya”sı</p>

  <p class="normal">Dönemin İstanbul’unda mühtedilerin genellikle pek sevilmedikleri anlaşılıyor. Örneğin 1650’li yıllarda Brandenburg ve Transilvanya’nın diplomatik temsilcisi sıfatıyla İstanbul’da bulunan Jacob Nagy de Harsany onlar için: “Mühtediler yalancı, çıkarcı ve sahtekârdırlar, söyledikleri ve yaptıklarıyla, ettikleri binlerce yemini bozarlar” demektedir<a href="../Text/MUSIKI_split_045.html#footnote-600-155" id="footnote-600-155-backlink">[155]</a> . Colloquia Familiaria Turcico-Latina adlı eserinde Harsany, Müslüman ana ve babadan doğanları mühtedilere binlerce kez tercih ettiğini belirtir.</p>

  <p class="normal">Ali Ufkî’nin burada bir istisna teşkil ettiğini kabul etmeliyiz. Onunla doğrudan ya da dolaylı temasta bulunmuş kişilerin bize bıraktıkları tüm ipuçları, Ali Ufkî’nin onlar üzerinde pek olumlu bir izlenim bıraktığını gösteriyor. Örneğin Sir Paul Rycaut ondan “akıllı/anlayışlı (understanding) bir Polonyalı”<a href="../Text/MUSIKI_split_045.html#footnote-600-156" id="footnote-600-156-backlink">[156]</a> diye sözeder. Rycaut Osmanlı Sarayı’yla ilgili tüm bilgilerini Ali Ufkî’den almıştır. Ali Ufkî’ye ilişkin ilk biyografik bilgileri veren Pierre Bayle de onu tanımış seyyahlardan naklen şöyle yazar: “Meşhur Polonyalı mühtedi Ali Bey, ihtida edişini bir yana bırakırsak, ahlakî açıdan dünyanın en dürüst ve namuslu insanlarından biridir”<a href="../Text/MUSIKI_split_045.html#footnote-600-157" id="footnote-600-157-backlink">[157]</a> .</p>

  <p class="normal">Ali Ufkî’nin dönemin ünlü bilgin ve tarihçilerinden Hezarfen Hüseyin Efendi’yle de arası iyiydi. Tenkihu’t-Tevârîhi’l-Mülûk’un yazılışı sırasında Hezarfen Hüseyin’e yardımcı olmuş, 1670 ve 71 yıllarında Bizans ve Roma tarihine ilişkin bazı Lâtince ve Yunanca kaynakları onun için Türkçeye çevirmiştir. Antoine Galland’ı Hezarfen Hüseyin Efendi’ye tanıştıran Ali Ufkî’dir. 1657-58 yıllarında İstanbul’da İsveç sefiri olan Claes Brodersson Ralamb’ın (1622-1678) güvenini kazanan Ali Ufkî, onunla sık sık buluşur ve görüş alışverişinde bulunurdu<a href="../Text/MUSIKI_split_045.html#footnote-600-158" id="footnote-600-158-backlink">[158]</a> . Ralamb’ın 1679’da yayınladığı seyahat notları, o dönemin Osmanlı yaşam ve kültürüyle ilgili en açık ve yansız yayınlarından biridir <a href="../Text/MUSIKI_split_045.html#footnote-600-159" id="footnote-600-159-backlink">[159]</a> .</p>

  <p class="normal">Ali Ufkî’nin hem Batılılarla hem Müslümanlarla, yani din, kültür ve medeniyet bakımından iki ayrı dünyaya ait insanlarla olumlu ve onurlu ilişkiler içinde bulunduğunu eserlerinden de anlayabiliyoruz. Eserlerine bir bütün olarak bakıldığında, iki din, iki kültür, iki weltanschauung, iki dünya görüşü taşıyan biri olarak görünür. Bu da, bir bakıma normaldir. Çünkü Ali Ufkî devşirme değildi. Çok genç yaşlarda İstanbul’a devşirilerek getirilen çocuklar gibi çok küçük yaşlardan itibaren Osmanlı toplumu ve yaşamını tam anlamıyla benimsemesini beklemek yanlış olur. Ali Ufkî, Türklere savaşta esir düşmüş, İstanbul’a bu şekilde getirilmiş, muhtemelen köle olarak satılmış, bilgi ve becerileri dolayısıyla Saray’a alınmış ve herhalde, sosyal çevre ve yaşam bunu gerektirdiği için ihtida etmişti. Bu esnada da yaşı 20’nin üzerinde olmalıydı. İhtida etmeden Saray’da ikamet edip sürekli bir görev alması zaten mümkün değildi.</p>

  <p class="normal">İstanbul’daki tüm yaşamı boyunca Ali Ufkî’nin en yoğun ilişkide olduğu kişiler Avrupalı seyyah, müsteşrik, diplomat, tüccar ve misyonerlerdi. Ondokuz yıllık Saray hizmeti Ali Ufkî’nin bu yoğun ilişkilerine engel olmamıştır. Nitekim Osmanlı arşiv ve belgelerinde Ali Ufkî’ye ilişkin pek az bilgi bulunabilmesine karşılık, onun hayatı ve eserlerine dair tüm bölük pörçük bilgileri, ilişkide bulunduğu Avrupalıların yazdıklarından öğreniyoruz. Bunlar arasında şu isimleri saymak mümkün: Antoine Galland, François Meninski, Cornelio Magni, Isaac Basire, Thomas Smith, John Covel, Levinus Warner, Claes Ralamb, Jean Baptiste Tavernier, Johann Ulrich Wallich, Paul Rycaut, Nicolaus Brenner. Bunlar dışında, adlarını bilemediğimiz başkalarının da bulunduğu muhakkaktır.</p>

  <p class="normal">Bu Avrupalıların birçoğu, doğal olarak, kendilerine tercümanlık eden, yol gösteren, dil öğreten, bilgi veren, kitap ve yazılı malzeme temininde yardımcı olan Ali Ufkî’yi hep “kendilerinden biri” olarak görme eğilimindeydiler. Ömrünün sonlarına doğru Ali Ufkî’nin Avrupa’ya dönmek ya da İngiltere’ye gitmek istediği, ya da Saray’dan ayrıldıktan sonra küserek tanassur ettiği yolundaki rivayetler<a href="../Text/MUSIKI_split_045.html#footnote-600-160" id="footnote-600-160-backlink">[160]</a> hep bu yakınlıktan kaynaklanır. Ancak Ali Ufkî’nin de, gerek ilişkilerinde gerekse eserlerinde bu tür rivayetlere açık kapı bırakmış olduğu unutulmamalı.</p>

  <p class="normal">Örneğin, Müslüman Ali Ufkî, bir yandan ilâhiler ve tevşihler besteleyip dinî/tasavvufî şiirler yazarken<a href="../Text/MUSIKI_split_045.html#footnote-600-161" id="footnote-600-161-backlink">[161]</a> , aynı sırada bir İngiliz Anglikan papazı ve misyoner olan Isaac Basire’in isteği üzerine Anglikan Kilisesi’nin akaidini Türkçeye çevirebilmektedir. Basire’in Osmanlı İmparatorluğu’nun çeşitli yörelerini gerek Müslüman gerekse Hristiyan halk arasında, “Gerçek Anglikan Kilisesi’nin inanç ve doktrinini yaymak amacıyla”, yani bir misyoner olarak, 1650’li yıllarda dolaşmış olduğunu biliyoruz<a href="../Text/MUSIKI_split_045.html#footnote-600-162" id="footnote-600-162-backlink">[162]</a> . Ali Ufkî, 1658-1661 yılları arasında İngiliz papaz Thomas Smith’in isteği üzerine Osmanlı Türklerinin dini inançlarını, İslâmda ibadet şekillerini, sünneti, haccı ve hasta ziyaretlerini vs. konu alan Lâtince bir risale kaleme alır<a href="../Text/MUSIKI_split_045.html#footnote-600-163" id="footnote-600-163-backlink">[163]</a> . O dönemin koşullarında Avrupa’da bu konuda yazılanlar göz önüne alınırsa açık seçik, son derece yansız, objektif ve tanıtıcı nitelikte bir risaledir bu. İslâm inanç ve ibadetleri bu eserde, Avrupalılara önyargısız olarak anlatılmakta ve tanıtılmaktadır.</p>

  <p class="normal">Bu eserin hemen ardından Ali Ufkî, Kitab-ı Mukaddes’i Türkçeye çevirmeye başlar. Ancak burada yansızlık, tanıtıcılık vs. söz konusu değildir. Daha önce belirttiğimiz gibi bu çeviriyi Ali Ufkî Felemenk sefiri Levinus Warner’ın isteği ve siparişi üzerine yapmıştır. Levinus Warner bu amaçla Hollanda’dan parasal destek ve teşvikler almıştı. Amacı da gayet açık ve basitti: Müslümanların egemenliğinde olan ülkelerde Türk dilini kullanarak Hristiyanlık inançlarını yaymak<a href="../Text/MUSIKI_split_045.html#footnote-600-164" id="footnote-600-164-backlink">[164]</a> . Çok yakından bildiği ve tanıdığı bu amaca hizmet etmekte de tereddüt göstermemiştir Ali Ufkî.</p>

  <p class="normal">Bunu “çelişki”, “ihanet”, “ikiyüzlülük” gibi duygusallıkla yüklü bir bağlamda karşılamamak gerek. Ne de olsa Ali Ufkî hayatının ilk 20-25 yılını (tüm ömrünün neredeyse yarısını) Osmanlı toprakları dışında geçirmiştir. Doğu’nun din, âdet, gelenek ve dillerini de o yaşlardan sonra öğrenir. Yani, ömrünün son 30-35 yılını geçirdiği İstanbul’a, Osmanlı’ya, Saray’a ve öğrenip icra ettiği Türk musıkisine hem “içeriden” hem “dışarıdan” bakabilmiş olmasından daha doğal ne olabilir?</p>

  <p class="normal">Şükrü Elçin’in yapmaya teşebbüs ettiği şekilde Ali Ufkî’yi eserlerinin bütünüyle Osmanlı kültür camiasına dahil etmeye çalışmak, onu öyle göstermek gerçekleri zorlamak olur<a href="../Text/MUSIKI_split_045.html#footnote-600-165" id="footnote-600-165-backlink">[165]</a> . Eserlerini incelediğimizde, onların ‘Doğu ve Batı’ kültürleri arasında ilişki kurmaktan öte, zaman zaman kültürler arası ayrı bir dünyaya ait oldukları duygusuna dahi kapılabiliyoruz. İki kültürü de yekdiğerinin kavram ve sözcükleriyle dile getirme girişimleriyle karşı karşıyayız hep. Ali Ufkî bir Aydınlanma Çağı dönemi adamı değildir<a href="../Text/MUSIKI_split_045.html#footnote-600-166" id="footnote-600-166-backlink">[166]</a> . Eserlerinde birleştirici ve düzleştirici Akıl’ın etkilerini aramamalıyız.</p>

  <p class="normal">Bu noktada Ali Ufkî ve Kantemiroğlu arasında büyük bir tezat vardır. Ali Ufki’den aşağı yukarı yarım asır sonra yaşamış olan Kantemiroğlu birçok bakımdan bir Aydınlanma Çağı insanıdır. Türk müziğini Batı müziğine tercih eden bir Aydınlanma Çağı insanıdır. Kantemiroğlu, kendi fikir dünyasıyla gündelik duygusal yaşamını hep ayrı düşünmüş, bu ikisinin içiçe geçirilmesi gibi bir kaygısı da olmamıştır. Dolayısıyla Ali Ufkî’nin eserlerinde kâh kültürler arasında birleştirici, tanıtıcı, neredeyse akademik bir tavrın, kâh ayırıcı, küçümseyici ve önyargılı zıt bir tavrın egemen olduğunu görürüz. İlk tavra örnek, Ali Ufkî’nin dile ilişkin çalışmalarıdır. Fransızca-Türkçe konuşma kılavuzu, Komensky’nin Janua Linguarum Reserata’sının Türkçe çevirisi, Türkçe gramer denemesi bu tür girişimlerdir. Kitab-ı Mukaddes çevirisi, Anglikan Kilisesi doktrini ile ilgili eseri ve hatta besteli Mezmurlar elyazması ikinci tür yaklaşımın eserleri olabilirler. Bu çok yönlü kişiliği değerlendirirken temkinli ve gerçekçi olmak gerektiği kanısındayız.</p>

  <p class="normal">Ali Ufkî ve Kitab-ı Mukaddes Çevirisi</p>

  <p class="normal">Ali Ufkî’nin Türkiye’de en çok tanınan eseri, kuşkusuz, Mecmua-yı Saz u Söz’dür. Ancak, daha geniş bir perspektiften bakınca Ali Ufkî’nin en çok tutulmuş en yaygın eserinin Kitab-ı Mukaddes’in Türkçe çevirisi olduğu görülür. En çok baskısı yapılmış, en meşhur, en çok okunmuş ve muhtemelen bugün dahi en çok okunan eseri budur. Birçok kez hem Latin, hem Arap, hem Grek hem de Ermeni harfleriyle basılmış, birkaç kere gözden geçirilerek dili güncelleştirilmiştir. Bugün kullanılan Türkçe Kitab-ı Mukaddes, esas itibarıyla Ali Ufkî’nin çevirisine dayanır<a href="../Text/MUSIKI_split_045.html#footnote-600-167" id="footnote-600-167-backlink">[167]</a> . Bu çevirinin oluşum ve yayın sürecine kısaca göz atmak yararlı olacaktır.</p>

  <p class="normal">Ali Bey’in çevirisi ne ilk yapılan, ne de ilk yayımlanan çeviridir. Türkçeye ilk Kitab-ı Mukaddes çevirisinin, bölük pörçük bir biçimde on dördüncü yüzyılın başlarında-Kırım lehçesiyle yapıldığı rivayet edilir. Bu çevirinin sadece bazı kısımları bugüne gelebilmiştir. Rivayetler arasında bunların İstanbul’da Ortaköy’de İbrani harfleriyle basıldığı da vardır<a href="../Text/MUSIKI_split_045.html#footnote-600-168" id="footnote-600-168-backlink">[168]</a> . Ancak bu çevirinin, 1546 yılında İstanbul’da yine İbrani harfleriyle, fakat bu kez Arapçası ve Farsçası yayımlanan çeviriyle karıştırılmış olması da muhtemeldir<a href="../Text/MUSIKI_split_045.html#footnote-600-169" id="footnote-600-169-backlink">[169]</a> . Bir diğer çevirinin de onaltıncı yüzyılın ikinci yarısında yapılmış olduğuna dair bir rivayet daha vardır. Bazı kaynaklarda, Protestan misyoneri Primus Truber yönetiminde bir dilbilimciler heyetinin 1570’li, 1580’li yıllarda Kitab-ı Mukaddes’i Hırvatçaya ve Türkçeye çevirdiklerinden söz edilir<a href="../Text/MUSIKI_split_045.html#footnote-600-170" id="footnote-600-170-backlink">[170]</a> .</p>

  <p class="normal">Yayımlanmış ilk çeviri ise İngiliz müsteşriki William Seaman’ın (1606-1680) çevirisidir. William Seaman, 1628 ile 1639 yılları arasında lstanbul’da İngiltere elçisi olarak bulunan Sir Peter Wyche’in hizmetindeydi. Eserleri arasında, 1652 yılında yayımladığı Hoca Sadeddin’in Tâcü’t-Tevârîh Orhan Bey’in saltanatına ilişkin bölümünün çevirisi vardır. Seaman önce, Ahd-i Cedid’in “Yuhanna’nın mektupları” bölümünün çevirisini 1659’da Londra’da yayımlar. 1666 yılında ise magnum opus’u, yani Ahd-i Cedid’in tümünün Türkçe çevirisi Oxford’da yayımlanır<a href="../Text/MUSIKI_split_045.html#footnote-600-171" id="footnote-600-171-backlink">[171]</a> . Seaman, bu eserini kimyager ve doğabilimci Robert Boyle’un 60 pound’luk yardımı sayesinde hazırlayıp yayımlatabildiğini ifade eder. William Seaman 1670 yılında İngiltere’de bir de Türkçe gramer kitabı yayımlamıştır<a href="../Text/MUSIKI_split_045.html#footnote-600-172" id="footnote-600-172-backlink">[172]</a> .</p>

  <p class="normal">Seaman’in çevirisi, bir buçuk yüzyıl süreyle, yani Ali Ufkî’nin çevirisi Fransa’da basılana dek, Ahd-i Cedid’in tek yayımlanmış Türkçe çevirisi olarak kalmıştır. William Seaman’ın Ali Ufkî ile kişisel ilişkisi olup olmadığı bilinemiyor. Ancak, bazı kaynaklarda Ali Bey’in William Seaman’e tercümesinde yardım ettiği kaydedilir<a href="../Text/MUSIKI_split_045.html#footnote-600-173" id="footnote-600-173-backlink">[173]</a> . Bir diğer kaynakta ise, Seaman çevirisinin bütünüyle Ali Ufkî’nin eseri olduğu yazılıdır<a href="../Text/MUSIKI_split_045.html#footnote-600-174" id="footnote-600-174-backlink">[174]</a> . Ancak bu, kronolojik açıdan bizce pek mümkün görünmüyor<a href="../Text/MUSIKI_split_045.html#footnote-600-175" id="footnote-600-175-backlink">[175]</a> .</p>

  <p class="normal">Kitab-ı Mukaddes’in Ali Ufkî’ce Türkçeye çevrilmesi, büyük ölçüde Avrupa’da onyedinci yüzyılın ilk yarısındaki siyasal ve askerî gelişmelerin bir sonucudur. Bunlar üzerinde uzun uzadıya durmak bizi konumuzun çok dışına çıkarır. Doğrudan ilgili gelişmeleri kısaca özetlemek yeterli olacaktır. 1618-1648 yılları arasında dinsel/siyasal nitelikteki 30 yıl savaşları Avrupa’yı kasıp kavurdu. Bu savaşların taraflarından biri de Katolik Habsburg’ların egemenliğindeki Avusturya idi. Avusturya’nın egemenliğindeki geniş Doğu ve Orta Avrupa topraklarında (Bohemya, Moravya, Macaristan, Hırvatistan) filizlenen dinsel reform hareketleriyse Habsburg’ların şiddetli baskısıyla karşı karşıyaydı. Bu reform hareketlerinin ümidi, 30 yıl savaşları sonunda Habsburg hanedanının yıkılıp ülkelerinin siyasal ve dinsel bağımsızlığa kavuşmasıydı. Bazı reformcu liderler Habsburg’lara ve Avusturya hâkimiyetine karşı nefretlerini, Osmanlı hâkimiyetini ve gerekirse Müslüman olmayı dahi Habsburg’ların boyunduruğu altında yaşamaya tercih ettiklerini açıkça ifade etme noktasına götürebiliyorlardı. Bunların katolik muarızları ise onlara, ve temsil ettikleri harekete Kalvino-Türkçülük, ya da Kalvino-Osmanlıcılık (Calvinoturcismus) adını takmışlardı<a href="../Text/MUSIKI_split_045.html#footnote-600-176" id="footnote-600-176-backlink">[176]</a> . 1648 yılında Vestefalya anlaşmasıyla 30 yıl savaşları sona erdirildi. Habsburg’ların Avusturya’sı bu savaşlardan yenik çıktı. Ancak Orta ve Doğu Avrupa’daki din reformcularının istedikleri de gerçekleşmedi, hiçbir Doğu Avrupa ülkesi Avusturya’dan bağımsızlığını kazanamadı. Bir tek Hollanda, Cumhuriyet olarak bağımsız oldu ve Protestanlara, Kalvinistlere vicdan ve ibadet özgürlüğü tanıdı.</p>

  <p class="normal">Katolik Habsburg’lara düşman, siyasî ve dinsel yenilgilerini isteyen Doğu ve Orta Avrupalı reformcu düşünürlerin en önemlisi, kuşkusuz, Moravyalı (Çek) Jan Amos Komensky idi (1592-1670). Lâtince adıyla Johann Amos Comenius olarak da bilinir. Dinsel önderliğinin yanı sıra önemli bir dilci ve eğitimcidir<a href="../Text/MUSIKI_split_045.html#footnote-600-177" id="footnote-600-177-backlink">[177]</a> . 1631 yılında kaleme aldığı Janua Linguarum Aurea Reserata (Dillerin Altın Kapısı Açık) adlı eseri tüm Avrupa’da ün kazandı ve birçok Avrupa ve Doğu diline çevrildi. Örneğin, Hollandalı müsteşrik Petrus Golius (1597-1672) bu eseri Arapçaya çevirip Halep’te bastırdı ve eser heyecanla karşılandı<a href="../Text/MUSIKI_split_045.html#footnote-600-178" id="footnote-600-178-backlink">[178]</a> . Ali Ufkî ise onu 1643 yılında Türkçeye çevirdi, fakat bu eser basılamadı.</p>

  <p class="normal">&nbsp;</p>

  <div class="calibre1" id="calibre_pb_8"></div>
</body>
</html>
