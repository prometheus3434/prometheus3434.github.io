<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="tr">
<head>
  <link href="../Styles/styles.css" rel="stylesheet" type="text/css" />

  <title>Kızlarıma Mektuplar</title>
</head>

<body>
  <h2>Sorunları Yürüyerek Aşmak</h2>

  <p>Canım kızlarım benim.</p>

  <p>Geçen gün telefonda <b>Elif</b>’in çok yorgun, <b>Ebru</b>’nun da hafif bir soğukalgınlığı geçirmekte olduğunu duyunca çok üzüldük.</p>

  <p>Sevgili çocuklarım, unutmayın <b>her şeyin başı sağlıktır.</b></p>

  <p>Bir insan ne denli akıllı, ne denli çalışkan, ne denli başarılı olursa olsun, sağlığı yerinde değilse, bütün bunların hiçbir anlamı kalmaz.</p>

  <p><b>Akıllı insan, her şeyden önce kendi beden ve ruh sağlığına dikkat eden insandır.</b></p>

  <p>Bu anımsatmayı sakın sadece kızlarını düşünen ve onlar için üzülen bir babanın duygusal bir ifadesi olarak almayın.</p>

  <p>Bu konuda kendimden bir örnek verirsem, belki duygu ve düşüncelerimi daha iyi anlatabilirim:</p>

  <p>Sizleri çok özlediğim, duyduğum özlem, günün olağan sıkıntılarına ya da en yakın arkadaşlarımın ihanetlerine eklenip canımı acıtmaya başladığı zaman, ne yapıyorum biliyor musunuz?</p>

  <p>Yürüyorum.</p>

  <p>Koşar adım yürüyorum hem de.</p>

  <p>Asker adımlarıyla, tempolu, gerçek bir cimnastik yürüyüşü, ruhumdaki sıkıntıları azaltıyor, dertlerimi, hızlanan bir nabız ve terleyen bir bedenle hafifletiyor.</p>

  <p>Sağlık sorunlarınızı duyduğum bir sırada yazdığım bu mektubumda size, yaşam boyu karşılaştığım sorunları aşmakta bana büyük yardımı olan bu yöntemden, <b>yürümekten</b> söz etmek istiyorum.</p>

  <p>Mektubun başlığı olan <b>Sorunları Yürüyerek Aşmak</b> ilkesini mecazi anlamda alıp, <b>her sorunla karşılaştığınızda, önünüze yeni ve daha ileri hedefler koyun ve sorunlarınızı böylece, ilerleyerek aşın,</b> anlamında da kullanabilirdim.</p>

  <p>Bu çok yanlış da olmazdı.</p>

  <p>Gerçekten de her tıkandığınızda, her sorunla karşılaştığınızda, görüş açınızı büyütmek, ufkunuzu genişletmek, daha ileri ve daha uzun dönemli hedefler belirlemek bu sorunları aşmanıza çok yardımcı olur.</p>

  <p>Ama ben bu mektupta, doğrudan doğruya, fizik olarak yürümekten söz edeceğim.</p>

  <p class="seperator">***</p>

  <p>Canım ikizlerim,</p>

  <p>Sizlere, kendi yaşamımdan, sizlerin çok iyi bildiği günlük yaşam biçimimden bir örnek vererek bazı duygularımı ve düşüncelerimi aktarmak istiyorum.</p>

  <p>Sevgili kızlarım, hani, <b>akıllar pazara çıkmış, herkes gitmiş kendi aklını beğenip satın almış,</b> derler ya benimki de o hesap:</p>

  <p><b>Kendim için iyi olan, başkaları için de iyidir,</b> diye düşünüyorum. (Aslında hemen hemen herkes böyle düşünür ama itiraf eden azdır.)</p>

  <p>Belki de yanılıyorum ama, yürümekle ilgili deneyimlerimi sizlerle paylaşmak zorunda hissediyorum kendimi.</p>

  <p>Çünkü sabahları kan ter içinde yürürken hissettiğim rahatlık ve huzur o denli güzel ve görkemli bir duygu ki, bunu salt kendime saklamanın bencillik olacağını düşündüm ve bunu sizlerle de paylaşmak istedim.</p>

  <p>Ayrıca, biliyorsunuz günümüzde, <b>form tutmak, zayıflamak, diyet yapmak, spor yapmak</b> artık moda haline geldi.</p>

  <p>Belki yürümekle ilgili deneyimlerim, size bu konuda da bazı yan yararlar sağlayabilir.</p>

  <p class="seperator">***</p>

  <p>Sevgili kızlarım, canlarım benim, doğduğunuzdan beri, beni her sabah bir saat cimnastik yapan bir baba olarak gördünüz.</p>

  <p>Aslında ağabeyiniz de öyle gördü.</p>

  <p>Anneniz de evlendiğimizden beri bunu bilir.</p>

  <p>Çünkü ben on iki yaşımdan beri her sabah bir saat cimnastik yapıyorum.</p>

  <p>Bugünlerde elli yıla, yani yarım yüzyıla yaklaşan bir süredir yaptığım “sabah sporuna” başlamamın öyküsü de çok ilginç.</p>

  <p>İsterseniz, önce bu öyküyü anlatayım size.</p>

  <p>Böylece erkek çocukların nasıl bir <b>maço</b> kültür içinde büyüdüğünü de bir kez daha anımsamış olursunuz.</p>

  <p><b>Bilirsiniz, erkek çocuklar arasında, hem okullarda hem de mahallelerde, itiş-kakış, çeşitli güç gösterileri ve hatta kavga hiç eksik olmaz.</b></p>

  <p>Çocuklar küçük yaşlarda fiziksel güçlerini denemek istiyorlar herhalde.</p>

  <p>Belki de bu davranışın gerisinde erkek çocukların bilinçaltlarına işleyen bir <b>feodal toplum değeri</b> olarak, <b>fiziksel güce dayalı hükmetme</b> arzusu yatıyor olabilir.</p>

  <p>Okuduğum yatılı ilkokulda, bizim sınıfta da bilek güreşi çok modaydı.</p>

  <p>İşte ben spora, okulda, bilek güreşinde sınıf arkadaşlarımla yarışabilmek için, ağabeyimin önerisiyle başlamıştım.</p>

  <p>Ağabeyim bana bileklerimi güçlendirmek için, özel bir spor biçimi önermişti.</p>

  <p>Önce bu çok ilginç spor biçimini sizlere aktarmak isterim:</p>

  <p>Eskiden, futbol topları bugünkü gibi tek parça değildi.</p>

  <p>İçleri, şişirilebilen lastikten oluşan, dışları meşinden yapılmış iki parçalı toplarla futbol oynanırdı.</p>

  <p>Nefesle veya bisiklet pompasıyla şişirilen iç lastiğin ucu sicimle bağlanıp içeri itildikten sonra meşinden yapılmış olan dışının ağzı ayakkabı bağı gibi bağlarla bağlanır ve top böylece futbol oynanabilir hale getirilirdi.</p>

  <p>Tabii, iç lastik dayanıksız olduğu için sık sık, top patlar ve oyuna ara verilirdi.</p>

  <p>Neyse benim anlatmak istediğim bu değil.</p>

  <p>Ağabeyimin bana önerdiği spor türü, son derece ilkel bir alete dayalıydı.</p>

  <p>Bir futbol topunun iç lastiğini çıkarıp, içi boş kalan yuvarlak meşini taşla doldurarak ağırlaştırdıktan sonra, yarı belime kadar gelen uzunluktaki bir ip ile, bu ağırlığı bir oklavaya, tam ortasından bağlamıştım.</p>

  <p>Oklava kendi etrafında döndürüldüğünde ip kaymasın diye de oklavanın ortasına çıktığım bir küçük çivinin etrafına sicimi sıkı sıkı sarmış ve düğüm atarak sabitleştirmiştim.</p>

  <p>Her sabah, ucunda ağırlık sallanan bu oklavayı iki ucundan tutup, kollarımı dümdüz biçimde ileri uzatıyor ve bileklerimi oynatıp avuçlarımın içindeki oklavayı ekseni çevresinde döndürerek, ipi oklavaya sarıp, ağır meşini yukarı çekiyordum.</p>

  <p>Önce bir süre kültür-fizik yapıp ısındıktan sonra, bu hareketi yarım saat boyunca defalarca tekrarlıyordum.</p>

  <p>Böylece hem kollarım hem de bileklerim çok güçleniyordu.</p>

  <p>Sonuçta, gerçekten de sınıfta, bilek gücünün sınanmasında <b>başa güreşenler</b> arasına girmiştim.</p>

  <p>Kiloca benden çok daha ağır, boyu benden çok daha uzun, kocaman arkadaşlarımın bileklerini tüy gibi masaya yatırıveriyordum.</p>

  <p>Sanıyorum bu fiziksel başarım(!), en çok oyu alarak, sınıf mümessili seçilmemi de sağlamıştı. (O zamanlar, yoklamaları öğretmenler değil, sınıf mümessilleri yapar ve öğretmene imzalatırlardı; bu mümessilleri de biz seçimle belirlerdik.)</p>

  <p>Sevgili kızlarım, işte kollarımı ve bileklerimi güçlendirmek ve bilek güreşinde arkadaşlarımla başa çıkmak için başladığım bu sabah sporu, zamanla bende bir alışkanlık, bir yaşam biçimi haline geldi.</p>

  <p>Büyüdükçe, <b>fiziksel gücün</b> uygar toplumlarda fazla bir anlam ifade etmediğini öğrendim.</p>

  <p>Yine ağabeyimin öğrettiği satranca ağırlık verdim.</p>

  <p>Böylece öğrenciliğim sırasında <b>beden sporunun</b> yanında <b>zihin sporuna</b> da başladım. (Ama hiçbir zaman iyi bir satranç oyuncusu olamadım).</p>

  <p><b>Sağlam kafa sağlam vücutta bulunur</b> hesabı, beden sporunu da hiç bırakmadım, tam tersine sürekli geliştirdim.</p>

  <p>Liseyi bitirdiğimde artık, her sabah vücut esnetme hareketleri yapan, lobut sallayan, yay çeken bir insanın yaşam biçimini benimsemiştim.</p>

  <p>Fiziksel gücüme güvendiğim için, arkadaşlarla kavga etmiyor, tersine bütün anlaşmazlıklarda özenle kavgadan kaçınıyordum.</p>

  <p>Cimnastik sayesinde, fark etmeden, yavaş yavaş, <b>kavga ilkelliktir</b> anlayışı yaşam felsefem haline gelmişti.</p>

  <p>Çocukluk ve gençlik dönemimi burada kesiyorum.</p>

  <p>Çünkü amacım bu mektupta size hayatımı anlatmak değil, <b>sorunları yürüyerek aşmak</b> konusundaki yöntemimi aktarmak.</p>

  <p>Ama siz akıllı ve bilinçli kızlar olduğunuz için her olayı geçmişi ve esas mantığıyla anlatmak istiyorum ki, konuyu eleştirel aklınızın süzgecinden geçirerek iyice kavrayasınız.</p>

  <p>Evet, buraya dek <b>sorunları yürüyerek aşma</b> yöntemini keşfetmeme yol açan, “sabah cimnastiğine” nasıl başladığımı ve nasıl sürdürdüğümü anlattım.</p>

  <p>Şimdi bambaşka bir aşamaya geliyorum: Bu alışkanlığım, bir yetişkin olarak nasıl devam etti ve bugünlere nasıl geldim, <b>Sorunları Yürüyerek Aşmayı nasıl keşfettim?</b></p>

  <p class="seperator">***</p>

  <p>Sevgili kızlarım, siz büyükbabanızı tanımadınız.</p>

  <p>Ne yazık ki büyükannenizi de tanımadınız.</p>

  <p>Her ikisi de siz doğmadan önce ebediyete göçmüştü.</p>

  <p>Babam 1958 yılında, henüz daha 58 yaşındayken, annem ise 1973 yılında, siz doğmadan iki yıl önce, 69 yaşındayken öldü.</p>

  <p>Babam öldüğünde ben daha liseyi bile bitirmemiştim.</p>

  <p>Üstelik lise ikinci sınıfta, benim psikoloji hocam da olmuştu.</p>

  <p>Kalp hastası filan da değildi.</p>

  <p>“Pat” diye bir gün aniden kalp sektesinden gitti.</p>

  <p>Ağabeyimin dağdan düşüp öldüğü gün, aynı tarihte, tam iki yıl sonra.</p>

  <p>Hiç kuşkusuz, babamı öldüren <b>evlat acısı</b> idi.</p>

  <p>Ama ölüm, ona <b>kalp krizi</b> biçiminde gelmişti.</p>

  <p>Sevgili kızlarım, şimdi yüzünüzde, o biraz eleştiren ama daha çok sevgi belirten hafif gülümseyişinizle, yarı şaka yarı ciddi, <b>“Babacığım, senin sorunları yürüyerek aşma yönteminle babanın kalp krizinden ölmesi arasında ne ilişki var?”</b> diye sorduğunuzu duyar gibiyim.</p>

  <p>Çok ilişki var çoook!</p>

  <p>Çocuklukta bilek güreşinde sınıf arkadaşlarıma ezilmemek için başladığım, gençliğimde güçlü-kuvvetli olmak için devam ettiğim sabah cimnastiğini, yetişkinliğimde, <b>kalpten ölmemek</b> için sürdürdüm.</p>

  <p>Bu da ayrı bir öykü.</p>

  <p class="seperator">***</p>

  <p>Sevgili çocuklarım,</p>

  <p><b>Michigan Üniversitesi</b>’nden yüksek lisans derecemi alıp Türkiye’ye döndüğümde Ankara’da <b>Siyasal Bilgiler Fakültesi</b>’ne asistan olarak girmeyi hedefliyordum.</p>

  <p><b>Ama ne yazık ki, benim girebileceğim bilim dallarında boş asistanlık kadrosu yoktu.</b></p>

  <p>O zamanlar henüz <b>YÖK</b> icat edilmemişti ve asistanlık, devlet güvencesine sahip akademik bir unvan olarak çok değerliydi.</p>

  <p>Asistan olanlar, artık profesörlüğe kadar giden merdivenleri güven içinde tırmanacak <b>bilim insanı adaylarıydı.</b></p>

  <p>Bu nedenle de asistanlık kadroları çok az ve çok değerliydi.</p>

  <p><b>Siyasal Bilgiler Fakültesi</b>’nde kadro olmayınca, başka üniversitelere bakmaya başladım.</p>

  <p>Tam bu sırada, <b>Hacettepe Üniversitesi</b> kuruluyordu.</p>

  <p>Üniversite henüz Tıp Fakültesiydi ve (sonradan <b>YÖK</b> düzenini kurarak, tüm Türkiye’deki üniversiteleri yozlaştıran) <b>Prof. İhsan Doğramacı,</b> fakülteyi üniversiteye dönüştürebilmek için, sosyal bilimleri kurmak istiyordu.</p>

  <p>Bu amaçla da eğitimini Amerika’da yapmış genç bilim insanları arıyordu.</p>

  <p>Türkiye’de Nüfus Planlaması Yasası’nı çıkaran, Toplum Hekimliği bilim dalını Hacettepe’de kuran <b>Prof. Nusret Fişek,</b> bana Amerika’daki hocalarım tarafından <b>“Git konuş,”</b> diye tavsiye edilen çok değerli, dünya çapında tanınmış bir bilim insanıydı ve <b>Hacettepe’</b>de <b>Nüfus Etütleri Enstitüsü</b> Başkanıydı.</p>

  <p><b>Siyasal Bilgiler</b>’de umudum kalmayınca <b>Prof. Nusret Fişek</b>’le konuşmaya gittim ve (başlı başına ilginç ve uzun bir öykü olan <b>Doğramacı</b> ile tanışma olayından ve çeşitli temaslardan sonra) <b>Hacettepe</b>’de işe başladım.</p>

  <p><b>Hacettepe’de çok şey öğrendim.</b></p>

  <p>28 yaşında Yüksek Okul Müdürlüğü’ne atanmıştım.</p>

  <p>En başta mütevazı olmayı, yaş ve bilgi açısından benden kıdemli olanlara saygı göstermeyi öğrendim.</p>

  <p>Yoksa zaten <b>Hacettepe</b>’ye egemen olan kıdemli tıp doktoru profesörler beni aralarında yaşatmazlardı.</p>

  <p>Bu arada, sürekli olarak Türkiye’nin en iyi hekimleriyle birlikte iş yapıyor, yiyor içiyor ve eğleniyorduk.</p>

  <p>Çünkü <b>Hacettepe,</b> gerçek bir aile gibiydi o zamanlar.</p>

  <p>Sadece eğitim ve araştırma konularında değil, akşamları dinlenmek ve eğlenmek için de birlikte yaşıyorduk bütün öğretim üyeleri.</p>

  <p><b>Bu benim için bulunmaz bir fırsattı.</b></p>

  <p>Aklıma takılan her türlü bilimsel ve sağlığa ilişkin soruyu konunun en büyük uzmanlarına danışmak ve <b>dost sohbeti</b> çerçevesinde çabuk, kesin, net yanıtlar almak olanağına sahiptim.</p>

  <p>Bu olanağı bol bol kullandım.</p>

  <p>Bu arada, hastalıklarımıza yol açan <b>mikropların,</b> bakteriler ve virüsler olarak ikiye ayrıldığını, ilaçların ise sadece bakterileri etkilediğini ve virüslere tesir etmediğini öğrendim dehşet içinde.</p>

  <p>Her neyse, bu arada pek doğal olarak, <b>sağlıklı yaşam</b> ve benzeri günlük sağlık sorunları da sürekli olarak <b>geyik muhabbeti</b> yaptığımız konular arasındaydı.</p>

  <p>İşte bu sohbetlerden birinde, <b>sabah koşusu</b> ile <b>kalp hastalıkları</b> arasındaki ilişkiyi öğrendim.</p>

  <p>Sonradan Rektör de olan sevgili dostum <b>Prof. Süleyman Sağlam</b> ile sabah koşuları ve kalp hastalıkları konusunda sohbet ederken, <b>“Yani sabahları muntazam koşan insan kalpten ölmez mi?”</b> diye sordum.</p>

  <p><b>Yanıtı harikaydı:</b> “Hayır.”</p>

  <p><b>Tabii tahmin edersiniz ki, ben bu bilgiyi aldıktan sonra, derhal, her türlü aletli ve aletsiz cimnastiği bırakıp,</b> babam gibi kalpten ölmemek için <b>her sabah bir saat koşmaya başladım.</b></p>

  <p><b>İşte</b> sorunları yürüyerek aşma <b>yöntemini de böyle keşfettim.</b></p>

  <p class="seperator">***</p>

  <p>Sevgili çocuklarım,</p>

  <p>Anımsayacaksınız, hava uygun olmadığı zamanlar evin içinde yalınayak koşarak dört dönerdim de sizler küçükken gülmekten katılırdınız.</p>

  <p>Hatta annenizle birlikte ellerinizi öndekinin beline koyarak art arda dizilip arkamda tren oluşturduğunuzu ve benimle birlikte koşarak oyun oynadığınızı bugün bile keyifle anımsıyorum.</p>

  <p>Böylece <b>sabah koşuları</b> artık yaşamımın ayrılmaz bir parçası olmuştu.</p>

  <p>Daha sonra, Ankara’da artık sistematik hale gelen <b>sabah koşuları,</b> sakalımı kesmediğirn için YÖK’zede olup Üniversite’den istifa ederek İstanbul’a taşınınca biraz nitelik değiştirdi.</p>

  <p>Hem doktorlar, koşu yerine yürüyüşün daha sağlıklı olduğunu keşfetmişlerdi, hem de galiba ben biraz yaşlanmıştım.</p>

  <p>Böylece <b>sabah koşuları, sabah yürüyüşlerine</b> dönüştü.</p>

  <p>Artık her sabah, eve temizliğe gelen <b>Saadet Hanım’</b>ın deyimiyle, <b>koşu yürüyüşüne</b> çıkıyordum.</p>

  <p>Her sabah kalkınca ilk iş iki büyük bardak su içip, üst üste (mübalağa etmediğimi biliyorsunuz) dört beş fanila ve eşofman giyerek, en üste de deri montumu geçirip, boynuma havlumu sararak, yürüyüşe çıkıyordum.</p>

  <p>Bu kadar çok su içip, öyle sarınıp sarmalanınca, su gibi terlediğimi tahmin edersiniz.</p>

  <p>İşte bir saat boyunca asker adımlarıyla yaptığım yürüyüş sırasında bedenimden fışkıran ter, vücudumdaki bütün toksinlerle birlikte yüreğimdeki ve zihnimdeki bütün pislikleri de söküp atıyor sevgili kızlarım.</p>

  <p><b>Sorunları yürüyerek aşmak</b>’tan kast ettiğim bu.</p>

  <p>Ne denli sıkılmış, üzülmüş ve kızmış olursam olayım, sabah yürüyüşü sırasındaki o sıcaklık, o ter, bütün sorunlarımı alıp götürüyor.</p>

  <p>Böylece yürüyüş sonunda bir bebek gibi tertemiz, masum, iyi niyetli, iyimser ve sevecen bir kişilikle dönüyorum eve.</p>

  <p>Üniversite’den istifaya zorlandığımda da, en yakın arkadaşım, çıkarlarını zedelediğim için bana gazetesinde en ağır hakaretleri ettirdiğinde de, sabah yürüyüşleri ile bu sorunları aştım, bana kötülük yapanları bağışladım.</p>

  <p>Sevgili <b>Ebru</b>, senin zaman zaman sabahları koştuğunu, sevgili <b>Elif</b>, senin de bazen akşamları bir cimnastik kulübüne giderek çalıştığını duyduğumda ne denli mutlu olduğumu bilemezsiniz.</p>

  <p>Cici kızlarım, tıp konusundaki bilgim artınca bu <b>sorunları yürüyerek aşma</b> yönteminin hormonal ve bilimsel bir olay olduğunu da öğrendim.</p>

  <p>Cimnastik sırasında, beyin <b>endorfin</b> denilen bir tür hormon salgılıyormuş.</p>

  <p>Bu hormon bedendeki ve ruhtaki acıyı azaltıyor, insanı mutlu ediyormuş.</p>

  <p>İşte benim <b>sorunları yürüyerek aşma</b> yöntemimin sırrı da burada:</p>

  <p><b>Yürüyerek acıyı azaltıyor, mutluğunuzu artırıyorsunuz.</b></p>

  <p>Ben her sabah yürürken, o günkü programımı, yapacağım işleri, daha önce yaşanmış olayları, yaptığım hataları, beni üzen, rahatsız eden sorunları ve insanları düşünüyorum.</p>

  <p>Her sabah, beynimin salgıladığı <b>endorfin</b>’in etkisiyle, yaptığım hataları tekrarlamamaya, haksız ve adaletsiz tutum ve davranışlarıyla bana acı verenleri bağışlamaya, günümü verimli biçimde geçirmeye karar veriyorum ve ister inanın ister inanmayın, bu kararları uygulayabiliyorum.</p>

  <p>O günü istediğim gibi geçirememişsem, ertesi sabah yine aynı yürüyüşün tekrarı beni kurtarıyor:</p>

  <p>Aynı rahatlık ve mutluluk ortamında, kan ter içinde yürürken yine temizliyorum ruhumu ve bedenimi.</p>

  <p>Yine kendimi yeniliyorum, yine düşmanlarımı bağışlıyorum, yine günümü verimsiz tartışma ve kavgalarla değil, verimli üretimle geçirmeye karar veriyorum.</p>

  <p>Sevgili kızlarım, işte benim, <b>bilek güreşi iddiamla</b> başlayan ve <b>yürüyerek sorunları çözme</b> yöntemimi keşfetmeme yol açan <b>sabah ciınnastiği</b> öyküm.</p>

  <p class="seperator">***</p>

  <p>Canım kızlarım benim,</p>

  <p>Bu mektubumu bitirirken bir-iki felsefe kırıntısı ve bir-iki de somut yaşam önerisi eklemek istiyorum.</p>

  <p>Önce <b>felsefe kırıntıları:</b></p>

  <p><b>Hareket, eylem, devinim, hem evrenin kuralıdır hem de insanın sırrı.</b></p>

  <p><b>Mutluluk, harekette, eylemde, devinimde gizlidir.</b></p>

  <p><b>Bedensel hareket ve zihinsel çeviklik birbirini pekiştirir.</b></p>

  <p><b>Zihinsel ve bedensel hareketliliğe sahip olan insan, hem evrenin gizini çözmüş, hem de kendisinin mutluluğunu yakalamış insandır.</b></p>

  <p><b>Somut yaşam</b> önerilerine gelince:</p>

  <p>Bedensel ve zihinsel hareketlilik, çağımızın bütün insanlığı tehdit eden çok önemli iki hastalığına <b>kalp hastalıklarına</b> ve <b>depresyona</b> karşı en etkili ilaçtır.</p>

  <p>Ayrıca <b>zihinsel ve bedensel hareketlilik insanı her yaşta zinde kılar ve hiçbir öge zindelik kadar insanı güzelleştiremez.</b></p>

  <p>Üstelik hareketlilik, beslenme sorunları, kilo problemleri, şeker hastalığı, yüksek tansiyon, kandaki yüksek kolestrol miktarı, psikolojik bunalımlar gibi sıkıntıları atlatmamızda da çok yardımcı olur.</p>

  <p>Sevgili kızlarım, bu mektubuma babamdan öğrendiğim bir sloganla son vermek istiyorum:</p>

  <p><b>“Durmayalım, düşeriz!”</b></p>

  <p>Evet, babam sadece çalışmanın gerekliliğini ifade etmek için değil, yemek sofrasındaki keyifli bir sohbetin devamını istediği zaman da aynı sloganı kullanırdı:</p>

  <p><b>“Durmayalım, düşeriz.”</b></p>

  <p>Size, bol hareketli, sistematik yürüyüşlü, dolayısıyla zinde ve mutlu bir yaşam dilerim.</p>

  <p><br /></p>

  <p><i><b>Yaşadığı çirkinlikleri, ihanetleri, kişiliğinin gücüyle olduğu kadar beyninin salgıladığı endorfinle de aşmaya çalışan</b> (ama itiraf etmeliyim ki her zaman da başarılı olamayan ) <b>babanız.</b></i></p>
</body>
</html>
