<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="tr">
<head>
  <link href="../Styles/styles.css" rel="stylesheet" type="text/css" />

  <title>Kızlarıma Mektuplar</title>
</head>

<body>
  <h2>Yaşamayı Ertelemeyin</h2>

  <p>Sevgili kızlarım,</p>

  <p>Sizlerle birlikte yaşadığımız güzel günlerin çok önemli bir bölümü, sizin açınızdan <b>yarış atı</b> gibi bir üst eğitim basamağının yarışma sınavlarına hazırlanmakla geçti.</p>

  <p>En sonunda üniversiteye giriş sınavlarını da başararak istediğiniz alanlarda eğitim olanağına kavuştunuz ama bu yarış yine bitmedi.</p>

  <p>Çünkü ikiniz de, esas niteliği <b>ebedi öğrencilik</b> olan öğretim üyeliği yapmak istiyordunuz.</p>

  <p>Bu kez de yurtdışında doktora yapmak için gerekli dil ve bilim sınavlarına hazırlanmakla geçti zamanınız.</p>

  <p>Sonunda onları da başardınız ve yuvadan uçup gittiniz.</p>

  <p>Şimdi geriye doğru baktığımda, birlikte geçirdiğimiz yılların ne kadarında <b>yaşadığınızı</b> düşünüyorum da üzülüyorum.</p>

  <p>Evet, birlikte sinemalara, tiyatrolara, resim sergilerine, konserlere gittik.</p>

  <p>Evet, birlikte piknikler yaptık, doğayla ve sevdiğimiz dostlarla kucaklaştık.</p>

  <p>Ama bütün bu etkinlikleri yaparken, hep önünüzde sizi bekleyen sınavlar bir karabasan gibi günümüzü karartıyordu.</p>

  <p>Bir yandan gelecek kaygısı ve iyi bir eğitim yaparak, hayattaki başarı şansınızı yakalama isteği, öte yandan insanın bir kez yaşayabileceği ömrünü iyi, güzel ve anlamlı bir biçimde değerlendirmek hedefi, günlük yaşamın birbiriyle çelişen iki amacı olarak sürekli bir biçimde hepimizi zorluyordu:</p>

  <p>Daha iyi ve daha arzulanır bir gelecek için sürekli çalışmak ve hazırlanmak ile, gününüzü zevkli ve keyif veren etkinliklerle geçirmek arasındaki çelişki, sizi sürekli zorlayan bir ikilem olarak, yaşamınıza egemen oldu.</p>

  <p>Siz inanılmaz bir denge içinde hem kendi günlük yaşamınızı sürdürdünüz hem de geleceğe yatırım yapmak adına sürekli çalıştınız.</p>

  <p>Anneniz ve ben size hiçbir zaman, <b>“Hadi biraz ders çalışın,”</b> demedik.</p>

  <p>Tam tersine sürekli olarak, <b>“Çok çalıştınız, artık biraz dinlenin ve eğlenin,”</b> dedik.</p>

  <p>Şimdi aynı çılgınca tempoyu yurtdışındaki eğitim döneminde de sürdürdüğünüz şu sıralarda bu mektubu size, yine aynı duygularla, <b>“Sadece çalışmakla yetinmeyin, biraz da yaşamaya bakın,”</b> demek için yazıyorum.</p>

  <p>Zaten artık doktora çalışmalarınızın sonuna da yaklaşmış bulunuyorsunuz.</p>

  <p>Bir süre sonra oradaki eğitiminiz de bitecek, bu kez de orada kalmak ile yurda dönmek arasındaki tercihinizi yaparak, yeni sorunlarla karşı karşıya kalacak ve iş peşinde koşmaya başlayacaksınız.</p>

  <p>Şu anda anlayabildiğim kadarıyla, ikiniz de yepyeni yetenekler ve bilgilerle donatılmış birer genç olarak <b>yurda dönmek</b> ve yaşamınızın geri kalan kısmını Türkiye’ye, sizi yetiştiren ülkeye katkıda bulunarak geçirmek kararındasınız.</p>

  <p>Hemen, bu kararınıza büyük bir saygı duyduğumu ve size kavuşacağımız için çok sevinçli olduğumu da belirtmeliyim.</p>

  <p>Ama bugüne kadar sürekli olarak geleceğe yatırım yaparak geçirdiğiniz yaşam sürenizde, artık çalışmanın yanında yaşamaya daha fazla zaman ayırmanız gerektiğini düşünüyorum.</p>

  <p>Bu mektubu da onun için yazıyorum.</p>

  <p class="seperator">***</p>

  <p>Sevgili kızlarım, çalışkan çocuklarım benim,</p>

  <p>Yaşam, doğrudan doğruya zamana bağlıdır.</p>

  <p>Durdurulamayan, yavaşlatılamayan, istesek de istemesek de aynı hızla akıp giden ve ömrümüzü tüketen zamana.</p>

  <p>Bildiğiniz gibi ne denli uzun yaşarsak yaşayalım, sonunda, hepimiz ölümlüyüz.</p>

  <p>Bu nedenle elimizdeki en sınırlı kaynak, akışını durduramadığımız zamandır.</p>

  <p>Dolayısıyla, bir insanın kendi yaşamı bakımından yapabileceği <b>en iyi şey “zamanını iyi değerlendirmektir”.</b></p>

  <p><b>Zamanını iyi değerlendirmek</b> ise esas olarak, <b>iyi yaşamak</b> kavramına bağlıdır.</p>

  <p><b>İyi yaşamak</b> ise belki her insana göre değişen <b>istediğini yaparak yaşamak</b> anlamına gelir, yoksa sadece zengin olmak, para sarf etmek değildir <b>iyi yaşamak.</b></p>

  <p>Örneğin ben ancak okuduğum, yazdığım, sanat ve kültür olaylarını izleyebildiğim zaman <b>iyi yaşadığımı</b> düşünüyorum.</p>

  <p>Ama yaşam acımasız:</p>

  <p><b>Keyfimizce yaşayabilmemiz,</b> yani <b>iyi yaşayabilmemiz</b> için önce, yaşamımızı güvence altına almamız, yani <b>para kazanmamız</b> gerekli.</p>

  <p>Hatta bundan da önce <b>para kazanacak bir iş sahibi olabilmek</b> için, genellikle okula gitmemiz, bir eğitim görmemiz ve diploma almamız gerekiyor.</p>

  <p>Bu ise, çok uzun bir hazırlık ve çalışma süreci gerektiriyor.</p>

  <p>Daha sonra, yani <b>bir iş sahibi olduktan</b> sonra da, yine günlük yaşam sorunları, <b>istediklerimizi yapmamıza</b> engel oluyor.</p>

  <p>Ben bu açılardan çok şanslıyım, çünkü üniversite hocalığı zaten <b>okumaya ve yazmaya</b> dayalı olduğu için, bütün ömrümce <b>iyi yaşadım.</b></p>

  <p>Yani benim <b>hayatımı kazanmam</b> için yaptığım işler ile, keyif ve zevk almak için yaptığım işler aynıydı.</p>

  <p>Bu nedenle kendimi dünyanın en şanslı insanlarından biri sayıyorum.</p>

  <p>Ama çok insan, benim kadar şanslı değil.</p>

  <p>Pek çok kişi <b>para kazanmak</b> için sevmediği işler yapmak ve <b>iyi yaşamayı</b> sadece kalan zamanına sığdırmak zorunda kalıyor.</p>

  <p>Pek çok insan da, bütün ömrünü <b>yaşam kavgası</b> dediğimiz <b>para kazanmak</b> uğraşıyla tüketip bitiriyor ve <b>istediklerini yapamadan</b> yani bu yaşamdan hiçbir zevk ve keyif alamadan, göçüp gidiyor.</p>

  <p>İşte size bugün, <b>yaşama hazırlanma</b> ve <b>yaşam kavgası</b> dönemlerine ilişkin, <b>yaşamınızı ertelemeyin</b> başlığı altında anlatmaya çalışacağım düşünceler, <b>iyi yaşama</b> yani <b>istediklerinizi yaparak yaşama</b> hedefine ilişkin bazı gözlemler.</p>

  <p class="seperator">***</p>

  <p>Sevgili çocuklarım,</p>

  <p>Gözlemlerimize önce <b>yaşama hazırlık</b> döneminden başlayalım.</p>

  <p><b>Anne-babalar ve öğretmenler olarak biz</b> büyüklerin <b>sizlere yönelik olarak, yaptığımız çok büyük bir yanlış var:</b></p>

  <p>Bilerek, ya da bilmeyerek, size verdiğimiz öğütler, sürekli olarak yaşamayı ertelemenize neden oluyor.</p>

  <p>Önce günlük yaşama ilişkin öğütler:</p>

  <p><b>Hadi bakalım, önce ödevlerini yap, derslerini bitir, şimdi zamanı değil, eve geç kalma, sinemaya gideceğine derslerine çalış, roman okuyacağına ödevlerini yap</b> gibi, belki de bizlerin farkına varmadan, sizin hoşlanacağınız, zevkle yapacağınız, dinleneceğiniz ve kendinizi geliştireceğiniz pek çok oyunu, ya da eğlenceyi ertelemenize yol açan, sınırlama ve kısıtlamalar.</p>

  <p>Sonra, yaşamayı, daha uzun zaman dilimlerine bağlı olarak erteleten öğütler, sınırlamalar ve kısıtlamalar:</p>

  <p><b>O işi tatilde düşünürüz, hele bir sınavlar bitsin de, o zaman... büyüyünce yaparsın, kendin para kazandığında yaparsın,</b> gibi.</p>

  <p>Böylece sanki çocukların ve gençlerin <b>yaşamaya hakları yokmuş</b> gibi, sadece ödevlerden ve görevlerden örülmüş bir davranış kalıbını öneriyoruz çocuklara ve gençlere.</p>

  <p>Bu tutum ve davranışımızın altında genellikle yatan niyet aslında çok iyi:</p>

  <p>Çocuklarımız ve gençlerimiz <b>yaşama iyi hazırlansınlar, hayatta başarılı olsunlar</b> istiyoruz.</p>

  <p>Bu nedenle de sürekli olarak onlara, <b>ileriye dönük yatırım yapmalarını,</b> yani çalışmalarını ve kendilerini yetiştirmelerini öneriyoruz.</p>

  <p>Hiç kuşkusuz, çocuklarımızın gençlerimizin iyiliğine yönelik bu tutum ve davranışlarımız bir ölçüde haklı da.</p>

  <p>Çünkü insan kendini geleceğe iyi hazırlamadan, hayatta başarılı olamaz.</p>

  <p>Ne yazık ki bugün toplumumuzda herkes, çok çalışmış başarılı kişilerin gelir ve toplumsal saygınlık düzeyine hemen erişmek istiyor, ama onların bu noktaya gelmek için ödedikleri bedeli ödemek, yani çalışma ve hazırlık aşamalarının acılı ve sıkıntılı dönemini geçirmek istemiyor.</p>

  <p>Neyse, benim bu mektupta vurgulamak istediğim nokta, <b>başarının, çok çalışmayla elde edilebilen bir armağan</b> olduğu değil.</p>

  <p>Benim bu mektupta vurgulamak istediğim nokta, <b>başarıya hazırlanırken sürekli olarak yaşamayı ertelemeye yönlendirilmiş</b> olmamız.</p>

  <p><b>Tabii çalışacağız.</b></p>

  <p>Tabii geleceğe en iyi biçimde hazırlanacağız.</p>

  <p>Ama bunu yaparken, <b>yaşamayı</b> unutmayacağız.</p>

  <p>Bir kez daha soralım: <b>Nedir yaşamak?</b></p>

  <p>En kısa tanımıyla, <b>yaşamak, hayattan zevk almaktır.</b></p>

  <p>Bu, kimi zaman bir çiçeğin kokusu, kimi zaman bir müzik parçasının ruhumuzu okşayan melodisi, bazen da sevdiğimiz bir insanın gülümseyişi gibi <b>doğanın ve insanın güzelliklerine katılmak, ya da en azından onlara tanık olmaktır.</b></p>

  <p>Veya, yüzmek, dans etmek, film seyretmek, okumak, uyumak, yemek yemek, sevişmek gibi, <b>bize zevk veren davranışları yapmaktır.</b></p>

  <p>İşte benim bu mektupta size aktarmak istediğim düşünce, <b>yaşama hazırlanırken</b> de, <b>yaşam kavgası sırasında</b> da, görevlerimizi, ödevlerimizi yaparken, bu güzellikleri yaşamayı ertelememenizdir.</p>

  <p>Bunu sadece <b>hayattan zevk alasınız</b> diye söylemiyorum:</p>

  <p>Hayattan zevk alan yani <b>iyi yaşayan insan,</b> aynı zamanda ruhsal açıdan doyuma ulaşmış olduğu için <b>iyi insan</b> olur:</p>

  <p><b>Çünkü kendisi mutlu olduğu için, çevresindekilere de mutluluk aşılar.</b></p>

  <p>Buna karşılık, arzuları sürekli ertelenen, ruhsal doyuma ulaşamamış mutsuz kişi, yaşamı sadece sıkıcı, hatta acılı bir uğraş olarak gören insan, çevresine karşı olumsuz duygularla yüklenir ve <b>kötü insan</b> olur:</p>

  <p>Çünkü kendisi mutsuz olan insan başkalarına da mutsuzluk aşılar.</p>

  <p>Aslında çocuklara ve gençlere sürekli olarak <b>yaşamı ertelemeyi öğreten</b> büyüklerin çoğu, kendileri de <b>yaşamamış</b> ve bilinçaltlarına mutsuzluğun kalın çizgileri kazılmış insanlardır.</p>

  <p>Evet sevgili kızlarım, demek ki, <b>yaşama hazırlık aşamasında</b> bir yandan ödevlerimizi, görevlerimizi yerine getireceğiz, ama öte yandan, <b>sonra yaparım</b> demeden, yaşamdan zevk almamızı sağlayan etkinlikleri yapmaktan da geri durmayacağız.</p>

  <p>Şimdi gelelim, gözlemlerimizin ikinci dönemine, yani yaşamın, <b>hayat kazanma</b> aşamasına.</p>

  <p>Yetişkinler, hep aileleri, ya da çocukları için yaptıkları <b>özveriden</b> söz ederler.</p>

  <p>Sürekli olarak, bakmakla sorumlu oldukları kişilerin mutlulukları için <b>çok çalıştıklarını,</b> bütün yaşamlarını bir özveri olarak gördüklerini anlatırlar bize.</p>

  <p>Bunun halk arasındaki klasik söylemi, <b>saçımı sizler için süpürge ettim</b> deyişidir.</p>

  <p>Aslında büyüklerin söylemek istedikleri, <b>yetişkin olarak da yaşamlarını sürekli erteledikleri</b> yani <b>yaşamdan zevk alamadıklarıdır.</b></p>

  <p>Esas olarak bütün toplumlarda <b>yaşam kavgası</b> zorlu bir mücadeledir.</p>

  <p>Ama bizimki gibi çok hızlı değişen ve gelişen toplumlarda bu kavga daha da zor, insanı daha da baskı altına alan, âdeta kişiliğini öğüten bir savaşımdır.</p>

  <p>Ama bir insan yaşam kavgasında ne denli zorlanırsa zorlansın, iş yaşamının dışında da bir özel hayatı vardır; yoksa da olmalıdır.</p>

  <p>Benim gibi <b>işini seven</b> kişileri bir yana bırakalım ve işini sevmeyen ve sadece <b>hayatını kazanmak</b> için buna tahammül eden bir insana bakalım:</p>

  <p><b>İşini sevmeyen bir insan,</b> niçin zorunlu olarak <b>yaşamı ertelesin ki?</b></p>

  <p><b>Güzel bir kitap okumak, iyi bir film ya da bir tiyatro oyunu seyretmek, sevdiği bir şarkıyı dinlemek niçin</b> yaşam kavgası sırasında <b>yapılamayacak işler olsun?</b></p>

  <p><b>Eğlenmek, dinlenmek, yaşamdan zevk almak, ayıp değildir.</b></p>

  <p><b>Tam tersine,</b> yaşamdan zevk almak, <b>yukarıda da belirttiğim gibi bizi</b> iyi insan <b>yaptığı için,</b> mutlaka tadılması gereken bir duygudur.</p>

  <p><b>Üstelik, yaşama sadece</b> para ya da başarı kazanmak için çalışmak <b>olarak bakanlar için söyleyelim:</b></p>

  <p><b>Eğlenmek ve dinlenmek, yaşamdan tat almak, iş yaşamındaki verimi ve dolayısıyla başarıyı da artıran bir tutum ve davranıştır.</b></p>

  <p class="seperator">***</p>

  <p>Sevgili kızlarım, değerli çocuklarım,</p>

  <p>“Hayata hazırlık döneminde” <b>de,</b> “yaşam kavgasının içine balıklama daldığınızda” <b>da, söylediklerimi unutmayın, “yaşamı ertelemeyin.”</b></p>

  <p><b>Unutmayın ki, zaman, yavaşlatılamayacak ve durdurulamayacak bir tempoyla gözümüzün önünde akıp gidiyor.</b></p>

  <p>Ve unutmayın ki ikinci bir yaşamınız olmayacak.</p>

  <p><b>Eğitim dönemini başarıyla kapayıp, yaşam kavgasının iş dönemini yurdumuzda sürdüreceğiniz, yani kavuşacağımız günleri hasretle bekliyorum.</b></p>

  <p><b>Ama siz o günlere kadar da sakın</b> yaşamlarınızı ertelemeyin.</p>

  <p><br /></p>

  <p><i><b>Mutluluğu, gelecekte ya da yaşamın olağanüstülüklerinde değil, günlük yaşamın olağanlıklarında aramayı öğrenmiş olan babanız.</b></i></p>
</body>
</html>
