<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="tr">
<head>
  <link href="../Styles/styles.css" rel="stylesheet" type="text/css" />

  <title>Kızlarıma Mektuplar</title>
</head>

<body>
  <h2>Bir Aşkın Şiirsel Güzelliği</h2>

  <p>Sevgili kızlarım,</p>

  <p>Biraz önce her ikinizin de doğum günüm için yolladığınız kartlar geldi.</p>

  <p>İki karttaki espriler de çok güzel.</p>

  <p>Bu arada, <b>Elif</b>’in karta iliştirdiği şiiri de çok sevdim.</p>

  <p>Benim duyarlı, ince kızlarım, size çok teşekkür ederim.</p>

  <p>Şiirin insan duygularını en iyi ifade eden edebiyat biçimlerinden biri olduğu konusunda anlaştığımıza çok seviniyorum.</p>

  <p>Sizin de duygu ve düşüncelerinizi anlatmak için zaman zaman şiir kullanmanızdan çok keyifleniyorum.</p>

  <p>Kartlarınızı ve <b>Elif</b>’in yolladığı şiiri alınca size <b>aşk ve şiir</b> konusunda bir mektup yazmak geldi içimden.</p>

  <p class="seperator">***</p>

  <p>Sevgili kızlarım,</p>

  <p><b>Aşk, dünyanın en güzel duygularından biri, belki de birincisidir.</b></p>

  <p><b>Sanat ise, güzelliklerin dışavurulduğu, sanatçının, estetik kaygılarla ürettiği yapıtını, tüm toplumla paylaştığı bir etkinliktir.</b></p>

  <p>Sanatın her dalı güzeldir.</p>

  <p>Müzik gibi, edebiyat gibi, resim gibi, bütün sanat dalları izleyene, dinleyene, okuyana <b>güzel duygular</b> verir.</p>

  <p>Sizin sanata ve edebiyata özel bir ilgi geliştirdiğinizi biliyorum.</p>

  <p><b>Ebru</b>’nun fotoğrafçılığa ve resme merakı, <b>Elif</b>’in de resme ve öykü yazmaya yönelmesi, annenizle benim sevinerek izlediğimiz özellikleriniz.</p>

  <p>Bildiğiniz gibi ben sanatın bütün çeşitleriyle birlikte edebiyatı ve edebiyatın her dalını da çok severim.</p>

  <p>Çok sevdiğim dallardan biri de şiirdir.</p>

  <p>Çünkü şiir hem dil ahengi, hem de ürettiği imgeler ve çağrıştırdığı duygular aracılığıyla içimizdeki güzellikleri dışarı vurduğu gibi çevremizdeki güzelliklerin de farkına varmamızı, onları daha derinliğine kavramamızı sağlar.</p>

  <p>İşte şiir gibi bir sanat dalı, aşk gibi çok güzel bir duyguyu anlattığında, gerçekten tadına doyum olmuyor.</p>

  <p class="seperator">***</p>

  <p>Anımsayacaksınız, yine keyifli bir sohbetle bezenmiş bir akşam yemeğinde, <b>Elif</b>, öğrencilerimden biriyle karşılaştığını ve dönem sonu sınavında (benim sevmediğim terimle, <b>final</b> sınavında) şiir okuduğumu öğrendiğini anlatmıştı.</p>

  <p><b>Elif</b>, aynı zamanda öğrencimin, bu davranışıma çok şaşırdığını ve büyük bir mutluluk duyduğunu söylediğini de eklemişti.</p>

  <p>Yine anımsayacaksınız, ben, <b>“Evet, onlara, yaşamın sadece bilimden değil, sanat ve edebiyattan da, kısacası güzellikten ve sevgiden de oluştuğunu anımsatmak için böyle yapıyorum,”</b> demiştim.</p>

  <p><b>Ebru</b> da, beni bu konuda çok takdir ettiğini söyleyen <b>Elif</b>’e katılmış ve ben kızlarından <b>aferin</b> alan bir babanın gururunu yaşamıştım o akşam.</p>

  <p>Günün olağan olaylarına ilişkin konuşmalarla süren yemekte dağılan bu konuyu size bu özel mektupta açıklamak istedim.</p>

  <p>İstedim ki, çok güzel yazılmış bir aşk şiirinin derinliğine, bilincine, birlikte varalım.</p>

  <p>İstedim ki, babanızın yaşamındaki değerleri, bir aşk şiiri bağlamında algılayın.</p>

  <p>İstedim ki, babanızın bir üniversite hocası olarak, öğrencilerine hangi değerleri, nasıl aktardığı konusunda en azından bir örneği bilin.</p>

  <p>Belki siz de benim gibi yapar, ilerde yaşamınızda çok sıkıldığınızda aynı aşk şiirinin güzelliklerine ve yarattığı çağrışımların derinliklerine sığınırsınız.</p>

  <p>Zaten daha şimdiden, duygu ve düşüncelerinizi aktarmakta şiirden yararlandığınızı gördüğüm için bu konuyu derinliğine yazmak istedim.</p>

  <p class="seperator">***</p>

  <p>Sevgili kızlarım, bence şu iki dize, dünyadaki en güzel aşk sözleridir:</p>

  <p class="dize">Kanmaz en uzun bûseye, öptükçe susuzdur,<br />
  Zira susatan zevk o dudaklardaki tuzdur.</p>

  <p>Hani <b>sevdikçe sevesim geliyor, uyudukça uyuyasım geliyor, yedikçe yiyesim geliyor</b> derler ya Türkçede, işte yukardaki dizelerde <b>Yahya Kemal</b>, hem yaşamın bu gerçeğini hem de güzel dilimizin müthiş âhengini yakalamış:</p>

  <p><b>Aşık olan insan, sevdiğini ne denli uzun öperse öpsün, bu öpücüğün tadına doyamaz, çünkü öptükçe öpesi gelir,</b> diyor.</p>

  <p>Ama bunu nasıl söylüyor?</p>

  <p>İnanılmaz bir ses ahengiyle ve insan ruhunun derinliklerindeki aşk dürtüsünün en belirgin özelliklerini vurgulayarak.</p>

  <p>Sevgilinin dudaklarındaki lezzeti, tuz tadıyla simgeleyerek, aşkın bitmez tükenmez ihtirasını, o tadın verdiği zevkle anlatıyor:</p>

  <p><b>Tadıldıkça, tatma duygusunu kamçılayan bir zevk.</b></p>

  <p>Aşkın bundan güzel bir tanımı olabilir mi?</p>

  <p>Sevgili kızlarım, daha bitmedi.</p>

  <p>Büyük şair, dizelerini şöyle sürdürüyor:</p>

  <p class="dize">İnsan ne yaratmışsa yaratmıştır o tuzdan,<br />
  Bir sır gibidir az çok ilah olduğumuzdan.</p>

  <p>Bu dizelerle, aşkı, tensel hazdan, bedeni zevkten, birdenbire ilahi bir düzeye, yaratıcılığa sıçratıyor.</p>

  <p>Aşk ile insan neslinin devamı, insan ile evren arasındaki gizemli ilişki, <b>Tasavvuf Felsefesi</b>’ndeki, <b>insan-tanrı birliği</b>nin yansıması görülüyor bu dizelerde:</p>

  <p><b>İnsan da az çok tanrıdır. Yani hem ondan gelir hem de onun bir parçasıdır. Onunla bütünleştiği oranda evrenin sırlarını paylaşır. Bu nedenle aşk, evrende hem insanı, hem de insanın tüm ürettiklerini yaratır. Hem yaradılışın sırrı, hem de onun ürünü olan, ama dönüp yine bu üretimi yapan insanın kendi içindeki sır, insanda ve aşkta gizlidir,</b> demek istiyor şair.</p>

  <p>Şiirin gücünü görüyorsunuz sevgili kızlarım, şairin iki dizede çarpıcı bir biçimde anlattıklarını açıklamak için ben son derece karmaşık ve upuzun bir paragraf yazmak zorunda kaldım.</p>

  <p>Yine de onun tüm anlattıklarını tam açıklayabildiğimi sanmıyorum.</p>

  <p>Evet, dönelim bu aşk şiirinin güzelliğine.</p>

  <p>Bakın şair <b>aşk rüyasını</b> nasıl anlatıyor:</p>

  <p class="dize">Her mevsimi bir yaz ve esen rüzgârı başka,<br />
  Bülbülden o eğlencede feryâd işitilmez,<br />
  Gül solmayı, mehtâb azalıp bitmeyi bilmez;<br />
  Gök kubbesi her lâhza bütün gözlere mâvi,<br />
  Zenginler o cennette fakirlerle müsâvi.</p>

  <p>Şairimiz, <b>Aşk öyle bir rüyadır ki orada her mevsim yazdır, esen rüzgâr başkadır, gök ise her zaman masmavidir,</b> diyor.</p>

  <p>Böylece aşkın doğanın en güzel hali ile özdeşleştiğini anlatıyor bize.</p>

  <p>Ve devam ediyor: <b>Aşkın güzelliği karşısında, bülbül susar, gül solmayı , mehtap da küçülmeyi unutur.</b></p>

  <p>Aynı dizelerle, <b>Aşkın güzelliği, hiçbir zaman solmayan güllerin, hiç batmayan bir mehtabın bulunduğu doğaüstü bir mekân kadar muhteşemdir,</b> diyor.</p>

  <p>Yine aynı dizelerle, bize zamanın bile durduğunu söylüyor:</p>

  <p>Ay küçülmüyor, güller solmuyor.</p>

  <p>Bu, zamanın durması değil de nedir!</p>

  <p>İşte şiirin gücü: Aynı sözcüklerle aynı anda pek çok anlamı aktarabilme olanağı.</p>

  <p>Sevgili çocuklarım, ya yukarı aldığım dizelerin sonuncusuna ne dersiniz:</p>

  <p class="dize">Zenginler o cennette, fakirlerle müsâvi.</p>

  <p><b>Yahya Kemal Beyatlı</b> ne sosyalistti, ne komünist, hatta ne de sosyal demokrat olduğu öne sürülebilir...</p>

  <p>Dolayısıyla, bu dizeyi, siyasal-ideolojik bağlamda değil, biyolojik ve ruhsal eşitlik çerçevesinde ele almak, ve temel içgüdülerimiz ile dürtülerimiz açısından daha mutlak bir eşitliği anlamak gerekiyor:</p>

  <p><b>Aynen açlık ve tokluk gibi, cinsellik ve aşk da, temel biyolojik dürtüler açısından bütün insanları eşit etkiler,</b> demek istiyor şairimiz.</p>

  <p>Siyasal ve ideolojik vurgusu olmasa da, yukarıdaki dizenin yine de <b>eşitlikçi</b> bir yanı olduğu muhakkak.</p>

  <p>Unutmayalım ki, şair ne niyetle yazmış olursa olsun, okuyanın, ya da dinleyenin alacağı çok çeşitli ve çok farklı izlenimler, bir sanat yapıtının zenginliğini oluşturur.</p>

  <p>Sevgili kızlarım, bakın sizin sohbetine yetişemediğiniz, benim ise çok küçükken sofrasında bulunma şansını yakaladığım <b>Yahya Kemal amcanız, Vuslat</b> adlı şiirinin başında âşıklara nasıl sesleniyor:</p>

  <p class="dize">Bir uykuyu cananla beraber uyuyanlar,<br />
  Ömrün bütün ikbâlini vuslatta duyanlar.</p>

  <p>Yahya Kemal’e göre <b>âşıklar</b>, sevgilisiyle birlikte uyuyanlar, bir yaşamın bütün mutluluğunu ve bahtiyarlığını onunla birleşmekte duyanlardır.</p>

  <p>Daha sonra <b>aşkın o inanılmaz büyüsünü</b> şöyle anlatıyor şair:</p>

  <p class="dize">Bir rûh o derin bahçede bir def’a yaşarsa,<br />
  Boynunda onun kolları, koynunda o varsa,<br />
  Dalmışsa onun saçlarının râyihasıyle,<br />
  Sevmekteki efsunu duyar her nefesiyle.</p>

  <p><b>Bir kez âşık olan, sevgilisinin kolları boynunda olarak, onun koynunda yatan, sevgilisinin saçlarının kokusuyla uykuya dalan bir insan artık her nefes alışında aşkın büyüsünü hisseder,</b> diyor şair.</p>

  <p><b>Yahya Kemal</b>’in bu yapıtı yalnız çok güzel bir aşk şiiri niteliğiyle değil, Türkçe’nin en güzel kullanıldığı örneklerden biri olarak da tarihe geçti sanıyorum.</p>

  <p>Sadece canınız sıkkınken, ya da çevrenizdeki pisliklerden uzaklaşmak istediğinizde, veya aşk üzerine düşünmeyi arzuladığınızda değil, aynı zamanda <b>bir güzellikle kucaklaşmayı özlediğinizde de</b> bu şiiri okumanızı salık veririm.</p>

  <p>Sanıyorum <b>Yahya Kemal</b>, günümüzün gittikçe maddileşen dünyasında, tek gecelik hatta birkaç saatlik birlikteliklere <b>aşk</b> adı verildiği bir dönemde, <b>gerçek aşkın</b> gerçek sevginin, <b>o yüce duygunun</b> mükemmel bir anlatımını gerçekleştirmiş <b>Vuslat</b>’ta.</p>

  <p>Ne demiş şair:</p>

  <p class="dize">Geldikleri yol... Ömrün ışıktan yoludur o.</p>

  <p><b>Yahya Kemal Beyatlı</b>, âşıkların geldiği yolu, <b>ömrün ışıktan yolu</b> olarak tanımlıyor ve şiirini bütün âşıklar için şöyle bir dilekle bitiriyor:</p>

  <p class="dize">Ey vuslat! O âşıkları efsünuna râm et!<br />
  Ey tatlı ve ulvî gece: Yıllarca devâm et.</p>

  <p class="seperator">***</p>

  <p>Sevgili kızlarım, tahmin ederim ki, siz de üniversitedeki öğrencilik yıllarınızı henüz unutmadınız.</p>

  <p>Zaten insan yaşam kavgasına atıldığında, çok bunaldığı zamanlar, <b>eski güzel günleri</b> ve bu arada <b>öğrencilik yıllarını</b> sık sık, <b>özlemle</b> anımsar.</p>

  <p>Üstelik siz şu sıralarda farklı bir düzeyde de olsa öğrenciliğinizi sürdürüyorsunuz.</p>

  <p>Bu nedenle şimdi söyleceğim şeyin ne denli doğru olduğunu eminim ki siz de onaylacaksınız:</p>

  <p>Öğrenciler, mezun olduktan sonra pek çok şeyi unuturlar. özellikle de ezberledikleri bilgileri.</p>

  <p>Ama iki şey asla unutulmaz: Birincisi olaylı <b>sınavlar</b>, ikincisi de <b>arkadaşlıklar, dostluklar</b> ve yaşamışlarsa, <b>aşklar</b>.</p>

  <p>Ben bu nedenle, <b>dönem sonu sınavlarını</b>, öğrencilerime hiç unutmamaları gereken iki değeri aşılamak için de kullanırdım:</p>

  <p><b>Sevginin üstünlüğü ve sanat ile edebiyatın güzelliği.</b></p>

  <p>Bunun için de onlara şiir okurdum, sınavdan önce.</p>

  <p>Düşünebiliyor musunuz:</p>

  <p>Herkes heyecan içinde, soruları bekliyor ve siz içeri giriyorsunuz, <b>“Şimdi size bir şiir okuyacağım,”</b> diyorsunuz.</p>

  <p>Üstelik henüz bu haberin şaşkınlığını yaşarlarken, onlara <b>bilginin yanında sevginin gerekliliği, bilimle birlikte sanat ve edebiyatın yararları</b> üzerine bir de nutuk çekiyorsunuz.</p>

  <p>Yıllar sonra karşılaştığım pek çok öğrencim bana, <b>“Hocam hâlâ sınavlarda öğrencilerinize şiir okuyor musunuz?”</b> diye sorduğunda, pek çoğunun bu olayı unutmadığını fark ederek ne kadar mutlu olduğumu bilemezsiniz.</p>

  <p>Sevgili kızlarım, yaşamınızı, bilgi ile birlikte sevginin, sanat ve edebiyatın güzellikleriyle bezeyeceğinize inanıyorum.</p>

  <p>Sizlere şiir gibi güzelliklerle dolu bir yaşam diliyorum.</p>

  <p><br /></p>

  <p><i><b>Yaşamını, bilimsel doğrulara olduğu kadar, şiirsel güzelliklere de dayamaya çalışan babanız.</b></i></p>
</body>
</html>
