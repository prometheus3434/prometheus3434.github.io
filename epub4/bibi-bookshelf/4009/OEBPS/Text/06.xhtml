<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="tr">
<head>
  <link href="../Styles/styles.css" rel="stylesheet" type="text/css" />

  <title>Kızlarıma Mektuplar</title>
</head>

<body>
  <h2>Her Genç Kız Güzeldir</h2>

  <p>Sevgili kızlarım,</p>

  <p>Biliyorsunuz, <b>annenizin ve benim gözümde dünyanın en güzel insanları sizlersiniz.</b></p>

  <p>Anımsıyor musunuz, ne zaman size çok güzel olduğunuzu söylesek, bize, <b>“Kuzguna yavrusu anka görünür,”</b> derdiniz.</p>

  <p>Çocukların, kuzgun yavrusu kadar çirkin de olsalar, anne- babalarına efsanevi <b>Zümrüd-ü Ankâ</b> kuşu kadar güzel ve görkemli göründüğünü belirten bu atasözünü aslında bizden öğrenmiştiniz ama, daima tam yerinde kullanırdınız.</p>

  <p>Pek çok konuda olduğu gibi bu konuda da <b>gerçekçiliğiniz</b> ve <b>alçakgönüllülüğünüz</b> şaşırtıcı, ama doğruydu.</p>

  <p>Her anne baba için, dünyanın en güzel insanları kendi çocuklarıdır.</p>

  <p><b>Gerçekçisiniz</b> derken, sizin güzel olmadığınızı söylemek istemiyorum.</p>

  <p>Tam tersine, başkalarının gözüne ne kadar çirkin ya da ne denli güzel görünürseniz görünün, bütün kızlar gibi, anne- babanızın sizi <b>çok güzel</b> olarak algıladığının farkında olmanızı kast ediyorum.</p>

  <p>Bir başka deyişle, güzellik sizin <b>görünüşünüzde</b> olduğu kadar, hatta ondan daha çok, size bakanın <b>gözlerindedir</b> ve siz bu gerçeği biliyorsunuz.</p>

  <p>Sanıyorum bu konuyu en iyi, <b>Elif’</b>in evin duvarlarına yaptığı resimleri tartışırken irdelemiştik.</p>

  <p>Bir sanat ya da edebiyat yapıtının esas etkisi, onu izleyenin bilincinde oluşan etkidir.</p>

  <p>Bu etki ise bir sanat yapıtının yaratıcısına bağlı olduğu kadar, onu izleyenin gözlerinde, kulaklarındadır.</p>

  <p>İşte insanlara bakarken ve onları değerlendirirken de aynı mekanizma işe karışır ve bakılan kişinin nesnel nitelikleri kadar, ona bakan insanın eski deneyimleri, değer yargıları yani özel algılamaları da etkili olur.</p>

  <p>Tabii, bu genel yargı, çocuklarına bakan anne-babalar için de doğrudur.</p>

  <p>İşte siz bütün konuşmalarımızda ve sizlere yönelik değerlendirmelerimizde sizi övdükçe, büyük bir alçakgönüllülükle bu mekanizmaya işaret eder ve bizim olayı biraz abarttığımızı vurgulardınız.</p>

  <p>Benim bu mektupta sizlerle paylaşmak istediğim konu ise bundan biraz daha farklı.</p>

  <p><b>Hiç kuşkusuz, güzellik, yakışıklılık, görülenden çok, bakanda oluşan bir duygudur.</b></p>

  <p>Ama bu duygu <b>nereden kaynaklanır?</b></p>

  <p>Daha doğrusu, <b>bir insanı güzel yapan özellik ya da özellikler nelerdir?</b></p>

  <p>Sadece dış görünüş mü?</p>

  <p>Yani güzellik yalnızca <b>fiziksel</b> bir özellik midir?</p>

  <p>Eğer <b>fiziksel</b> ise, esas olan yüz güzelliği mi, yoksa vücut güzelliği mi?</p>

  <p>Ya da her ikisi birden mi? Peki ya saç biçimi, giyim-kuşam, koku?</p>

  <p>Yoksa bir insanın asıl güzelliği, konuşmasında, karşısındakine gösterdiği ilgide, nazik, terbiyeli, görgülü <b>tutum ve davranışlarında</b> mı ortaya çıkıyor?</p>

  <p>Ya da fiziksel özelliklerin ötesinde, daha derinde yatan bir <b>ruh güzelliği</b> mi, insanı asıl güzel yapan?</p>

  <p>Bütün bu özellikler bakılan, ya da görülen insanın özellikleri.</p>

  <p>Ya bakan?</p>

  <p>Acaba çocukluğumuzda çok sevdiğimiz bir öğretmeni, bir arkadaşı, bir akrabayı anımsattığı için mi karşımızdakini güzel buluyoruz?</p>

  <p>Yoksa beğendiğimiz bir film artistine benzediği için mi?</p>

  <p>Sizce sarışınlar mı daha güzel ve yakışıklıdır, esmerler mi, kızıl saçlılar mı?</p>

  <p>Neden?</p>

  <p>Sakın karşımızdakini bize güzel gösteren şey, bizim içimizdeki cinsel açlık olmasın?</p>

  <p class="seperator">***</p>

  <p>Şimdi özlemle anımsadığım aile içi konuşmalarımızda en ateşli tartışmalar <b>güzellik</b> konusunda olurdu. Ya ben sizlerin güzel bulduğu birinin hiç de güzel olmadığını söylerdim, ya da sizlerden biri benim güzel dediğim bir kişi için, <b>Aman o da güzel mi?</b> diye burun kıvırırdı ve hararetli tartışmamız başlardı.</p>

  <p>Genellikle bu tartışmalarda anneniz hakem olurdu.</p>

  <p>Sonunda da tabii ben pes ederdim.</p>

  <p>Ne de olsa üçe ya da (ağabeyiniz ve/veya eşi de tartışmaya katılmışsa) dörde veya beşe. karşı bir kalırdım.</p>

  <p>Gerek kadın güzelliği gerek erkek güzelliği kavramlarının zaman içinde ve toplumdan topluma değiştiğini biliyoruz.</p>

  <p>Ayrıca, yukarıda da söylemeye çalıştığım gibi, güzellik kavramı sadece bir insanda olan özelliklere göre değil, ona bakanın niteliklerine göre de değişir.</p>

  <p>Bence bütün bu değişen ögelere rağmen, yine de <b>klasik bir güzellik kavramından</b> söz etmek olanağı var.</p>

  <p>Yani, üç aşağı beş yukarı, insanların her devirde, her toplumda <b>güzel</b> ya da <b>yakışıklı</b> diye niteledikleri kızlar ve erkekler vardır, diye düşünüyorum.</p>

  <p>Ama hiçbir fiziksel güzellik, ne kadar olgun, ne kadar <b>süzülmüş</b> olursa olsun, <b>gençliğin</b> diriliği, dinamizmi, masumiyeti, değişmeye açıklığı, soruşturmacılığı kadar <b>çekici</b> olamaz.</p>

  <p><b>Çünkü genç insan, özellikle de genç kız bizim geleceğimizdir.</b></p>

  <p>İşte bu nedenle bu mektubumun başlığında <b>her genç kız güzeldir</b> dedim.</p>

  <p>Belki sizlerle yürekten konuşmaya çalıştığım bu mektupta, “<b>Benim için</b> çirkin genç kız yoktur,” demeli ve bu yargımın bana özgü olan öznelliğini özellikle vurgulamalıydım.</p>

  <p>Ama çevremde de benim gibi düşünen çok insan olduğunu biliyorum.</p>

  <p>O nedenle, sizlere ruhumun derinliklerinden seslendiğim bu mektupta, <b>genç kızların güzelliği</b> konusundaki yargımı, belki de hakkım olmayarak, genel bir kanı biçiminde ifade ettim.</p>

  <p>Aslında hemen şu anda aklınıza bir sürü <b>çirkin</b> (hem ruhen, hem fiziksel olarak) insanın geldiğini tahmin ediyorum.</p>

  <p>Bu açıdan bu mektubu da, mektubun başlığını da eleştirebilirsiniz.</p>

  <p>Ama olsun, bu mektup da, ötekiler gibi, size iç dünyamı açtığım, kendime özgü düşüncelerimi aktarmaya çalıştığım bir nevi <b>itiraf.</b></p>

  <p>O açıdan, katılmasanız da, ilgiyle okuyacağınızdan eminim.</p>

  <p class="seperator">***</p>

  <p><b>Fiziksel görünüm,</b> hiç kuşkusuz bir insanın kişiliğinin önemli bir parçasıdır.</p>

  <p>Ama unutmayın ki sadece bir parçasıdır.</p>

  <p>Kişiliğimizin başka parçaları da var.</p>

  <p>Genellikle <b>ruhumuz</b> diye adlandırdığımız, <b>duygu ve düşüncelerimizin bütününden oluşan iç dünyamız,</b> kişiliğimizin, belki de <b>dış görünüşümüzden</b> bile daha önemli bir parçasını oluşturur.</p>

  <p><b>Yüzümüzün ve bedenimizin her parçasını değiştirme olanağı sağlayan estetik ameliyatların artık çok yaygın olduğu günümüzde bence, iç dünyamız ve bunun yansıması olan tutum ve davranışlarımız bir insanı güzelleştiren ya da çirkinleştiren daha önemli ögeler halini aldı.</b></p>

  <p>Yemek masasının başındaki tartışmalarımızın önemli bir bölümünü <b>silikonlu güzellerin</b> oluşturduğunu nasıl unutabilirim.</p>

  <p>Sanıyorum, hepimizin üzerinde anlaştığımız tek nokta, <b>silikonlu güzellerin</b> çekici olmaktan çok itici, <b>sempatik</b> olmaktan çok <b>antipatik</b> nitelik taşıdığıydı.</p>

  <p>Bir insanın hem <b>iç dünyasını</b> yansıtan, hem de b<b>izim ona bakışımızı belirleyen</b> en önemli kavram <b>sempati</b> kavramı galiba.</p>

  <p>Hani bazı insanlara hemen kanımız kaynar.</p>

  <p>Yüzünde, bakışında, ya da sesinde, konuşmasında veya gülümseyişinde bir şey bizi yakalamıştır.</p>

  <p>İşte bu yakınlığı doğuran duygudur <b>sempati.</b></p>

  <p>İlginç olan nokta, bazı insanların, genellikle sadece bir kişiye, ya da sadece bize değil, genelde herkese <b>sempatik</b> veya <b>antipatik</b> gelmesidir.</p>

  <p>Sanıyorum, bir kişi hakkında olumlu duygulara kapılmamızın en önemli nedeni, o kişinin bize karşı tutum ve davranışıdır.</p>

  <p>Sıcak bir gülümseme, içten bir ilgi, belki de <b>sempatik</b> olmanın hem gerekli hem de yeterli koşullarıdır.</p>

  <p>Peki neden bazı insanlar bize sempatik gelir de, bazı insanların antipatik olduğunu düşünürüz?</p>

  <p>Sanıyorum, kendisiyle barışık, yaşama olumlu gözlerle bakan, yaşamında genel olarak mutlu olan kişiler başkalarına karşı da ilgili, sıcak ve sempatik davranıyorlar.</p>

  <p>Bir başka deyişle <b>yaşama gülümsüyorlar.</b></p>

  <p><b>O zaman yaşam da onlara gülümseyerek karşılık veriyor.</b></p>

  <p>İşte bu tür insanlar çevrelerine de <b>pozitif elektrik</b> veriyorlar ve biz onlara <b>sempatik insanlar</b> diyoruz.</p>

  <p>Tabii bizimki gibi “köylülüğün ağır bastığı erkek egemen toplumlarda”, çevrelerine gülümseyerek bakan, sıcacık ilişki kuran genç kızlar, derhal yanlış anlaşılmaya ve istismar edimeye de açıktırlar.</p>

  <p>Toplum onları hemen damgalamaya, insanlara karşı duydukları güveni ve sevgiyi istismar etmeye hazırdır.</p>

  <p>Ama sempatik genç kızlarımız, bu kötü ve ilkel tepkilerle başa çıkacak ölçüde akıl ve özgüven sahibidir, diye düşünüyorum.</p>

  <p>En azından sizin öyle olduğunuzu ve çevrenize hem sempatik davrandığınızı ve hem de her türlü istismarlara kapalı olduğunuzu görüyorum.</p>

  <p>Bu dengeli tutum ve davranışlarınızla da iftihar ediyorum.</p>

  <p>Aslında tam bu noktada <b>antipatik</b> insanlara geliyoruz:</p>

  <p>Bunlar genellikle, kendileriyle barışık olmayan, çevrelerine de kuşkuyla bakan insanlardır.</p>

  <p>Hem kendileri mutsuz oldukları için, hem de aileleri, ya da çevreleri tarafından topluma ve karşı cinse kuşkuyla bakmaları öğretildiği için, herkese kapalıdırlar, çünkü herkesin kendileri için bir tehlike olduğunu düşünürler.</p>

  <p>Tabii çevresine böyle bakan bir insanın ne denli itici ve antipatik olduğunu tarif etmeye gerek bile yok.</p>

  <p>Sevgili kızlarım, bu arada size bir iyi insan, bir de kötü insan tarifi yapayım:</p>

  <p><b>İyi insan, başkalarının sevinciyle sevinen, üzüntüsüyle de üzülen insandır.</b></p>

  <p><b>Kötü insan, başkalarının üzüntüsüyle sevinen, sevinciyle de üzülen insandır.</b></p>

  <p>İyi insanlar sempatik, ya da sempatik insanlar iyi, kötü insanlar antipatik, ya da antipatikler kötü insandır.</p>

  <p>Tabii çok genel ve yüzeysel olarak konuşuyorum.</p>

  <p>Hayatta her zaman “farklı insanlara” rastlamak olanaklı.</p>

  <p>Çok iyi insan olup da antipatik davrananlarla, ya da çok kötü insan olup da sempatik davrananlarla sık sık karşılaşabilirsiniz.</p>

  <p>Hele politikacılar arasında.</p>

  <p>Ama onları hemen anlayacağınızı sanıyorum.</p>

  <p>“Sempatik” olmanın birinci koşulu “gülümsemedir”, sadece dudaklarla değil, gözlerle ve hatta bütün yüzle ve bedenle.</p>

  <p>Sahtekâr sempatiklerin yüzündeki gülümseme, dudaklarında yapay bir sırıtış olarak kalır, ne gözlerine yansır ne de davranışlarına.</p>

  <p>Ya da en antipatik davranışlı insanın bile gözlerinde veya dudaklarında bir an yanıp sönen bir tebessüm, bir sıcaklık, sizin onun ruhunun derinliklerindeki güzellikleri keşfetmenize yol açabilir.</p>

  <p>Sizler çok sempatik kızlarsınız.</p>

  <p>Ya da bana öyle görünüyorsunuz.</p>

  <p>Bu nedenle iki kez güzelsiniz.</p>

  <p>Çünkü güzel olmasaydınız da, sempatik oluşunuz, sizi zaten yeterince güzelleştirecekti.</p>

  <p>Üstelik benim burada aşırı basitleştirmenin tuzağına düşerek, “gülümseyen insan sempatiktir, sempatik insan da iyi insandır” yargımın eksiklerini ve tersliklerini kişisel yaşamınızda çok yaşadığınız için, “gençliğimizin güzelliği içinde” benim ne demek istediğimi, söylemediklerimi de anlayarak tamamlayacağınızdan eminim:</p>

  <p><b>Özetle diyorum ki, “İnsanlara ve yaşama gülümseyin, ama size her gülümseyene de kanmayın.”</b></p>

  <p>Böylece hem güzelliğinize güzellik katar, hem de düş kırıklığına uğramamış olursunuz.</p>

  <p class="seperator">***</p>

  <p>Şimdi bu mektubun en önemli yerine geliyorum:</p>

  <p>Acaba bir baba olarak nerelerde hata yaptım, nerelerde bazı şeyleri atladım, nerelerde sizi üzdüm ve nerelerde sizi hayal kırıklığına uğrattım?</p>

  <p>Şu anda bunu tam anlamıyla değerlendirme olanağım yok.</p>

  <p>Çünkü ne hata yaptıysam, bunu bilmeden ve istemeden yapmışımdır.</p>

  <p>O nedenle de bu hatalarımın farkında değilim.</p>

  <p>Zaten yaptığımın <b>hata</b> olduğunu bilseydim, yapmazdım.</p>

  <p>Sizden, yaptığım hataları değerlendirirken, kendinizi benim yerime koymanızı, <b>“Biz babamızın yerinde olsaydık ne yapardık?”</b> diye düşünmenizi ve <b>beni öyle yargılamanızı</b> diliyorum.</p>

  <p>Çünkü ben bütün yaşamım boyunca kendimi hep başkalarının yerine koyarak düşünmeye ve öyle davranmaya çalıştım.</p>

  <p>Bunu ne denli başarabildiğimi bilmiyorum.</p>

  <p>Hele sizlerle ilgili olarak.</p>

  <p>Kimi zaman, <b>siz daha çok küçükken, iyi ile kötüyü, doğru ile yanlışı, gerçek ile gerçek olmayanı, güzel ile çirkini henüz ayıramazken,</b> yüreğim burkula burkula, <b>size rağmen, sizin için iyi olduğunu düşündüğümü</b> yaptığımı ve sizi üzdüğüm bazı anlar olduğunu anımsıyorum.</p>

  <p>Dilerim bu anlar, sizin yüreğinizde ve zihninizde yer etmemiştir.</p>

  <p>Dilerim, beni <b>kendisini çocuklarının yerine koyamayan bir baba</b> olarak değerlendirmiyorsunuzdur.</p>

  <p><b>İnsanın kendisini başkasının yerine koyabilme yeteneğine “empati” diyoruz.</b></p>

  <p>Bence, insan ilişkilerinde, <b>empati,</b> en az <b>sempati</b> kadar, hatta belki de ondan bile daha önemli bir öge.</p>

  <p><b>Empati, insanın karşısındaki anlama çabasını belirlediği için, bireyi sempati kadar güzelleştiren bir yetenek.</b></p>

  <p>Çünkü insanlar, kendilerini anlayan, ya da en azından anlamaya çalışan kişileri, öteki insanlardan daha çok severler ve tabii daha da güzel görürler.</p>

  <p>Ben tüm çevreme karşı uyguladığım, daha doğrusu uygulamaya çalıştığım <b>empati</b> ilkesini tabii ki öncelikle aile içinde, annenize, ağabeyinize ve size karşı da uygulamaya çaba gösterdim.</p>

  <p>Öyle durumlar oldu ki, kendimi sizlerin yerine koyabildim, düşünce ve duygularınızı anladım, ama katılmadım.</p>

  <p><b>İşte o anlar yaşamımın en hüzünlü anlarıdır:</b></p>

  <p>Karşınızdakini anlayarak, ama hak vermeyerek, bir baba, bir eş olarak bir karar almak durumundasınız:</p>

  <p>Sevdikleriniz sizin alacağınız karardan etkilenecek, o an için mutlu ya da mutsuz olacak, ama bu kararların doğru ya da yanlış olması onların sağlıklarını ve belki de anlık mutluluklarıyla çelişen uzun dönemli mutluluklarını etkileyecek.</p>

  <p>Ben siz daha çocukken, uzun dönemli sağlık ve mutluluklarınız adına, kısa dönemli mutsuzluklarınızı göğüsleyebileceğimi düşünerek, daima <b>doğru olanı</b> yapmaya çalıştım.</p>

  <p>Şimdi artık çocukluktan çıkmış, kendi kaderinize hâkim olmuş bulunduğunuz bu dönemde, çocukluğunuzdaki bu tutum ve davranışlarımı nasıl değerlendirdiğinizi doğrusu çok merak ediyorum.</p>

  <p>Dilerim beni, baskıcı, benmerkezci, çocuklarını anlamayan, katı ve duyarsız bir baba olarak görmüyorsunuzdur.</p>

  <p>Nitekim, artık büyüdüğümüz dönemlerde, kendi hakkınızdaki kararları sağlıklı olarak alabilecek bilgiye ve deneyim birikimine sahip olduğunuz düzeye eriştiğinizde, bütün kararları, konuşarak, danışarak, birlikte almış olduğumuzu anımsatmak isterim.</p>

  <p>Bilmem beni çok mu “kendini savunur” bir konumda görüyorsunuz bu mektupta?</p>

  <p>Asıl amacım, sizlere <b>empati</b>’nin önemini ve sizi nasıl güzelleştireceğini ve yaşamda nasıl başarıya götüreceğini anlatmaktı.</p>

  <p>Bu amacımı gerçekleştirmek için de kendi yaşamlarımızı, aile içindeki deneyimlerimizi irdelemeye çalıştım.</p>

  <p>Sevgili kızlarım, bu mektubumu bitirirken, son söz olarak bir noktada uyarıda bulunmak istiyorum:</p>

  <p>Kendinizi başkasının yerine koymak, karşınızdakinin duygu, düşünce ve beklentilerini anlamak, daima o yönde davranmanızı gerektirmeyebilir.</p>

  <p>Bunu hiç unutmayın.</p>

  <p>Yaşam, sizin ilkelerinizle, karşınızdakilerin kimi zaman sizinkilerle çatışan ilkeleri arasında sürekli tercihlere zorlayabilir insanı.</p>

  <p><b>İşte o zaman “vicdanınız” ile, “empati”niz arasında “doğru” dengeleri bulmanız belki de “mutluluğun sırrıdır”.</b></p>

  <p>Ben sizlerin yeterince akıllı, dürüst ve bilgili kızlar olduğunuzu düşünüyorum.</p>

  <p>Hem <b>sempatik</b> hem de <b>empatik</b> kişilik yapıları geliştirdiğinizi gözlemliyorum.</p>

  <p>Bu nedenle şu yargımı bütün cesaretimle bir kez daha dikkatinize sunuyorum:</p>

  <p><b>Unutmayın çirkin genç kız yoktur: Ayrım güzel ile çirkin arasında değil, sempatik ve empatik genç kızlar ile duyarsız ve kaba genç kızlar arasındadır.</b></p>

  <p>Benim sizler için nasıl bir baba olduğum konusundaki değerlendirmenizi heyecanla bekleyerek gözlerinizden öperim.</p>

  <p><br /></p>

  <p><i><b>Dünyanın en duyarlı ikizleriyle övünen babanız.</b></i></p>
</body>
</html>
