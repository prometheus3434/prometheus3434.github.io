<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="tr">
<head>
  <link href="../Styles/styles.css" rel="stylesheet" type="text/css" />

  <title>Kızlarıma Mektuplar</title>
</head>

<body>
  <h2>Sevgi ve Aşk</h2>

  <p>Sevgili kızlarım,</p>

  <p>Gerek benim yaşamımdaki gerekse bizim ailedeki en önemli duygunun sevgi olduğunu bilirsiniz.</p>

  <p>Yemek sohbetlerimizde sık sık sevgi, kimlerin sevgiye layık olduğu, sevginin en yüce biçimi olan aşk, bilim aşkı, sanat aşkı, insanın insana karşı duyduğu aşk, sevginin ve aşkın sorunları gündeme gelirdi.</p>

  <p>Bu konudaki düşüncelerimiz bazen uyuşur, bazen da çatışırdı.</p>

  <p>Bizim, aile içinde bile üzerinde her zaman fikir birliğine varamadığımız sevgi ve sevginin en yüce biçimi olan aşk, acaba bütün zamanlarda ve bütün toplumlarda hep aynı mı idi?</p>

  <p>Tabii ki hayır.</p>

  <p>Bireylerin duyguları da, bu duyguların dışavurulma ve paylaşılma biçimleri de toplumların gelişmeleriyle değişmiştir.</p>

  <p>Dünya tarihine şöyle kısaca bir göz atarsak, uygar dünyanın bütün toplumlarının <b>tarım kültüründen</b> geçmiş olduklarını görürüz.</p>

  <p>Bugün gerek özgürlüklerimizin temelini oluşturan <b>insan hakları</b> gerekse insan haklarının bir parçası olan <b>kadın hakları</b> ancak, <b>tarım toplumu</b> dönemini aşan ve <b>endüstri devrimini</b> gerçekleştiren ülkelerde söz konusudur.</p>

  <p><b>Sevgi hiç kuşkusuz, duyguların en güzeli, aşk ise en yücesidir.</b></p>

  <p>Bu nedenle <b>sevmek</b> de <b>âşık olmak</b> da her insanın en doğal hakkıdır.</p>

  <p>İşte tam bu noktada, sevgi ya da aşk gibi <b>duygularla</b>, insan hakları ve eşitlik kavramları arasındaki ilişkilerden söz etmek istiyorum sizlere.</p>

  <p>Şimdi yemek sofrasında olsaydık, yine bana, <b>Amma yaptın baba, tam güzel güzel dertleşiyorduk, gene insan hakları ve eşitlik diye nutuk atmaya başlıyorsun,</b> diye takılırdınız herhalde.</p>

  <p>Ama şu sorunun yanıtını hiç düşündünüz mü?</p>

  <p>Acaba kadınlar erkeklerle, gençler yaşlılarla, ve sonuç olarak da genç kızlar, toplumun öteki kesimleriyle, örneğin yaşlı ve erkek olanlarla aynı düzeyde <b>âşık olma özgürlüğüne</b> ya da <b>bu duygularını dışavurma özgürlüğüne</b> sahip mi?</p>

  <p>Ne yazık ki <b>hayır.</b></p>

  <p>Ne yazık ki gelişmemiş tarım toplumlarında genç erkekler ve kızlar, hiçbir konuda yaşlıların ve erkeklerin sahip oldukları özgürlüklere sahip değiller.</p>

  <p>Yani <b>genç kızlar</b> tarım toplumlarında kendini ifade etmenin en doğal yolu olan <b>konuşma özgürlüğü</b> de dahil, hiçbir insan hakkından ve özgürlüğünden tam anlamıyla yararlanamıyorlar.</p>

  <p>Dolayısıyla, <b>genç kızların sevme ve âşık olma ya da bu duygularını serbestçe yaşama özgürlükleri de</b> ancak gelişmiş endüstri toplumlarında söz konusu olabiliyor.</p>

  <p class="seperator">***</p>

  <p>Sevgili kızlarım,</p>

  <p><b>Şu anda eleştirmekte olduğum tarım toplumlarını ortaya çıkaran</b> Tarım Devrimi, <b>aslında insanlığın, toplayıcılık ve avcılıktan, yani göçebelikten yerleşik kültüre geçtiği, müthiş bir değişimi simgeler.</b></p>

  <p><b>Düşünün, o güne dek yaşamını ağaçlardaki meyveleri toplayarak ve hayvan avlayarak sürdüren insanlar, bir gün bir toprağa yerleşiyor.</b></p>

  <p><b>Yerleştiği toprağı önce sürüyor, sonra içine tohum atıyor, daha sonra kışın geçmesini bekliyor.</b></p>

  <p><b>Baharda filiz veren tohumların hasadını yazın yapıyor. Sapıyla samanı birbirinden ayırıyor.</b></p>

  <p><b>Daha sonra buğdayı öğütüyor, un yapıyor ve bundan da ekmek pişiriyor.</b></p>

  <p>Bu büyük değişimin, yani tarihte <b>tarım devrimi</b> denilen, insanlığın yerleşik kültüre geçişinin mekanizması hâlâ ayrıntılı olarak bilinmez.</p>

  <p>Pek doğal olarak, benim <b>o güne dek göçebe yaşayan insanlar, bir gün toprağa yerleşiyor</b> diye, <b>sanki yirmi dört saat</b> içinde olmuş gibi anlattığım değişim de, aslında yüzyıllar alıyor.</p>

  <p>İnsanlığın yerleşik kültüre geçmesi ve tarım yapmaya başlaması, gerçekten, bugünkü uygarlığımızın temelidir.</p>

  <p>Bildiğiniz gibi, daha sonra <b>Endüstri Devrimi</b> geliyor.</p>

  <p>Bu devrimde de insanoğlu, teknoloji kullanmayı, <b>fabrika kurarak</b> üretim yapmayı öğreniyor.</p>

  <p>Önceleri <b>göçebe</b> kimliğiyle oradan oraya koşuşan insanoğlu, <b>tarım devrimiyle</b> toprağa yerleşiyor ve <b>köylü</b> oluyor.</p>

  <p>Daha sonra da <b>endüstri devrimiyle, köylüler,</b> kırsal alanlardan kente göçüyor ve <b>işçi</b> oluyor, <b>kentli</b> kimliği kazanıyorlar.</p>

  <p>Nasıl <b>tarım devriminin</b> altında toprağa tohum ekmek, yani <b>çiftçilik yapmak</b> yatıyorsa, <b>endüstri devriminin</b> altında da, doğadaki enerji türlerine ek olarak üretilen yeni enerjilerin, özellikle de <b>buhar gücünün kullanılması</b> yatıyor.</p>

  <p>Biliyorsunuz buhar enerjisiyle çalışmaya başlayan yeni motorlar, daha sonra elektrik enerjisinin keşfiyle yepyeni aşamalara ulaşıyor ve sonunda atom çekirdeğinin parçalanmasıyla ortaya çıkan <b>nükleer enerji</b> ya da halk arasında söylendiği gibi <b>atom enerjisi</b> çağımıza damgasını vuruyor.</p>

  <p>Şimdi sabırsızlandığınızı ve, <b>“Peki bütün bunların ‘sevgi’ ve ‘aşk’ ile ne ilgisi var?”</b> diye sormaya başladığınızı duyar gibiyim.</p>

  <p>Sevgili kızlarım,</p>

  <p>İnsanlık, <b>endüstri devrimini</b> bütün sonuçlarıyla birlikte ancak 19’uncu yüzyılda fark etti.</p>

  <p>Milliyetçilik akımları, sendikacılık anlayışı, insan hakları ve demokrasi, hep endüstri devrimiyle ortaya çıkan gelişmeler.</p>

  <p>Ama insanlığın bu sonuçları yaşama geçirebilmesi ancak iki büyük dünya savaşından sonra, 20’nci yüzyılın sonuna doğru olanaklı oldu.</p>

  <p>Temelinde herkesin <b>özgür ve eşit doğduğuna</b> ilişkin bir inancın yattığı <b>demokrasi,</b> yavaş yavaş insanlığın ortak ideali olmaya başladı.</p>

  <p>Batı Avrupa’nın ve Amerika’nın öncülük ettiği <b>bu devrim,</b> insanı da değiştirdi:</p>

  <p>Köleyi özgür, köylüyü kentli, kulu vatandaş yaptı.</p>

  <p>Çok kısaca <b>endüstri devrimi, insan haklar</b>ı kavramını getirdi ve bütün insanları, ırk, dil, din, mezhep, renk ve kültür farkı tanımaksızın, <b>sadece insan oldukları için özgür</b> ve <b>eşit</b> kabul etti.</p>

  <p>İşte sevgili kızlarım, <b>endüstri öncesi kültürde</b> yani <b>köylü toplumlarda feodal tarım kültürü egemen olduğu için,</b> ne insan hakları kavramı vardı, ne özgürlük, ne de kadın hakları.</p>

  <p>Bu toplumlar, <b>toprak ağalarının ve din adamlarının</b> yönetimindeydi.</p>

  <p>Avrupa’da papa ve kardinaller, piskoposlar, papazlar, imparatorlar, krallar, prensler, dükler, kontlar, markiler, Osmanlı’da ise halife-sultan yani padişah, sadrazam, vezirler, şeyhülislam, beylerbeyi, sancakbeyleri ve öteki “ağalar” yönetirdi yoksul köylüleri.</p>

  <p>Bu toplumlarda tarım yapmak, toprağın sürülmesi, hasat ve benzeri etkinlikler, kaba kuvvet gerektirdiği için, erkekler de kadınlardan daha güçlü olduklarından, köylük yerlerde erkekler daha çok işe yarar, bu yüzden de onların sözü geçerdi.</p>

  <p>Ayrıca üzerinde üretim yapıldığı için, toprak en önemli zenginlik kaynağıydı ve yöneticiler onu kılıçla, yani orduyla korurlardı.</p>

  <p>Savaş da genellikle <b>kaba kuvvete dayalı olduğu için,</b> toprağın korunmasında daha çok işe yarayan <b>erkekler, kadınlardan</b> daha <b>değerli</b> kabul edilirdi.</p>

  <p>O zamanlarda, kütüphane, kitap gibi “başvuru” kaynakları da yoktu.</p>

  <p><b>Çünkü matbaa icat edilmemişti.</b></p>

  <p>İnsanlar başları sıkıştığında, örneğin daha önce hiç görmedikleri bir hastalıkla ya da kıtlık gibi bir sorunla karşılaştıklarında kitap veya yazılı bilgi olmadığı için, kendilerinden daha deneyimli olan <b>yaşlılara</b> başvururlardı.</p>

  <p>Bu nedenle tarım toplumlarında <b>yaşlılar</b> egemendi.</p>

  <p>Onların sözü dinlenir, onların dediği olur, çünkü onlar herkesten çok yaşadıkları için, her şeyi herkesten iyi bilirlerdi.</p>

  <p>Sonuç olarak, tarım toplumlarında çift sürmek ve toprağı kılıçla savunmak erkeklerin, bilgi birikimine sahip olmak da yaşlıların tekelinde olduğu için, gençlerin ve kadınların sözü pek geçmezdi.</p>

  <p class="seperator">***</p>

  <p>Sevgili kızlarım, canlarım benim,</p>

  <p>Bugün dünyanın bütün gelişmiş toplumları <b>tarım toplumu</b> aşamasından geçmiş, yani <b>erkek egemen bir kültür</b> yaşamışlardır.</p>

  <p>Bu kültürde her şey erkek içindir:</p>

  <p>Baba, ağabey, erkek kardeş, koca, erkek evlat, büyük baba, dede, erkek torun önemlidir.</p>

  <p>Bu tür toplumlarda kız çocuk, onu doğuran anne için sanki bir ayıptır.</p>

  <p>Anadolu’da araştırma yapılan pek çok yerde, aileye kaç çocuk sahibi olduğu sorulduğu zaman, yanıt genellikle kız çocuk sayısı dışarda tutularak, sadece erkek çocuklar için verilir.</p>

  <p>Hem tarlada çalışacak kol gücü, hem de aşırı durumlarda kan davasına kadar giden güvenlik sorunlarında bir müttefik daha olsun diye, köylük yerlerde erkek çocuk “asıl evlat” sayılır.</p>

  <p>İşte bu <b>değer yargılarıyla</b> yaşamış ve bugün, endüstrileşerek bu aşamaları geçmiş olan gelişmiş Batı toplumları bile, <b>toplumsal bilinçaltlarında</b> kadınların <b>ikinci sınıf vatandaş</b> oldukları izlenimini hâlâ silememişlerdir.</p>

  <p>Ne yazık ki tarım toplumlarının kültürlerinin altında yatan tektanrılı dinler de, ister Musevilik olsun, ister Hıristiyanlık, ister Müslümanlık, kadının bu <b>ikinci sınıf</b> kimliğini pekiştirmişlerdir.</p>

  <p>Bir yandan onu <b>şeytan</b> gibi, günaha çağıran bir mahlûk olarak görmek ve göstermek, bu yüzden de peçe ve çarşaf içine sokmak, öte yandan toplumsal ve hukuksal olarak, mahkeme tanıklığından, aile içi ilişkilere ve miras hukukuna kadar, erkeğin yanında aşağı bir durumda tutmak, ne yazık ki, <b>tarım toplumlarının erkek egemen kültürünün</b> tektanrılı dinler tarafından da desteklenen bir özelliği olmuştur.</p>

  <p>İşte geçmişlerinde bu tür bir anlayışla yaşamış olan toplumlar, bugün ne denli gelişmiş, dinler ne denli değişmiş ve çağdaşlaşmış olurlarsa olsunlar, yine de cinsiyet konusundaki eşitlikte zorlanmaktadırlar.</p>

  <p>Bu söylediklerim, gelişmiş, endüstrileşmiş ve bugün <b>bilgi toplumu</b> aşamasına ulaşmış Batı toplumları için.</p>

  <p>Sevgili kızlarım.</p>

  <p>Siz, bir de bizimki gibi <b>henüz gelişmekte olan</b> ya da Afrika’nın büyük bir bölümü gibi, <b>henüz tarım toplumu aşamasının bile ilk kademelerinde olan</b> toplumları düşünün.</p>

  <p>Oralarda <b>sünnet</b> adı altında kadının cinsel organının sakatlanmasından tutun da, eski köle ticaretini andıran çeşitli uygulamalara kadar her türlü aşağılamayı görmek ne yazık ki hâlâ olanaklı.</p>

  <p class="seperator">***</p>

  <p>Sevgili kızlarım, işte insanlık tümüyle henüz <b>feodal kültür</b> yani <b>tarım toplumu</b> aşamasını geçemediği için, sizler hâlâ erkek egemen bir yapı içindesiniz.</p>

  <p>Kadınların ve hele hele genç kızların özgürlüklerini kazanması ancak ve ancak, <b>kentleşmenin, kent kültürünün</b> egemenliğiyle olanaklı olacaktır.</p>

  <p>Kent kültürünün egemenliği ise ancak <b>endüstrileşme</b> ile olanaklıdır.</p>

  <p>Endüstrileşmenin altında ise <b>sermaye ve bilgi birikimi,</b> yani <b>kalkınma,</b> yani <b>fabrika kurma</b> yatmaktadır.</p>

  <p>Günümüzde artık <b>fabrika</b> anlayışı bile değişmiş, insanlık <b>endüstri devrimi</b> aşamasını da geride bırakarak, <b>bilgi üretimi, bilgi işleme</b> ve <b>haber ve bilgi nakletme</b> aşamalarıyla uzaya doğru uzanan yepyeni bir toplum düzenine doğru yol almaya başlamıştır.</p>

  <p>İşte biz, dünya uzaya açılırken, hâlâ tarım toplumundaki <b>erkek egemenliğini</b> yenmeye çalışıyoruz.</p>

  <p>Çünkü insanın doğasında ne yazık ki, akıl, mantık ve elcillik (yani başkasını düşünme) kadar duygusallık ve bencillik de var.</p>

  <p>İşte sevgili kızlarım, ben diyorum ki, <b>erkek egemen bir toplumda genç kızların sevme ve âşık olma özgürlükleri bile sınırlanmıştır.</b></p>

  <p>Çünkü bu duygularını dışavurma hakkı kısıtlanmıştır.</p>

  <p><b>Seven, âşık olan ve bunu dışarı vuran bir genç kız, erkek ve yaşlı egemen bir toplumda</b> derhal tepki görür:</p>

  <p>Önce aileden, sonra akrabalardan, sonra komşulardan, sonra öğretmenlerden, yani herkesten.</p>

  <p><b>Böylece dünyanın en güzel duygusu, tarım kültürünün egemen olduğu toplumlarda, genç kızlarımıza âdeta yasaklanmış olur</b>.</p>

  <p class="seperator">***</p>

  <p>Sevgili kızlarım,</p>

  <p><b>Sevme, âşık olma ve bunu dışarı vurma özgürlüğü, kadın haklarının ve kadın özgürlüğü hareketinin bir parçasıdır.</b></p>

  <p>Kadın hakları ve kadın özgürlüğü hareketi ise, insan haklarının,temel insan hak ve özgürlükleri anlayışının bir uzantısıdır.</p>

  <p>Temel insan hak ve özgürlükleri hareketi, insanlık tarihine endüstrileşmeyle girmiş olan, herkesi sadece insan olduğu için özgür ve eşit sayan bir anlayışa dayalıdır.</p>

  <p>Temel insan hak ve özgürlükleri, endüstrileşme sonunda ortaya çıkan <b>demokrasi</b> anlayışının temel taşıdır.</p>

  <p>Sevgili kızlarım, işte tam bu noktada, aslında bireysel bir özgürlük gibi görünen, gençlerin, kızların ve özellikle de genç kızların sevme ve âşık olma, bu duygularını dışavurma özgürlükleriyle, ekonomik kalkınma, toplumsal yapı ve siyaset ilişkilerine geliyoruz.</p>

  <p><b>Sevme, âşık olma ve bu duygularını dışavurabilme özgürlüğü</b> isteyen her genç kız, kendini erkek egemen ve eşitsiz bir toplumun üyesi olmanın utancından kurtarmak isteyen herkes, ülkesindeki <b>endüstrileşmeden,</b> kalkınmadan, gelişmeden yana <b>tavır koyacak,</b> bu kalkınma ve gelişme sonunda ortaya çıkan <b>demokrasiden yararlanacak,</b> demokrasinin ayrılmaz bir parçası olan <b>temel insan hak ve özgürlüklerini savunacak</b> ve bunların içinde yer alan <b>kadın haklarını ve özgürlüğünü</b> bu sayede <b>elde edecek</b> ve ancak ondan sonra, <b>sevme, âşık olma ve bunu dışarı vurabilme özgürlüğünü</b> tadabilecektir.</p>

  <p>Sevgili kızlarım.</p>

  <p>Size garip gelebilir ama, ben, yukarıda belirttiğim bu karışık ve karmaşık mekanizmadan dolayı, ülkemizin kalkınmasında ve gelişmesinde <b>gençlere, kadınlara ve özellikle de genç kızlara ve genç kadınlara güveniyorum.</b></p>

  <p>Böylece, “Sen gençlere ve kızlara olumlu ayrımcılık uyguluyorsun, onlara ayrıcalık tanıyorsun, böyle eşitlik anlayışı olur mu,” <b>diye bana hep takıldığınız bir konuda, gecikmiş de olsa, toplumbilimsel yanıtımı vermiş oluyorum.</b></p>

  <p>Ülkemizin gençleri ve kızları, Türkiye’yi çağdaş ülkelerin gelişmişlik düzeyine ve hatta onların üzerine çıkarmaya, bu, sadece ulusal bir görev olduğu için değil, kendi bireysel özgürlükleri de buna bağlı olduğu için öncülük edeceklerdir.</p>

  <p><br /></p>

  <p><i><b>Erkek egemen bir kültürde ikiz kız babası olmanın tehlikelerini, kızlarına duyduğu güvenle, mutluluğa dönüştüren babanız.</b></i></p>
</body>
</html>
