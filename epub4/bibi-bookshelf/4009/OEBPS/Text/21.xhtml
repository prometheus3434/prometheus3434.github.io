<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="tr">
<head>
  <link href="../Styles/styles.css" rel="stylesheet" type="text/css" />

  <title>Kızlarıma Mektuplar</title>
</head>

<body>
  <h2>Aşk’ta ve Aile’de Sevgi, Güven ve Disiplin</h2>

  <p>Sevgili kızlarım.</p>

  <p>Bu mektupları büyük bir hevesle yazmaya başlamıştım.</p>

  <p>Fakat her mektupta sizlerle konuşuyor olmak bana çok çelişkili duygular yaşatıyor.</p>

  <p>Bir yandan yazarken sizlerle konuşur gibi oluyorum ve bu nedenle sanki özlemim azalıyor.</p>

  <p>Ama öbür yandan, mektup yazmak sizlerin uzakta olduğu bilincini daha da vurguladığı için, özlemim artıyor.</p>

  <p>Sanıyorum, aynı olay karşısında çelişik duygular yaşamak sadece bana özgü bir durum değil.</p>

  <p>İnsanlar zaman zaman farklı ve çelişik duygular arasında bocalar, bir uçtan öbür uca gider gelir.</p>

  <p>Bakarsınız, çok sevdiğiniz birine birdenbire nefret duymaya başlarsınız.</p>

  <p>Aslında aşk gibi, nefret gibi güçlü duygular, sizin gibi ikiz kardeşleri andırırlar: âdeta her an birlikte dolaşırlar.</p>

  <p>Aslında şu anda sizin özellikle çocukluk döneminizde, birbirinizle olan ilişkilerinizi anımsıyorum.</p>

  <p>Kimi zaman bizim bilmediğimiz bir nedenle kavga ederdiniz.</p>

  <p>Ama biz araya girmeye kalkınca, ikiniz bir olur bize saldırırdınız.</p>

  <p>Çelişik duygular galiba insanın beklentileriyle ilgili.</p>

  <p>İnsan kimi zaman çok sevdiği insanlardan belli davranışlar görmek istiyor ve beklediği davranışları göremeyince, büyük sevgisi birdenbire, düş kırıklığı içinde büyük bir öfkeye ya da nefrete dönüşüveriyor.</p>

  <p>Örneğin gerek aşkta gerek ailede <b>sevgi ve güven öyle iki duygu ki, bunlardan birisinin eksikliği ötekini son derece etkiliyor ve bireyleri dengesizliğe sürüklüyor.</b></p>

  <p><b>Aile</b> derken, hem <b>anne-baba ailesini</b> hem de <b>kendi kurduğunuz ya da kuracağınız aileyi</b> kast ediyorum.</p>

  <p>Öyle bir çocuk düşünün ki, anne-babasını çok seviyor, ama onlara hiç güvenemiyor.</p>

  <p>Ya da tam tersi, öyle bir çocuk ki, anne-babasına çok güveniyor, ama onları hiç sevmiyor.</p>

  <p>Böyle bir çocuğun ruh sağlığının yerinde olması olanaklı mı?</p>

  <p>Peki ya kendi kurduğumuz veya kuracağımız ailede?</p>

  <p>Öyle bir eş düşünün ki, kocasını ya da karısını çok seviyor ama ona hiç güvenmiyor.</p>

  <p>Ya da öyle bir eş düşünün ki, kocasına ya da karısına çok güveniyor, ama onu hiç sevmiyor.</p>

  <p>Böyle bir ailede eşler arası ruhsal denge ya da eşlerin tek tek kendi içlerindeki dengeleri normal olabilir mi?</p>

  <p>Hadi aileyi bir yana bırakalım ve başka bir alana, aşka bakalım:</p>

  <p>Sevgilisini çok seven ama ona güvenmeyen bir âşık acaba yaşamı gerek kendisi gerekse sevgilisi için cehenneme çevirmez mi?</p>

  <p>Öte yandan sevgilisine çok güvenen ama onu sevmeyen bir insanın karşısındaki kişiye <b>sevgili</b> bile denemez değil mi?</p>

  <p class="seperator">***</p>

  <p>Sevgili kızlarım, bizim ailede sevgi daima ön planda olmuştur.</p>

  <p>Biz birbirini seven ve bunu açıkça ifade eden bir aile oluşturduk.</p>

  <p>Pek çok aile içi anlaşmazlığı birbirimize karşı duyduğumuz sevginin gücüyle aşmıştık.</p>

  <p>Ama acaba bu sevgi güvene dayalı olmasaydı, birbirimizi sevdiğimiz oranda birbirimize güvenmeseydik, o bunalımları aşabilir miydik?</p>

  <p>Hiç düşündünüz mü sevgi ve güven nasıl kazanılır?</p>

  <p>Ya da daha doğrusu sevgi ve güven nasıl verilir?</p>

  <p>Önce sevgiyle başlayalım isterseniz:</p>

  <p><b>Sevgi öğretilmez, verilir.</b></p>

  <p>Size sevgi önce <b>verilir.</b></p>

  <p>Siz de ala ala sevmeyi öğrenir, başkalarına sevgi vermeye başlarsınız.</p>

  <p>Peki herkes <b>sevgi vermeyi</b> öğrenir mi?</p>

  <p>Yani herkes sevebilir mi?</p>

  <p><b>Sevgi vermeyi</b> öğrenmenin, kısacası <b>sevmenin</b> ilk koşulu <b>sevgi almış olmak</b> yani kısacası <b>sevilmektir.</b></p>

  <p>Yaşamı boyunca hiç sevilmemiş, sevilmenin tadını tatmamış biri, çok ama çok zor sevebilir.</p>

  <p>Ayrıca, herkesin <b>sevgisini dışavurma biçimi</b> de kişiden kişiye çok büyük değişiklikler gösterebilir.</p>

  <p>Biliyorsunuz ailemizde de ben daha konuşkanımdır, anneniz ise daha sakin bir kişiliğe sahiptir.</p>

  <p>Bu nedenle aile içindeki sevgi bağını ifade eden kişi de genellikle ben olurum.</p>

  <p>Ama bu demek değildir ki, anneniz beni benim onu sevdiğimden daha az seviyor.</p>

  <p>Bu açıdan, <b>sevgiye dayalı bir ilişkide yapılabilecek en büyük hatalardan biri, karşınızdakinden de sevgisini, kendinizin gösterdiği aynı biçimde göstermesini beklemektir.</b></p>

  <p>Peki ya güven?</p>

  <p>O da sevgi gibi öğretilmez, verilir mi?</p>

  <p>Evet.</p>

  <p>Sevgi ve güven, sözler kadar davranışlara bağlı, üstelik de zaman içinde kanıtlandığı için, sürekli denetlenen iki kavramdır.</p>

  <p>Güven de aynen sevgi gibi, çevreden alınan ve alınarak öğrenilen, alınmadığı zaman da pek verilemeyen bir duygudur.</p>

  <p>Düşünün, yaşamı boşunca herkes tarafından aldatılmış olan biri, başkalarına nasıl güvenir, kendisi nasıl <b>güvenilir</b> bir kişi olur, yani, başka insanlara karşı nasıl <b>güvenilir bir tutum ve davranış</b> sergileyebilir?</p>

  <p class="seperator">***</p>

  <p>Biz bütün aile içi ilişkilerimizde size sürekli olarak sevgi vermeye ve güven aşılamaya çalıştık.</p>

  <p>Örneğin annenizle olan tartışmalarımızı asla sizin önünüzde yapmadık ki, anne-babanız arasında bir uyumsuzluk olduğu izlenimi edinmeyin ve güven duygunuz zedelenmesin.</p>

  <p>Sizi eğitirken, asla size olan sevgimizi ya da bize duyduğunuz güven duygusunu zedeleyecek biçimde davranmadık.</p>

  <p>En bunalımlı anlarımızda bile sevgi ve güven, sığınılacak iki duygu olarak herkes tarafından paylaşılıyordu.</p>

  <p>Sevginin temelinde <b>vermek</b>, güvenin temelinde ise <b>tutarlılık</b>, daha doğru bir deyişle <b>kestirilebilirlik</b> yatar.</p>

  <p><b>Yaşamın değişmez ve acımasız kuralı, sevenin vermesi, sevilenin almasıdır.</b></p>

  <p>Kimi insan vermeyi, kimi insan almayı sever.</p>

  <p>Kimi insanlar da <b>hem almayı, hem vermeyi</b> sever.</p>

  <p>Aslında <b>sevmek</b> bir anlamda da <b>vererek kazanmaktır.</b></p>

  <p>Çünkü <b>sevmek verilirken insanı zenginleştiren, güzelleştiren ve genellikle de mutlu kılan bir duygudur.</b></p>

  <p><b>Sevmek, herhangi bir insanın erişebileceği en güzel duyguların başında gelir.</b></p>

  <p><b>Sevmek, bir insanın edinebileceği en büyük kazançlardan biridir.</b></p>

  <p>Peki ya sevilmek?</p>

  <p><b>Sevmeyi</b> bilmeyen bir insan <b>sevilmeyi</b> anlayamaz ki...</p>

  <p>Başkasını sevmemiş bir insan, kendisinin ne biçimde sevildiğini, ne denli derin ve ilahi bir duyguyla karşı karşıya olduğunu bilemez ki...</p>

  <p>Başkasını sevmemiş bir zavallı için, <b>sevilmek</b> ancak egosunu tatmin eden, bencilliğini yücelten, sonuç olarak da duygu zenginliğini değil duygu yoksulluğunu, zavallılığını artıran bir olaydır.</p>

  <p>Ayrıca unutmayalım ki, <b>başkasını sevmemiş</b> insanların çoğu, <b>kendisine âşık</b> kişilerdir.</p>

  <p>Tabii bir de bizim toplumumuzda, gerçekten <b>seveceği bir kişiyle karşılaşamamış</b> çok insan vardır.</p>

  <p>Onlar <b>tarım toplumlarının, gelişmemişliğin</b> bireyler üzerindeki baskısının kurbanlarıdır.</p>

  <p>Öte yandan, feodal yani tarıma dayalı köylü toplumun baskıları, kimi zaman anne-babaların, özellikle de babaların, çoçuklarına karşı bile sevgilerini göstermelerini engelleyebilir.</p>

  <p>Duygularını dışavurmayı zayıflık sayan <b>babalar</b>, özelliklede <b>erkek</b> olmakla, <b>duygusallığı</b> bağdaştırmayan insanlar, çok yanlış bir inancın kurbanı olurlar.</p>

  <p>Bunlar, çocuklarını ne kadar sevdiklerini söyleyemezler.</p>

  <p>Asık suratlı durmayı babalığın gereği sayarlar.</p>

  <p>Oysa <b>çocuklar şımarmasın</b> ya da <b>sevgimi göstermek benim zayıf tarafımı açığa vurur</b> gibi kaygılar, ancak ya <b>kendine güvenmeyen</b>, ya da <b>insanlıktan tam nasibini alamamış</b> kişilerin zavallılıklarını yansıtır.</p>

  <p>Biliyorsunuz, bizim evde en yoğun olarak dile getirilen duygu <b>sevgi</b> idi.</p>

  <p>Aynı soruna, eşler ya da sevgililer arasında da sık sık rastlanır bizim toplumda.</p>

  <p>Eşine ya da sevdiği insana karşı olan duygularını belirtmeyi <b>zayıflık</b> sayan insanlar, ya çok kompleksli, kendine hiç güveni olmayan insanlardır, ya da feodal değerlerin baskısını üzerlerinden atamamış, kendilerini ifadeden aciz, zayıf kişilerdir.</p>

  <p>Bence sevgili kızlarım, sevmenin en güzel yanlarından biri, bu duyguyu karşısındakine iletmek, o güzel duyguyu sevgiliyle paylaşmak ve böylece onu da mutlu kılarak, paylaşılan duyguların artan mutluluğunda yücelmektir.</p>

  <p class="seperator">***</p>

  <p>Aslında kendi yaşamınıza şöyle bir tepeden baktığınızda, ailemiz içindeki deneyimlerinizi anımsarsanız göreceksiniz ki sevgi konusundaki <b>karşılıklılık</b> çerçevesinde söylenebilecek her şey, güven konusunda da geçerlidir.</p>

  <p><b>Kendine güvenemeyen</b> insan, başkalarına da güvenmez.</p>

  <p><b>Başkalarına güvenmeyen</b> insanın, <b>kendisi de güvenilmezdir.</b></p>

  <p>Sevgili çocuklarım, sevmek ve sevilmek güzel şeylerdir ama hiç kuşkusuz, bir insanın hayatta erişebileceği en yüksek makam <b>güvenilir</b> insan olmaktır.</p>

  <p><b>Güvenilir insan</b> sadece dostları tarafından değil, kendisini tanımayanlar ve hatta düşmanları tarafından bile <b>güvenilen</b> bir kişidir; çünkü onun hangi koşullar altında ne yapacağı, ahlakı, inançları, davranışları herkes tarafından bilinir.</p>

  <p>Tam bu noktada <b>sevilmek</b> ve <b>güvenilmek</b> özelliklerinin farkına işaret etmek istiyorum sevgili kızlarım.</p>

  <p>Bir insan herkes tarafından <b>güvenilir</b> olarak tanımlanabilir ama, herkes tarafından <b>sevilen</b> bir insan olmayabilir.</p>

  <p>Çünkü, <b>sevgi</b> başka bir duygudur, <b>güven</b> başka bir duygu.</p>

  <p><b>Sevgi</b>, her zaman akılcı değildir.</p>

  <p><b>Güven</b> ise zaman zaman <b>sevgi</b> gibi başka duygularla birlikte gelişse bile sonunda akılcı bir histir.</p>

  <p>Unutmayın sevgili kızlarım, başta da söylediğim gibi, insan kimi zaman <b>sevdiğine güvenemez</b>, kimi zaman da <b>güvendiğini sevemez</b>.</p>

  <p>Zaten <b>herkes tarafından sevilen</b> bir insan, sahtekârlar, üçkâğıtçılar, yalancılar, dolandırıcılar da <b>herkes</b> teriminin kapsamına girdiği için, olanaklı da değildir, makbul de.</p>

  <p>Ayrıca insanların arasındaki benzerlikler, ya da farklılıklar, <b>sevgi</b> kavramını etkileyen ögelerdir.</p>

  <p>Oysa, bir sahtekâr ya da bir hırsız bile, kendini yargılayan bir yargıca <b>güven</b> duyabilir.</p>

  <p>Bir futbolcu, takımının yenildiği bir maçı yöneten hakeme güven besleyebilir.</p>

  <p class="seperator">***</p>

  <p>Sevgili kızlarım sizin de bizzat yaşadığınız gibi, sevgi ve güven duyguları hiç kuşkusuz önce aile içinde gelişir.</p>

  <p>Çocuk, içinde yetiştiği ortamda sevgi ve güvenle tanışır, bu duyguları sürekli kontrol ederek, çevresindeki ortamı öğrenmeye çalışır.</p>

  <p>Daha sonra da, çevresinden aldığı bu duyguları, yine çevresindeki insanlara vermeye başlar.</p>

  <p>İşte bir çocuğa sevgiyi ve güveni dengeli olarak aktarmanın en güzel yöntemi, bunları belli bir disiplin içinde ona vermektir.</p>

  <p>Aynen bizim aile içinde birbirimize karşı uyguladığımız gibi.</p>

  <p><b>Disiplin, kural demektir.</b></p>

  <p><b>Kuralsız ne sevgi olur, ne güven.</b></p>

  <p>Ama kurallar da kimi zaman tek başlarına yetersiz kalırlar.</p>

  <p>Salt kurallara dayalı olarak belki bir güven ortamı belli ölçüde yaratılır ama, katı kurallar çerçevesinde bir sevginin yeşermesi çok kolay değildir.</p>

  <p>Bir insanın yaşamındaki sevgi ve güven arasındaki denge esas olarak çocukluk döneminde geliştirilir.</p>

  <p>Bir çocuğun dengeleri ise sevgi ve güven duyguları ancak belli bir disiplin içinde ona aktarıldığında gerçekleştirilebilir.</p>

  <p>Yani aile içi <b>disiplin</b>, bir başka deyişle, çocuğun uyacağı kurallar, bence <b>sevgi</b> ve <b>güven</b> duyguları ile birlikte oluşturulmalıdır.</p>

  <p>Bir başka biçimde söylemek gerekirse, aile içindeki <b>sevgi</b> ve <b>güven</b>, belli bir <b>disiplin</b> çerçevesinde geliştirilmelidir.</p>

  <p>Yetişkinlerin de yaşamında, sevgi ve güven, ancak belli kurallar çerçevesinde daha bir anlam, daha bir zenginlik kazanır.</p>

  <p>Herkes sanır ki, sevgi ve güven <b>kendiliğinden</b> oluşan duygulardır.</p>

  <p>Oysa <b>sevgi</b> de <b>güven</b> de ancak, özenle uğraşılarak, âdeta bir kuyumcu gibi uzun uzun, ince ince çalışılarak üretilen duygulardır.</p>

  <p>Sevgili kızlarım, size hem sevgi ve güven dolu, hem de disiplinli bir yaşam diliyorum.</p>

  <p>Çünkü ne güvensiz sevgi, ne sevgisiz güven, ne de disiplinsiz duygular insanı mutlu eder.</p>

  <p>Disiplinsiz duygular sadece o duyguların sahiplerini değil, kendisine karşı o duyguların hissedildiği insanları da mutsuz eder.</p>

  <p>Türkçemizde çok sevdiğim bir atasözü vardır:</p>

  <p><b>Çok muhabbet tez ayrılık getirir,</b> derler.</p>

  <p>Burada belirtilen gerçek, ne sevginin yüksek dozdaki özel bir biçimi olan aşkın kötülüğü ne de çok sevmenin gereksizliğidir.</p>

  <p>Bu sözle vurgulanmak istenen gerçek, çok seven insanın, genellikle karşısındakinden çok fazla şey beklemesi ve bu beklediklerinin yerine getirilmesi de çok zor olduğu için, ayrılığın kaçınılmaz hale gelmesidir.</p>

  <p>Tabii bir de işin, <b>sevgiden bunaltmak</b> tarafı var:</p>

  <p>Sevgi, aşk, güven ve benzeri güzel duygular, ancak ve ancak karşımızdakinin özgürlüğüne, bağımsızlığına ve özerk kişiliğine saygı duyulduğu zaman bir anlam ve bir değer kazanır.</p>

  <p>Sevdiğimizi bütünüyle sahiplenmek, onun yaşamının her anını denetlemek istediğimizde, karşımızdakine duyduğumuz duygularla, ayakkabımıza ya da bir elbisemize duyduğumuz sevgi aynı niteliğe bürünür, yani <b>sahip olduğumuz eşyaya</b> duyulan tür bir sevgi olur.</p>

  <p>Böyle sevgilerin altında yatan ana etken ise <b>sahip olma</b> duygusudur.</p>

  <p><b>Sahip olunan insan</b> ise ne sevgili, ne de dost olur; o ancak <b>köledir</b>.</p>

  <p>Çağdaş insanın sevgisi de aşkı da <b>köle-efendi</b> ilişkisinde değil, <b>karşılıklı eşitlik ve saygıda</b> yatar.</p>

  <p>Bu da ancak <b>bilinçle</b> geliştirilecek, özenle <b>disiplin içinde</b> oluşturulacak bir duygudur.</p>

  <p>Sevgili kızlarım, bu mektubumu, birisine <b>deli gibi âşık olduğunuzda</b> ya da birisi <b>size deli gibi âşık olduğunu söylediğinde</b>, özellikle hatırlamanızı diliyorum!</p>

  <p><b>Gerçek bir aşkı</b>, ancak <b>karşılıklı saygı ve sevgi</b> içinde ve üzerine titreyerek <b>korunan ve geliştirilen bir ilişki</b> çerçevesinde yaşayabileceğinizi unutmayın.</p>

  <p>Yoksa ağır biçimde yaralanır ve çok üzülürsünüz.</p>

  <p>Yine de size güvenim tam olduğu için, <b>sevdiğiniz ya da sevildiğiniz zaman duygularınızı gemlemeyin, bu güzel duyguyu sonuna kadar yaşayın,</b> derim.</p>

  <p><br /></p>

  <p><i><b>Aşkın tadını daima güvenin lezzetiyle taçlandırmaya çalışan babanız.</b></i></p>
</body>
</html>
