<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="tr">
<head>
  <link href="../Styles/styles.css" rel="stylesheet" type="text/css" />

  <title>Kızlarıma Mektuplar</title>
</head>

<body>
  <h2>Portakalın Yaprağını Kopardığım An</h2>

  <p>Sevgili kızlarım, artık büyümüş ve en iyi dostlarım arasına girmiş olan canlarım.</p>

  <p>Geçen gün <b>Ebru</b> telefonda evinin, karlı dağlarla süslü bir manzarası olduğunu ve bunun çok hoşuna gittiğini söyleyince, <b>Elif</b>’in de Boston’daki gemi gezisi sırasında tanık olduğu doğal güzellikleri bize nasıl keyifle aktardığını anımsadım.</p>

  <p>Doğa sevginize ve doğal güzelliklerin tadına varmayı bir alışkanlık haline getirmiş olmanıza hayranım.</p>

  <p>Sevgili kızlarım, benim de doğayı, yeşili, maviyi çok sevdiğimi bilirsiniz.</p>

  <p>Baba olunca, doğa sevgimi ve hayranlığımı sizlere karşı duyduğum hislerle bütünleştirdim.</p>

  <p>Sizler benim için daima doğanın güzelliğini ve yaratıcı gücünü temsil eden varlıklarsınız.</p>

  <p>Bence siz her zaman bir çiçek, bir yaprak, bir kelebeksiniz...</p>

  <p>Doğanın mucizevi gücünü anımsatan birer güzelliksiniz.</p>

  <p>Bu mektubumda size <b>iki açıklamada</b> bulunmak istiyorum:</p>

  <p><b>Birincisi</b>, insanlar ne denli bilimsel çalışırlarsa çalışsınlar, ne denli nesnel olmaya çaba gösterirlerse göstersinler, yine de <b>kendi özel yaşamlarındaki izlenimlerden kurtulamıyorlar.</b></p>

  <p>Yaşadıklarımız, bizim başkalarına ve çevremize bakışımızı çok etkiliyor.</p>

  <p>Kötü bir öğretmen, tüm öğretmenler hakkındaki düşüncelerimizi ve belki de bütün eğitim yaşamımızı olumsuz etkileyebiliyor.</p>

  <p><b>İşte ben de bu mektupları size yazarken, ne denli bilimsel ve nesnel olmaya çalışırsam çalışayım, yine de kendi yaşamımdaki izlenimlerden kurtulamıyorum.</b></p>

  <p><b>İkinci</b> açıklamam belki daha da önemli:</p>

  <p><b>İnsan ne denli yaşlanırsa yaşlansın, çocukluktaki izlenimlerini unutmuyor, içindeki çocuk yaşamaya devam ediyor.</b></p>

  <p>En azından benim içimdeki çocuk, ben yaşlandıkça daha da güçlendi.</p>

  <p>Belleğimizin çalışma biçimini inceleyen bilim insanları, yaşlandıkça yakın geçmişi unuttuğumuzu ve uzak geçmişi, yani çocukluğumuzu daha iyi anımsadığımızı belirtiyorlar.</p>

  <p>Belki de ölüme yaklaştıkça, içimdeki çocuğun daha da afacanlaşması, belleğimin bana bir oyunu.</p>

  <p>Tabii sizin kendinizi benim yerime koymanız çok zor, çünkü benim yaşıma gelmediniz.</p>

  <p>Ne demek istediğimi belki de, ancak benim yaşıma geldiğinizde <b>tam olarak</b> anlayacaksınız.</p>

  <p>Ama artık dede bile olduğum şu günlerde, ilkokula başlamadan önceki çocukluk günlerim dahi, <b>daha dün gibi</b> aklımda ve gözümün önünde.</p>

  <p>Hem de gerçek <b>dün</b>den daha da canlı olarak.</p>

  <p>İşin hoş tarafı şu ki, o günleri büyük bir keyifle anımsıyorum ve zaman zaman da o günlerdeki gibi davranmak, <b>çocuklaşmak</b> istiyorum.</p>

  <p>Zaten siz benim bu <b>çocuk tarafımı</b>, birlikte oyunlar oynarken ya da şakalaşırken çok yakından gözlemlediğiniz için bu açıklamam belki de size hiç de ilginç gelmeyebilir.</p>

  <p>Ama olsun, ben kalın gözlüklerim, aklaşmış saçlarım ve sakalımın yansıttığı bütün <b>ciddi ve yaşlı görünümüm</b> ile içimde gerçek bir çocuğu sürekli yaşattığımı sizlerle paylaşmış olmayı yine de bir <b>açıklama</b> sayıyorum.</p>

  <p class="seperator">***</p>

  <p>Sevgili kızlarım,</p>

  <p>Şimdi gelelim bu açıklamamın, bendeki bir çocukluk izlenimiyle ilgili olan yanına.</p>

  <p>Bütün yaşamım boyunca, çocuklukta yaptığım bir hareket, asla aklımdan çıkmadı ve belki de bilinçli doğa sevgimin, yeşil tutkumun kaynağı oldu.</p>

  <p>Yaptığım bir hareketin ve babamla annemin buna verdikleri tepkinin, beni niçin böyle etkilediğini ve hiç aklımdan çıkmadığını anlatabilmem için, biraz bizim evin <b>havasından</b> yani genel olarak duygu ortamından söz etmem gerek.</p>

  <p>Biliyorsunuz, annem de babam da felsefe hocasıydılar.</p>

  <p>İkisi de, biri resmi öteki özel olmak üzere ikişer okulda çalışıyor ve böylece eve dört maaş giriyordu.</p>

  <p>Ağabeyim benden yedi yaş büyüktü.</p>

  <p>Babam bir gün ona, <b>Ben seni büyüttüm, sen de kardeşini büyüteceksin,</b> demiş ve beni esas olarak ona emanet etmişti.</p>

  <p>Şimdi anlıyorum ki bu, beni tümüyle ağabeyime bırakmaktan çok, aslında onu yetiştirmek için ağabeyime verilen bir sorumluluktu.</p>

  <p>Her neyse, söylemek istediğim, evde herkes bana karışırdı.</p>

  <p>Ama çok kısıtlamazlardı.</p>

  <p>Sokağa çıkıp arkadaşlarımla oynamakta, evde hemen hemen her şeyi yapmakta, her kitabı okumakta serbesttim.</p>

  <p>En mutsuz zamanlarım, ağabeyimin arkadaşları geldiğinde, beni dışarıda bırakıp odaya kapandıkları anlardı.</p>

  <p>Küçük yaşıma karşın onlarla birlikte olmak ister, dışlanınca da çok üzülürdüm.</p>

  <p>Annemle babam, arkadaşlarına göre, nisbeten iyi maaş almalarına karşın (dört kişilik de olsa, altı üstü bir öğretmen maaşı işte), bütün kazandıklarını yerlerdi.</p>

  <p>İstanbul Çarşıkapı’da, Yeniçeriler Caddesi üzerinde, şimdi Ziraat Bankası binası olan 97 numaralı apartmanda otururduk.</p>

  <p>Evimiz kaloriferli ve çift tuvaletli idi.</p>

  <p>Bunlar o zamana göre (Hitler’in sınıra dayandığı 1940’lı savaş yılları) büyük lükstü.</p>

  <p>Yazları da, <b>Vahddettin</b>’in kaçarken, <b>Zehra</b> adlı cariyesine bağışladığı Çengelköy’deki köşklerden birinin bir bağımsız bölümünü kiralar, dört ay orada yaşardık.</p>

  <p>Evimizden misafir, soframızdan üç türlü yemek ve mevsimin her türlü meyvesi hiç eksik olmazdı.</p>

  <p>Aile akşam yemeklerinde mutlaka buluşurdu.</p>

  <p>Biliyorsunuz, sizlerle kurduğumuz ailede de aynı gelenek sürdü.</p>

  <p>Yemekte, genellikle günlük yaşamın dertlerinden çok, (bunları herhalde annemle babam gizlice konuşurlardı), sanat, edebiyat, Türkçe sorunları konuşulur, sürekli olarak tartışma çıkar ve bu tartışmalar sözlüklere ya da ansiklopedilere bakılarak çözülürdü.</p>

  <p>Ağabeyimle benim aramda olanlardan başka, evde hiç kavga-gürültü duyulmazdı.</p>

  <p>Ya da bana öyle gelirdi.</p>

  <p>Belki de annemle babam tartışmalarını da gizlice yaparlardı ve biz sadece <b>mutlu bir aile tablosuna</b> tanık olurduk.</p>

  <p>Çarşı-pazar alışverişini genellikle babam yapardı.</p>

  <p>Babamın alışveriş yapması hakkında ailede herkesin anlattığı bir öykü vardı:</p>

  <p>Anlatılan öyküye göre, babam gider manavdan portakalın en pahalısını ve en güzelini alırmış.</p>

  <p>Ortanca teyzelerimden birinin yine öğretmen olan kocası Çarşamba pazarına gider, aynı portakalı oradan biraz daha ucuza alırmış.</p>

  <p>Tüccar olan öteki eniştem ise toptancı meyve haline gider, aynı portakalı oradan çok daha ucuza alırmış.</p>

  <p>Bu öyküyü, babamın eli açıklığını ve ailemizin paraya pek de önem vermeyişini vurgulamak için anlatırlardı akrabalar arasında.</p>

  <p>Babam, <b>“Bizim bütün kazandığımız çocuklar için,”</b> derdi.</p>

  <p>Annem de, <b>“Bu dünyada bir dikili ağacın bile yok,”</b> diyenlere bizi işaret eder, <b>“Olsun iki tane apartman dairem var ya işte, onlar yeter,”</b> derdi.</p>

  <p>Sanıyorum benim paraya pula pek önem vermememin ve her şeyimi sizin için kazandığımızı düşünmemin altında da bu gelenek var.</p>

  <p>Annemle babam arasında hiç kavga-dövüş olmazdı dedim biraz önce.</p>

  <p>Çok sık tekrarlandığı için, çok net olarak anımsadığım bir sahne ve bir söz var:</p>

  <p>Annemle babam arasında bir anlaşmazlık çıktığı zaman babam derhal, <b>“Sen bilirsin sevgilim,”</b> der ve ilave ederdi, <b>“Sen bilirsin deyince akan sular dururmuş.”</b></p>

  <p>Sakın babamın kılıbık olduğunu filan düşünmeyin.</p>

  <p>Tam tersine oldukça sinirli ve geçimsiz bir adammış gençliğinde.</p>

  <p>Annemi de bu huyuyla bir hayli üzmüş bir zamanlar herhalde.</p>

  <p>Ama sonradan felsefe okuyunca yaşama ve insanlara bakışı değişmiş.</p>

  <p>Ben tabii yaşlılık dönemini anımsıyorum.</p>

  <p>İlkeli ama yumuşacık bir adamdı.</p>

  <p>Ondan korkmazdım ama sözünden dışarı çıkmak aklımdan bile geçmezdi.</p>

  <p>Gerçek otorite de buydu galiba:</p>

  <p>Sevgiye ve güvene dayalı bir otorite.</p>

  <p>Annemi ise anlatmaya sözcükler yetişmez.</p>

  <p>Hem sevecen, hem hoşgörülü, hem arkadaş, hem de otoriter.</p>

  <p>Sanıyorum ikisi de, psikolojiyi ve pedagojiyi çok iyi bilen bu iki insan, bizi büyütürken çok özel yöntemler uygulamışlardı.</p>

  <p>Bu nedenle aklımda kalan aile ortamının ne kadarı gerçekti, ne kadarı sadece bize gösterilmek için üretilmiş bir mutululuk tablosu idi tam bilemiyorum.</p>

  <p>Ama yine de, çok yapay olmadığı kesin.</p>

  <p>Çünkü aksamalar, tutarsızlıklar yoktu.</p>

  <p>Bütün bir ömür boyu iki insan çocukları önünde sürekli rol yapamazlar.</p>

  <p>Bu nedenle, belki bize biraz özen gösteriyorlardı ama algıladığım aile tablosu gerçeğe çok yakındı sanıyorum.</p>

  <p>İşte bu ortam içinde ben annemden-babamdan hiç dayak yemedim.</p>

  <p>Hatta azar işittiğimi bile anımsamıyorum.</p>

  <p>İşte size anlatacağım olay böyle bir ortam içinde meydana geldi.</p>

  <p class="seperator">***</p>

  <p>Her yemekte masaya en son olarak meyve tabağı gelirdi.</p>

  <p>Tabak, o sırada bulunan çeşitli meyvelerle ağzı ağzına dolu olurdu.</p>

  <p>Bizim evde beslenme önemli olduğu için yemekte, büyük- küçük protokolu tersine uygulanır, önce ben ve ağabeyim başlardık yemeğe.</p>

  <p>Yemeğin en güzel yeri ağabeyime ve bana verilirdi ve bu, özellikle de belirtilirdi.</p>

  <p>Anne-babamızı bekleyecek olursak, <b>“Hadi evladım siz başlayın,”</b> denilirdi.</p>

  <p>Meyvelerin de en güzellerini önce ağabeyim ve ben seçerdik.</p>

  <p>İşte böyle bir akşam yemeğinde, bir kış günü, yemek sonrası meyve tabağı yine portakal ve mandalina dolu olarak masaya geldi.</p>

  <p><b>Tabağın en üstüne sapında yeşil bir yaprak olan bir portakal yerleştirilmişti.</b></p>

  <p>Ben son derece doğal bir biçimde derhal uzandım, o portakalın yeşil yaprağını kopardım ve sonra da, aklım sıra temizlediğim portakalı yerine bıraktım.</p>

  <p>O anda babamın büyük bir düş kırıklığını yansıtan yumuşak ve üzgün sesini işittim:</p>

  <p><b>“Ne yaptın oğlum!”</b> dedi.</p>

  <p>Ben sofraya bir hizmet yaptığımı düşünerek yaprağı kopardığım için babamın uyarısından hem çok şaşırmış hem de çok utanmıştım.</p>

  <p>Şaşkın ve utanmış, ama evdeki özgürlük havasının alışkanlığı içinde kendimi açıklama hakkımı da kullanarak, biraz titreyen bir sesle, <b>“Yaprağı temizledim,”</b> dediğimi anımsıyorum.</p>

  <p>Babam, <b>“Ben yaprağı kopmasın diye o portakalı kesekâğıdına koydurmadım, manavdan eve kadar elimde taşıdım,”</b> dedi.</p>

  <p>Annem de sıcak ve sevecen sesiyle, <b>“Evladım, ben de en üste yerleştirmiştim ki tabak güzel görünsün,”</b> diye ekledi.</p>

  <p>Ağabeyim de onlardan aşağı kalır mı, benim eğitimime katkıda bulunacak ya, son derece bilgiç bir tavırla, ama sevecen ve sabırlı bir öğretmen sesiyle, <b>“Bir yeşil yaprağın doğal güzelliğini başka nerede bulabilirsin ki,”</b> diye ekledi.</p>

  <p>Böylece ben günümüzdeki <b>yeşiller hareketi</b> ile, doğayı korumak bağlamında değil ama, <b>güzellik</b> kavramı çerçevesinde tanıştım.</p>

  <p>Önce savunma içgüdüsüyle onlara karşı çıkmayı sürdürdüm.</p>

  <p>Yenecek olan bir meyvenin yaprağı nasıl olsa koparılacak değil miydi?</p>

  <p>Yanıt ağabeyimden geldi:</p>

  <p><b>O zaman güzel görünüşlü yemekler yapmanın da bir anlamı olmaz, nasıl olsa hepsini yiyeceğiz.</b></p>

  <p class="seperator">***</p>

  <p>Sevgili kızlarım, canım dostlarım, biz sosyolojide, çocuğa iyi ile kötüyü, doğru ile yanlışı, güzel ile çirkini ayırt etmeyi öğretmeye <b>toplumsallaştırma</b> diyoruz.</p>

  <p>İşte size benim yaşamımdan bir <b>toplumsallaştırma</b> öyküsü.</p>

  <p>Bilmem öykünün devamını dinlemek ister misiniz?</p>

  <p>Çok kısa bir süre sonra, yaz gelince Vahdettin’in köşküne taşındığımızda, önce yaprak koleksiyonu yapmaya başladım.</p>

  <p>Her türlü bitkinin değişik yaprağını koparıyor, bir defterin sayfaları arasına koyup kurutuyordum.</p>

  <p>Daha sonra bu merakım “çiçek koleksiyonuna” dönüştü.</p>

  <p>Hiç unutmam, içi kurutulmuş envai çeşit çiçekle dolu mor kadife kaplı bir defterim vardı.</p>

  <p>Kış gelip de okula döndüğümde bütün arkadaşlarım ve öğretmenlerim ona hayran kalmışlardı.</p>

  <p>Çocukluk aşkım olan bir kız arkadaşıma armağan etmiştim o defteri.</p>

  <p>Kimbilir o defter ve o arkadaşım nerededir şimdi?</p>

  <p>Bugün o portakalın yaprağını kopardığım günün üstünden yarım yüzyıldan fazla zaman geçti.</p>

  <p>Hâlâ her sabah yürürken, çevredeki ağaçlara ve onların yapraklarına baktığımda içim sızlıyor, <b>“Keşke o yaprağı koparmamış olsaydım, keşke o portakalı kimse yemeseydi,”</b> diyorum.</p>

  <p>Daha doğrusu içimdeki çocuk öyle diyor.</p>

  <p>Ve ben ona hak veriyorum.</p>

  <p class="seperator">***</p>

  <p>Sevgili kızlarım, sizin acaba böyle <b>unutamadığınız anılarınız</b> var mı?</p>

  <p>Olumlu ya da olumsuz, sizleri etkileyen tutum ve davranışlarımız neydi?</p>

  <p>Liseyi bitirdiğiniz sıralarda bir akşam yemeği sohbetimizde, Ankara’da ilkokul birinci sınıfa başladığınızdaki bir anınızdan söz etmiştiniz.</p>

  <p>Hasan Ali Yücel İlkokulu evimize çok yakındı.</p>

  <p>İki kardeş el ele tutuşur, yürüyerek giderdiniz okula.</p>

  <p>Bu arada iki sokak geçmeniz gerekiyordu.</p>

  <p>Size sokak geçmenin kurallarını öğretmiş ve ilk gün annenizin sizi götürmesinden sonra, kendi başınıza bırakmıştık.</p>

  <p>İşte <b>Ebru</b>’nun hiç unutamadığını söylediği anı, bir gün arkanızı döndüğünüzde benim <b>gizlice</b> sizi takip ettiğimi gördüğü andı.</p>

  <p>Bu anıyı niye hiç unutamadığınızı biliyorum.</p>

  <p>Aslında hiç unutmadığınız olay sadece benim sizi izlemem değildi.</p>

  <p>Okula yeni başladığınız, yepyeni bir dünyaya adım attığınız ve bunu kendi başınıza yaptığınız için o dönemdeki her olayı çok canlı olarak anımsıyordunuz.</p>

  <p>Ben de o olayı hiç ama hiç unutmadım.</p>

  <p>Çünkü o olay benim için çok önemliydi.</p>

  <p>Size vermeye çalıştığımız eğitimle <b>bağımsız ve özgür kişiliğinizin gelişmesini sağlarken, güvenliğinizi de tehlikeye atmamalıydık.</b></p>

  <p>İşte o <b>açıktan gizlice takip</b> bu dengeyi korumaya yönelik bir davranış idi.</p>

  <p>Tabii o yemekte de konuşmuştuk; sizi <b>gizlice</b> takip etmiyordum, tam tersine <b>gizlice</b> takip ediyor gibi yapıp kendimi göstermiştim ki, benim sizi <b>gizlice</b> takip ettiğimi bilesiniz diye.</p>

  <p>Bunun iki nedeni vardı:</p>

  <p>Birinci olarak, size güvenliğiniz için öğrettiğimiz <b>sokağı geçme kurallarına</b> uyup uymadığınızı her an denetliyor olacaktım sizin gözünüzde.</p>

  <p>Böylece kurallara uymanızı ve kazalara karşı biraz daha korunmalı olmanızı sağlıyordum.</p>

  <p>İkincisi, ilk başladığınız bir serüvende <b>babanız sizin arkanızdaydı,</b> sadece fizikî anlamda değil, manevi anlamda da.</p>

  <p>Yani yalnız değildiniz ve güvensizlik duymamanız gerekiyordu.</p>

  <p>Evet, ilk günlerde kendimi size göşterdikten bir süre sonra siz, <b>“Yeter artık, bizi takip etme,”</b> demiştiniz.</p>

  <p>Ben de, <b>“Peki”</b> demiştim.</p>

  <p>Şimdi size bir de <b>itirafım</b> var:</p>

  <p>Başınıza bir şey gelmesin diye aylarca, bu kez <b>gerçekten gizlice</b> sizi takip ettim.</p>

  <p>Böylece hem kendinize güveniniz geldi, kişiliğiniz gelişti, hem de güven içinde büyüdünüz.</p>

  <p>Sizi belki de biraz aldatmış, size <b>beyaz bir yalan</b> söylemiştim, ama bunu bugüne kadar siz hiç bilmediniz.</p>

  <p>Acaba bu konuda ne düşünüyorsunuz?</p>

  <p>Size gerçeği tam söylemediğim için beni bağışlıyor musunuz?</p>

  <p>Siz benim yerimde olsaydınız ne yapardınız?</p>

  <p>Canım dostlarım, sevgili kızlarım, acaba böyle unutamadığınız başka anılarınız var mı?</p>

  <p>Sizi çok seviyorum.</p>

  <p><br /></p>

  <p><i><b>Doğa sevgisi ile çocuk sevgisini bütünleştirerek her ikisini de çoğaltmaya çalışan babanız.</b></i></p>
</body>
</html>
