<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="tr">
<head>
  <link href="../Styles/styles.css" rel="stylesheet" type="text/css" />

  <title>Kızlarıma Mektuplar</title>
</head>

<body>
  <h2>Dinleyen İnsan Olabilmek</h2>

  <p>Sevgili kızlarım, canlarım benim.</p>

  <p>Sizlerle yaptığımız kısa telefon konuşmaları bende müthiş bir tatminsizlik yaratıyor.</p>

  <p>Sanki sorunlarınızı yeterince anlatmadığınızı düşünüyorum.</p>

  <p>Size olan sevgimi ve özlemimi, elimizdeki her olanağın sizin emrinizde olduğunu yeterince size aktaramadığımı sanıyorum.</p>

  <p>En önemlisi, insan telefonda rahat bir sohbet havası içinde olamadığı için, sizleri yeterince dinleyemediğimi, sorunlarınızı duygu ve düşüncelerinizi yeterince paylaşamadığımı hissediyorum.</p>

  <p>“Keşke,” diyorum, “Şimdi karşımda olsalardı da, rahat bir ortam içinde doya doya sohbet edebilseydik, onları büyük bir keyifle doya doya dinleyebilseydim.”</p>

  <p>Size bu mektubu, biraz da kendimi eleştirerek, sizler için <b>yeterince iyi bir baba, çünkü yeterince iyi bir dost olamamış</b> olduğumu düşünerek, buruk duygularla yazıyorum.</p>

  <p>“Neden?” diye sorarsanız, çünkü “kendi ayaklarınızın üzerine basarak”, yurt dışında doktora yapmaya gittiğiniz, yani evden koptuğunuz ve “kendi kanatlarınızla uçmaya başladığınız” âna kadar, sizi <b>dinlemek için</b> yeterince zaman ayıramamış olduğumu fark etmeye başladım yeni yeni.</p>

  <p>Babalık, (tabii annelik de) zor iş.</p>

  <p>Bir yandan çocuklarınızı iyi yetiştirmek, yani ahlaklı ve çalışkan bireyler yapmak, iyiye ve doğruya yöneltmek için onlara güzel değerler aktarmak, onları bu yolda eğitmek istiyorsunuz, öte yandan dünyanın pisliklerine karşı korunmasız kalmalarını istemediğinizden, kötülükleri, çirkinlikleri ve yanlışları da onlara öğretmek zorundasınız.</p>

  <p>Sonuç olarak, saf ve masum kimlikle doğan bir bireyin, bu dünyada sağlıklı yaşaması, başarılı ve mutlu olması için gerekli olan tüm bilgileri aktarmak zorundasınız evlatlarınıza.</p>

  <p>Bu bilgiler hem yapılması gereken olumlu davranışları, hem de kaçınılması gereken olumsuzlukları içeriyor.</p>

  <p>Tabii sadece bilgi değil aktardığınız.</p>

  <p>Aynı zamanda belli davranış biçimlerini de, <b>yap</b> ve <b>yapmalarla, özendirme</b> ve <b>yasaklamalarla,</b> sonuç olarak <b>ödül</b> ve <b>cezalarla</b> öğretiyorsunuz çocuklarınıza.</p>

  <p>Böylece onlara bu acımasız, bu çirkinlikler ve tuzaklarla dolu dünyada, hem sağlıklı yaşamayı hem başarılı ve mutlu olmayı, hem de güzellikleri görmeyi ve bu güzellikleri çoğaltmayı öğretmeyi amaçlıyorsunuz.</p>

  <p>Bütün bu öğretme süreci ise, çocuğunuza sürekli müdahale ederek, örneğin, <b>aman elini sobaya sürme cıs olur, yanarsın, sokakta karşıdan karşıya geçerken otomobillere dikkat et, sağına soluna bak, ezilirsin, ödevini yaptın mı, dişlerini fırçaladın mı</b> gibi uyarılarla ve, <b>yalan söylemek ayıptır, hırsızlık yapmak kötüdür</b> gibi ilkeleri öğreterek, bir anlamda <b>dünyayı onlara anlatarak</b> geçiyor.</p>

  <p>Masum ve saf bir bebeğin, bu dünyaya uyum sağlaması o denli zor ki, anne-baba, bu bakma-besleme-büyütme-eğitme sürecinde o denli büyük bir baskı altında ki, zaman zaman evlatlarının da kendileri gibi bağımsız, özgür ve özerk bir birey haline geldiğini fark edemiyor ve sürekli olarak onları korumaya, eğitmeye, bilgi ve değer aktarmaya devam ediyorlar ve <b>onları dinlemeyi ihmal ediyorlar.</b></p>

  <p>İşte ben de şu anda bu mektubu yazarken, aynı hatayı yapmış olduğumu düşünüyorum.</p>

  <p>Sizi bir kuyumcunun değerli bir taşı işlemekteki özeni ve dikkatiyle yetiştirmeye çalıştık annenizle birlikte. Gerek bakımınız gerekse aile içi eğitiminiz için attığımız her adımı önceden planladık, her ayrıntıyı düşündük, çocuk bakımı ve büyütmesiyle ilgili hemen hemen bütün kitapları okuduk ve her sorunu konunun en değerli uzmanlarıyla tartıştık.</p>

  <p>Bu arada bebekliğinizden beri size bakan çocuk nörolojisi doktoru <b>Prof. Yavuz Renda</b> ile, kendisinden çok şey öğrendiğimiz çocuk psikiyatristi <b>Prof. Atalay Yörükoğlu</b>’nu size özellikle anımsatmak isterim.</p>

  <p>Benim Hacettepe’den arkadaşlarım olan bu değerli insanlar ağabeyinizin ve sizin yetiştirilmenizde sürekli bize yardımcı oldular.</p>

  <p>İşte bütün bu süreç içinde, size sürekli olarak <b>bir şeyler vermeye, bir şeyler öğretmeye çalıştık.</b></p>

  <p>Size neler öğretebildiğimizi bilmiyorum, ama bir şeyden eminim:</p>

  <p>Size bütün sevgimizi verdik, hâlâ da sizi canımızdan çok seviyoruz.</p>

  <p>Annenizin ne düşündüğünü bilemem ama ben, sizin artık evden uçup gitmiş olduğunuz bir dönemde yazdığım bu mektupta, <b>keşke onları daha fazla dinleyebilseydim,</b> diyorum</p>

  <p><b>Keşke,</b> diyorum, <b>onları daha fazla dinleyebilseydim ve daha iyi tanıyabilseydim.</b></p>

  <p>Ayrıca biliyorum ki, insanlar karşılarındakini kendini anlatarak değil, asıl onu dinleyerek etkiler.</p>

  <p>Çünkü bir baba olarak bütün sorunlarınızı ve her türlü olayı annenizle paylaşmanızı gıptayla (belki de hafif bir kıskançlıkla) izliyorum.</p>

  <p>Çünkü bir baba olarak sizin arkadaşınız da olmak istiyorum.</p>

  <p>Ama henüz çok geç değil.</p>

  <p>Bundan sonra, her görüştüğümüzde size neler yaptığımı anlatmak yerine, neler yaptığınızı sormaya kararlıyım.</p>

  <p>Benimle paylaştığınız olayları ve sorunları da bir baba gibi <b>eleştirel gözle</b> değil, bir arkadaş gibi <b>onaylayan ve duygusal destek veren</b> bir tutum ve davranış içinde dinlemeye kararlıyım.</p>

  <p>Ancak sorarsanız ya da isterseniz yorum yapmaya niyetliyim.</p>

  <p>Çünkü siz artık büyüdünüz ve birer genç insan oldunuz.</p>

  <p>Aynen anneniz ve benim gibi, bağımsız, özgür ve özerk.</p>

  <p>Zaten bugüne dek sizi doğru dürüst yetiştirebildiysek ne mutlu bize.</p>

  <p>Artık sizi ne nutuk atmamız etkileyebilir, ne de uymayacağınız yasaklar koymamız.</p>

  <p>Dolayısıyla, artık benim için <b>babalık</b> rolünü terk edip, <b>arkadaş</b> rolünü benimsememin zamanı çoktan geldi de geçiyor.</p>

  <p>Arkadaşlığın en önemli ögesi ise, <b>dinlemektir.</b></p>

  <p>Söz veriyorum, bundan sonra sizin için çok iyi bir dinleyici olacağım, tabii eğer sizin için artık çok geç değilse.</p>

  <p>İşte bu mektup ilişkilerimizde yeni bir aşamaya geçmemize yardımcı olursa çok sevineceğim sevgili kızlarım.</p>

  <p class="seperator">***</p>

  <p>Sevgili kızlarım,</p>

  <p>Dinlemek ayrıca hayattaki başarının en önemi sırlarından biridir.</p>

  <p><b>Dale Carnegie</b> diye bir Amerikalı yazar vardır.</p>

  <p>Bir zamanlar bu yazarın, <i>Söz Söylemek ve İş Başarmak Sanatı, Dost Kazanmak Sanatı</i> gibi kitapları çok modaydı.</p>

  <p>Bu kitapları ilk olarak eve getiren babam mıydı, yoksa ağabeyim miydi anımsamıyorum: ikisi de olabilir.</p>

  <p>Sadece ilkokul son sınıfta olduğumu hatırlıyorum bu kitapları ilk okuduğumda.</p>

  <p>Sonradan onları defalarca yeniden okudum.</p>

  <p>Zaten insan çocukluğunda aynı kitabı pek çok kez okuma gereksinmesi duyuyor:</p>

  <p>Çünkü her okuduğunda, zihninin ve duygularının geliştiği, deneyimlerinin artığı oranda, kitapta yeni duyarlılıklar ve yeni bilgiler keşfediyor insan.</p>

  <p>İşte ben de <b>dinlemenin önemini</b> ilk kez bu kitaptan öğrenmiştim.</p>

  <p>Bugünlerde, yani yirmi birinci yüzyıla geçtiğimiz 2000’li yıllarda, pazarlamacılık ve işletmecilik konuları artık başlı başına ayrı bilim dalları oldu ve bu konularda pek çok kuramsal ve uygulamalı araştırma kitabı yayınlanıyor.</p>

  <p>Yayınlanan bütün kitaplara baktığınızda iki temel ilkenin egemenliğini görüyorsunuz: <b>dinlemek ve danışmak.</b></p>

  <p>Bir başka deyişle, işletmecilik ve pazarlamacılık konularında, insanların başarısı karşısındakileri dinlemekten ve onlara danışmaktan geçiyor.</p>

  <p>Aslında bırakınız pazarlamacılığı ve işletmeciliği, ben bu ilkeyi genelleştirerek, <b>insan ilişkilerindeki başarı danışmaktan ve dinlemekten geçer,</b> diyebilirim.</p>

  <p><b>Danışmak</b> pek doğal olarak, birlikte çalışılan insanların kararlara katılması ve uygulama aşamasında onların desteğinin elde edilmesi bakımından önemli.</p>

  <p>Ayrıca her <b>danışma</b>, yeni bilgilere ve yeni yaklaşımlara da erişmemize olanak verdiği için, “danışanın” önünde yeni ufuklar açar, kendi dışındaki deneyimlerin kazanımlarından yararlanmasını sağlar.</p>

  <p>Peki <b>dinlemenin</b> sırrı nerede?</p>

  <p>Aslında size bu mektubu bir yandan bir baba olarak kendi eksikliğimi vurgulamak, öte yandan da, gençler arasında genel olarak paylaşılan ve yanlış olan bir kanıyı düzeltmek için yazıyorum.</p>

  <p>Yanlış olan kanı, insanın karşısındakini konuşarak ikna edebileceği.</p>

  <p>İşin doğrusu ise bambaşka:</p>

  <p><b>İnsan karşısındakini konuşarak değil, dinleyerek ikna eder.</b></p>

  <p>Evet, anlatmak istediğim ilkeyi bilhassa en sert biçimiyle belirttim ki, çarpıcı olsun ve sizi sarsarak düşünmeye yönlendirsin; <b>insanlar konuşmadan nasıl ikna edilebilir</b> diye.</p>

  <p>Bu kural, yani insanların konuşularak değil, dinlenilerek daha çabuk ve daha kolay ikna edildiği ilkesi, çok basit bir psikolojik gerçeğe dayanıyor:</p>

  <p><b>İnsanlar kendilerini, dinledikleri değil, konuştukları kişilere daha yakın hissederler.</b></p>

  <p>Bu da tamamen, <b>paylaşma</b> duygusundan kaynaklanan bir sonuçtur:</p>

  <p>Bir konuşma sırasında, <b>anlatan, dinleyenden</b> daha fazla şey paylaşmaktadır, çünkü kendini (düşüncelerini, görüşlerini, yaşadıklarını, çevresini ya da duygularını) açıklamaktadır.</p>

  <p>Daha çok şey paylaştığı için de, bir konuşma sırasında <b>anlatan</b>, kendisini karşısındakine, <b>dinleyenden</b> çok daha yakın hisseder.</p>

  <p class="seperator">***</p>

  <p>Sevgili kızlarım, şimdi sizi biraz gülümsetecek bir örnek vereyim:</p>

  <p>Erkek kültüründe <b>kız tavlama</b> diye argo bir terim vardır.</p>

  <p>Aynı terimi kız kültüründe <b>erkek tavlama</b> biçiminde görürüz.</p>

  <p>İşe önce erkeklerden başlayalım:</p>

  <p>Erkekler sanırlar ki, bir kızla tanıştıklarında ne kadar çok konuşurlarsa, kendilerini karşılarındakine ne denli ayrıntılı anlatırlarsa, onu o denli etkilerler ve <b>konuştukları oranda kızlarla arkadaşlık kurmaları olasılığı yükselir.</b></p>

  <p>Oysa bu izlenim yanlıştır; işin doğrusu, yani <b>bir insanla dost olmanın en kestirme yolu, onu konuşturmak ve dinlemektir.</b></p>

  <p>Aynı şeyi <b>erkek tavlama</b> konusunda da söyleyebiliriz.</p>

  <p>Karşısındaki erkeği etkilemek isteyen kızlar bazen çok konuşarak, sürekli kendilerinden, arkadaşlarından, ailelerinden, çevrelerinden, duygularından ve düşüncelerinden söz ederek bir erkekle sağlam bir arkadaşlık kurabileceklerini sanırlar.</p>

  <p>Oysa, gerçek bu izlenimin tam tersidir:</p>

  <p>E<b>rkekler çok konuşan, sürekli kendinden söz eden ve her an ilgi odağı olmak isteyen kızlardan hiç de hoşlanmazlar.</b></p>

  <p>Bu gerçek, sadece feodal kalıntıların egemen olduğu Türkiye için değil, bütün dünya erkekleri için geçerlidir.</p>

  <p><b>İşin doğrusu, erkeklerin de bütün insanlar gibi kendilerini dinleyen kızlardan hoşlandıklarıdır.</b></p>

  <p>Aslında <b>dinleme</b> ilkesini kız-erkek ilişkisinden örnekler vererek anlatmaya çalışmam belki de toplumdaki sınırlama ve kısıtlamalardan ve kültürel önyargılardan dolayı çok doğru bir seçim olmayabilir.</p>

  <p>Ama ben sizi biraz eğlendirmek istediğim için bu alandan örnekler verdim.</p>

  <p>İsterseniz konuyu biraz da iş yaşamına aktaralım:</p>

  <p>Diyelim ki bir yöneticisiniz.</p>

  <p>Yönetiminden sorumlu olduğunuz insanların en mutlu ve en verimli biçimde çalışmasını sağlamak birinci göreviniz.</p>

  <p>Hemen anladınız değil mi nereye geleceğimi:</p>

  <p>Onları dinleyerek, sorunlarını, yalnız işyeri sorunlarını değil, hatta ailesel problemlerini bile <b>dinleyerek</b> mi daha yüksek bir verim alırsınız, yoksa buz gibi, sadece bürokratik kuralları uygulayan ve işlerin dışında hiçbir şey konuşmayan <b>ceberrut bir yönetici</b> tavrıyla mı?</p>

  <p>Yanıt herhalde açık: Tabii ki onları dinleyerek ve sorunlarını paylaşarak.</p>

  <p>Ayrıca unutmayın ki, onları dinleyerek sadece güvenlerini ve sevgilerini kazanmakla kalmazsınız, aynı zamanda işyerinde ortak sorunları paylaştığınız için, hem gözünüze çarpmayan bazı şeyleri öğrenirsiniz, hem de sorunları çözecek kararları konuşarak oluşturduğunuz için, bu kararları çok daha verimli bir biçimde uygulayabilirsiniz.</p>

  <p>Diyelim ki bir satıcısınız.</p>

  <p>Bir müşteri ile konuşmaya başladığınızda, ona satmaya çalıştığınız ürünü ya da hizmeti otomatik bir biçimde anlatarak mı sonuç alırsınız, yoksa önce belki de dış görünüşünden başlayarak ve sonra da durumunu, sorunlarını anlamaya çalışarak, onu konuşturmak suretiyle mi daha etkili bir sonuca ulaşırsınız?</p>

  <p>Hiç kuşkunuz olmasın ki, eğer konuşturmayı başarırsanız, kendisinden bahseden müşteri, size güven duyacağı için satış eyleminiz çok daha çabuk ve etkili bir biçimde sonuçlanacaktır.</p>

  <p>İsterseniz yine aile ve dostluk ilişkilerine dönelim:</p>

  <p>Aile içinde bir sorun olduğu zaman, hiç kuşkusuz, siz de o sorunun bir parçasısınızdır.</p>

  <p>Ya sorun doğrudan sizden kaynaklanmaktadır, ya da en azından sizi de etkiler.</p>

  <p>Her iki durumda da, <b>sorunu paylaştığınız kişi ya da kişilerle,</b> <i>onları dinleyerek</i> <b>bir iletişim kurduğunuzda, ortak sorununuzun çözümü çok daha kolaylaşacaktır.</b></p>

  <p>Eşler arasında da bu böyledir, anne-baba ile çocuklar arasında da, arkadaşlar arasında da, sevgililer arasında da.</p>

  <p><b>Birisiyle bir sorun yaşadığınızda, kendinizi anlatmadan önce onu dinlemeyi deneyin.</b></p>

  <p><b>Bakın yaşam çok daha kolay ve güzel olacak, sorunlar çok daha kolay çözülecektir.</b></p>

  <p>Artık evden uzak yaşadığınız şu dönemde, bu mektubumu bitirirken, <b>Keşke, ben daha az konuşsaydım ve onları daha çok dinleseydim,</b> diyorum sevgili kızlarım.</p>

  <p>Eksiklerim için beni bağışlayın ve bu eksikliğimi telafi etmek için bana bir fırsat daha tanıyın.</p>

  <p>Gözlerinizden öpüyorum.</p>

  <p><br /></p>

  <p><i><b>Çok konuşabilmek için, başkalarını daha da çok dinlemenin gerektiğini öğrenmeye çalışan babanız.</b></i></p>
</body>
</html>
