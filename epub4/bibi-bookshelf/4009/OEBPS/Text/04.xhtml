<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="tr">
<head>
  <link href="../Styles/styles.css" rel="stylesheet" type="text/css" />

  <title>Kızlarıma Mektuplar</title>
</head>

<body>
  <h2>Gökkuşağı ve Siz</h2>

  <p>Sevgili kızlarım,</p>

  <p>Fiziksel ayrılığınızın yanında, sizle birlikte yaşanmamış güzelliklerin, paylaşılmamış derinliklerin acısı ayrıca gönlümü dağlıyor.</p>

  <p>Ne mutlu bana ki, henüz hepimiz hayattayken, yani eksikliklerimizi tamamlamak olanağı hâlâ varken sizin gurbete gidişinizin üzüntüsü, bana bu gerçeği fark ettirdi.</p>

  <p><b>Bu mektubu, paylaşılmamış güzelliklerin, yaşanmamış anıların hüznüyle yazıyorum.</b></p>

  <p>Dilerim yeniden buluştuğumuzda bu eksikliğimizi gideririz.</p>

  <p>Gerek birlikte geçirdiğimiz zamanın kısalığı, gerekse günlük yaşamın inanılmaz hayhuyu, pek çok doğal ve sanatsal güzelliği birlikte yaşamımızı engelledi.</p>

  <p><b>Örneğin sizinle birlikte hiç gökkuşağı seyretmedik.</b></p>

  <p>Hatta sizin gökkuşağı görüp görmediğinizi bile bilmiyorum.</p>

  <p>Hani yağmurdan sonra, ya da kimi zaman yağmur yağarken ortaya çıkar.</p>

  <p>İnsan gözünün algılayabildiği tüm renklerden oluşur.</p>

  <p>Gökyüzünde, bulutlardan başlayıp yeryüzünde biten, ya da tam tersi, yeryüzünden başlayıp, gökyüzünde bulutlar arasında son bulan, bir daire parçası biçiminde, rengârenk bir doğa harikası.</p>

  <p>Çok ender olarak da, ufkun tümünü kapsayan, yeryüzünden başlayıp, yine yeryüzünde biten bir yarım daire.</p>

  <p>Seyrine doyulmaz bir manzara.</p>

  <p>Bilgili kızlarım. biliyorsunuz, insan çıplak gözle, morun ötesindeki ve kırmızının altındaki renkleri algılayamaz.</p>

  <p>Gökkuşağı, çıplak gözümüzün görebildiği renk titreşimlerinin sınırını belirleyen kırmızı ve mor arasındaki renklerden oluşur:</p>

  <p>Bir başka deyişle, insan gözünün çıplak olarak, herhangi bir araç kullanmadan algılayabildiği renklerin tümü gökkuşağında vardır.</p>

  <p>Eskiler, <b>alâim-i semâ</b> derlerdi gökkuşağına.</p>

  <p><b>Alâim,</b> (ikinci â, kâğıt sözcüğünde olduğu gibi ince okunur), alametler demek; yani işaretler, nişanlar.</p>

  <p><b>Semâ</b> da, gökyüzü.</p>

  <p><b>Alâim-i semâ</b>, gökyüzünün işaretleri, gökyüzünün nişanları anlamına geliyor.</p>

  <p>Ama <b>alâim-i semâ</b>’nın bu anlamı, sadece sözlük karşılığı kelimelere göre.</p>

  <p>Oysa <b>alâim</b>’in, yani alametlerin, Arapça’da kullanımının bir başka anlamı daha var: <b>Alâmet</b> sözcüğü <b>mucize</b> anlamına da geliyor.</p>

  <p>Yani <b>alâim</b>, <b>mucizeler</b> biçiminde de anlaşılabilir.</p>

  <p>Böylece eski dilimizde gökkuşağı karşılığı olan <b>alâim-i semâ, göğün mucizeleri</b> anlamına geliyor.</p>

  <p>Ne kadar güzel değil mi.</p>

  <p class="seperator">***</p>

  <p>Sevgili kızlarım,</p>

  <p>Birlikte yaşanmamış güzelliklerden söz etmek istediğim bu mektubumda, yaşama, <b>hayatın tümü sanki bir gökkuşağı imiş gibi</b> bakmanın güzelliğini anlatmak istiyorum.</p>

  <p><b>Bana göre, yaşamın kendisi bir mucizedir.</b></p>

  <p>Örneğin, <b>yaşamla bağımızı oluşturan, duygu ve düşüncelerimize biçim ve yön veren beş duyumuz, kendi içlerinde ayrı ayrı birer mutluluk pınarıdır.</b></p>

  <p>Görmek, dokunmak, işitmek, koku almak ve tat almak, her biri hem ayrı dünyaları temsil eden ve böylece tek tek kendi başlırına yaşamın güzelliklerini algılama konusunda bize bir gökkuşağının farklı renklerini duyumsatan, hem de bir araya geldiklerinde yine gökkuşağının bütünsel güzelliğini temsil eden yetilerimizdir.</p>

  <p>İşte yaşamın hızlı ve tekdüze akışındaki monotonluğun yeknesaklaştırdığı günlük hayatımızın içinde, bize hem çok doğal hem de çok normal geldiği için önemini pek de algılayamadığımız bu mucizevi güzellikler, yani çevreyi algılama yeti ve yeteneklerimiz, beni her zaman büyülemiştir.</p>

  <p>Yaşama bu gözle bakarken, karşılaştığım olayların bir bölümünü <b>gökkuşağı etkisi</b> diye adlandırdığım bir olguyla tanımlamak ve sizi de bu olgu çerçevesinde betimlemek iniyorum.</p>

  <p class="seperator">***</p>

  <p>Biliyorsunuz, gökkuşağının bir adı da <b>ebemkuşağı</b>’dır.</p>

  <p>Size bu mektubu yazarken, yemek sofralarındaki tartışmalarımız aklıma geldi ve o sıralarda hep yaptığımız gibi biraz sözlük karıştırdım.</p>

  <p>Böylece gökkuşağının şimdiye kadar hiç duymadığım bir adını daha öğrendim A<b>li Püsküllüoğlu</b>’nun sözlüğünden:</p>

  <p>Önce hemen belirteyim ki, sizler için bilgisayara aldığım ("kaleme aldığım” karşılığı) bu mektupları hiç de öyle, hemencecik, bilgisayarın başına oturur oturmaz, tıkır tıkır, çabucak yazamıyorum.</p>

  <p>Tam tersine, uzun uzun düşünerek, pek çok kitap karıştırarak ve defalarca tekrar tekrar yazarak açıklayabiliyorum duygu ve düşüncelerimi.</p>

  <p>İşte bu mektubu yazarken de, hem kendimi anlatabilmek için çok zorlandım, hem de yanlış yapmamak için aynen yemek sofrasındaki konuşmalarımızda yaptığımız gibi pek çok kaynağa baktım.</p>

  <p>Püsküllüoğlu’nun <i>Türkçe Sözlük’ü</i> bunlardan sadece biri.</p>

  <p>Bu sözlükteki <b>alkım</b>’ın, yani gökkuşağının tanımını pek sevdim, onu sizlerle de paylaşmak istiyorum:</p>

  <p><i>“Düşmekte olan yağmur damlalarında güneş ışınlarının kırılıp yansımasıyla gökyüzünde ortaya çıkan yedi renkli bir kuşak biçimindeki görüntü, ki buna gökkuşağı, ebemkuşağı, yağmur kuşağı da denmektedir.”</i></p>

  <p>Böylece gökkuşağı için bir sözcük daha öğrenmiş oldum: <b>Yağmur kuşağı.</b></p>

  <p>Bu arada, gökkuşağı için sözlük karıştırırken, yeni Türkçe, daha doğrusu “arı Türkçe” ya da “öz Türkçe” denilen ikinci bir sözcük daha öğrendiğimi itiraf etmeliyim:</p>

  <p>Pek çok sözlükte, örneğin şaşırtıcı bir biçimde <b>Devellioğlu’nun lügatında</b>, gökkuşağı karşılığı olarak <b>al yeşil kuşak</b> adıyla da karşılaştım.</p>

  <p>Aslında <b>al yeşil kuşak</b>, gökkuşağını tanımlamak bakımından mantıklı bir sözcük.</p>

  <p>Ama ben, aynen <b>alkım</b> gibi, gökkuşağına <b>al yeşil kuşak</b> dendiğini de hiç duymamıştım.</p>

  <p>Demek ki insan benim yaşımda bile, kendi dilini hâlâ <b>okuyarak</b> öğrenebiliyor.</p>

  <p>Yine de bana öyle geliyorki, <b>alkım</b> ve <b>al yeşil kuşak</b> Türk Dil Kurumu tarafından üretilmiş ama tutmamış sözcükler.</p>

  <p><b>Gökkuşağı</b> gibi güzelim bir sözcük varken, <b>alkım</b> ya da <b>al yeşil kuşak</b> niye kullanılsın ki?</p>

  <p>Üstelik <b>ebemkuşağı</b> da bir seçenek olarak ortadayken.</p>

  <p>İsteyen <b>ebemkuşağı</b> der, isteyen <b>gökuşağı</b>.</p>

  <p>Aynen <b>alâim-i semâ</b> yerine eskiden kimilerinin de <b>alâim-üs semâ</b> dediği gibi.</p>

  <p>Bildiğiniz gibi, Arapça’da tamlamalar “i” ya da “üs" gibi ekler alarak sözcükleri birbirlerine bağlarlardı.</p>

  <p>Bu nedenle de, kimileri <b>alâim-i semâ</b>, kimileri de <b>alâim-üs sema</b> derlerdi.</p>

  <p>Bu arada, bu sözcükleri ve anlamlarını bilmeyen halkımızın, zamanla, <b>alâim-i sema</b> kelimesini, <b>eleğimsağma</b> biçiminde söylemeye başladığını belirtmeliyim.</p>

  <p>Bugün hâlâ Anadolu’nun birçok yerinde, halkın, anlamını bilmediği <b>alâim-i semâ</b> yerine, ikisinin de anlamlarını bildiği, elek ve sağmak sözcüklerine benzeterek yaptığı <b>eleğimsağma</b> terimini kullandığını duyabilirsiniz.</p>

  <p>Yine de gerek <b>alkım</b> gerekse <b>al yeşil kuşak</b> terimlerini, Türkçemizi zenginleştiren sözcükler olarak düşündüğümü belirtmeliyim.</p>

  <p>Ayrıca sözlük karıştırırken, bu mektupta çok kullandığım <b>mucize</b> kelimesi karşılığı olarak <b>tansık</b> sözcüğünün üretilmiş olduğunu da bir kez daha anımsadım.</p>

  <p class="seperator">***</p>

  <p>Canını kızlarım benim,</p>

  <p>Görüyorsunuz, birlikte geçirdiğimiz günlerin davranış biçimleri o denli içime işlemiş ki, şimdi sizden uzaktayken bile. birlikteyken yaptıklarımızı tekrarlamaktan, konuşurken sözlüklere başvurmaktan ve öğrendiklerimi sizlerle paylaşmaktan kendimi alamıyorum.</p>

  <p>Türkçemiz çok güzel ve çok zengin bir dil.</p>

  <p>Kökü Osmanlıcaya dayandığı için, Arapça ve Farsçadan da etkilenmiş.</p>

  <p>Daha sonra Cumhuriyet dönemindeki “özleştirme akımı” dilimize yeni zenginlikler getirmiş, pek çok yeni güzellikler katmış.</p>

  <p>Ben dilimizin tüm olanaklarını, yani kökeni ne olursa olsun tüm sözcükleri birlikte kullanmayı seviyorum.</p>

  <p>Öz Türkçe sözcükler de Osmanlıca kelimeler de benim için, kendimi ifade etmekte birer araç.</p>

  <p>Bu çerçevede, <b>gökkuşağı</b> terimi üzerinde biraz daha sözlük karıştırdım.</p>

  <p>Arapçada, gökkuşağının bir adı daha var: <b>Kavs-i kuzah</b> da diyorlar.</p>

  <p><b>Kavs</b> ya da <b>kavis</b>, <b>yay</b> anlamında.</p>

  <p><b>Kuzah</b> ise, çok anlamı olan bir sözcük: Hem <b>bulutlara karışan bir melek</b> anlamına geliyor, hem de <b>şeytan</b>; ayrıca <b>renk renk çizgi</b> demek.</p>

  <p>İşte <b>kavis</b> ile <b>kuzah</b>, <b>kavs-i kuzah</b> biçiminde bir Arapça tamlama olunca, gök kuşağı anlamına geliyor.</p>

  <p><b>Kavs-i kuzah</b> için <b>Ferit Devellioğlu</b>’nun <i>Osmanlıca-Türkçe Ansiklopedik Lûgat</i> adlı yapıtına bakarken, gökkuşağının Arapçada bir adı daha olduğunu gördüm: <b>Kavs-i kudret.</b></p>

  <p>Hiç kuşkusuz, burada <b>kudret</b> Allah anlamına geliyor.</p>

  <p>Böylece Arapçada gökkuşağı için, <b>Allahın kudreti</b> anlamına, bu güzelliğe <b>ilahi</b> bir anlam da yükleyen bir isim daha ortaya çıkıyor.</p>

  <p>Biliyorsunuz, eskiden, özellikle doğanın ve bu arada uzayın sırları daha çözülmeye başlamadığı dönemlerde, insanlar aya, güneşe ve şimşek, yıldırım gibi gökyüzü olaylarına tapmışlardı.</p>

  <p>Bu çerçevede, insanların o ilkel dönemlerde, gökyüzünde birdenbire beliren bu rengârenk güzellik karşısında neler hissettiğini tahmin etmek çok zor olmasa gerek.</p>

  <p>Gökkuşağına Farçada <b>âdyende</b> veya <b>âfendâk</b> da diyorlar. Her iki sözcükteki “a” harfleri uzun okunuyor.</p>

  <p>Bildiğiniz gibi gökkuşağı İngilizcede <b>rainbow</b> sözcüğü ile karşılanıyor: Sözcük be sözcük çevirisi <b>yağmur yayı</b> anlamında</p>

  <p>Fransızcada ise <b>arch de ciel</b> deniyor: Bu tamlamanın da kelime be kelime anlamı <b>gök yayı</b> biçiminde.</p>

  <p class="seperator">***</p>

  <p>Sevgili çocuklarım, bu mektupta size birlikte paylaşamadığımız gökkuşağının büyüleyici güzelliğinden, <b>bir yaşama sevinci göstergesi olarak</b> söz ediyorum ama aslında galiba dilimin altındaki bakla, sizlerin ailemizin yaşamında yarattığınız <b>gökkuşağı etkisi.</b></p>

  <p>Sevgili kızlarım,</p>

  <p>Dünyaya gelmenizle birlikte, güzelliğiniz ve çeşitliliğiniz, ailemizde tam bir <b>gökkuşağı etkisi</b> yarattı:</p>

  <p>Nedir <b>gökkuşağı etkisi</b>?</p>

  <p><b>Gökkuşağı etkisi, bir insanın bir güzellik mucizesi, bir renk cümbüşü, bir duygu seli, yeni dinmiş yağmurun bıraktığı duru temizliğin üzerine doğan güneşin göz kamaştıran ışıltısı ile oluşan gökkuşağıyla karşılaştığı zaman algıladığı bir duygudur.</b></p>

  <p>Bu duyguyu, <b>gerçek bir sevgiyi</b> yaşamış olan herkes tanır.</p>

  <p>Onlar bilirler ki, <b>gökkuşağı mucizesi tüm benliğimizi bir başka âleme taşır.</b></p>

  <p>Aslında benim gökkuşağına ilişkin çeşitli Arapça ve Farsça sözcükleri açıklarken <b>mucize</b> kavramına dek gitmemin altında, sizlerin bize getirdiğiniz güzelliklerin mucizevi niteliğini daha iyi vurgulayabilme kaygısı da yatıyordu.</p>

  <p>Kız çocuğunun o yumuşaklığını ve vefasını anne-baba-ağabey sevgisiyle bütünleştirerek yüceleştiren güzelliğini, iki ile çarpan ikiz doğumunuz, dünyaya geldiğiniz andan itibaren sizi <b>gökkuşağı etkisi</b>’yle donatmıştı.</p>

  <p>Bugüne dek ailemize hep <b>gökkuşağı etkisi</b> yaptınız.</p>

  <p>Dilerim çevrenizde bu etkinizin farkına varan insanlar da olmuştur.</p>

  <p>Yoksa, bunu sadece anneniz, babanız _ve ağabeyinizle sınırlı tutmak bizim için de sizin için de fazla bencillik olur, diye düşünüyorum.</p>

  <p class="seperator">***</p>

  <p>Bana gelince sevgili kızlarım, ben zaten bütün yaşamı boyunca gözlerini, bastığı ve dokunduğu yerlerdeki pisliklerden çok, gökteki mucizevi güzelliklere dikmiş olan ve bu güzellikleri günlük yaşamın olağanlığı içinde algılamaya yönelik bir iç disiplin geliştirmeye çalışmış bir baba, bir eş, bir vatandaş, bir insanım.</p>

  <p>Benim için ilk <b>gökkuşağı etkisi</b>, içinde büyüdüğüm ailede, yani annem-babam ve ağabeyim ile birlikte yaşarken ortaya çıkmıştı.</p>

  <p>Ağabeyimin zamansız ve aniden ölümü, arkasından babamın <b>yüreğine inerek</b> bu dünyadan ayrılması, beni birden bire sahip olduğum bu mucizevi güzellik konusunda derin ve hüzünlü bir bilince eriştirdi sanıyorum.</p>

  <p>Yoksa herkes gibi ben de <b>içinde büyüdüğüm aileyi</b> olağan bir çevre sayıp, onun <b>gökkuşağı etkisinde</b> kalmayabilirdim.</p>

  <p>Ama içinde büyüdüğüm ailenin mucizevi güzelliğini, ağabeyimin ve babamın kaybından sonra, daha 18 yaşında, İstanbul’dan ayrılıp, okumaya Ankara’ya, Siyasal Bilgiler Fakültesi’ne geldiğimde algılamış, çok şanslı bir çocuktum ben.</p>

  <p>Yitirdiğim ağabeyim ve babam, bana eskiden nelere sahip olduğumu çok iyi anlatmışlardı.</p>

  <p>Eskilerin “Her felaketten bir nimet doğar” sözü, sanki benim için söylenmişti:</p>

  <p>Beklenmedik biçimde ağabeyimi, arkadan babamı kaybetmem, bana sahip olduğum ve <b>doğal</b> saydığım güzelliklerin ve olanakların önemini, henüz onlara sahipken algılayabilmem konusunda büyük bir ders vermişti.</p>

  <p><b>İnsanlar, gözlerinin gerçek önemini ve görmenin mucizevi güzelliğini ancak kör olduklarında anlayabilirler</b> gibi bir anlama geliyor yukarda belirttiğim <b>algılama</b> işi.</p>

  <p>İşte ben <b>gökkuşağmm mucivezi güzelliğini</b> yaşamımın her anında, her insanda, her olayda arayabilme alışkanlığını bu nedenle elde ettim.</p>

  <p>Derken içine sizin doğduğunuz <b>kendi ailemizi</b> kurduk annenizle.</p>

  <p><b>Anneniz</b> ve <b>kendi ailemiz</b>: İşte yaşamımdaki iki <b>gökkuşağı etkisi</b> daha.</p>

  <p>Derken bu ailenin içine ağabeyinizin, ilk evladın doğuşu, yeni bir <b>gökkuşağı etkisi.</b></p>

  <p>İşte siz benim için böyle bir <b>mucizevi âleme</b> doğdunuz.</p>

  <p>Ve kendi gökkuşağı etkinizi bu âleme eklediniz.</p>

  <p class="seperator">***</p>

  <p>Sevgili çocuklarım,</p>

  <p><b>Cennet de cehennem de insanın içindedir.</b></p>

  <p>Yaşamı taşınmaz bir yük gibi görenler, kendi ürettikleri bir cehennemde yaşar.</p>

  <p>Yaşamı, <b>gökkuşağı etkisi</b>’nin mucizevi iklimi içinde bir armağan olarak algılayanlar ise, kendi cennetlerini bu dünyada inşa etmiş kişilerdir.</p>

  <p>Siz bize bu cenneti yaşattınız.</p>

  <p>Yaşatmaya da devam ediyorsunuz.</p>

  <p>Dilerim siz de kendi ürettiğiniz âlemde, gökkuşaklarıyla donanmış böyle bir cennette yaşarsınız.</p>

  <p><br /></p>

  <p><i><b>Yaşamı sizlerin sayesinde, gökkuşağının tüm güzellikleriyle donatılmış olan babanız.</b></i></p>
</body>
</html>
