<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="tr">
<head>
  <link href="../Styles/styles.css" rel="stylesheet" type="text/css" />

  <title>Kızlarıma Mektuplar</title>
</head>

<body>
  <h2>Kıskançlık ve İlkellik</h2>

  <p>Canım kızlarım,</p>

  <p>Sizlere özlem dolu mektuplarımı yazarken doğal olarak hep sevgi gibi güzel duygular üzerinde duruyorum.</p>

  <p>Çünkü hem sizi çok seviyorum, hem de çok özledim.</p>

  <p>Oysa bizim sohbetlerimizde sizin eleştirel zekânız sürekli olarak karşıtlıkları gündeme getirir, her duygunun, her düşüncenin tersini de sorgulardı.</p>

  <p>İşte bu mektubumda, sanki sizlerin sevgi üzerine çeşitlemelerinizi dinlemiş, sevgi ile bağlantılı kavramları sorgulamanızı duymuş gibi, bizim toplumda genellikle sevgi ile birlikte anılan bir başka duygu, kıskançlık üzerinde durmak istiyorum.</p>

  <p>Bence kıskançlık en büyük ilkelliktir sevgili kızlarım.</p>

  <p>Hele hele, erkeklerin kadınları, kızları ya da sözde sevdiklerini kıskanmaları, kimi zaman ilkelliğin en korkunç biçimine dönüşebilir.</p>

  <p>Şimdi o zeki bakışlarınızla ve eleştirel yaklaşımınızla, <b>Yine cinsiyet ayrımcılığı yapıyorsun galiba. Neden kadınların ya dı kızların erkekleri değil de, erkeklerin kadınları ve kızları kıskanmalarını vurguluyorsun?</b> dediğinizi duyar gibiyim.</p>

  <p>Bir kez hemen belirteyim ki, toplum, kadınların kızların aleyhine cinsiyet ayrımcılığı yaptığı için ben de zorunlu olarak bu konuda tersine bir ayrımcılık yapıyorum.</p>

  <p>Evet, itiraf ediyorum: Bu konuda (daha pek çok konuda olduğu gibi) <b>kızlardan, kadınlardan yana ayrımcılık yıpıyorum.</b></p>

  <p>Çünkü toplum onlara haksızlık ediyor.</p>

  <p class="seperator">***</p>

  <p>Çünkü toplum, pek çok konuda olduğu gibi, kıskançlık konusunda da, kadın-erkek ayrımı yapıyor.</p>

  <p>Siz hiç <b>kıskandığı için</b> eşini ya da sevgilisini öldüren kadın ya da kız duydunuz mu Türkiye’de?</p>

  <p><b>Hayır</b> değil mi?</p>

  <p>Çünkü kadın eşini ya da sevgilisini kıskansa bile, bunu cinayet nedeni olarak görmüyor.</p>

  <p>Ama gazeteler ve televizyonlar, erkek katillerin <b>kıskançlık cinayeti</b> haberleriyle dolu.</p>

  <p>Neden?</p>

  <p>Çünkü, erkekler, kadınlara, kızlara, <b>mal</b> muamelesi yapıyorlar da ondan.</p>

  <p><b>Kendi malı olan birisinin</b>, başkası ile konuşması, gülüşmesi ya da arkadaşlık etmesi, onların, <b>erkeklerin gururlarını</b> incitiyor da ondan.</p>

  <p class="seperator">***</p>

  <p>Sevgili kızlarım,</p>

  <p>Erkek <b>kıskanınca</b> ne yapıyor:</p>

  <p>Dövüyor, sövüyor, bir insanın başka bir insana yapmasının doğru olmayacağı her türlü muameleyi yapıyor.</p>

  <p>Neden?</p>

  <p>Kendilerine sorarsanız yanıt hazır: <b>Çok seviyordum, dayanamadım...</b></p>

  <p>Peki insan sevdiğine küfür eder mi?</p>

  <p>İnsan sevdiğine hakaret eder mi?</p>

  <p>İnsan sevdiğini döver mi?</p>

  <p>Hayır sevgili çocuklarım, hayır:</p>

  <p><b>Kıskançlığın ve kıskançlığa dayalı şiddetin altında sevgi de yok, aşk da yok.</b></p>

  <p><b>Sadece erkek bencilliği, kadını kendi malı olarak görme ilkelliği var.</b></p>

  <p>Basında ve televizyonlarda, kıskandığı için eşini ya da sevgilisini öldüren kadın haberleri pek yok ama buna karşılık, kimi zaman, uyuyan kocasını balta ile doğrayan, ya da kaynar suyla haşlayan kadınların haberleri yer alıyor kitle iletişim araçlarında:</p>

  <p>Dayaktan ve zulümden bunalmış ve baskı altında aklını kaçırmış kadınların haberleri.</p>

  <p>Hiç düşündünüz mü, insanı hayvana dönüştüren cinayetlerin nedenleri, cinsiyete göre neden bu denli farklı?</p>

  <p>Hangi psikolojik ve sosyolojik oluşumlar, erkekleri kıskançlıktan dolayı, hangi toplumsal süreçler, kadınları çaresizlik sonucu cinayete yöneltiyor?</p>

  <p>Bu sorunun yanıtı ne yazık ki çok basit ve çok açık:</p>

  <p>Bütün bunların sorumlusu <b>erkek egemen feodal kültür.</b></p>

  <p>Kentlere yığılan, fakat <b>kentlileşemeyen</b> yani <b>uygarlaşamayan</b> ailelerimiz, hâlâ, kadınıyla erkeğiyle, kırsal kültürün, tarım kültürünün, köy kültürünün, yani kısacası <b>erkek egemen feodal kültürün</b> taşıyıcıları.</p>

  <p>Buradaki dehşet verici gerçek, annenin de, yani ailedeki kadının da erkek egemen feodal kültürün taşıyıcısı olması:</p>

  <p><b>“Aman kızım, çok gezme adın çıkar.” “Aman kızım, çok gülme hafif kadın derler.” “Aman kızım, baban duymasın, çok kızar.” “Aman kızım, erkektir yapar.” “Kocadır döver, ne yapalım.”</b></p>

  <p>Erkek egemen feodal değerlerin yeni kuşaklara tüm ilkelliğiyle aktarılmasında ne yazık ki, kadınlarımız da erkeklerimiz kadar, belki de onlardan daha suçludur.</p>

  <p>İşte kıskançlık cinayetlerinin de, dayak baskısından bunalma cinayetlerinin de altında yatan öge bu kültürün egemenliğidir.</p>

  <p>Kıskançlık cinayetlerinde, erkek, toplum ondan öyle davranmasını beklediği için kadını öldürür, kadın ise, toplumda kaçacak yeri bulunmadığı için, son çareyi, dayak makinesini yok etmekte bulur.</p>

  <p class="seperator">***</p>

  <p>Sevgili kızlarım, canlarım benim,</p>

  <p><b>Kıskançlık, pek çok kişinin öne sürdüğü gibi, erkeğin, sevdiğini başkasına kaptırma korkusundan ya da rekabet duygusundan değil, sadece ve sadece ilkel bir egoizmden kaynaklanır.</b></p>

  <p>Erkeğin kıskandığı, kadının konuştuğu ya da selam verdiği kişi değil, doğrudan doğruya, kadının, erkeğinin denetimi dışında yani özgür iradesiyle davranması olgusudur.</p>

  <p>“N<b>eden o adama selam verdin?”, “Neden o adamla konuştun?”</b> soruları ve suçlamaları, asla konuşulan ya da selam verilen kişi ile ilgili değildir.</p>

  <p>Bu suçlamalar doğrudan doğruya, <b>“Sen benden izin almadan nasıl insanlara selam verirsin?”</b> ya da <b>“Sen benden izinsiz, başkalarıyla nasıl konuşursun?”</b> anlayışını yansıtan bir biçimde, kadının kimliğini, kişiliğini, özgürlüğünü reddeden bir davranıştır.</p>

  <p>Çünkü kıskanan ve bunu şiddet yoluyla dışavuran erkek, aslında ilkel bir anlayışla, kadını malı gibi gören, onun özgürlüğünü ve özerkliğini, kısacası, kadının da kendisi gibi bir insan olduğunu reddeden erkektir.</p>

  <p><b>Nereden biliyorsun?</b> mu diyeceksiniz?</p>

  <p>Çok basit: Erkekler, kadında kıskandıkları davranışları bizzat yapma hakkını kendilerinde nereden buluyorlar?</p>

  <p>Gece eve geç gelmek kadın için dayak nedeni, erkeğin doğal hakkı.</p>

  <p>Arkadaşlarıyla buluşmak kadın için dayak nedeni, erkeğin doğal hakkı.</p>

  <p>Terbiyem uygun olmadığı için, erkeklerin kadınlara yasakladıkları ama kendilerinin yapmakta hiçbir sakınca görmedikleri, hatta övüne övüne anlattıkları öteki davranış örneklerini vermiyorum.</p>

  <p class="seperator">***</p>

  <p>Sevgili kızlarım,</p>

  <p>Biz, sizleri, insanlıktan nasibini alamamış mahlûkların malı olasınız diye değil, eğer isterseniz, çağdaş ve uygar insanlarla, eşit koşullarda yuva kurabilesiniz diye büyüttük.</p>

  <p>Evlenmek istemezseniz, ya da uygun bir eş bulamazsanız, ömrünüzün sonuna dek bekâr da yaşayabilirsiniz.</p>

  <p>Bizim evimiz de, gönlümüz de size her zaman açık, tabii bizimle oturmak isterseniz.</p>

  <p>Her ne pahasına olursa olsun evlenmek, anne olmak, bedeli çok yüksek olacaksa, sizi mutlu kılmak yerine mutsuz edecekse, niçin bir zorunluluk olsun ki?</p>

  <p>Bu konuda beni korkutan, toplumun pek çok kesiminde hâlâ egemen olan feodal değer yargıları.</p>

  <p>Yurtdışında da eğitim görmüş olsa, çok çağdaş bir sektörde de çalışsa, hatta iyi bir aileden bile gelse, yine de bir erkeğin, feodal değerlerini <b>aşırı kıskançlığın gerekçeleriyle</b> sizin hayatınızı karartan bir yapıda kullanması çok büyük bir olasılık.</p>

  <p>Sevgili kızlarım, bilirsiniz, <b>Aşkın gözü kördür,</b> derler.</p>

  <p>Bu yargı esas olarak doğrudur da.</p>

  <p>İnsan gerçekten âşık olduğunda, karşısındakinin gerçek yüzünü pek göremez, onu hep bir bulut arkasında, çirkinlikleri törpülenmiş, güzellikleri ise abartılmış bir siluet olarak algılar.</p>

  <p>Bir süre sonra evlenip, <b>cicim ayları</b> geçince gerçek ortaya çıkar ama o zaman da artık çok geç olmuştur.</p>

  <p>Bu nedenle kıskanç biriyle karşılaştığınızda, ya da size yaptığı baskıları <b>kıskançlık maskesiyle örtmeye çalışan</b> birini tanıdığınızda, daha yol yakınken hemen ayrılın.</p>

  <p>Yoksulluk, çirkinlik, hatta eğitimsizlik ve tembellik bile, bir ailenin sıcak ve sevgi dolu havası içinde aşılabilir.</p>

  <p>Ama ilkel kıskançlık asla.</p>

  <p>Çünkü o, doğrudan doğruya sizin kimliğinize, kişiliğinize, özgürlüğünüze, özerkliğinize, kısacası insanlığınıza yönelmiş bir saldırıdır.</p>

  <p>Bu konuda bir gerçeği de asla unutmamanız gerekir:</p>

  <p>İlk tanışma ya da nişanlılık dönemlerinde yaşanan sorunlar, aslında sonradan yaşanacak olanların çok hafifi, çok bastırılmış halidir.</p>

  <p>Çünkü ilk günlerde her iki taraf da, birbirine iyi yanlarını göstermeye, kötü yönlerini ise bastırmaya ya da gizlemeye çalışır.</p>

  <p>Bu aslında illa bir kötü niyet, bir hesap ya da bir <b>içten pazarlıklı</b> olma durumu değildir.</p>

  <p>İnsanlar yeni tanışmanın heyecanıyla, birbirlerine daha özenli, daha nazik ve daha sevecen davranırlar.</p>

  <p>Halk arasında evliliğin ilk aylarına bu nedenle <b>cicim ayları</b> denir.</p>

  <p>İşte eğer daha işin başında, yani ilk tanıştığınız sıralarda karşınızdakinde bir <b>aşırı kıskançlık</b> belirtisi görürseniz, o ilişkiyi hemen sona erdirmeniz gerekir diye düşünüyorum.</p>

  <p>Çünkü, <b>Ne yapalım, beni çok seviyor da ondan kıskanıyor</b> gerekçesi asla, ama asla geçerli değildir.</p>

  <p>Tam tersine, henüz tanışmanın ilk zamanlarında bile dışavurulan <b>aşırı kıskançlık</b> eğilimleri, karşınızdakinin sizi malı gibi gördüğünün bir kanıtı ve daha sonraları, örneğin evlendikten sonra yaşayacağınız <b>cehennem hayatı</b>’nın bir habercisidir.</p>

  <p><b>Hiç unutmayın sevgili kızlarım, kıskançlık, hele aşırı kıskançlık, sevginin değil, ilkelliğin belirtisidir.</b></p>

  <p><br /></p>

  <p><i><b>Sevginin değerini kıskançlıkta değil, özgürlükte arayan babanız.</b></i></p>
</body>
</html>
