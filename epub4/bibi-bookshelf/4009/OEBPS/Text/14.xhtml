<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="tr">
<head>
  <link href="../Styles/styles.css" rel="stylesheet" type="text/css" />

  <title>Kızlarıma Mektuplar</title>
</head>

<body>
  <h2>Sevgi ve Aptallık</h2>

  <p>Sevgili kızlarım.</p>

  <p>Gerek sizlerle birlikte geçirdiğimiz, gerekse sizlerden uzakta annenizle birlikte yalnız olarak yaşadığımız yılları düşündüğümde, galiba yine yaşamımızda en öne çıkan duygu olarak sevgiyi buluyorum</p>

  <p>Size olan özlemimi, bu özlemin kaynaklarını araştırdığımda ise klasik evlat sevgisinin yanında sizlerin mizah duygunuzu da çok aradığımı duyumsuyorum.</p>

  <p>Özellikle <b>karşıt kavramları</b> dile getirerek belirlediğiniz <b>gülümseyen düşünceleriniz</b> en çok özlediğim, sık sık anımsadığım nitelikleriniz arasında.</p>

  <p>Sizlerin de en çok değer verdiğiniz duygunun <b>sevgi,</b> en çok kızdığınız niteliğin ise <b>aptallık</b> olduğunu biliyorum.</p>

  <p>Çünkü bu konulardaki düşüncelerinizi pek çok kez dile getirmiştiniz.</p>

  <p>Bu mektubumda sizle, yine iki <b>karşıt kavram</b> arasındaki ilişkileri konuşmak ve belki de dudaklarınıza bir gülümseme kondurmak istiyorum.</p>

  <p class="seperator">***</p>

  <p>Akıllı kızlarım benim,</p>

  <p><b>Sevgi öyle bir duygudur ki, verdikçe artar, paylaştıkça büyür.</b></p>

  <p>Ama hemen uyarmalıyım sizi:</p>

  <p><b>Aptallık da aynen öyledir: Verdikçe artar, paylaştıkça büyür.</b></p>

  <p>Üstelik sevgi ile aptallık arasındaki ilişki sadece ikisinin de paylaşıldıkça artmasında, verdikçe büyümesinde değildir.</p>

  <p>İkisinin arasında çok daha derin, çok daha anlamlı bir ilişki daha var:</p>

  <p><b>Sevgi akılla birleşmediği zaman, derhal aptallığa dönüşebilir.</b></p>

  <p>Bakın neden?</p>

  <p>Canım kızlarım, defalarca benden duymuşsunuzdur, belki de artık bıkmışsınızdır:</p>

  <p><b>Benim mutluluk reçetem “insanları seveceksin” ilkesidir.</b></p>

  <p>Çünkü sevgi, insanı yücelten, güzelleştiren, mutlu kılan bir duygudur.</p>

  <p>Yalnız burada küçük bir ayrıntı var sevgili kızlarım:</p>

  <p>İnsanları seveceksiniz.</p>

  <p><b>Ama karşılıksız seveceksiniz.</b></p>

  <p>Çünkü insanoğlu çiğ süt emmiştir.</p>

  <p>Çünkü insanoğlu vefasızdır.</p>

  <p>Çünkü siz insanları severken, onlar size her türlü kötülüğü ve kalleşliği yapacak.</p>

  <p>Çünkü sevginize aynıyla karşılık beklerseniz mutlaka düş kırıklığıyla karşılaşacaksınız:</p>

  <p>Hem de hemen bugün, bugün olmazsa yarın, yarın olmazsa öbür gün, ama <b>bir gün mutlaka,</b> hem de çok yakında.</p>

  <p>İşte bu nedenle <b>insanları karşılıksız seveceksiniz.</b></p>

  <p><b>Ancak böylece hem güçlü hem de sevgi dolu ve bu nedenle de mutlu olabilirsiniz.</b></p>

  <p class="seperator">***</p>

  <p>Aslında bu mektup, benim genellikle insanlara duyduğum sevgi ve güvene dayalı <b>iyimser</b> yargılarıma aykırı bir havada başladı.</p>

  <p>Ama biraz sabredin, çünkü insanları sevmenin ancak güçlü kişilerin marifeti olduğunu anlatmaya çalışacağım.</p>

  <p>Çünkü insanların temeldeki hem iyi hem de kötü niteliklerini dikkate almadan onları kayıtsız koşulsuz severseniz (ki ben bunu öneriyorum), yaralanmanız kaçınılmaz olur.</p>

  <p>Bu nedenle, insanın kendisini koruyarak, başkalarını sevmesinin çok zor olan reçetesini vermeye çalışacağım sizlere. Tabii, bu reçete birçok çelişkiyi de beraberinde getireceği için, sizlerin eleştirel tebessümlerinize yol açacak.</p>

  <p>Ama benim de zaten amacım, sizleri biraz gülümsetmek.</p>

  <p>Sevgili kızlarım, <b>sevginize karşılık beklerseniz, gücünüzü yitirirsiniz.</b></p>

  <p>Başkalarına, hem de sevdiklerinize, yani sizi kırabilecek, sizi incitebilecek kişilere bağımlı olursunuz.</p>

  <p>İnsanı mutlu kılan, insanı yücelten sevgi uğruna kırılganlığını artırmak, acımasız, vefasız, çiğ süt emmiş insanlara bağımlı olmak aptallık değil de nedir?</p>

  <p>Şimdi o eleştirel zekânızın hemen işe karıştığını ve dudaklarınızdaki eleştiri tebessümleriyle birlikte itiraz ettiğinizi duyar gibi oluyorum:</p>

  <p>Peki <i>karşılık bekleyerek</i> <b>sevmek aptallık da,</b> <i>karşılık beklemeden</i> <b>sevmek daha büyük bir aptallık değil mi?</b> diyorsunuz belki de.</p>

  <p><b>Hem duyguların en güzeli olan sevgini vereceksin, hem karşılık beklemeyeceksin, bu aptallık değil de nedir?</b> diye düşünüyor olabilirsiniz.</p>

  <p>Mektup yazmanın, düşüncelerini, duygularını mektupla ifade etmenin bir güzelliği de burada:</p>

  <p>Karşınızdakinin sizin sözünüzü kesme olanağı yok.</p>

  <p>Olsa olsa mektubu okumayı bırakabilir ama, bu, sizin mektupta yazdıklarınızın sizin tarafınızdan tutarlı ve sürekli bir biçimde dile getirilmesini engellemez.</p>

  <p>Ben de bu mektupta, bu avantajı kullanıyorum ama bir yandan da sizin söyleyebileceklerinizi düşünüp, onları da yanıtlamaya çalışıyorum.</p>

  <p><b>Sevgiye karşılık beklememek</b> aptallık değil yavrularım, değil.</p>

  <p>Tam tersi, yukarıda da söylediğim gibi bence karşılık bekleyerek sevmek aptallıktır.</p>

  <p>Neden sevgiden yanayız?</p>

  <p>Mutluluk için, yani kendimiz için.</p>

  <p>Kendi yüce duygularımızın bizi daha mutlu, daha güzel yapması için.</p>

  <p>Karşılık beklediğiniz anda, bu güzelliği, bu yüceliği, bu tadı, başkalarının iznine ve acımasızlığına, yani başkalarının denetimine terk etmiş olmuyor musunuz?</p>

  <p class="seperator">***</p>

  <p>Sevgili kızlarım,</p>

  <p>Sevgi ile aptallığı birbirinden ayıran ince çizgi nedir diye, hep düşünmüşümdür.</p>

  <p>Galiba sonunda buldum:</p>

  <p><b>Akıl.</b></p>

  <p>Sevgi ile aptallığı birbirinden ayıran ince çizgi <b>aklın varlığında</b> yatıyor.</p>

  <p>Aslında aptallık akıllılığın tersi olduğuna göre, bu buluşum pek de öyle büyük bir keşif sayılmaz.</p>

  <p>Ama yine de beni çok rahatlattığını söylemeliyim.</p>

  <p><b>Sevgi ancak akıl ile buluştuğu zaman bir anlam kazanıyor.</b></p>

  <p>Akılsız sevgi, seveni de sevileni de zarara uğratıyor.</p>

  <p>Büyüklerimiz boşuna mı, <b>aptal dostun olacağına akıllı düşmanın olsun,</b> demişler.</p>

  <p>Bence, <b>akıllı sevgi “karşılıksızdır”.</b></p>

  <p>Çünkü aklımız, duygularımızın önünde bilir ki, insanın hem de seven bir insanın beklentilerinin tümünü, başka bir insanın ya da bir insan grubunun sürekli olarak yerine getirmesi olanaksızdır.</p>

  <p>Mutlaka bir gün, bir uyumsuzluk, bir tatsızlık ortaya çıkacaktır.</p>

  <p>Çünkü iki ya da daha çok sayıdaki insanın her an aynı duygu düşünce ve beklentilere sahip olması, aynı biçimde davranması olanaksızdır.</p>

  <p class="seperator">***</p>

  <p>Sevgili kızlarım, canlarım benim,</p>

  <p>Ben bütün yaşamım boyunca insanları sevdim.</p>

  <p>Hem soyut olarak <b>insanlığı</b> hem de somut olarak insanları.</p>

  <p>Yani hem insanlığı sevdim hem de Ahmet’i, Mehmet’i, Ayşe’yi, Fatma’yı, birey olarak, tek tek sevdim.</p>

  <p>İnsanlara kızdığım zaman, sabah koşularımda, vücudumun teri ile birlikte, zihnimin ve yüreğimin kötü duygularını da dışarı attım.</p>

  <p>Sadece ve yalnızca iyi duygulara, güzel imgelere ve sevgiye yer açtım yüreğimde ve beynimde.</p>

  <p>Sevgiyi besledim ve büyüttüm bilincimde ve bilinçaltımda.</p>

  <p>Böylece mutlu oldum.</p>

  <p>Size de öneririm <b>karşılıksız sevgi</b> duymayı.</p>

  <p>Yani <b>akıllı sevgiyi.</b></p>

  <p>Özet olarak, binlerce kilometre uzakta olduğumuz şu anda diyorum ki: <b>Başkalarını ve insanlığı, onlar için değil, kendiniz için sevin.</b></p>

  <p>Böylece bitmez tükenmez bir enerji kaynağı emrinizde olacak.</p>

  <p>Her işte, her ilişkide, herkesten bir adım önde olacaksınız.</p>

  <p>Çünkü, başta kendinizle, sonra da herkesle barışık ve dolayısıyla mutlu olacaksınız.</p>

  <p>Karşılık beklemediğiniz yani akıllı olduğunuz için de, size atılan kazıklar, yapılan haksızlıklar, kabalıklar, hödüklükler, tepenizden sıyrılıp gidecek.</p>

  <p>Kötü insanlar, kin ve nefretleri, küçük hesapları içinde çirkinleşip, mutsuz bir yaşamın içine doğru yuvarlandıkça, siz sevginizin ürettiği güzellik denizinde hem yükselecek hem de yüceleceksiniz.</p>

  <p>Yeter ki, sevginize layık olmayan hödükleri, hırsızları, katilleri, sahtekârları, centilmen ve uygar insan kılığındaki feodal faşistleri, soyut bir insanlık kavramı içinde eritip saydamlaştırmayı bilin.</p>

  <p>Bu ise gönlün değil, aklın işidir.</p>

  <p>Onun için de <b>sevgi akıldır.</b></p>

  <p class="seperator">***</p>

  <p>Sevgili çocuklarım, şu anda sorularınızı ve itirazlarınızı duyar gibi oluyorum:</p>

  <p><b>Dünyada karşılıksız sevgi var mıdır?</b> diyorsunuz.</p>

  <p><b>Bize bir örnek göster de inanalım,</b> diyorsunuz.</p>

  <p><b>Yine hocalığın tuttu, soyut ütopyalar konusunda desteksiz atıyorsun,</b> diyorsunuz.</p>

  <p>Unutmayın ki, bu mektubu biraz da <b>karşıt kavramların çelişkili niteliğinden kaynaklanan mizahı vurgulamak</b> için yazıyorum.</p>

  <p>Pek doğal olarak henüz yaşamadığınız için, en azından tek bir belli durumda, nesnel olarak <b>karşılıksız sevginin</b> var olduğunu bilmiyorsunuz:</p>

  <p>Doğa, insanoğlunun neslinin devamı için, yeme içme ve cinsellik ile birlikte, anne-babalık içgüdüsü de vermiş insanlara.</p>

  <p><b>Anne-baba’nın çocuklarına duyduğu sevgi, karşılıksızdır sevgili kızlarım.</b></p>

  <p>Bu, akıl ile duyguların bir sentezi değil, doğal bir içgüdüdür.</p>

  <p>İşte ben diyorum ki, <b>doğanın verdiği bu karşılıksız sevgi içgüdüsüne, akıl ile de erişilebilir.</b></p>

  <p><b>Mademki doğada bir örneği vardır, o halde o, insan aklı ile de taklit edilebilir, yeniden üretilebilir.</b></p>

  <p>Sevgili kızlarım, gördüğünüz gibi size sevgi üzerine ikili bir öneri yapıyorum: <b>İnsanları sevin ve onlardan karşılık beklemeyin.</b></p>

  <p>Kendinizi aptal yerine koymadan sevmenin tek yolu budur.</p>

  <p>Bunun zor olduğunu biliyorum ama, <b>mutluluğu kim kolay yakalamış ki?</b></p>

  <p><br /></p>

  <p><i><b>İkizlerinin akıllarıyla övünen babanız.</b></i></p>
</body>
</html>
