<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="tr">
<head>
  <link href="../Styles/styles.css" rel="stylesheet" type="text/css" />

  <title>Kızlarıma Mektuplar</title>
</head>

<body>
  <h2>Her Genç Kız Zekidir</h2>

  <p>Sevgili kızlarım, güzel ve zeki yavrularım benim,</p>

  <p>Etrafta dolaşmanızı, ayak seslerinizi, sizin için durmadan çalan telefonları, sağa sola saçılmış eşyanızı çok özlüyorum.</p>

  <p>Onlar kadar belki de onlardan daha fazla, sohbetlerimizi özlüyorum.</p>

  <p>Daha doğrusu, bu sohbetlerde, yaptıklarımla ya da eski söylediklerimle ters düşen sözlerime takılmanızı, bu konuda espri yapmanızı ve beni açmaza düşürerek, yaşamımdaki çelişkileri vurgulamanızı özlüyorum.</p>

  <p>Belki de dostluğumuzu ve zekânızı özlüyorum desem daha doğru olur.</p>

  <p>Dostluk ve zekâ.</p>

  <p>Hayran olduğum iki özellik.</p>

  <p><b>Yaygın inanışın aksine, zekâ, herkeste var.</b></p>

  <p><b>Yine yaygın inanışın tersine, dostluk, yaşam boyu en zor yakalanan ilişki.</b></p>

  <p>Dikkat edin, dostluk için <b>duygu</b> demedim, <b>ilişki</b> diyorum.</p>

  <p>Çünkü <b>duygu</b> dersem, bu sadece sizin başkalarına hissettiğiniz dostluğu kapsayacak.</p>

  <p>Ama kast ettiğim şey, o duygu değil.</p>

  <p>Söylemek istediğim, başkalarıyla, onların size hissettikleri <b>dostluk</b> duygusuna aynı biçimde karşılık verdiğinizde <b>geliştireceğiniz ilişki.</b></p>

  <p>Ya da tam tersi: Sizin birisine duyduğunuz dostluk hissine karşınızdakinin aynıyla verdiği yanıt sonunda ortaya çıkan ilişki.</p>

  <p><b>Gerçek dostluk,</b> kolay yaşanan bir olay değil.</p>

  <p>Ne yazık ki günümüzde pek çok yüzeysel ilişki, geçici tanışıklık veya menfaate dayalı arkadaşlık, <b>dostluk</b> diye tanımlanıyor ve <b>gerçek dostluğa</b> yazık ediliyor.</p>

  <p>Karşılıklı sevgiye, saygıya ve güvene dayalı dostluk ilişkisi, öyle “ilk görüşte aşk” gibi bir anda oluşmaz.</p>

  <p>Yılların geçmesiyle, insanların birbirini tanıması ve tartmasıyla ortaya çıkan <b>güven duygusu</b> etrafında meydana gelir.</p>

  <p>Ve tabii, bu güvenin sarsılmasıyla bir anda tüm ilişki tuzla-buz olabilir.</p>

  <p><b>Dostluk</b> çok zor elde edilen ama çok kolay yitirilebilen bir ilişkidir sevgili çocuklarım.</p>

  <p>Ben, <b>dostum</b> olduğunu söyleyenlerden, yaşamımın en büyük kazıklarını yemiş biri olarak, hâlâ dostluğa inanıyorum ve ona büyük bir önem veriyorum desem bana kızmazsınız inşallah.</p>

  <p>İşte siz, büyüme süreciniz içinde, yavaş yavaş, benim en güvenilir dostlarım haline geldiniz.</p>

  <p>Özellikle de liseyi bitirdikten sonra, baba-kız ilişkisi, hemen hemen tümüyle karşılıklı sevgiye, saygıya ve güvene dayalı bir dostluk ilişkisine dönüştü.</p>

  <p>Daha doğrusu ben öyle sanıyorum.</p>

  <p>Bilmem siz bu konuda ne düşünüyorsunuz?</p>

  <p>Zaman zaman, taa Amerika’lardan bazı konuları bana danıştığınıza bakılırsa, siz de beni dostluğunuza layık görmüş gibisiniz.</p>

  <p>Ne yazık ki, ben ağabeyimi ve babamı daha liseyi bitirmeden kaybettiğim için, benim tümüyle güvenebileceğim ve danışabileceğim çok yakın, aileden bir dostum olmadı, annemin dışında.</p>

  <p>Bu nedenle sürekli hasretini çektiğim böyle bir “dostluğu” size vermek için özel bir çaba sarf ettim.</p>

  <p>Ne kadar başarılı olduğumu ise sizin beni değerlendirmenizle, bu mektuba vereceğiniz yanıtla anlayacağım.</p>

  <p>Ama bugünlerde özlemini çektiğim niteliğiniz, sadece dostluğunuz değil, keskin zekânızla bana yönelttiğiniz eleştiriler.</p>

  <p>Dünyada sizden yana olduğunu kesin olarak bildiğiniz insanların sizi eleştirmesi kadar güzel bir şey var mı?</p>

  <p><b>Değişmeye ve gelişmeye açık bir insanın, üstelik kendisinden çok daha genç insanlar tarafından eleştirilmesi, onun yaşamının son dönemlerinde elde ettiği büyük eğitim olanağı değil mi?</b></p>

  <p>Bana bu şansı veren bıcır bıcır kızlarımı özlüyorum.</p>

  <p><b>Ölene kadar sizlerin zekânızdan yararlanmak ve kendimi geliştirmek istiyorum.</b></p>

  <p>Sadece bir baba olarak değil, bir dost olarak!</p>

  <p>Dilerim bu olanağı benden esirgemezsiniz.</p>

  <p class="seperator">***</p>

  <p>Lise ikinci sınıfta psikoloji dersini babamdan okuduğumu söylemiştim size.</p>

  <p>Babam zekâyı, <b>içgüdülerimiz ve alışkanlıklarımız bir duruma uyum sağlamaya yetmediği zaman işe karışan ve o duruma uyum sağlamamızı olanaklı kılan yetimiz,</b> olarak tanımlamıştı.</p>

  <p>Arkadan da ünlü düşünür <b>Bergson</b>’un bir tanımını vermişti: <b>Maddeden sonsuz alet yapabilme yeteneği,</b> diye.</p>

  <p>Sonra da esas olarak bu iki tanımın aynı olduğunu, çünkü insanoğlunun maddeden sonsuz aletler yaparak, yeni icatlarla çevresine uyum sağladığını söylemişti.</p>

  <p>Günümüzde pek çok <b>zekâ testi</b> geliştirilmiş olduğunu çok iyi biliyorsunuz.</p>

  <p>Çok iyi biliyorsunuz, çünkü üniversiteden mezun olana ve hatta doktora programına kabul edilene kadar pek çok <b>zekâ testinden</b> geçtiniz.</p>

  <p>Bunlar genellikle kavramlar, şekiller, sayılar arasındaki ilişkileri bulmaya yönelik ve büyük ölçüde insanın yetiştiği çevreye bağlı testlerdi.</p>

  <p>Babam, zekâyı ölçerken çevre ögesinin etkisini şöyle anlatırdı:</p>

  <p>“Bir kentli çocuğa kaz ile ördek arasındaki farkı sorarsanız belki bilmeyebilir, çünkü ömründe hiç kaz ve ördek görmemiştir. Buna karşılık bir köylü çocuk da son model bir spor otomobil ile bir binek aracı arasındaki farkları sayamayabilir.”</p>

  <p>Genel kültürümüze, yetişme biçimimize ve çevremize bağlı olarak geliştiği bilinen zekâ üzerinde son zamanlarda yeni çalışmalar yapıldı.</p>

  <p>Günümüzdeki düşünürler, birden farklı zekâ çeşitlerine işaret ediyorlar.</p>

  <p>İşte tam bu noktada mektubumun başlığına geliyorum:</p>

  <p>Belirlenen zekâ türleri o denli çeşitli ki, bir genç kızın bu alanlardan birine hatta birkaçına göre mutlaka “zekî” olduğunu keşfetmek için dahî olmaya gerek yok.</p>

  <p>Bakın zekâ çeşitleri neler:</p>

  <p><b>Dil zekâsı.</b> Konuşma, okuma, yazma, espri yapma.</p>

  <p><b>Mantık-matematik zekâsı.</b> Matematik hesaplamalar yapma, problem çözme, deney yapma, soru sorma.</p>

  <p><b>Görme ve alan kullanma zekâsı.</b> Çizme, boyama, resim yapma, motif üretme, örnek yaratma, harita okuma.</p>

  <p><b>Beden ve hareket zekâsı.</b> Spor yapma, hareket etme, dans etme.</p>

  <p><b>Müzik ve ritm zekâsı.</b> Şarkı söyleme, müzik enstümanı çalma, müzik dinleme, ritm tutma.</p>

  <p><b>Toplumsallık zekâsı.</b> Grup içinde çalışma, başkalarının duygularını anlama, insanlar arasında aracılık etme.</p>

  <p><b>Kişilik-kişisellik zekâsı.</b> Hayal kurma, derin düşünebilme, hedef belirleyebilme, yalnız olma ve kalabilme.</p>

  <p><b>Eleştiri zekâsı.</b> Tutum ve davranışlar, düşünce ve eylemler arasında, hem kendi içlerinde hem de birbirleriyle ilişkilerde tutarlılık arama, zaman boyutu çerçevesinde ve farklı alanlarda karşılaştırma yapma, amaç-yöntem tutarlılığı arama, ideal modelleri belirleme, daha iyiyi ve farklı seçenekleri görme ve değerlendirme.</p>

  <p><b>Siyaset ve yönetim zekâsı.</b> Uzlaşma, ödün verme, seçim kazanma, insan yönetme, insan kullanma.</p>

  <p><b>Cinsellik zekâsı.</b> Kendi cinsel kimliğini geliştirme, cinsel açıdan çekici olma, cinsel uyum sağlama, cinsel doyumu artırma.</p>

  <p><b>Pratik-geçici çözüm zekâsı.</b> Kriz durumlarında soğukkanlı olma, araç ve gereçleri üretim amaçlarının dışındaki işlevler için de kullanabilme, alışılmış kuralların ve davranışların dışına çıkabilme.</p>

  <p><b>Üçkâğıtçılık zekâsı.</b> Başkalarını aldatarak çıkar sağlama, yalan söyleme, meşru olmayan yollardan kâr ve kazanç sağlama, meşru olmayan yollardan yükselme. (Aslında buna zekâ değil, <b>kurnazlık</b> demek gerekir ama, ben yine de belirttim.)</p>

  <p>Sevgili kızlarım yukarıdaki on iki zekâ türünden ilk yedi tanesini <b>Howard Gardner</b> adlı bir Amerikalı profesör belirlemiş.</p>

  <p>Geri kalan beşini de ben ekledim.</p>

  <p>Bütün bu zekâ çeşitlerini sıraladıktan sonra açık açık diyorum ki, <b>“Her genç kız zekidir, aptal olan, ondaki zekâyı göremeyendir.”</b></p>

  <p class="seperator">***</p>

  <p>Şimdi gelelim bize, yani size.</p>

  <p>Anneniz, evi yeni badana-boya yaptırdı.</p>

  <p>Bu arada, <b>Elif</b>’in, eski odasının duvarlarına yapmış olduğu nefis resimler tümüyle aklımdan çıkmış.</p>

  <p>Boya-badananın devam ettiği günlerden birinde bilgisayarımın başında çalışırken, birden aklıma o resimler geldi.</p>

  <p>Derhal <b>Elif</b>’in odasına koştum.</p>

  <p>Anneniz, bana da söylemeden nefis bir sürpriz yapmış, resimleri duvara yapıştırılan çerçeveler içine aldırmış ve korumuş.</p>

  <p>O resimler bembeyaz ve tertemiz duvarların üstünde o kadar güzel görünüyorlardı ki, uzun zaman onları sanki ilk kez görüyormuşçasına uzun uzun inceledim.</p>

  <p><b>Elif</b> bu resimleri duvarlara yaparken, altlarına tarih ve saat de yazmış.</p>

  <p>Çoğu sabaha karşı.</p>

  <p>Belli ki, uzun ve bunalımlı ders çalışma saatlerinin sonunda, kendini rahatlatmak için evin duvarlarını kullanmış.</p>

  <p>Şimdi sizi çok özlediğimde girip uzun uzun duvarlarını seyrettiğim o odada zaman geçirirken, <b>İyi ki, çocuklara duvarları kirletmeyin dememişiz,</b> diyorum kendi kendime.</p>

  <p>O resimlerde gerçek bir yaratıcılık, <b>Elif</b>’in kendine özgü bir biçimde oluşturduğu üslubunu görüyorum.</p>

  <p>Dilerim gelecekte de resimdeki yaratıcılığını sürdürür.</p>

  <p>Düşünebiliyor musunuz, doktorasını bitirip Amerika’dan dönmüş, başarılı bir endüstri mühendisi olarak kariyerinin üst basamaklarına tırmanmış ve bir gün yaptığı resimlerle bir de sergi açıyor.</p>

  <p>Ne büyük mutluluk.</p>

  <p>Çalışma odamın duvarında ise, <b>Ebru</b>’nun çektiği güzelim doğa ve insan fotoğrafları asılı.</p>

  <p>Yüreğindeki sıcaklığı, insan ve doğa sevgisini yansıtan, sanat değeri olan fotoğraflar bunlar.</p>

  <p>Aynı düşü onun için de kuruyorum:</p>

  <p>Bir gün, başarılı bir iktisat hocası olarak, bir de fotoğraf sergisi açıyor.</p>

  <p>Tabii, laf aramızda, sergi açmak hiç de o kadar önemli değil.</p>

  <p>Önemli olan sizin, mesleklerinizden farklı alanlardaki değişik bir zekâya daha sahip olmanız.</p>

  <p>Neden bu iki örneği verdim?</p>

  <p>Çünkü şu anda bitirmiş olduğunuz okullar, eğitimdeki başarınız, burslar kazanarak yurtdışında doktora yapıyor olmanız, zaten klasik zekâ türleri açısından ne denli zengin olduğunuzu gösteriyor da ondan.</p>

  <p>Ama hemen bu noktada okumayan kızına “aptal” diyen anne-babalara acıdığımı da belirtmeliyim.</p>

  <p>Okumadığı için aptal damgasını yiyen o kızın kimbilir hangi alanlarda mükemmel bir zekâsı vardır da ailesi farkında değildir.</p>

  <p>Okumak önemsizdir demek istemiyorum.</p>

  <p><b>Okumayan kızlar zeki değildir</b> yargısının yanlışlığına dikkati çekmek istiyorum sadece.</p>

  <p>Her genç kızın yukardaki alanlardan birinde mutlaka mükemmel çalışan bir zekâsı vardır.</p>

  <p>Hatta, her genç kız tek bir alanda da değil, büyük bir olasılıkla birden çok alanda zekâ sahibidir.</p>

  <p>Sorun, başta ailenin sonra okulun, yani kısacası çevrenin bu zekâyı bulup çıkarması, kızlarımıza o alanda olanak sağlamasıdır.</p>

  <p class="seperator">***</p>

  <p>Bana gelince sevgili kızlarım, en çok <b>eleştirel zekânızı</b> özlüyorum.</p>

  <p>Çünkü bu zekânız, dostluğunuzla, yani güvene dayalı engin sevginizle bütünleşince, sadece yaşamım zenginleşmekle kalmıyor, bu yaşta bile kendimi geliştirme fırsatı buluyorum.</p>

  <p>Tabii, müzik ve edebiyat sohbetlerimizi, daha doğrusu değişik zevklerin çatışmasından çıkan tartışmaları da çok özlüyorum.</p>

  <p><b>Siz küçükken, anneniz ve ben sizin gelişmenize katkıda bulunmaya çalıştık.</b></p>

  <p><b>Şimdi siz büyüdünüz, yetiştiniz, bizim gelişmemize katkıda bulunuyorsunuz.</b></p>

  <p><b>Bir anne-baba için bundan büyük mutluluk olabilir mi?</b></p>

  <p><br /></p>

  <p><i><b>Çocuklarının deneyimlerinden yararlanan ve bununla övünen babanız.</b></i></p>
</body>
</html>
