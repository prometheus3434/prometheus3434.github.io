<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="tr">
<head>
  <link href="../Styles/styles.css" rel="stylesheet" type="text/css" />

  <title>Kızlarıma Mektuplar</title>
</head>

<body>
  <h2>Yolunuz Açık Olsun</h2>

  <p>Sevgili kızlarım,</p>

  <p>Bir yıl önce <b>Ebru</b>’yu yolcu etmiştik.</p>

  <p>Biraz önce <b>Elif</b> de gitti.</p>

  <p>Aynen bir yıl önce <b>Ebru</b>’nun gittiği gibi.</p>

  <p>Yine annenizle birlikte.</p>

  <p>Anneniz onu, orada tutacakları eve yerleştirdikten sonra, geri dönecek.</p>

  <p>Aynen <b>Ebru</b>’yla gittiğinde olduğu gibi.</p>

  <p>İkiz babası olmanın garip cilveleri bunlar:</p>

  <p>Kimi olayları aynen, iki kez yaşıyorsunuz.</p>

  <p>Gökyüzünün de gözleri yaşlı.</p>

  <p>Aynen <b>Ebru</b>’nun gittiği gün olduğu gibi.</p>

  <p>Ben eve geldim ve <b>Ebru</b> gittiği gün yazmaya karar verdiğim mektupları, artık yazmaya başladım:</p>

  <p><b>Sizlerle birlikte geçirdiğim yirmi küsur yılı ve belki de bu arada tüm yaşamımı irdeleyen, kendimi sorgulayan ve vardığım sonuçları sizlerle de paylaşacak olduğum mektupları.</b></p>

  <p>Bu ilk mektup.</p>

  <p class="seperator">***</p>

  <p>Cici kızlarım,</p>

  <p>Yaşam ne garip.</p>

  <p>Bir baba için, en büyük mutluluk kaynağı, aynı zamanda çok büyük bir hüzün nedeni de olabiliyor:</p>

  <p>Her ikiniz de başarılı birer üniversite eğitimi yaptınız.</p>

  <p><b>Ebru</b> Amerika’dan, <b>Elif</b> de buradan birer doktora bursu kazandı.</p>

  <p>Ama yine de bir toplumbilimci ve az çok yaşam deneyimi olan bir yazar olarak biliyorum ki, zaman, insanı da, insanın duygu ve düşüncelerini de değiştirir.</p>

  <p>Bakalım siz zaman içinde nasıl bir değişme süreci yaşayacaksınız?</p>

  <p>Bu duygu ve düşünceleriniz oralarda pekişecek mi, ülkenize hizmet etme ideali artarak sürecek mi, yoksa zamanla bireysel rahatlık ve konfor öne çıkarak, daha üst bir teknolojik düzeydeki yaşama katılmak için oralarda kalmayı mı düşüneceksiniz?</p>

  <p>Hiç kuşkusuz, bu sorunun yanıtını ancak zaman verecek.</p>

  <p class="seperator">***</p>

  <p>Sevgili kızlarım,</p>

  <p>İnsan, çocuklarının yaşadığı veya yaşayabileceği sorunları gördükçe, ister istemez kendi yaşamındaki benzer sorunları ve onlarla nasıl başa çıkmaya çalıştığını anımsıyor.</p>

  <p>Ben de Ankara <b>Siyasal Bilgiler Fakültesi</b>’ni bitirdikten sonra aldığım <b>Birleşmiş Milletler</b> bursuyla Amerika’ya giderken, aynı sorunlar kafamı meşgul ediyordu.</p>

  <p>Ama ben sizden daha şanslıydım, çünkü biz annenizle evlenip yola çıkmıştık.</p>

  <p>Bu nedenle oralarda gerçek anlamda <b>hiç yalnız kalmadım.</b></p>

  <p>Bu arada oralarda yerleşmiş ve çok başarılı olan Türklerle tanışmış ve ülkeye dönmedikleri, birikimlerinden kendi halkını yararlandırmadıkları için onları eleştirmiştim.</p>

  <p>Şimdi bu konuda o denli katı değilim.</p>

  <p>Tam tersine, bazı alanlarda çok başarılı olan Türklerin dünyanın neresinde olurlarsa olsunlar insanlığa hizmet ettiklerini, hatta, oralarda ülkelerini iyi ve güzel temsil ettikleri için, bir anlamda vatana da çok yararlı olduklarını düşünüyorum.</p>

  <p>Ama ben döndüm.</p>

  <p>Anneniz ve ben orada geçirdiğimiz her günü, her saati, vatan özlemiyle yaşamış ve bir an önce eğitimimizi tamamlayıp ülkemize dönme ateşiyle yanmıştık.</p>

  <p>Siz benim yaşamöykümü zaten genel çizgileriyle biliyorsunuz.</p>

  <p>Bu nedenle bir kez daha anlatıp başınızı ağrıtmak istemem.</p>

  <p>Ama ülkeye döndükten sonra, her zaman işlerimin iyi gitmediğini anımsarsınız size anlattıklarımdan.</p>

  <p>Zaten 12 Eylül darbesinden sonra askeri yönetimi protesto etmek için <b>Hacettepe Üniversitesi</b>’nden istifamı, çok sevdiğim öğretim üyeliğinden ve öğrencilerimden ayrılışımı, doğduğum kent olan İstanbul’a geri döndükten sonra yaşadığım zorlukları, birlikte geçirdiğimiz günlerde bir ölçüde paylaştınız.</p>

  <p>Bunları, kendime acımak ya da kendimi sizlere acındırmak için değil, insanın ne kadar istese de ülkesine hizmet etmesinin hiç kolay bir iş olmadığını belirtmek için yazıyorum.</p>

  <p>Doktoralarınızı bitirip ülkenize döndüğünüzde kimse size, <b>Hoş geldiniz, buyrun,</b> demeyecektir büyük bir olasılıkla.</p>

  <p>Tam tersine, siz yurtdışında seçtiğiniz alanda uzmanlaşmaya çalışırken, burada kalarak, kendilerini yetiştirip ilişkilerini kuranlar, sizin de talip olabileceğiniz iş alanlarını, büyük bir olasıkla doldurmuş olacaklardır.</p>

  <p>Bu nedenle, döndüğünüzde hiç beklemediğiniz bazı zorluklarla karşılaşabilirsiniz.</p>

  <p>Ama bunların sizi yıldırmayacağını ve vermiş olduğunuz, ülkenize dönme kararınızı etkilemeyeceğini biliyorum.</p>

  <p>Sadece gelecekte oralarda yaşayacaklarınız, bu konudaki kararınızı değiştirmenize yol açabilir.</p>

  <p>Bunları da zamanla hep birlikte göreceğiz:</p>

  <p>Siz bizzat olayların içinde yaşayarak, ben de annenizle birlikte, buradan, uzaktan birer gözlemci olarak.</p>

  <p class="seperator">***</p>

  <p>Canım kızlarım,</p>

  <p>Şu anda ayrılığın taze acısı yüreğimi dağlarken, sizlere kötümser bir mektup yazmak istemiyorum.</p>

  <p>Tersine, önünüzdeki geniş ufukları belirtmek, ülkemiz için bizim yapamadıklarımızı sizin yapacağınıza ilişkin inancımı vurgulamak istiyorum.</p>

  <p>Bütün kalbimle, size inanıyorum ve bizim kuşakların ürettiği bu sorunlu, bu lekeli siyaset ve medya yapısı ile kirlenmiş toplumu, çok daha temiz çizgilerde, çok daha aydınlık geleceklere taşıyacağınıza güveniyorum.</p>

  <p>Bundan sonraki mektuplarım daha iyimser olacak hiç kuşkusuz.</p>

  <p>Sizi özledikçe, gündelik sorunlarla bunaldıkça, kaleme sarılacağım, içimi size dökeceğim.</p>

  <p><b>Kaleme sarılmak</b> tabii lafın gelişi.</p>

  <p>Aslında <b>bilgisayarımın başına oturacağım</b> demek istiyorum.</p>

  <p>Şimdilik hoşça kalın ve kendinize iyi bakın.</p>

  <p>Yolunuz açık olsun!</p>

  <p><br /></p>

  <p><i><b>Sizi daha şimdiden çok özleyen babanız.</b></i></p>
</body>
</html>
