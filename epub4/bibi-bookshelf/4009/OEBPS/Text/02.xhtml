<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="tr">
<head>
  <link href="../Styles/styles.css" rel="stylesheet" type="text/css" />

  <title>Kızlarıma Mektuplar</title>
</head>

<body>
  <h2>Her Genç Kız Bir Evrendir</h2>

  <p>Sevgili kızlarım, sizi çok özlüyorum.</p>

  <p>Bu özlem beni ilginç bir biçimde, size kavuşacağım ilerdeki günlerin hayalinden çok geriye, geçmişe götürüyor.</p>

  <p>Sanıyorum bunun nedeni, geleceğin belirsizliği kadar, geçmişin belleğimdeki taze ve güzel anıları.</p>

  <p>Şu anda <b>Ebru</b> Amerika’ya hareket etmeden önce, birlikte geçirdiğimiz son geceyi anımsıyorum.</p>

  <p>Evin terasında oturmuş, İstanbul’un gece siluetine bakarak kahve içiyorduk.</p>

  <p>Hepimiz suskunduk.</p>

  <p>Hepimizin içinde, çok sevdiğimiz bir insanı, yabancı bir ülkedeki belirsizliklere yolcu etmenin sıkıntısı vardı.</p>

  <p>Bir yandan da yüreklerimizde <b>Ebru</b>’nun kazandığı doktora bursunun övüncünü hissediyorduk.</p>

  <p>O gün <b>Elif</b>’in de bir yıl sonra aynı biçimde yuvadan uçacağını bilmiyorduk henüz.</p>

  <p><b>Elif</b> birdenbire, belki de bu hüzünlü suskunluğu ve hepimizi pençesine almış olan bunlu havayı dağıtmak için:</p>

  <p><b>“Şu İstanbul’un ışıklarına bakın,”</b> dedi. <b>“Her ışık bir aileyi gösteriyor. Kimbilir o evlerde şimdi neler oluyordur!”</b></p>

  <p>Ben de, <b>“Her ev ayrı bir dünyadır ve kimbilir o dünyalarda ne sevinçler ne üzüntüler, ne tür olaylar ve duygular yaşanıyordur,”</b> diye sürdürmüştüm konuşmayı.</p>

  <p>Daha sonra konu somut sorunlara, <b>Ebru</b>’nun gideceği yerdeki yaşama ilişkin problemlerini nasıl çözeceğine kaymıştı.</p>

  <p>Anneniz de onunla birlikte gidecek, yüreğimizin o güzel parçasını, bir eve yerleştirdikten sonra dönecekti.</p>

  <p class="seperator">***</p>

  <p>Evet her ev ayrı bir dünyadır.</p>

  <p>Peki o dünyaların içindeki insanlar, özellikle de genç kızlar, kendi başlarına, birer <b>evren</b> değil miydiler?</p>

  <p>Her genç kız, uzayın sonsuzluklarındaki sırları kendi beyninde ve yüreğinde hissetmez mi?</p>

  <p>Hiç kuşkusuz genç kızlarımız, çocukluktan gençliğe, gençlikten erişkinliğe ve erişkinlikten yaşlılığa geçişin o kaçınılmaz sürecini, yani yaşamı, “analık” işlevini genlerinde taşıdıkları için, herkesten daha iyi fark ederler.</p>

  <p>Aslında insan, duyguları ve düşünceleriyle maddi çevresinden çok daha geniş bir alanı algılar.</p>

  <p>Zamanın ve evrenin sonsuzluğunu algılamaya çalışan zihin, ve ölümsüzlüğü arayan ruh, insanı, içinde yaşadığı dünyanın boyutlarının dışına taşımaz mı?</p>

  <p>Beynimiz ve yüreğimiz üç boyutlu dünyamıza, zamanın ve mekânın sonsuzluğunda, başka boyutlar eklemez mi?</p>

  <p>Düşünen ve hisseden insan, böylece içine sıkıştırılmış olduğu zamanı ve mekânı aşarak, sonsuz boyutlara ulaşmaz mı?</p>

  <p>Bu, onu evrenle bütünleştirmez mi?</p>

  <p><b>Kanımca, bireyin zamanın ve mekânın sonsuzluğundaki yalnızlığını, en iyi, genç kızlarımız algılar.</b></p>

  <p>Çünkü onlar hem bu evrensel düzenin, dünya denen küçük gezegenindeki yaşam biçimini, <b>insanlığı</b> sürdürmekte çok önemli bir işlev sahibi olduklarının bilincindedirler, hem de erkeklerden ve yetişkinlerden daha duyarlı olduklarından, içinde bulundukları evreni, bedenlerinin ve ruhlarının her zerresinde çok daha iyi algılarlar.</p>

  <p class="seperator">***</p>

  <p>Zaman sonsuzdur.</p>

  <p>Evren, uzay, yani içinde bulunduğumuz mekân da sonsuzdur.</p>

  <p><b>İnsan, birey olarak da “insanlık” olarak da, zamanın ve mekânın sonsuzluğunun kesiştiği herhangi bir noktada, bir hiç, bir sıfırdır.</b></p>

  <p>Bir insan ömrünü yüz yıl bile kabul etsek, zamanın sonsuzluğunda yüz yıl nedir ki?</p>

  <p>Bırakın yüz yılı, bin yıl, milyon yıl, milyar yıl nedir ki, sonsuzluk karşısında?</p>

  <p>Biliyorsunuz, matematiğin bir kuralına göre herhangi bir sayı sonsuza bölündüğünde çıkan sonuç sıfırdır.</p>

  <p>Bu, mantığa da uygundur.</p>

  <p>Çünkü her sonlu sayı, ne denli büyük olursa olsun, sonsuzluğun karşısında sıfırdan başka ne ifade edebilir ki?</p>

  <p>İşte bu yüzden sadece kendi yaşam sınırlarını bilen, onu gören ve algılayabilen tek bir birey değil, aynı zamanda, bir canlı türü olarak insanın evrendeki tüm serüveni bile, sonuçta sıfırdır.</p>

  <p>Sıfır, insanın ve insanlığın zamanın sonsuzluğu karşısındaki durumudur.</p>

  <p>Bir de işin mekân boyutu var.</p>

  <p>İnsan bedeninin kapladığı yeri, yani insanın evren içindeki mekânsal boyutunu hiç düşünmeyelim bile.</p>

  <p>İçinde yaşadığımız dünya dahi bir yana, dünyanın içinde bulunduğu güneş sistemi, güneş sisteminin de bir parçası olduğu samanyolu galaksisi, uzayın sonsuzluğu karşısında ne ifade edebilir ki?</p>

  <p>Sadece sıfır.</p>

  <p>Sadece zaman karşısında değil, uzay yani mekân karşısında da sıfırız.</p>

  <p><b>Demek ki, zamanın ve mekânın sonsuzluğunda insanın değeri sıfır noktasında bir hiçtir.</b></p>

  <p class="seperator">***</p>

  <p>Sevgili kızlarım,</p>

  <p>Ama işte tam bu noktada, yani insanın, tek bir birey olarak da tüm insanlık olarak da, zamanın ve mekânın sonsuzluğunda sıfır noktasında bir hiç olduğunu algılaması, birden bire onu zamanın ve mekânın efendisi kılmıyor mu?</p>

  <p>Bu bilinç, hem birey olarak insana hem de tüm insanlığa sonsuzluk kavramları karşısında bir hiç, bir sıfır gibi görünen varlığı açısından bir anlam kazandırmıyor mu?</p>

  <p>Anneniz ve ben sizlere iyi bir yaşam ve iyi bir eğitim vermek için çılgınlar gibi çalışırken, bu sonsuzluk kavramlarını aşmıyor muyuz?</p>

  <p>Akşam yemeklerinde sofraya bir gül bırakan <b>Elif</b>, ya da salatanın üzerine çiçek biçimi bir domates koyan <b>Ebru</b>, kendi evrenlerinde sonsuzluğu yenen genç kızlar değiller mi?</p>

  <p>Ya duygular?</p>

  <p>Sevgi, aşk, güven, dostluk?</p>

  <p>Tabii öbür yanda, kin, nefret, öfke ve kıskançlık.</p>

  <p>Bütün bunlar ölümlü insanın, ölümsüz duyguları değil mi?</p>

  <p>İşte, o gece terasta, uzaktaki ışıklara bakarken bütün bunları da sizlerle paylaşmak istemiştim ama, zaten <b>Ebru</b>’nun gidişinden dolayı oluşan hüzünlü hava buna pek uygun değil diye, bu düşünceleri kendime saklamıştım.</p>

  <p>O da, bu sonsuzluklar karşısındaki tüm <b>hiçliğine karşın</b>, önündeki belirsizlik fırtınalarına göğüs gererek kendini yetiştirmek uğruna Amerika’ya gitmiyor muydu?</p>

  <p class="seperator">***</p>

  <p>Sevgili canlarım, güzel kızlarım,</p>

  <p>İlkokulu bitirip iyi bir ortaöğrenim almak üzere Anadolu Liseleri sınavlarına hazırlanırken gittiğiniz kurslarda, atomun yapısı ile güneş sisteminin yapısının aynı olduğunu keşfettiğinizde nasıl da heyecanlanmıştınız.</p>

  <p>Atom, ortada bir çekirdek, etrafında elektronlar dolaşan yapısıyla, güneş ve etrafında dolaşan gezegenlere, yani güneş sistemimize ne kadar benziyor değil mi?</p>

  <p>Ya da tam tersi, ortadaki güneşin etrafında dolaşan gezegenlerden oluşan güneş sistemimiz, bir çekirdeğin etrafında dolaşan elektronlardan oluşan atoma ne kadar benziyor.</p>

  <p>Atom, maddenin en küçük parçası.</p>

  <p>Güneş sistemi ise, dünyamızı da içine alan koskocaman bir varlık.</p>

  <p>Evde heyecan içinde birbiri ardına sorular sıralıyordunuz:</p>

  <p><b>Ya bu küçücük atomlar da birer güneş sistemi ise ve elektronların birinde aynen dünyamızdaki gibi canlılar yaşıyorsa?</b></p>

  <p>Üstelik uranyum gibi maddelerin atomları, radyasyon denilen bir nevi enerji de yayıyorlardı.</p>

  <p>Acaba bu enerji, onların içindeki yaşamın bir- belirtisi miydi?</p>

  <p>Bu gözle görülemeyecek denli küçücük güneş sistemlerinin İçinde dünyalar ve bu dünyalarda canlılar varsa bunların boyutları, yaşamları nasıldı?</p>

  <p>Kendileri neye benziyorlardı?</p>

  <p>Onlarla ilişki kurmak olanaklı mıydı?</p>

  <p><b>Ya da güneş sistemimiz acaba çok daha büyük bir maddenin içindeki atomlardan biri miydi?</b></p>

  <p>Eğer öyle ise, güneş sistemimizin küçücük bir atom gibi algılandığı maddenin içinde olduğu dünya ve bu dünyanın içinde bulunduğu evren ne muazzam boyutlarda, nasıl bir şeydi?</p>

  <p>Onun içinde de canlılar var mıydı?</p>

  <p>Varsa nasıl şeylerdi?</p>

  <p>Onlarla ilişki kurulabilir miydi?</p>

  <p class="seperator">***</p>

  <p>Küçücük kafalarınızın içindeki kocaman beyinlerinizin sordurduğu bu sorulara elimden geldiğince akıllı ve doğru yanıtlar vermeye çalışmıştım.</p>

  <p>Gerçeği ben de bilmiyordum ki, size anlatabileyim.</p>

  <p>Sadece size, bütün bu soruların yanıtlarının bilinmediğini ve bir gün belki insanoğlunun bu gizleri çözeceğini, o zamana kadar her şeyin olanaklı olduğunun düşünülebileceğini söylemiştim.</p>

  <p>Yaşamın, evrenin ve zamanın gizleriyle gözleriniz kamaşmış bir biçimde, günlerce bu konuları konuşmuştuk sizlerle.</p>

  <p>Daha sonra, evdeki bilimkurgu kitaplarını okumaya başladığınızda, evrendeki öteki canlılar üzerinde konuşmaya başlamıştık lise yıllarınızda.</p>

  <p>Hele birlikte seyrettiğimiz bilimkurgu filmlerinden sonraki sohbetlerimizi hiç unutamıyorum.</p>

  <p>Özellikle <b>Jodie Foster</b>’ın başrolünü oynadığı bir filmin üzerinde ne kadar çok konuşmuştuk, acaba gerçekten uzayda bizden başka canlılar var mı diye.</p>

  <p>Zamanın ve mekânın sonsuzluğu içinde, evrende bizden başka canlıların da var olmuş olduğu, var olduğu ya da var olacağı hiç kuşkusuz.</p>

  <p><b>Lucas</b>’ın <b>Yıldız Savaşları</b> filmleri de bu anlayışa göre, uzayda milyonlarca yıl önce geçen olayların üzerine kurulmuş öykülere dayalı değil midir?</p>

  <p>Peki insanoğlu bir gün başka zeki canlılarla karşılaşacak mı?</p>

  <p>Karşılaşırsa, bu, dostça mı düşmanca mı olacak?</p>

  <p>Onlardan daha ileri bir teknolojiyle biz mi onlara gideceğiz, yoksa onlar mı bize ulaşacaklar, bizden daha gelişmiş uygarlıklarıyla?</p>

  <p>Sevgili kızlarım, bütün bu soruların sorulabilmesi bile, birey olarak insanın da, tüm insanlığın da sonsuzluğu aşma yeteneği değil de nedir?</p>

  <p>Ayrıca unutmayın ki, insanoğlu, sürüp giden sonsuz zaman içinde dünyanın hareketlerine göre bir takvim oluşturmuş ve o sonsuz zamanı ölçmeye başlamıştır bile.</p>

  <p class="seperator">***</p>

  <p>İşte <b>mikrokozmos</b>, yani atom.</p>

  <p>İşte <b>makrokozmos</b>, yani evren.</p>

  <p>İnsan bu biri çok küçük, biri çok büyük iki evrenin ortasında bir yerde, hem mikrokozmosun hem de makrokozmosun sırlarını çözmeye çalışarak ilerliyor, gelişiyor.</p>

  <p>Şimdi dönelim, neden <b>her genç kız bir evrendir,</b> dediğime.</p>

  <p>İnsan, bilinci yani öğrenme ve algılama gücüyle, içinde yaşadığı dünyanın ve o dünyanın bir parçası olduğu evrenin sırlarını çözdükçe kendini de tanımakta, kendini tanıdıkça, evrenin sırlarını çözmeye daha da yaklaşmaktadır.</p>

  <p>Genetik mühendisliği, bir yandan insanın gizlerini keşfetmekte, öte yandan bu gizleri keşfettikçe evrenin sırlarını çözmeye daha da yaklaşmaktadır.</p>

  <p>İşte genç kızlarımız bir yandan bu evrenin insanoğluna verdiği en önemli yeteneği, yani akıllarını, öte yandan en güzel armağanı, yani duygularını en iyi kullanabilen varlıklardır.</p>

  <p>Tüm evren, insanın zihninde ve ruhunda ortaya çıkar.</p>

  <p>Çünkü insan onu hem düşünceyle, hem duyguyla algılamaktadır.</p>

  <p>Üstelik genç kızlarımız, insanoğlunun bu evrendeki varlığının devamı için gerekli olan doğurma yeteneğine sahiptirler.</p>

  <p>Bu yetenek onlara, hem başka insanları hem de evreni daha iyi algılama, daha iyi uyum sağlama olanakları verir.</p>

  <p>Doğurma eyleminin doğal bir uzantısı olan aşk, belki de en duyarlı, en güzel ve evrensel açıdan en anlamlı yansımalarını genç kızlarımızın zihinlerinde ve ruhlarında bulur.</p>

  <p>Nedir evrenin gizi?</p>

  <p>B<b>ence insandır</b>.</p>

  <p>İnsan evrenin yarattığı bir mucizedir.</p>

  <p>İnsanı algılayan insan, evreni de en iyi biçimde özümlemiş ve onunla bütünleşmiş olur.</p>

  <p>Tersi de doğrudur bunun:</p>

  <p>Evreni en iyi algılayan insan kendi hemcinslerini de en iyi özümleyen, onlarla en iyi bütünleşen insandır.</p>

  <p>İşte her genç kız, o potansiyel annelik içgüdüleriyle, o berrak aklı ve tertemiz ruhuyla, bir parçası olduğumuz evreni en iyi temsil eden varlıktır.</p>

  <p>Evreni anlamak onu anlamaktan, onu anlamak ise evreni anlamaktan geçer.</p>

  <p class="seperator">***</p>

  <p>İşte size gecikmiş bir teras sohbeti, sevgili kızlarım.</p>

  <p>Belki de yine gecikmiş bir <b>güle güle mesajı.</b></p>

  <p>Dilerim sizler için, sizi anlayabilen bir baba, anneniz için de onu anlayabilen bir eş olmuşumdur.</p>

  <p>Bir kez daha hep birlikte olma şansına kavuşursak, yine terasa çıkalım, yine geceye göz kırpan ışıklara bakalım.</p>

  <p>Ama bu kez yıldızları da görelim ve pencerelerden yansıyan ışıklarla yıldızların ışıkları arasındaki sonsuzluğu, sevgi yoluyla kuracağımız köprüyle birleştirmeye çalışalım.</p>

  <p><br /></p>

  <p><i><b>Sonsuzlukta birey olarak bir hiç, ama sizlerin babası olarak bir evren kadar zengin olan babanız.</b></i></p>
</body>
</html>
