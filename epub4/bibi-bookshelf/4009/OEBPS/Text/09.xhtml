<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="tr">
<head>
  <link href="../Styles/styles.css" rel="stylesheet" type="text/css" />

  <title>Kızlarıma Mektuplar</title>
</head>

<body>
  <h2>Sıradan İnsan Olmamak</h2>

  <p>Sevgili kızlarım,</p>

  <p>Bir babanın en büyük zevklerinden biri hiç kuşkusuz çocuklarına <b>uzaktan bakmak.</b></p>

  <p>Bir başka deyişle, onları <b>başkalarının gözüyle</b> görmeye çalışmak.</p>

  <p>Ya da onlar kendi çocukları değil de, sanki <b>başkalarının çocukları</b> imiş gibi objektif olarak değerlendirmek.</p>

  <p>Tabii ancak, çocuklar gerçekten iyi yetişmiş ve kişilikli gençler ise, bu uzaktan bakış babaya keyif veriyor.</p>

  <p>Şimdi artık bizden fiziksel olarak iyice uzaklaşmış olduğunuz şu sıralarda sizin kişiliklerinizi, davranışlarınızı <b>uzaktan görmek,</b> objektif olarak değerlendirmek benim için gerçekten büyük bir keyif oluyor.</p>

  <p>Size <b>uzaktan baktıkça,</b> ne denli kişilikli olduğunuzu, ne kadar özgün bir kişilik yapısı geliştirdiğinizi görüyor ve sizlerle övünüyorum.</p>

  <p>Sanıyorum bugünkü gençlerin en büyük korkularından biri <b>sıradan insan olmak.</b></p>

  <p>Kimse, hiçbir özelliği bulunmayan, göze çarpmayan, <b>sürünün bir parçası olan</b> bir kişilik sahibi olmak istemiyor.</p>

  <p><b>Herkes gibi olmak, sürü gibi olmak, günlük rutin içinde kaybolup gitmek</b> sizin kuşağın (ve belki de bütün devirlerdeki gençlerin) en büyük korkusu.</p>

  <p>Bence gençler bu konuda çok haklılar.</p>

  <p>Gerçekten de <b>sürünün bir parçası olmak,</b> toplumun geneli içinde kimliğini ve kişiliğini yitirmek, gençleri bekleyen en büyük tehlikelerden biri.</p>

  <p>Üstelik de günümüzdeki toplumun genel kirliliği çerçevesinde <b>sürünün bir parçası olmak</b> bu kirliliği size de bulaştıracağı anlamına geldiği için daha da büyük bir tehdit olarak algılanıyor herhalde.</p>

  <p>Hiç kimse, <b>büyüklerinin</b> yaptığı yanlışları tekrarlamak, ya da en azından o yanlışların kurbanı olmak istemiyor.</p>

  <p>Bence gençliği, asil ve güvenilir yapan çok önemli bir özellik bu.</p>

  <p>Dolayısıyla, mevcut yapının kirliliğine karşı çıkmak ve <b>sıradan olmayı</b> reddetmek, bir anlamda benim özel olarak size, genel olarak da gençliğe olan inancımın ve güvenimin de bir sigortası oluyor.</p>

  <p class="seperator">***</p>

  <p>Güzel kızlarım benim</p>

  <p>Nedir sizin sıradan olmayı reddetmenize yol açan toplumsal nedenler?</p>

  <p>Nedir bugünkü toplumsal yapımızdaki <b>kirlilikler?</b></p>

  <p>En başta <b>dürüstlük, çalışkanlık, güvenilirlik, iyi insan olma</b> gibi değerlerin yerini, <b>en yüce değer olarak</b> “paranın”, ama <b>nasıl kazanılmış olursa olsun,</b> ister temiz isterse <b>kirli, paranın</b> almış olması.</p>

  <p>Hiç kuşkusuz para önemlidir.</p>

  <p>Hatta eğer bir insanın geleceği güvence altında değilse, yani insan sürekli olarak emeğiyle yaşamını kazanmak zorundaysa, para önemli, hem de çok önemlidir.</p>

  <p>Çünkü para, bireyin hem kendisinin hem de sevdiklerinin karnının doyması, başını sokacak bir yuvaya sahip olması, en azından zorunlu sağlık ve eğitim hizmetlerini karşılayabilmesi, kısacası <b>insan gibi yaşayabilmesi</b> için gerekli olan bir kaynaktır.</p>

  <p><b>Ama bir insanın, para kazanmak için bütün insani değerleri reddetmesi, yalana, dolana, zorbalığa, rüşvete, yolsuzluğa, hırsızlığa, uğursuzluğa başvurması kabul edilebilir bir durum değildir.</b></p>

  <p>İşte bugünkü toplumda yaşanan en büyük kirlilik, en tehlikeli değer yozlaşması, <b>ne pahasına olursa olsun para kazanmak iyidir</b> anlayışının egemen olmasıdır.</p>

  <p>Hiç kuşkusuz para kazanmak iyidir.</p>

  <p>Çok para kazanmak daha da iyidir.</p>

  <p>Ama <b>ne pahasına olursa olsun</b> değil.</p>

  <p>Ayrıca insanın <b>geçimini sağlayacak kadar para kazanmak için yapacağı</b> iş de çok önemlidir; ama bu konuya daha sonra geleceğim, şimdi <b>toplumsal kirlilik</b> üzerinde biraz daha derinleşmek istiyorum.</p>

  <p>Toplumumuzda gözümüze çarpan <b>ikinci kirlilik, herkesin başarı için eşit şansa sahip olamamasından</b> kaynaklanmaktadır.</p>

  <p>Ne demek <b>başarı için eşit şans</b>?</p>

  <p>Din, dil, ırk, renk, milliyet farkı olmaksızın hukuk ve devlet karşısında eşit doğan insanların, sonradan eşit gelişmediklerini biliyoruz.</p>

  <p><b>Doğada da toplumda da mutlak eşitlik yoktur zaten. insanların mutlak eşitliği sadece demokratik rejimler içinde ve devlet karşısında, hukuk açısından söz konusudur.</b></p>

  <p>Oysa doğal olarak insanlar genlerine bağlı olarak farklı doğarlar.</p>

  <p>Kimi zayıf, kimi şişman, kimi kısa boylu, kimi uzun boylu, kimi matematiğe daha yatkın, kimi edebiyata daha uygun, kimi çalışkan, kimi tembel olabilir.</p>

  <p>Bu niteliklerin biri ya da birkaçı da bir insanda bir arada bulunabilir.</p>

  <p>Tabii gelecekte, bilim insanlarının, genlerimizle oynayarak, hepimizi birörnek hale getirme olasılıkları da var.</p>

  <p>Ama bu olasılık, henüz bir fantezi aşamasında.</p>

  <p>Özet olarak, insanların doğuştan eşit değil, farklı olduklarını belirtmek istiyorum.</p>

  <p>İşte bu doğuştan farklı olan insanların hukuk ve devlet karşısında eşit olarak kabul edilmelerinin bir sonucu daha var:</p>

  <p>Demokratik devletlerde herkesin <b>eşit gelişme şansına</b> sahip olması gerekiyor.</p>

  <p>Yani herkes, yaşayabilmek için <b>doğumundan bile önce,</b> anne karnındayken, <b>eşit sağlık hizmetine sahip olacak.</b></p>

  <p>Yani hamile kadınlar, zengin-yoksul farkı olmaksızın çocuk bekleyen kadınların gereksinme duyduğu bütün hizmetlerden eşit olarak yararlanacak.</p>

  <p>İyi beslenecek, sağlığı iyi korunacak.</p>

  <p>Çünkü bugünkü tıp, insanların doğumdan önce ana karnındaki beslenmesinin çok önemli olduğunu saptamış durumda.</p>

  <p>Çocuk doğduktan sonra, yaşayabilmesi ve sağlıklı olarak gelişebilmesi için, yine gerekli bütün sağlık hizmetlerinden herkesle eşit olarak yararlanacak.</p>

  <p>Büyüyünce ve yaşlanınca, yaşamını sürdürebilmesi için gerekli sağlık hizmetlerinden yararlanma hak ve olanağı da herkesle eşit olacak.</p>

  <p>Özet olarak, <b>demokratik devletlerde birey, sağlık hizmetleri açısından herkesle eşit yaşam güvencesine sahip olacak.</b></p>

  <p><b>Eşit gelişme şansı</b> için, eşit sağlık hizmetleri güvencesi de yetmez.</p>

  <p><b>Demokratik çağdaş toplumlarda, her birey, en üst düzeye kadar eğitim alma konusunda, başka bireylerle eşit şansa sahip olmalıdır.</b></p>

  <p>Yani herkes temel eğitim alacak.</p>

  <p>Temel eğitimin kalitesi devlet tarafından en üst düzeyde ve her öğrenciye eşit olarak sağlanacak.</p>

  <p><b>Her birey bir üst eğitim kurumuna devam etme konusunda eşit şansa sahip olacak.</b></p>

  <p>Özet olarak, <b>sağlık hizmetlerinden yararlanma konusunda eşitlik sağlayan devlet, eğitim konusunda da herkese eşit fırsat tanıyacak.</b></p>

  <p>Ondan sonrası artık bireye kalmış.</p>

  <p>İsteyen okur, istemeyen okumaz.</p>

  <p>İsteyen öğretmen olur, isteyen bilgisayarcı, isteyen ressam, isteyen marangoz.</p>

  <p>Tabii, bu meslekler öyle istemekle kazanılan değil, çok çalışılarak elde edilen becerileri gerektirir.</p>

  <p>Kimi istediği mesleğin eğitimini başarabilir, kimi başaramaz.</p>

  <p>Eğitimde eşitlik, sadece ve sadece <b>fırsat eşitliğidir,</b> yoksa tembel ile çalışkan arasındaki farkı görmezden gelen mutlak bir eşitlik değil.</p>

  <p>İşte benim yukarıda <b>başarı için eşit şans</b> dediğim budur.</p>

  <p><b>Herkes sağlık hizmetlerinden yararlanma açısından eşit şansa sahip olacak ve herkese eğitimde fırsat eşitliği tanınacak.</b></p>

  <p>Gerisi, bireyler arası farklılıklara, isteklerin, amaçların değişik olmasına, bu amaçlara varmak için gösterilen çabanın miktarına ve sürekliliğine bağlı olarak belirlenecektir.</p>

  <p>İşte toplumdaki ikinci kirlilik alanı bu konuda ortaya çıkmakta, bireyler, <b>başarı için eşit şansa</b> sahip olamamaktadır.</p>

  <p>Ne yazık ki hem çok yetenekli olan hem de okumak isteyen pek çok çocuk ve genç, bırakın sağlık hizmetlerinden eşit yararlanmayı, yoksulluktan dolayı okula bile devam edememektedir.</p>

  <p>Böyle bir ortam içinde birey hem başkalarıyla eşit başarı şansına sahip olmadığı için, engellendiğinden, önü kesildiğinden dolayı düş kırıklığına uğramakta, mutsuz ve tepkili olmakta, hem de kendisi mutsuz olduğu için çevresini de mutsuz etmektedir.</p>

  <p>Ayrıca, rüşvet, iltimas ve benzeri yollarla haksız yükselenlerin ve haksız kazanç sağlayanların oluşturdukları örnekler bireyi daha da umutsuzluğa yöneltmekte ve böylece toplumda çok ciddi ikinci bir kirlilik alanı oluşmaktadır:</p>

  <p><b>Eşit başarı şansına sahip olamamaktan doğan bir kirlilik alanı.</b></p>

  <p>Tabii toplumda hem <b>para en yüce değer olunca</b> hem de bireyler <b>eşit başarı şansına sahip olmayınca,</b> her türlü pislik, yolsuzluk gittikçe yaygınlaşmaya başlıyor, bireyler, hak etmedikleri hedefleri normal olarak istemeye başlıyorlar:</p>

  <p><b>Çalışmadan zengin olmak, başarmadan saygın olmak gibi.</b></p>

  <p>Çünkü çocuklar ve gençler çevrelerinde bir sürü çalışmadan zengin olmuş, başarmadan saygınlık kazanmış insan görüyorlar.</p>

  <p>Bu arada gerçekten çalışarak ve başararak bir yerlere gelmiş olan insanların saygınlıkları da küçümseniyor, önemini yitiriyor.</p>

  <p>Herkes, hiç çalışmadan, hiç başarmadan, hiç hak etmeden, örneğin bir beyin cerrahının, bir bilgisayar mühendisinin saygınlığını ve yaşam standardını istemeye başlıyor.</p>

  <p>Özellikle de televizyonların etkisiyle, herkes, şarkıcı, türkücü, film artisti ve futbolcu olmak istiyor.</p>

  <p>Çünkü insanlara para ve ün getiren bu meslekler, çalışmayı gerektirmeyen, genellikle doğuştan gelen özelliklere bağlı görülüyor.</p>

  <p>Ayrıca da bu mesleklerdeki başarıların iltimas gibi, cinsellik gibi <b>özel ilişkilere</b> dayalı olarak elde edilebildikleri, yine basın ve televizyonlar aracılığıyla topluma aktarılıyor.</p>

  <p>Böylece toplumun hem ahlak kuralları, hem de hukuk kuralları yozlaşıyor, herkes en yüce değer olan paraya ulaşmak için ahlak ve hukuk dışı davranışlara başvurmayı, normal ve meşru kabul ediyor.</p>

  <p>Ne yazık ki siyaset ve medya da bu olumsuz yapıyı destekliyor.</p>

  <p>İşte <b>sıradan olmaya</b> karşı koyan genç, “kirli toplumu” toplumun bütün bu pisliklerini de reddetmektedir.</p>

  <p class="seperator">***</p>

  <p>Sevgili kızlarım,</p>

  <p>Peki bu işin <b>bireysel psikolojisi</b> nedir?</p>

  <p><b>Sıradışı</b> insan nasıl olunur?</p>

  <p>Örneğin, sigara içmek yasakken, sigara içerek mi?</p>

  <p>Çocuk yaşta iken, olgun kadınlar gibi süslenip püslenerek mi?</p>

  <p>Herkes dersini çalışırken, sokaklarda ve eğlence yerlerinde sürterek mi?</p>

  <p>Hayır sevgili kızlarım, bin defa hayır!</p>

  <p>Tam tersine, <b>sıradan olmamak</b> için genellikle başvurulan yukarıdaki örnekler o denli yaygınlaştı ki, bunlar artık <b>sıradışılığın</b> değil, tam tersine <b>sıradanlığın</b> ölçütleri haline geldi.</p>

  <p>Ne yazık ki yukarıda verdiğim örnekler günümüz toplumunda <b>sıradışı kişiliğin</b> değil, <b>sıradan kişiliğin</b> özellikleri oldu.</p>

  <p>Gençlerimiz toplumsal kurallara başkaldırdıklarını sanarak, aslında toplumun onlara uyguladığı en büyük baskının, <b>yozlaşmanın</b> pençesine düşerek <b>sıradan insanlar</b> haline geliyorlar.</p>

  <p>Etrafınıza bu gözle şöyle bir bir bakın:</p>

  <p>Roman okumaya önem veren kaç arkadaşınız var?</p>

  <p>Ya müzik?</p>

  <p>Kaliteli ve iyi müzik dinleyen, bunu önemseyen kaç kişi tanıyorsunuz?</p>

  <p>Peki çiçeklere ve kelebeklere düşkün kaç arkadaşınız var çevrenizde?</p>

  <p>Yoksa herkes televizyonlarda çocuklara ve gençlere empoze edilen garip ve şiddete yönelik oyunların ve oyuncakların peşinde mi?</p>

  <p>Sevgili kızlarım,</p>

  <p><b>Sıradışı insan kimliği</b> ancak, günümüzde giderek önemini yitiren <b>doğaya ve insana saygılı</b> bir kişilik oluşturarak elde edilebilir.</p>

  <p>Müziğe, resme, edebiyata, yani güzel sanatlara, ya da bilime veya el ve kafa becerisine bağlı bir sanata yönelerek geliştirilir.</p>

  <p>Okuyan genç, sıradışıdır günümüzde.</p>

  <p>Türk ve dünya edebiyatını bilen insan, sıradan insan değildir.</p>

  <p>Müziğin herhangi bir dalında özel bilgileri olan kişi (bir enstrüman çalma becerisi hiç de gerekli değil) sıradışıdır.</p>

  <p>Resme meraklı, resimden anlayan bir öğrenci sıradışıdır.</p>

  <p>Matematik formüllerini çözmekten zevk alan bir çocuk sıradışıdır.</p>

  <p>Marangozluk ya da elektrikçilik bilgisi olan insan sıradışıdır.</p>

  <p>Çiçekten anlayan, bahçıvanlık bilgisi olan insan sıradışıdır.</p>

  <p>Ağaçları tanıyan genç sıradışıdır.</p>

  <p>Sevgili kızlarım, canlarım benim.</p>

  <p>Zaman zaman sizlerin defter yaprakları arasında kurutulmuş çiçekler görür ve ne denli sevinirdim bilemezsiniz:</p>

  <p>Kimbilir şimdi o defterler ve o kurutulmuş çiçekler nerede?</p>

  <p>Kimbilir, kişiliklerinizin sıradışı niteliklerini kimlerle paylaştınız, kimlere ışık tuttunuz?</p>

  <p>Kurutulmuş çiçek koleksiyonu yapan genç sıradışıdır.</p>

  <p>Toplumun çirkinliklerine başkaldırmıştır çünkü.</p>

  <p>Çok sonraları biriniz fotoğraf sanatına, öbürünüz de resme merak sardığınızda ne mutlu olmuştum.</p>

  <p>Şimdi iyice büyüdünüz, artık yaşam kavgasının içinde sayılırsınız.</p>

  <p>Sizlerle övünüyorum.</p>

  <p>Çünkü biriniz en bunalımlı dönemlerini elindeki fotoğraf makinesiyle, öbürünüz de en sıkıntılı anlarını bir şeyler çizerek ve boyayarak aşıyor.</p>

  <p class="seperator">***</p>

  <p>Sevgili ve can kızlarım benim,</p>

  <p><b>Sıradan olmamak için</b> mutlaka özel bir becerinizin, özel bir yeteneğinizin olması ya da özel bir etkinlik alanında çalışmanız gerekmez.</p>

  <p><b>Sıradan olmamak için</b> görünüşünüzle ilgili özel bir tarz, bir stil, bir hava da geliştirebilirsiniz.</p>

  <p>Kendiniz için geliştireceğiniz özel bir tarz, genel modaya uygun da olmayabilir.</p>

  <p>Hatta belki de <b>sıradışı</b> olmak için tam tersine, herkesin birörnek giyinmesine yol açan modayı izlememek bile gerekebilir.</p>

  <p>Herkes, <b>giydiğini yakıştırarak, kendine özgü bir giyim biçimi geliştirerek</b> sıradışı olabilir.</p>

  <p>Belki giyim kuşamınızdaki renk tercihleri, diyelim ki, genellikle siyahlar ve beyazlar size özel bir tarz kazandırabilir.</p>

  <p>Ya da parlak renkler...</p>

  <p>Diyelim ki erkek ayakkabısı stilinde tercih edilen iskarpinler, sizin <b>özel havanızı</b> yansıtıyor olabilir.</p>

  <p>Etek biçimleri ya da pantolon tercihleri, size özel bir hava verebilir.</p>

  <p>Biliyorum, şimdi hemen <b>okul üniforması</b> ile gezdiğiniz dönemleri anımsayarak gülümsüyorsunuz sevgili kızlarım.</p>

  <p><b>Okul üniformalarının kişiliklerinizi ezmesine izin vermeyin.</b></p>

  <p>Unutmayın ki, okul üniformaları öğrenci kimliğinizin bir göstergesidir ama <b>siz her zaman bir öğrenciden daha fazla bir varlıksınız:</b></p>

  <p><b>Bir kişiliksiniz.</b></p>

  <p>Öğrenci kimliğinizin yanında, evlat, arkadaş, abla, kardeş, komşu, okur, sinema seyircisi, otobüs yolcusu, müşteri, çocuk ya da genç gibi kimlikleriniz de var.</p>

  <p>Bütün bunların toplamı sizin kişiliğinizi oluşturur.</p>

  <p>Onu renklendirmek, biçimlendirmek, <b>saygın</b> ve <b>sıradışı</b> kılmak ise sizin elinizdedir.</p>

  <p>Ayrıca <b>üniforma benzeri elbiseler</b> bile sizin özel tarzınız olarak benimseyebileceğiniz bir giyim stili olabilir ilerde; bunu da unutmayın.</p>

  <p class="seperator">***</p>

  <p>Canlarım benim,</p>

  <p><b>Sıradışı</b> kişiliğin sırrı, doğa ve insan sevgisinde yatar demiştim.</p>

  <p>Herkesin kabalaştığı, bencilleştiği günümüzde, tek bir <b>teşekkür ederim</b> veya <b>lütfen</b> sözcüğü ve bu sözcüğün bilinçli kullanımı bile sizi sıradışı bir kimliğe kavuşturabilir ve öteki insanları çok etkileyebilir.</p>

  <p>Kimsenin kimseyi önemsemediği, herkesin tatmini, kendi başarılarında değil, çevresindekilerin başarısızlıklarında aradığı bir toplumda, <b>başka insanları önemseyen</b> bir kişilik hiç kuşkusuz sıradışıdır.</p>

  <p>Pek doğal olarak, hayatınızı kazanmak için yapacağınız iş de, sizin kişiliğinizi çok etkileyecektir.</p>

  <p>Özellikle de gençler arasında <b>9-6 çalışma saatleri</b> olarak belirtilen ve küçümsenen <b>büro işleri,</b> pek çok kişi için <b>sıradanlığın</b> bir göstergesi olarak algılanmaya başlamıştır.</p>

  <p>Yukarıda da belirttiğim gibi, <b>sahip olunan iş sıradan</b> ya da <b>sıradışı</b> olmanın göstergelerinden biridir, ama tek göstergesi değildir.</p>

  <p>Önce hemen belirtmeliyim ki, herkesin, iş dışındaki ailesi, kişiliğinin önemli bir parçasıdır.</p>

  <p>Sıradışılığı aile içindeki sevgide ve saygıda da yaratabilirsiniz.</p>

  <p>Ayrıca iş dışındaki ilgileriniz, özel meraklarınız, <b>monoton ve rutin, yani sıradan bir işte bile sıradışı bir kişilik sahibi olmanıza yardım eder.</b></p>

  <p>Bütün bu kişilik özellikleri bir yana, sıradan ve monoton bir işte bile, çalışma masanızın üzerine yerleştireceğiniz bir vazo ve her gün yenilenen bir taze çiçek, sadece sıradışılığınızın bir göstergesi değil, aynı zamanda saygın kişiliğinizin de bir parçası olabilir.</p>

  <p>Unutmayın, <b>sıradışı olmanın sırrı, insanları rahatsız eden çarpıcı kişilik özelliklerinde değil, günlük yaşamın küçük ayrıntılarında saklıdır.</b></p>

  <p>Yüzünden tebessümü, cümlelerinden <b>lütfen</b> ve <b>teşekkür ederim</b> sözcüklerini eksik etmeyen ve alçak sesle konuşan bir kişi, bağıra bağıra etrafı rahatsız eden ve herkesin dikkatini çeken bir insandan çok daha <b>sıradışıdır.</b></p>

  <p>9-6 çalışma saatlerine uymayı, böyle bir işte çalışmayı <b>sıradan</b> görmeyin, böyle bir işte herkes gibi <b>yaşama küskün, çevreye ilgisiz, insanlara saygısız</b> bir biçimde çalışmaktan korkun.</p>

  <p>Hiç kuşkusuz, sıradan kişilik, monoton yaşam, bir gencin en büyük düşmanıdır.</p>

  <p>Onun dinamizmini yok eder, yaratıcılığını öldürür.</p>

  <p><b>Oysa sıradan kişilik</b> ve <b>monoton yaşam,</b> pek çok kişinin sandığı gibi, <b>çevrenin bize empoze ettiği değil,</b> bizim iç dünyamızda aşabileceğimiz özelliklerdir.</p>

  <p>İnsan ve doğa sevgisiyle dolu olan hiçbir genci, çevresi sıradanlaştıramaz; yeter ki içindeki yaşama sevincini korumayı bilsin.</p>

  <p><b>Bu satırları okuyan sevgili kızlarım, sizlere renkli, verimli, sıradışı bir kişilik ve sıradan olmayan mutlu bir yaşam diliyorum; böyle bir kişiliği ve böyle bir yaşamı gerçekleştirecek gücünüz olduğuna inanıyorum.</b></p>

  <p>Sadece bu satırları okuyor olmanız bile sıradışılığınızın bir göstergesi değil mi?</p>

  <p><br /></p>

  <p><i><b>Sıradışı ikizlerin mutlu babası.</b></i></p>
</body>
</html>
