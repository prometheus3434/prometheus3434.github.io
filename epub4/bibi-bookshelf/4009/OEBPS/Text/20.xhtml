<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="tr">
<head>
  <link href="../Styles/styles.css" rel="stylesheet" type="text/css" />

  <title>Kızlarıma Mektuplar</title>
</head>

<body>
  <h2>Kelebek Gibi Olmak</h2>

  <p>Canım kızlarım,</p>

  <p>Kelebek gibi zarif çocuklarım.</p>

  <p>Kimi zaman sizi nasıl tanımlayacağımı, hangi sözcükleri kullanacağımı bilmiyorum.</p>

  <p>Duygularım, kelimeleri aşıyor.</p>

  <p>Zaten insanın duyguları çok yoğun olduğu zaman genellikle bunları ifade etmekte güçlük çeker.</p>

  <p>Bu nedenle şiiri ve müziği severiz:</p>

  <p>Kimi zaman çok yoğun olan duygularımızı bir sanatçının bizden çok daha yetkin ve çok daha güzel olarak dile getirmiş olduğunu görürüz.</p>

  <p>O nedenle birbirlerini seven insanlar için en güzel armağanlar şiirler ya da müzik parçaları olur.</p>

  <p>Çocukken, ben size müzik kaseti alırdım.</p>

  <p>Şimdi siz bana CD’ler getiriyorsunuz.</p>

  <p>Sevgili kızlarım.</p>

  <p>Bu mektuba başlarken, <b>size kelebek gibi zarif çocuklarım</b> dedim.</p>

  <p><b>Kelebek gibi olmak</b> benim için çok özel bir anlam taşıyor.</p>

  <p>Bu mektupta size <b>kelebek gibi olmak</b> deyiminin içeriğini açıklamak ve duygularımı bu yolla aktarmak istiyorum.</p>

  <p class="seperator">***</p>

  <p>Sevgili kızlarım,</p>

  <p>Biliyorsunuz, kelebek doğadaki en güzel yaratıklardan biri.</p>

  <p>Son derece güzel, son derece zarif.</p>

  <p>Yine biliyorsunuz, kelebeğin ağırlığı hemen hemen hiç yok.</p>

  <p><b>İşte ben</b> kelebek gibi olmak <b>dediğimde, doğanın bütün güzelliklerini ve zarafetini kendinde toplamış, ama karşısındakine hiçbir yük getirmeyen bir insanı ya da bir ilişkiyi kast ediyorum.</b></p>

  <p>Acaba böyle bir insan olabilir mi? Böyle bir ilişki kurulabilir mi?</p>

  <p>Yoksa <b>kelebek gibi bir insan</b> ya da <b>kelebek gibi bir ilişki</b> bir düş mü, ulaşılmaz bir <b>ütopya</b> mı?</p>

  <p class="seperator">***</p>

  <p>Sevgili kızlarım,</p>

  <p>Kelebek gibi bir insan sadece <b>verir</b>, karşılık beklemez.</p>

  <p>Kelebek gibi bir insan sadece <b>sever</b>, karşılık beklemez.</p>

  <p>Kelebek gibi bir insan, <b>severken acıtmaz, verirken borçluluk duygusu yaratmaz.</b></p>

  <p>Verirken ve severken <b>güzel ve zarif,</b> karşılık beklemediği ve hiçbir şey istemediği için de <b>ağırlıksızdır.</b></p>

  <p>Hiç kuşkusuz, <b>karşılıksız sevmek, almadan vermek</b> gibi kavramlar çok da insanî değildir.</p>

  <p>İnsanoğlu, bencil ve benmerkezci insanoğlu, verirken almak, severken sevilmek, kısacası, duygularına ve davranışlarına karşılık görmek ister.</p>

  <p>Üstelik bu “karşılık görme” arzusu, onun yapısındaki en doğal refleksi, çevresiyle ilişkilerindeki en doğal hakkıdır.</p>

  <p>İşte bütün bu gerçekler karşısında ben diyorum ki canım kızlarım, bir gün <b>kelebek gibi bir insana</b> ya da bir insanın size sunduğu <b>kelebek gibi bir ilişkiye</b> rastlarsanız, aman onu kaçırmayın.</p>

  <p class="seperator">***</p>

  <p>Sevgili çocuklarım,</p>

  <p>İnsanlar melek değildir.</p>

  <p>İnsanlar kelebek de değildir.</p>

  <p>İnsanlar, iyi ve kötü yanlarıyla, doğanın ve çevrenin onlara verdiği güzellikleri ve çirkinlikleriyle birlikte insandır.</p>

  <p>Bu gerçeği bilmeyen, anlamayan, kavrayamayan insanlar, düş kırıklıklarına uğramaya mahkûmdur.</p>

  <p>Çevrenizdeki insanlardan yalnız iyilik, yalnız güzellik, yalnız anlayış ve yalnız dayanışma beklemeniz ve üstelik bunlar için hiçbir karşılık ödemek durumunda olmamanız hiçbir ütopyaya uymaz.</p>

  <p>Hatta, belki bunun tam tersi geçerlidir zaman zaman:</p>

  <p>Bütün iyi niyetinize, bütün olumlu çabalarınıza karşılık, çevreden yalnızca kötülük, sadece anlayışsızlık ve büyük ölçüde engelleme gördüğünüz dönemler ve durumlar olabilir.</p>

  <p>Tek bir insanın bile sizi anlamadığı, destek ve dayanışma göstermediği, sevgiden ve anlayıştan yoksun yaşam parçaları, hepimiz için zaman zaman kaçınılmazdır.</p>

  <p>İşte o zaman benim <b>kelebek gibi insan</b> ya da <b>kelebek gibi ilişki</b> deyimimi anımsayın.</p>

  <p>Unutmayın ki yaşamda, böyle insanlar ve böyle ilişkiler de vardır.</p>

  <p>Belki siz o anda bunu yaşamıyorsunuz, belki bütün bir yaşam boyu bile yakalayamayacaksınız.</p>

  <p>Ama insan hiç âşık olmadı diye gerçek aşkın varlığını yadsıyabilir mi?</p>

  <p class="seperator">***</p>

  <p>Canım yavrularım,</p>

  <p>Kelebek gibi bir insanı ya da kelebek gibi bir ilişkiyi aramak aslında çok akılcı da değildir, çünkü böyle bir insan da, böyle bir ilişki de insanoğlu’nun doğasına tam uymaz.</p>

  <p>Ama yine de böyle insanların ya da ilişkilerin varlığını bilmek, insanda bir özlem, bir beklenti yaratır.</p>

  <p>Bu beklenti içinde, çevreye bu gözle bakmak, herkesin çıkar ve pislik peşinde olduğunu gözlemlememize karşın, yine de insan ilişkilerinde olanaksızı beklemek, bir yandan bizde bir umut yaratır, öte yandan, bu umut gerçekleşmediği ve belki hiçbir zaman gerçekleşmeyeceği için, düş kırıklığı da üretir.</p>

  <p>İşte tam bu noktada “güçlü insan” kavramına erişiyoruz.</p>

  <p><b>Güçlü insan, çevresinde kelebek gibi insanların ya da kelebek gibi ilişkilerin olabileceğini bilerek ve bekleyerek, ama aynı zamanda tüm çirkinlik ve pislikleri büyük bir gerçekçilikle gözlemleyip göğüsleyerek, yaşamını, kendi ilkeleri çerçevesinde yürütebilen insandır.</b></p>

  <p>Bakın nereden nereye geldik?</p>

  <p>İstemeden veren, karşılık beklemeden seven ve bir başkasına yalnız güzellik ve zarafet sunan, ama hiç ağırlık vermeyen bir insanı ya da ilişkiyi yakalamanın sırrı, ya da yaşam bilmecesindeki çözüm anahtarı, <b>güçlü insan</b> olmakta yatıyor.</p>

  <p>Daha açık bir biçimde anlatayım:</p>

  <p>Kelebek gibi bir insanı tanımanın ve onu yaşamanın, ya da kelebek gibi bir ilişkiye sahip olmanın sırrı, ancak <b>güçlü olabilmekten</b> geçiyor:</p>

  <p>Ancak etrafındaki tüm pislik ve çirkinlikleri bilen, gören, onlarla savaşan ve içinde yaşadığı çirkefin kendisini kirletmesine izin vermeden varlığını ve hatta başarılı olmayı sürdürebilen insanlar, yani ancak çok çok özel insanlar, o da belki günün birinde, <b>kelebek gibi bir insana ya da ilişkiye</b> sahip olabilir.</p>

  <p>Çünkü kelebekler yalnız hem <b>dürüst ve namuslu,</b> hem de bu toplumda dürüst ve namuslu kalabilecek kadar <b>akıllı ve güçlü</b> olan insanlara konarlar.</p>

  <p>Tam bu noktada bir başka gizemli noktaya daha geliyoruz:</p>

  <p>Böyle bir insan ya da ilişki size de rastlayabilir, bir gün bir kelebek sizin de omuzunuza konabilir.</p>

  <p>Ama siz onu ürkütmeden bu güzelliğe sahip olabilir misiniz?</p>

  <p>Yani o kelebeği kaçırmadan koruyabilir, yaşamın belki de bu en büyük armağanına sahip olmayı sürdürebilir misiniz?</p>

  <p>İnsanın doğasında bencillik var, demiştim.</p>

  <p>Bırakın başkalarını, acaba siz, almadan veren, karşılık beklemeden seven bir insan ya da bir ilişki ile karşılaştığınızda, bunu <b>sömürmeden</b> durabilir misiniz?</p>

  <p>Daima <b>daha çok sevilmek,</b> daima <b>daha çok almak</b> üzere koşullanmış alan bencil ve benmerkezci kişiliğimiz acaba böyle bir kelebeği, sömürerek öldürmez mi?</p>

  <p>Aslında bu sorunun yanıtı, gerçek kelebeklerle olan ilişkimizde yatar:</p>

  <p>Biliyorsunuz, kelebekler son derece zarif ve narin yaratıklardır.</p>

  <p>Onları kanatlarından tuttuğunuzda, dağılıp giderler.</p>

  <p>İşte bir <b>kelebek insana</b> ya da bir <b>kelebek ilişkiye</b> rastladığınızda, onu koruyarak sürdürmenin gizi de, ona sahip olmaya çalışmamakta yatar.</p>

  <p><b>Kelebek insanlar ya da kelebek ilişkiler, genellikle kendi iradeleriyle gelir ve yine kendi iradeleriyle uçup gider.</b></p>

  <p>Ne zaman geleceğini pek bilemezsiniz.</p>

  <p>Ama ne zaman uçup gideceğini ben size söyleyeyim:</p>

  <p>Ona egemen olmaya çalıştığınızda, onu sömürmeye başladığınızda, o insanın ya da ilişkinin güzelliğine, zarafetine kısacası <b>kelebekliğine</b> layık olmayacak bir <b>sahiplenme davranışı</b> gösterdiğimizde.</p>

  <p>Kelebek insan ya da kelebek ilişki, karşılık beklemez ama, kabalığa, çirkinliğe, kendi koyduğu koşullardan farklı koşullarda yaşamaya da dayanamaz.</p>

  <p><b>Unutmayın, kelebeği kelebek yapan, güzelliği ve hafifliği yanında, vazgeçilmez özgürlüğüdür: Onu çiçekten çiçeğe uçuran özgürlüğü.</b></p>

  <p>Kelebeği kanatlarından yakalamaya çalışanlar bilir:</p>

  <p>Parmaklarınızda kanatlarının parıltılı kalıntılarını bırakan o güzelim yaratık ya her şeye karşın uçar ve kurtulur, ya da ölür gider.</p>

  <p>Ama hapsetmeye çalıştığınızda mutlaka onu yitirirsiniz.</p>

  <p>İşte <b>kelebek ilişkinin</b> ya da <b>kelebek insanın</b> o özgürlüğünü zincire vurmaya kalktığınızda, artık elinizde, avucunuzda bir yığın yaldızlı parıltıdan başka bir şey kalmaz:</p>

  <p>Güzelliğin, zarafetin, karşılıksız sevginin, hoyratlıkla ve bencillikle ezilmiş kalıntısı.</p>

  <p>Aynen gerçek bir kelebeği avucunuzda hapsetmek istediğinizde, kanatlarının, parmaklarınızda kalan yaldız parıltılı ama cansız izleri gibi.</p>

  <p class="seperator">***</p>

  <p>Canım gibi sevdiğim çocuklarım,</p>

  <p>Dikkat ettiyseniz, buraya kadar büyük bir çelişkiden söz ettim:</p>

  <p>Bir yanda insanoğlunun kaçınılmaz bencilliği, kötülüğü, çirkinliği, benmerkezciliği, öte yandan kelebek gibi ağırlığı olmayan, yalnızca güzellik ve sevgi veren insanlar ya da ilişkiler.</p>

  <p>Bu temel çelişkinin çözümü <b>kelebek gibi insanlar ya da ilişkiler</b> çeşitlemesinde.</p>

  <p>Sizin dikkatinizden mutlaka kaçmamıştır. <b>Kelebek gibi insan</b> diye tek bir tür birey tanımlaması yerine, sürekli olarak, <b>kelebek gibi ilişki</b> kavramını da <b>insan</b> ile birlikte andım.</p>

  <p>Bunun nedeni basit:</p>

  <p><b>Ben yalnız iflah olmaz bir romantik ve bir idealist değil, aynı zamanda katı bir gerçekçi ve soğuk bir mantıkçıyım.</b></p>

  <p>Bu nedenle de, her insanda hem iyi hem de kötü yanların olduğunu çok iyi biliyorum.</p>

  <p><b>Kelebek insan</b> diye tek bir bireyin var olamayacağını da herkesten iyi ben bilirim.</p>

  <p>Unutmayın ki, ben bir toplumbilim öğrencisiyim, insanların tarihsel ve güncel olarak tüm pisliklerini ve çirkinliklerini gözlemleyen, onların kurallarını keşfetmeye çalışan bir öğrenci.</p>

  <p>Ama yine unutmayın ki, ben insanların tüm iyiliklerini, güzelliklerini, kahramanlıklarını da biliyorum.</p>

  <p>Üstelik bunlara inanıyorum da.</p>

  <p>İşte bütün bu bilgilerim, bizzat kendi yaşam deneyimlerimle birleşince, <b>kelebek insan</b> tiplemesini ürettim ve sizlerle paylaşmak istedim.</p>

  <p>Aslında <b>kelebek insan</b> diye tek bir kişi yok.</p>

  <p>Ne kadar ararsanız arayın, ne kadar beklerseniz bekleyin böyle bir insanla karşılaşma şansınız sıfır.</p>

  <p>Ama, öte yandan, O, belki de yanıbaşınızda, sizin kendisine dikkat etmenizi bekliyor.</p>

  <p>Çünkü <b>kelebek insan</b>, bütün ilişkilerinde <b>kelebek gibi olan</b> değil, sadece tek bir ilişkide karşısındakine <b>kelebek gibi davranan insan</b> demek.</p>

  <p>Yani belki de hepimizin çevresinde bize <b>kelebek gibi</b> davranmaya hazır insanlar var.</p>

  <p>Ama bencil yaşam kavgamızın temposu onu ya da onları algılamamızı engelliyor.</p>

  <p>Belki hepimizin içinde de, uygun kişiyi bekleyen bir <b>kelebek insan</b> var.</p>

  <p>Ama karşımızdakilerin bencilliği onu dışarı çıkarmamıza engel oluyor.</p>

  <p>Belki <b>sürüden biri gibi davranmak</b>, tüm kelebekleri kaçırtıyor.</p>

  <p>Sevgili kızlarım, işte bu duygu ve düşüncelerimin <b>gerçekçilik</b> ile <b>romantizm</b> arasındaki çelişkisini ortadan kaldıran <b>kelebek insan</b> tanımı aşağıda:</p>

  <p><b>“Kelebek insan”, tek bir kişiye ya da tek bir ilişkiye yalnız iyi taraflarını gösteren, sadece bu kişi ya da ilişki için almadan veren, karşılık beklemeden seven, “normal bir insandır”.</b></p>

  <p>Bir başka deyişle, <b>sadece tek bir kişi ya da tek bir ilişki için</b> herkes <b>kelebek insan</b> olabilir.</p>

  <p>Dilerim, bir kelebek bir gün sizin de omzunuza konar.</p>

  <p>Ve dilerim, siz onu kaçırmazsınız.</p>

  <p>Ya da dilerim, bir gün yüreğine kelebek gibi konacak bir insanla karşılaşırsınız.</p>

  <p>Ve dilerim o insan, ruhuna konan bu kelebeği, hoyratça bir omuz silkişiyle kaçırmaz.</p>

  <p><br /></p>

  <p><i><b>Kelebekleri canlı sevdiği için, kelebek koleksiyoncusu olamayan, ama ikiz kelebekleriyle yaşadığı için, koleksiyonculardan çok daha zengin olan babanız.</b></i></p>
</body>
</html>
