<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="tr">
<head>
  <link href="../Styles/styles.css" rel="stylesheet" type="text/css" />

  <title>Kızlarıma Mektuplar</title>
</head>

<body>
  <h2>Aşırılıklarda Dolaşmanın Dayanılmaz Çekiciliği</h2>

  <p>Sevgili kızlarım,</p>

  <p>Şimdi arkanızdan düşünüyorum da, belki de sizi en iyi tanımlayacak sıfat ne güzellik, ne de zekâ; sizi en iyi tanımlayacak nitelik <b>dengeli</b> olmanız.</p>

  <p>Evet hem güzelsiniz, hem de zeki ve çalışkan.</p>

  <p>Ama bu iki özelliğiniz de, eğer dengeli bir kişiliğiniz olmasaydı, çevreniz için mutluluk kaynağı değil, bir felaket habercisi olurdu.</p>

  <p>Çünkü gerek güzellik, gerekse zekâ ve çalışkanlık, ancak dengeli bir kişilik çerçevesinde işe yarar.</p>

  <p>Yoksa bütün bu özellikler kişinin kendisini de çevresini de mahvetmesine yol açabilir.</p>

  <p>Siz bütün çocukluğunuz ve gençliğiniz boyunca her ilişkinizde hep dengeli oldunuz.</p>

  <p>Evet, <b>Ebru</b> bir vejetaryen.</p>

  <p>Yani et yemiyor.</p>

  <p>Ama ben bu tavrını hiç de <b>aşırı bir tutum</b> olarak algılamıyorum.</p>

  <p>Evet <b>Elif</b> evin duvarlarına bile resim yapan bir sanat tutkunu.</p>

  <p><b>Ama ben bunu da bir aşırılık olarak algılamıyorum.</b></p>

  <p>Bence bütün bunlar zekânızın kendi kişiliğinizle bütünleşen ve dışavuran özellikleri.</p>

  <p>Aslında genetik olarak, <b>aşırı</b> davranışlar geliştirmeniz hiç de şaşırtıcı olmazdı.</p>

  <p>Çünkü sanıyorum, <b>aşırıya kaçma eğilimi</b> benim en önemli yanlışlarımdan, bir türlü dizginleyemediğim kişilik özelliklerimden biri.</p>

  <p>Bu nedenle, genetik olarak sizin de bu özellikten etkilenmiş olmanız büyük bir olasılıktı.</p>

  <p>Ama görüyorum ki, bu konuda benim yanlışlarımı yapmıyorsunuz.</p>

  <p>Hiç de sıradan bir kişiliğiniz olmadığı halde, aşırılıkların insanın kişiliğini saptırıcı ve yok edici cazibesine hiçbir zaman kapılmadınız.</p>

  <p><b>Oysa aşırılık, bir davranış biçimi olarak beni her zaman cezbetmiştir:</b></p>

  <p>Bilmiyorum bu <b>çekiciliğin</b> altında, <b>başkalarından farklı olmak arzusu</b> mu yatıyordu?</p>

  <p>Acaba insan, <b>aşırılıklarda dolaşarak,</b> kendisinin başkalarından farklı olduğunu mu kanıtlamak ister?</p>

  <p>Ya da en azından ben bu nedenle mi, yani başkalarından farklı (ve dolayısıyla üstün) olduğumu kanıtlamak için mi <b>aşırılıklara</b> kayıyorum?</p>

  <p>Çevremizde pek çok aşırılık görüyoruz.</p>

  <p>Bunların bir bölümü “normal sınırlar” içinde.</p>

  <p>Zaman zaman kendimi yapmaktan alıkoyamadığım aşırılıkları düşündüğüm zaman şöyle bir liste aklıma geliyor:</p>

  <p><b>Hiç yalan söylememek, bazen bütün günü sadece spor yaparak geçirmek, uyku ile yitirilen zamanı en aza indirmek, yaşamı gecede iki saat uykuyla sürdürmek, hiç et yememek, bazen bütün günü sadece kitap okuyarak geçirmek, yemek yemeyi bütünüyle kesmek, asgari kaloriyle bir deri bir kemik olarak yaşamak, sadece çikolata yiyerek beslenmek</b> gibi.</p>

  <p>Bu liste biraz daha zorlanarak, şunlar da eklenebilir: Sporda antrenmanı herkesten fazla yapmak, herkesten fazla kitap okumak, yatılı okulda herkesten fazla yemek yemek, yazın bütün günü güneşte geçirmek ve marsık gibi yanmak, denizden hiç çıkmamak, sinemalarda oynayan hiçbir filmi kaçırmamak ve sinemadan hiç çıkmamak, sürekli su içmek, günde altı litrenin altına düşmemek.</p>

  <p>Bana kalırsa bu davranış biçimi, yani <b>aşırıya kaçmak,</b> genel olarak olmasa bile, zaman zaman ve bazı konularda tüm aile bireylerimizi etkisi altına alan bir özellik galiba.</p>

  <p>Bir felsefe öğretmeni olduğu için, insan psikolojisini çok iyi bilen ve bu bilgisini çocuklarını yetiştirmekte de kullanan annem bana sık sık, <b>“Aman oğlum,”</b> derdi, <b>“Ne ifrat, ne tefrit.”</b></p>

  <p><b>İfrat aşırı çok</b> demek, <b>tefrit</b> de onun tam tersi, yani <b>aşırı az.</b></p>

  <p>Annem, bana, <b>Aman oğlum, aşırılıklardan kaçın,</b> demek istiyordu. <b>Ne lüzumundan fazla, ne de gereğinden az!</b></p>

  <p>Acaba neden sık sık bu tür bir uyarıya gerek duyuyordu?</p>

  <p>Bende <b>aşırılıklara doğru bir eğilim</b> mi sezmişti?</p>

  <p>Yoksa <b>aşırıya kaçma eğiliminin</b> ailemizin genetik bir özelliği olduğunu mu düşünüyordu?</p>

  <p>Çağdaş genetik bilimi, <b>risk alma, tehlikeye atılma</b> ve benzeri insan davranışlarını bile düzenleyen genlerimiz olduğunu söylemiyor mu?</p>

  <p><b>Annemin son derece sakin kişiliğine karşın, babamın çok atak olduğu, bu yüzden de öğretmen ve yönetici olarak Milli Eğitim Bakanlığı çevresiyle sık sık çatışmaya girdiği, ailemizin çok bilinen ve çok konuşulan bir gerçeğiydi.</b></p>

  <p>Annem belki de bu gerçeği en acı biçimde yaşayanlardan biri olarak, <b>ne ifrat ne tefrit</b> sözleriyle ağabeyimi ve beni, babamızdan aldığımızı düşündüğü <b>aşırılık genlerinin</b> etkilerinden korumaya çalışıyordu.</p>

  <p>Tam bu noktada ona öylesine hak veriyorum ki.</p>

  <p>Daha bebek olduğunuz dönemlerde sizlere bakarken içim burkulurdu, benim aşırılıklara yönelik tutum ve davranışlarımı almışsınızdır, diye.</p>

  <p>Ama siz hem sıradan olmayan hem de aşırılıklara kaçmayan olgun kişilikler geliştirdiniz.</p>

  <p>Belki de hayatımda tanıdığım en dengeli insanlardan biri olan annenizden aldığınız genleriniz sayesinde.</p>

  <p>Evet, annemin beni aşırı davranışlardan korumak istediğinde ve bu isteğini ben de baba olunca çok iyi anladığımda kalmıştık.</p>

  <p>Annem, aşırıya kaçmamam konusunda beni çok sık uyarırdı.</p>

  <p><b>Ama çocukluğunda, hele hele buluğ çağında anne-baba sözü dinleyen kim?</b></p>

  <p>Bir yandan arkadaşlarına gösteriş yapma, onlara caka satma hevesi, öte yandan buluğ çağının kendini kanıtlama sorunları, beni bir aşırılıktan ötekine iterdi âdeta.</p>

  <p>Bir bakardınız, bir hafta neredeyse hiç uyumadan, <b>Pardayyanlar</b>’ın on cildini birden bitirmişim, üstelik de adları ve olayları ezberleyerek.</p>

  <p>Sonra bir de bakardınız ki, Vahdettin’in köşkünün bahçesinde kimsenin çıkmaya cesaret edemediği en uzun çam ağacının, en yüksek, dolayısıyla en ince ve en tehlikeli dallarında, rüzgârın etkisiyle sallanıp duruyorum.</p>

  <p>Sanıyorum sadece annemin değil, babamın da deneyimli gözleri, ailemizdeki bu <b>aşırıya kaçma</b> eğilimini hem ağabeyimde, hem de bende derhal fark etmişti.</p>

  <p><b>Bu nedenle de, bizi fazla kısıtlamadan ve sınırlamadan, aşırılıkların tehlikelerinden korumaya çalışıyorlardı.</b></p>

  <p>Bu çok zor bir işti tabii.</p>

  <p>Hem çocukların özgür ve özerk bir kişilik geliştirmelerine yardımcı olacaksın, hem de onları <b>aşırılıklara kayma eğilimlerinin</b> tehlikelerinden koruyacaksın.</p>

  <p><b>Yani hem tehlikeli işler yapmalarını engelleyeceksin, hem de bunu mantık çerçevesinde onları ikna ederek yapacaksın ki, kişilikleri zedelenmesin.</b></p>

  <p>İtiraf etmeliyim ki, bir baba olarak sizleri yetiştirirken, benim de karşılaştığım en önemli açmaz buydu.</p>

  <p class="seperator">***</p>

  <p>Bütün içtenliğimle, bizim ailenin <b>aşırılıklara eğilimli olma</b> tutumunu, toplumsal ve öğrenilmiş bir davranış olmaktan çok, genetik ve bireysel bir özellik olarak görüyorum.</p>

  <p>Bunun nedeni sadece, aile içinde bize verilen ve <b>aşırılıklardan sakınmayı öğreten</b> başarısız eğitim değil.</p>

  <p>Bizim zamanımızda, bireyin <b>aşırılıklara kaçması</b> konusunda toplumun özendirici etkisi de bugün olduğu kadar fazla değildi.</p>

  <p>Yani, toplumun <b>çocuklara ve gençlere yönelik yarışmacılığı ve rekabeti özendirici tutumu</b> bizim zamanımızda, sizin zamanınızda olduğu kadar keskin ve belirgin değildi.</p>

  <p>Siz yetişirken, bizim olduğumuzdan çok daha fazla kışkırtıcı ve saptırıcı etkilere açıktınız.</p>

  <p>Bu açıdan, dengeli kişilik konusundaki başarınız, bizim kuşağa göre çok daha büyük.</p>

  <p>Örneğin, bugün ilkokuldan, üniversiteye dek tüm eğitim sistemine egemen olan <b>yarışmaya ve rekabete dayalı sınav sistemi</b> bizim zamanımızda yoktu.</p>

  <p>Bu nedenle de bizim kuşaklar sizinki kadar rekabetçi, yarışmacı ve dolayısıyla, <b>karşılaştırılmalı olarak başarıya yönlendirilmiş</b> biçimde yetiştirilmediler.</p>

  <p>Sanıyorum, bireylerin başarılarının birbirleriyle karşılaştırmalı olarak değerlendirilmesi, onların <b>mukayeseli başarı</b> kavramı, dolayısıyla <b>başkalarından daha iyi olmak, en iyi olmak</b> gibi hedefler çerçevesinde <b>aşırıya yönelmelerine</b> yol açıyor.</p>

  <p>Sonuç olarak, sevgili kızlarım, <b>aşırıya kaçma</b> konusunda, sizlerin, bizlerden yani anne-babalarınızdan daha fazla bir <b>çekicilikle</b> karşı karşıya olduğunuzu düşünüyorum.</p>

  <p>Hem ailenizden gelen özelliklerden dolayı <b>genetik olarak</b> aşırılıklarda dolaşan davranış biçimlerine yatkın olduğunuz, hem de <b>toplumsal olarak</b> bu yatkınlığınızın pekiştirildiği kanısındayım.</p>

  <p>Daha ilkokula bile girerken sınavda başarılı olmanızın beklenmesi, ortaokula devam etmek için yeniden sınav kazanmanızın gerekmesi, üniversite aşamasında ise artık tam bir işkenceye dönüşen bir sistemle yeniden ölçülmeniz, arkadaşlarınızla karşılaştırmalı olarak sınanmanız, sizi sürekli olarak <b>arkadaşlarınızla yarışmaya</b> ve davranış biçimi olarak da <b>aşırılıklara</b> itiyor.</p>

  <p>Bu nedenle, <b>aşırılıkların dayanılmaz cazibesi</b> başlığını taşıyan bu mektubumu çok dikkatle okumanızı öneririm.</p>

  <p>Böylece size çok doğal gelen <b>dengeli bir kişilik sahibi olmanızın</b> ne denli zor ve ne büyük bir başarı olduğunu daha iyi algılayacaksınız.</p>

  <p class="seperator">***</p>

  <p><b>Gençlerin fazla enerjilerini olumlu biçimde kullanmalarını sağlamanın en iyi yollarından biri onları spora yöneltmektir.</b></p>

  <p>Aynı derecede etkin ve olumlu bir başka yol da onları sanatsal etkinliklere yönlendirmektir.</p>

  <p>Anne-babamız da bizi sürekli olarak sanata ve spora özendirirlerdi.</p>

  <p>Bu <b>olumlu yönlendirmenin</b> ağabeyimin hayatına mal olacağını bilmiyorlardı tabii.</p>

  <p>Evet ne bende ne de ağabeyimde sanatsal bir eğilim oluştu.</p>

  <p>Ağabeyim bir ölçüde edebiyata girdi.</p>

  <p>Şiir, öykü ve anı yazardı.</p>

  <p>Ama asıl etkinlikleri spor alanında idi.</p>

  <p>Yüzme, kürek, eskrim, boks ve son olarak da dağcılık.</p>

  <p>İlgilendiği bütün sporları lisanslı olarak ciddi biçimde yapardı.</p>

  <p>Futbol takımı olarak Galatasaray’ı tutardık ağabey kardeş, ama ilgilendiği spor dallarının hepsi Galatasaray kulübünde olmadığı için, Fener ve Beşiktaş’ta da çalışırdı.</p>

  <p>Örneğin eskrimi Beşiktaş’ta yapardı.</p>

  <p><b>Dağcılık konusunda hem Türkiye’den sertifikaları, hem de Avusturya’dan brövesi vardı.</b></p>

  <p>Manisa Dağcılık Kulübü üyesi idi.</p>

  <p>Bir gün <b>Aladağlar’ın Demirkazık Tepesi</b>’ne tırmanırken düştü öldü.</p>

  <p>İstanbul Teknik Üniversitesi Mimarlık Fakültesi son sınıfında okuyan, henüz 21 yaşında bir öğrenci idi.</p>

  <p>Onu ölüme, dağcılıkla ilgili <b>üç kuralı birden ihlal etmesi</b> götürmüştü:</p>

  <p>Birinci olarak, <b>dağcılık mevsimi</b> dışındaki bir ayda, Eylül ayında tırmanmaya başlayarak çok önemli bir kuralı bozmuştu.</p>

  <p>İkinci olarak, tırmanmaya sadece iki kişi giderek belki mevsim kuralından bile daha önemli bir kurala karşı gelmişti.</p>

  <p>Çünkü dağcılıkta en az üç kişilik bir grupla tırmanma takımı oluşturulabilirdi.</p>

  <p>Üstelik yanındaki <b>ikinci adam</b>, ilk kez bir dağa tırmanıyordu, yani tümüyle deneyimsizdi.</p>

  <p>Üçüncü olarak <b>Demirkazık</b> tepesine <b>batı cephesinden</b> tırmanmak geleneği yoktu, bu cephenin dağcılar için çok uygun olmadığı düşünülürdü.</p>

  <p>Ağabeyim <b>bir ilki gerçekleştirmek için</b> batı cephesinden tırmanmaya karar vermişti.</p>

  <p class="seperator">***</p>

  <p>Ağabeyimin ölümünden kısa bir süre sonra babamla birlikte vapurla Köprü’den Kadıköy’e geçiyorduk.</p>

  <p>Babam tam anlamıyla yıkılmıştı.</p>

  <p>Çünkü ağabeyim onun sadece oğlu değil, aynı zamanda felsefe-mantık-sosyoloji konularında yetiştirdiği bir öğrencisiydi ve babam her zaman, onun, gördüğü en iyi öğrenci olduğunu söylerdi.</p>

  <p>Ben biraz da babamla konuşabilmek, onun sıkıntılı havasını dağıtabilmek için anlamsız bir konuda, bana bisiklet alınması konusunda ısrar ediyordum.</p>

  <p>Babam ise evimizin bulunduğu <b>Çarşıkapı</b>’da, ana cadde üzerinde oturduğumuzu, (artık yazları <b>Çengelköy</b>’deki <b>Vahdettin</b>’in köşküne gitmiyorduk kiracı olarak) mahallede bisiklete binecek yer olmadığını, bu nedenle de bisiklete binmemin beni hem sandığım kadar eğlendirmeyeceğini hem de çok tehlikeli olduğunu söylüyordu.</p>

  <p>Ben de, çocuklarını <b>demokrat olarak</b> yetiştirmek isteyen anne-babalara karşı bütün çocukların kullandığı o <b>hak ve eşitlik istismarı</b> mantığıyla, <b>“Babacığım bırakın bunu ben kendim deneyerek öğreneyim,”</b> diye ısrar ediyordum.</p>

  <p>İşte o zaman babam bütün ömrüm boyunca unutmayacağım bir cümle söyledi:</p>

  <p><b>“Oğlum,”</b> dedi, <b>“Zeki insan başkalarının deneyimlerinden yararlanmasını bilen insandır.”</b></p>

  <p>Sonra biraz da sesi titreyerek ekledi: <b>“Bak ağabeyin kendisi denemeye kalktı, ne oldu?”</b></p>

  <p class="seperator">***</p>

  <p>Aslında ağabeyim ne denli aşırılıklarının, ne denli kötü rastlantıların kurbanı olmuştu, şimdi bile bunu çok iyi değerlendiremiyorum.</p>

  <p>Ama babamın söylediği söz çok önemli idi: Zeki insan başkalarının deneyimlerinden yararlanan insandır.</p>

  <p>Ailemizin yaşadığı trajedi bir yana, insanlık da hakikaten bilgi birikimi üzerine gelişmiyor mu?</p>

  <p>Gerçekten de başkalarının deneyimlerine dayanarak gelişmese idik, bugün uzaya gidebilir miydik?</p>

  <p>Kendimizden başka kimseye güvenmeseydik, her şeyi bizzat kendimiz yapmaya ve denemeye kalksaydık, bugün belki hâlâ durmadan tekerleği yeniden icat ediyor olurduk.</p>

  <p><b>Sevgili kızlarım, şimdi bizden kilometrelerce uzakta, kendinizi yetiştirmek için çalışıp didinirken kimbilir o gurbet ellerde ne tehlikeler bekliyor sizi!</b></p>

  <p><b>Trafik kazalarından sapık insanların saldırılarına, sağlık sorunlarından, eğitimdeki güçlüklere kadar görünen ve görünmeyen ne çok tehdit ve tehlike var karşınızda.</b></p>

  <p><b>Bütün bu acımasız ortamda tek güvenceniz dengeli, akıllı, zeki kişiliğiniz.</b></p>

  <p><b>Size güveniyorum.</b></p>

  <p><br /></p>

  <p><i><b>Aşırılıkların tadını da, acısını da yaşamış olan babanız.</b></i></p>
</body>
</html>
