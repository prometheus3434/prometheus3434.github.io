<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="tr">
<head>
  <link href="../Styles/styles.css" rel="stylesheet" type="text/css" />

  <title>Kızlarıma Mektuplar</title>
</head>

<body>
  <h2>Doruğa Çıkmanın Keyfi</h2>

  <p>Sevgili ikiz canlarım benim,</p>

  <p>Başarı haberleriniz art arda geldi.</p>

  <p>Bugüne dek bir karabasan gibi hayatınızı karartan <b>doktora yeterlik sınavlarını</b> büyük bir başarıyla vermişsiniz.</p>

  <p>Önce <b>Ebru</b>, sonra da <b>Elif</b>.</p>

  <p>Bunun ne büyük bir başarı olduğunu, ne kadar ter ve göz nuruna mal olduğunu, oralarda ben de eğitim gördüğüm için, çok iyi anlıyorum.</p>

  <p>Bu başarının ardındaki bitmez tükenmez çalışma saatlerini, uykusuz geçen geceleri ve insanı bunaltan stresi çok iyi bilirim.</p>

  <p>Evet, böylece, diplomalarınızı alacağınız <b>doruktan</b> bir önceki aşamaya eriştiniz.</p>

  <p>Hemen annenizle birlikte enfes bir sofra donattık, sizleri anarak kendimize nefis bir ziyafet çektik ve başarınızı kutladık.</p>

  <p>Tabii bu arada bizim de size olan özlemimiz, eski deyimle <b>hasretimiz doruğa</b> çıktı.</p>

  <p>Bu mektupta <b>doruk</b> sözcüğünün bana anımsattıklarını sizlerle paylaşmak istiyorum.</p>

  <p><b>Doruk!</b></p>

  <p>Ya da eski deyimle, <b>zirve!</b></p>

  <p>Bugün size <b>doruğa çıkmanın keyfi, orada durmaktan daha büyüktür</b> diyeceğim dünya güzeli kızlarım benim.</p>

  <p>Böylece belki, doktora diplomalarınızı almaya doğru yaptığınız bu yorucu çalışmalar sırasındaki stresli yaşamınızda bazı konulara dikkatinizi çekebilir, yaşam kavgasını daha kolay göğüslemenize yardımcı olabilirim umudu içindeyim.</p>

  <p class="seperator">***</p>

  <p>Sevgili kızlarım, bilirsiniz bizim evde dağcılık terimleri ve konuları hüzünlü anıları gündeme getirdiği için konuşmalarımızda pek yer almazdı.</p>

  <p>Siz, <b>Demirkazık</b> tepesine tırmanırken düşüp ölen <b>Engin</b> amcanızı tanımadınız.</p>

  <p>Ağabeyiniz de tanımadı, anneniz de.</p>

  <p>Anneniz ve ağabeyiniz, rahmetli anneme yetiştiler.</p>

  <p>Annem de ağabeyimden söz etmeyi pek sevmezdi.</p>

  <p><b>Allah düşmanıma bile evlat acısı vermesin.</b></p>

  <p>Ben yaşamda pek çok acıyı, pek çok felaketi yaşadım, birçoğuna da tanık oldum.</p>

  <p>Sanıyorum, bir insanın karşılaşacağı en büyük acı, kendi çocuğunun öldüğünü görmesidir.</p>

  <p>Çünkü bir annenin ya da bir babanın kendi çocuğunun ölümünü yaşaması, bir anlamda, doğa kurallarına bile aykırı.</p>

  <p>Herkes doğal ömrünü yaşasa, çocukların, anne-babalarının ölümünü görmeleri gerekiyor.</p>

  <p>Bu nedenle sadece <b>ağlarsa anam ağlar, kalanı yalan ağlar</b> sözünün ifade ettiği, anne-babanın evladına duyduğu sevgi bağlamında değil, sadece bir çocuğun yetiştirilmesi için verilen emeklerin toplamının o sevgiye eklediği bağlılık anlamında da değil, salt doğal anlamda bile, <b>evlat acısı dayanılmazdır.</b></p>

  <p>Ben bile rüyalarımda yıllarca onun ölmemiş olduğunu, bir gün saklandığı uzak bir kentten eve döndüğünü gördüm.</p>

  <p>Benim ‘anne-baba ailemi’ o acı yıktı.</p>

  <p>Benim yüreğimi de sadece <b>ağabey acısı</b> değil, <b>yıkılan anne-baba ailemin sızısı</b> da dağladı.</p>

  <p>Siz de bu gerçeği iyi bildiğiniz için, ağabeyim ve dağcılık, ortak sohbet konularımız arasında hiçbir zaman ağırlıklı bir yere sahip olmadı.</p>

  <p><b>Sadece kimi zaman değinilip geçilen bir hüzün nağmesi olarak kaldı ağabeyim ortak yaşamımızda.</b></p>

  <p class="seperator">***</p>

  <p>Size içimi dökmek için başladığım bu mektup, <b>iç dökme</b> sınırlarını aşıp, <b>kendine acıma</b> noktasına varmaya başladı.</p>

  <p>Hiç kuşkusuz bir insanın başına gelenlerden dolayı kendi kendine acıması ve bu duygusunu sevdikleriyle paylaşması da bir gereksinme, zaman zaman hepinizin yaşadığı bir gerçek.</p>

  <p>Ama işi uzatmamak gerek.</p>

  <p>Hiç kimse, ne denli severse sevsin, duygularını ne denli paylaşırsa paylaşsın, bir başkasının kendi kendine acıma sızlanmalarına uzun zaman tahammül etmez, etmek istemez.</p>

  <p>Zaten ben de bu mektupları <b>duygu sömürüsü yapmak,</b> ya da <b>mazohist bir tutum içinde kendi yazgıma ağlayıp bunu sizlerle paylaşmak</b> için yazmıyorum.</p>

  <p>Tam tersine, kendinden ve yaşamından oldukça memnun bir insan olarak, sizlere duyduğum sevgiyi ve özlemi iletmek ve bu arada yaşam deneyimlerimi ve bilgi kırıntılarımı sizlerle paylaşmak için yazıyorum.</p>

  <p class="seperator">***</p>

  <p>Evet <b>doruk</b> diyorduk:</p>

  <p>Bir dağın en yüksek noktası.</p>

  <p>Aslında bir dağcı terimi.</p>

  <p>Ama <b>erişilebilecek en tepe nokta</b> anlamında kullanılıyor daha çok.</p>

  <p>Örneğin başarı için, daha doğrusu başarıyı tanımlamak için kullanılan, <b>mesleğinde doruğa ulaştı,</b> gibi bir cümle içinde anlam kazanıyor.</p>

  <p>Bir maç, bir yarışma ya da bir piyango çekilişi gibi ilginç olayları aktarırken, çözüme ya da sonuca ulaşılmadan önceki saniyelerde, radyo ve televizyon sunucuları, <b>heyecan dorukta,</b> derler.</p>

  <p>Bir öğrenci için, sınav öncesi <b>heyecan doruktadır.</b></p>

  <p>Yine bir öğrencinin eğitimin <b>doruk noktası,</b> diplomasını aldığı andır.</p>

  <p>İnsanların cinsel yaşamını inceleyen bilim insanları, <b>orgazm</b> olayını, sevişmeden alınan zevkin <b>doruk noktası</b> olarak tanımlıyorlar.</p>

  <p>Bir politikacı için ise <b>doruk,</b> seçimi kazandığı andır.</p>

  <p><b>Doruk,</b> insandan insana, durumdan duruma değişir.</p>

  <p><b>Doruk,</b> hamile bir kadın için bebeğini eline aldığı an; aşk ateşiyle kavrulanlar için <b>vuslat</b>; bir sporcu için ise birinciliğe ulaştığı andır.</p>

  <p>Sevgili <b>Elif</b> ve <b>Ebru</b>, 1998 yılında <i>Nokta Dergisi’</i>nin <b>Doruktakiler</b> adlı ödülünü aldığım zaman bana, <b>“Ne hissediyorsun?”</b> diye sormuştunuz; anımsıyor musunuz?</p>

  <p>Ben de size, <b>“Şu anda hiçbir şey hissetmiyorum. Çünkü dorukta olmanın tadı bir an ile ölçülmez. Asıl tat, doruğa ulaşmak için gösterdiğin çabalar sırasında aldığın zevkte ve oraya vardıktan sonra da, dorukta olma bilincinin verdiği doyumda yatar,”</b> demiştim.</p>

  <p>Şimdi size bu sözümü açmak istiyorum.</p>

  <p class="seperator">***</p>

  <p>Birinci olarak sizlerle paylaşmak istediğim gerçek şu: <b>Doruk</b> sözcüğü genellikle bir durumu belirtir ama, bunun toplum içinde, ya da bireysel olarak yaşanması, aslında bir an kadar kısadır.</p>

  <p><b>Örneğin, öğretim sürecinin “doruğu” olan “diploma”.</b></p>

  <p>Uzun bir tören, ondan sonra da görkemli bir kutlama eğlencesi bile yaşansa, diplomanın alındığı andır, olayın <b>doruk</b> noktası.</p>

  <p>Kimi öğrenciler için, bu tören bile yoktur: Sadece ilan edilen sonuçlardan “mezun olunduğu” öğrenilir, o kadar.</p>

  <p>Listeye tek bir bakış, tek bir an, ondan sonra, o anda pek keyfine bile varılamayan bir bilinç: “Mezun oldum”, ya da “Sınıfı geçtim” bilinci.</p>

  <p>Ondan sonra, yeniden, yeni bir dönemin başlaması, yine bitmez tükenmez dersler, sınavlar, notlar, ve bir gün yine bir <b>doruk</b>:</p>

  <p>Yeni bir diploma daha.</p>

  <p>Adeta sonsuz bir savaşımın soluklanma noktalarıdır diplomaların simgelediği <b>doruklar.</b></p>

  <p>Ö<b>rneğin, bir tiyatro oyununun ya da bir konserin bitişi:</b></p>

  <p>Alkışlar, “bravolar” ne denli uzun sürerse sürsün, sanatçı için <b>doruk</b>, saniyeler, bilemediniz, dakikalarla sınırlıdır.</p>

  <p>Ondan sonra yine bitmez tükenmez çalışma saatleri, günleri ve hatta haftaları, ayları, yılları.</p>

  <p>Yeni bir konsere, ya da yeni bir gösteriye kadar.</p>

  <p>Bir sanatçı için de <b>doruk</b>, aynen bir öğrencinin yaşamında olduğu gibi, önündeki öteki doruklara giderken yaşanan bir anlık “teneffüstür”:</p>

  <p>Ömür tüketen çalışmaların ödülünün alınabildiğini gösteren bir anlık doyumu simgeleyen bir “ara”.</p>

  <p><b>Örneğin vuslat:</b></p>

  <p>Ne denli uzun sürerse sürsün, iki sevgilinin buluşması, birleşmesi, bütünleşmesi, saatlerle de ölçülse, hatta günlerce de sürse, sonunda tükenen, tükenmeye mahkûm, sınırlı bir zamanla ölçülür.</p>

  <p>Sonra o kaçınılmaz ayrılık.</p>

  <p>Sonra yeniden özlem.</p>

  <p>Bir türlü tadına doyulamayan, bir türlü pençesinden kurtulunamayan o aşk.</p>

  <p>Yeniden bitmez tükenmez bekleme süreleri.</p>

  <p>Sonra bir gün yeniden <b>kavuşma.</b></p>

  <p>Yeni bir <b>doruk.</b></p>

  <p class="seperator">***</p>

  <p>Sevgili kızlarım,</p>

  <p>“Uzun lafın kısası”, diyorum ki, <b>doruk</b> bir andır.</p>

  <p><b>Ama ona varmak için yaptığınız çalışma, ya da kavuşma öncesinde heyecan içinde geçirdiğiniz ve size sonsuz gibi gelen saatler, aslında o beklenen “doruğun”, o diplomanın o alkışların, ya da o “vuslatın” asıl güzelliği değil midir?</b></p>

  <p>Bence, sevgiliyi beklerken, ya da aşkınıza kavuşmaya giderken yaşanan heyecan, cinsel hazzın doruğuna ulaşılan o andan daha keyiflidir.</p>

  <p>Ders çalışırken, hayal edilen diplomanın getireceği özgürlük ve bağımsızlık özlemi, diploma töreni anından daha anlamlıdır.</p>

  <p>Bir kitabı yazarken, ya da bir oyuna çalışırken, o kitabın ya da oyunun bittiğinde alacağınız doyumu düşünmek, birkaç dakikalık alkıştan ya da kısa bir övgü yazısından çok daha uzun ve bu nedenle de doyum düzeyi çok daha yüksektir.</p>

  <p>Bir yazar, bir sanatçı, bir bilim insanı, bütün bir ömür boyunca çalışır.</p>

  <p><b>Doruğa ulaşmak için değil, kendisi için.</b></p>

  <p>Çalışmaktan zevk aldığı için.</p>

  <p>Sonra bir gün bakmış ki, <b>dorukta.</b></p>

  <p><b>Dorukta</b> olduğu için yapılan tören, tutulan alkış, aynen, bir <b>cinsel doruk noktasının</b> saniyelerle ölçülen süresi kadar bir anlam taşır.</p>

  <p>İşin asıl keyfi, öncesinde ve sonrasındadır.</p>

  <p><b>Öncesinde</b>, yaptığı işten, çalışmaktan, birikimini artırmaktan, kendini eğitmekten, sevgiliye kavuşmak için çaba göstermekten zevk almak.</p>

  <p><b>Sonrasında</b>, yaşadıklarını yeniden duyumsamak, <b>dorukta</b> olmanın, oraya varmak için sarf ettiği çabaların tadını düşünmek, <b>doruktaki ânı,</b> aynen cinsel hazzın doruğuna ulaştığı an gibi, defalarca belleğinde yeniden, yeniden yaşamak.</p>

  <p>Sevgili kızlarım.</p>

  <p>Bedeli ödenmeyen başarının ne tadı olur, ne keyfi, ne de anlamı.</p>

  <p><b>Vuslat</b> için de çaba sarf edeceksin, diploma için de, alkışlar için de.</p>

  <p>Bütün bunları da <b>doruk</b> için değil, kendin için, belki de <b>aşkın</b> için yapacaksın.</p>

  <p>Bu <b>aşk</b>, bir insan ya da bir sanat, bir meslek olabilir.</p>

  <p>Ama hiç unutmayın ki aşkın ve aşkına kavuşmanın tadı, ancak ona ulaşmak için gösterdiğiniz özveri ile birlikte artar.</p>

  <p>Bu ilkenin başkaları için de geçerli olduğunu, karşınızda, aşkı olarak sizi gören insanlar için de doğru bir yargıyı yansıttığını unutmayın.</p>

  <p>Unutmayın ki, size yeterince çabalamadan, yeterince özveri göstermeden ulaşanlar, değerinizi asla bilmezler.</p>

  <p>Hele hele erkekler.</p>

  <p>“Kolay kadın”, “ucuz kız” kavramları, sadece erkek ve yaşlı egemen feodal kültürün kalıntıları değil, aynı zamanda, evrensel bir ilkenin, <b>bedeli ödenmeden elde edilen hazinenin değerinin bilinmemesinin de bir yansımasıdır.</b></p>

  <p class="seperator">***</p>

  <p>Evet sevgili yavrularım, nereden nereye geldik yine.</p>

  <p>Aslında söylemek istediğim açık:</p>

  <p><b>Doruk, dorukta olmak, doruğa erişmek,</b> ister toplumsal, ister siyasal, ister cinsel anlamda, isterse ekonomik alanda olsun, bir <b>an</b> değil, bir <b>süreçtir.</b></p>

  <p>Bunu böyle algılayan <b>yaşamın tadını</b> çıkarır.</p>

  <p>Aynen lezzetli bir lokmanın bir anda “lup” diye yutulması ile, uzun uzun çiğnenmesi ve tüm tadının bilincine varılması arasındaki fark gibidir <b>doruğu</b> bir <b>an</b> ya da bir <b>süreç</b> olarak algılamak.</p>

  <p><b>Doruğa vardığımız</b> ânı, ya da bu ânın, toplumca kabul edildiği törensel olguyu küçümsemiyorum.</p>

  <p>Ama o âna varmak için geçen zaman süresinde aldığımız zevki de yadsımayalım.</p>

  <p>Aynen <b>doruk sonrası, dorukta olmanın</b> ya da <b>doruğa erişmiş bulunmanın bilincine sahip olmanın</b> bize verdiği doyumu tüm zerrelerimizde duyumsamak gibi.</p>

  <p><b>Vuslatı küçümsemeyelim, cinsel hazzın doruk noktasını yadsımayalım, ama sevgiliyle buluşma öncesindeki heyecanın tadını, keyfini ve buluşma sonrası, buluşmadaki doyumun bilincini yeniden yaşamayı da unutmayalım.</b></p>

  <p><b>Her sanat ve edebiyat yapıtının dışavurulduğu, yaratıcısının elinden çıktığı, toplumla buluştuğu andaki hazzı küçümsemiyorum.</b></p>

  <p><b>Ama o yapıtın üretilmesi sırasındaki heyecanın lezzetini de yeterince algılamayı öneriyorum.</b></p>

  <p><b>Bir kitabı okurken, bir konseri dinlerken alınan keyfi reddetmiyorum, ama sonradan o kitabı, o konseri anımsamanın daha uzun ve dolayısıyla daha büyük bir zevk verdiğini vurgulamak istiyorum.</b></p>

  <p>Aslında size, yaşamın tadını çıkarmayı, bu çirkin dünyadaki güzellikleri biraz daha bilinçli yaşamayı öneriyorum yukardaki satırlarla.</p>

  <p>Söylemesi benden, uygulaması sizden.</p>

  <p>Son bir uyarı daha:</p>

  <p><b>Bilmek, yapmak için yeterli değildir.</b></p>

  <p><b>Yaşamın keyfini çıkarmak, insanın kendi kendini eğiterek öğrenebileceği bir sanattır.</b></p>

  <p>Ben sadece size bunun ipuçlarını vermeye çalıştım bu mektupta.</p>

  <p>Hasretle gözlerinizden öpüyor, o gurbet ellerde kendinizi yetiştirme savaşımınız içinde yaşamdan tat almayı da ihmal etmediğinizi umuyorum sevgili kızlarım.</p>

  <p><br /></p>

  <p><i><b>Yaşamın tadını, doruklarda değil, normal yaşamın günlük akışında yakalamaya çalışan babanız.</b></i></p>
</body>
</html>
