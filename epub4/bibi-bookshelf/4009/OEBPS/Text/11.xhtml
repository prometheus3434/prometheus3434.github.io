<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="tr">
<head>
  <link href="../Styles/styles.css" rel="stylesheet" type="text/css" />

  <title>Kızlarıma Mektuplar</title>
</head>

<body>
  <h2>Aşırılığın Azı Karar Çoğu Zarardır</h2>

  <p>Sevgili kızlarım,</p>

  <p>Sadece çocuklarımız olarak değil, Türkiye’ye ilerde önemli katkılarda bulunacağını umut ettiğimiz genç kuşağın değerli temsilcileri olarak da çok sevdiğimiz gençler.</p>

  <p>Yaşamıma anlam ve umut katan ikizlerim.</p>

  <p>Bakın, bir önceki mektubumda <b>aşırılıkların dayanılmaz çekiciliğinden</b> söz ederken nerelere geldim, ne hüzün verici konulara değindim.</p>

  <p><b>Aslında benim o mektuptaki amacım, yaşamım boyunca kendi yaptığım aşırılıkları ve bu aşırılıklardan dolayı başıma gelenleri size aktarmaktı.</b></p>

  <p>Böylece belki de, <b>zeki kızlar olarak benim deneyimlerimden yararlanın, benim yaptığım hataları yapmayın,</b> demek istiyordum sizlere.</p>

  <p>Bu mektupları size yazmaktaki amacım <b>nasihat etmekten çok, paylaşmak: Özellikle de kendi yaptığım hataları sizlerle paylaşmak.</b></p>

  <p>Şimdi bu konudaki ikinci mektubu, doğrudan doğruya kendi deneyimlerimi size aktarmak için yazıyorum.</p>

  <p>Böyle metinlerde âdettir. itiraflara önce ilk deneyimle başlanır:</p>

  <p>Örneğin aşk konusunda mı yazıyorsunuz, önce <b>ilk aşk</b> anlatılır.</p>

  <p>Bu geleneğe uygun olarak benim de, <b>Anımsadığım ilk aşırılığım şuydu,</b> diyerek söze başlamam gerekir belki de.</p>

  <p>Ama ben öyle yapmayacağım.</p>

  <p>Şu satırları kaleme aldığım 2000’li yılların başında ve altmış yaşımın eşiğinde, bir türlü uslanamadığımı göstermek bakımından, son aşırılığımdan söz edeceğim.</p>

  <p class="seperator">***</p>

  <p>Sevgili kızlarım,</p>

  <p>Biliyorsunuz, bizim aile, sağlık bilinci bakımından oldukça yüksek bir düzeye sahiptir.</p>

  <p>Hepimizin gerek beslenme, gerek günlük yaşam alışkanlıklarımız, <b>akıllı insan önce kendi ruh ve beden sağlığına dikkat eden insandır</b> anlayışına uygun olarak düzenlenmiştir.</p>

  <p>Laf aramızda, bu konuda da sizinle iftihar ettiğimi belirtmeliyim.</p>

  <p>İncecik, zarif siluetleriniz, ara sıra da olsa spor yapmanız, içki kullanmamanız, hep bu <b>sağlıklı yaşam</b> kavramına bağlı güzellikler.</p>

  <p>Birinizin vejetaryen olarak, beslenme konusunda hafifçe <b>aşırılığa doğru</b> meyletmiş ama normal sınırlar içinde kalabilmeyi başarmış olması da, bu <b>sağlık bilincinin güzelliğinden</b> kaynaklanıyor herhalde.</p>

  <p><b>(Tam bu noktada</b> “Kocaman göbekli şişkolar ya da çarpık bacaklı sıskalar da olsaydınız, sizi yine aynen severdim,” <b>dediğimi lütfen anımsayın. Çünkü bu sözüm doğrudur ve her zaman geçerlidir.)</b></p>

  <p><b>İşte bu sağlık bilincinin sonucu, benim her sabah bir saat spor yapmama ek olarak, bu yaştan sonra kilo almamak için yemeğime de dikkat ettiğimi bilirsiniz.</b></p>

  <p>Aynı zamanda çikolataya dayanamadığımın da, aile içindeki herkes gibi siz de farkındasınızdır mutlaka.</p>

  <p>İşte kilo almamak için kalori perhizi yapan, ama çikolatayı da çok seven bir insan ne yapar?</p>

  <p>Eğer genlerinde ve yarım yüzyıl boyunca yaşadığı deneyimlerde <b>aşırılık</b> varsa, kalori perhizi yaparken, hem çikolata yiyebilmek, hem de kilo almamak için, kimi dönemlerde sadece çikolatayla beslenir ve başka hiçbir şey yemez.</p>

  <p>Sonuç?</p>

  <p>Sonuç tam bir felaket tabii:</p>

  <p>Bu saçmalığa isyan eden mide, bir süre sonra hiçbir sıvı ve katı yiyecek kabul etmez olur ve ben kendimi hastanede bulurum.</p>

  <p>Anımsıyorsunuz değil mi, Kuşadası’ndaki tatilden döndüğünüzde evde sizi karşıladığım zaman <b>süt dökmüş kedi gibi</b> durmam hepinizin dikkatini çekmiş ve beni acımasız bir biçimde çapraz sorguya alarak o utanç verici nedenle yattığım hastaneden yeni çıkmış olduğumu itiraf ettirmiştiniz.</p>

  <p>Evet, bu <b>yüz kızartıc</b>ı son aşırılık örneğinden sonra aynı derecede tehlikeli başka bazı örnekleri de anımsayabilirim:</p>

  <p>Aslında bu mektup <b>size karşı işlediğin suçların itirafları</b> olmayacak.</p>

  <p>Doğrudan <b>kendime karşı işlediğim suçların</b> itiraflarına ilişkin bir mektup bu.</p>

  <p>1970’li yıllardaydı.</p>

  <p>Sonradan <i>21. Yüzyılda Türkiye</i> adıyla çok ünlenen kitabımın ilk biçimi olan <i>Türkiye’nin Toplumsal Yapısı’</i>nı yazıyordum.</p>

  <p><b>Siz yeni doğmuştunuz ve annenizin</b> Devlet Planlama Teşkilatı’<b>ndaki kariyerini sürdürebilmesi için, geceleri size benim bakmam gerekiyordu.</b></p>

  <p>Sizi doğurduktan kırk gün sonra, <b>doğum izni</b> bitip işe başladığında şöyle bir iş bölümü yapmıştık annenizle:</p>

  <p>Anneniz saat 23’te size son mamanızı yediriyor ve yatıyordu, sabah 6:30’daki ilk mamanıza kadar.</p>

  <p>Bu arada ağladığınız zaman, kıçınıza pış pış yapmak benim görevimdi.</p>

  <p>Hani ben her olayı önce <b>güya</b> en akılcı bir biçimde çözümler, ondan sonra da <b>sözümona</b> en rasyonel çözümü üretirim ya, bu konuda da öyle yaptım.</p>

  <p><b>Ama bu kez sonuç, musluk tamirine girişip de evi su bastığında tesisatçı çağırdığım, ya da onaracağım diye söküp parçaladığım dolmakalemlerimi bozduğum olayların sonuçlarından farklı gelişti.</b></p>

  <p>Bu kez işe yarayan ve gerçekten işleyen bir model kurabilmiştim.</p>

  <p>Aslında olay çok basit bir gözleme dayanıyordu:</p>

  <p>Çocuğu olanlar bilir, bebek gece ağlayarak uyanınca, (tabii özel bir sıkıntısı ya da hastalığı yoksa) kıçına iki “pış pış,” yaparsın, senin orada olduğunu ve kendisiyle ilgilenildiğini anlayınca yine uyur gider.</p>

  <p>Bu nedenle de çoğu zaman anne-babalar, yataklarından kalkmadan, yani uykularını bölmeden bu işi yapabilmek için bebeğin beşiğini kendi yataklarına bitişik olarak aynı odaya kurarlar ve ağladıkça, uzanıp, kıçlarına iki pış pış yapıp sorunu çözerler.</p>

  <p>Biz sizi ayrı odada yatırmaya karar vermiştik.</p>

  <p>Böylece bağımsız ve özerk bir kişilik geliştirmenize daha ilk günden yardımcı olmaya başladığımızı düşünüyorduk.</p>

  <p>Ama siz ikiz olduğunuz için, özel bir durumunuz vardı tabii:</p>

  <p>Biriniz vızıldamaya başlayınca, eğer yıldırım hızıyla anında müdahale edilmezse, derhal ötekiniz de uyanıyor ve bu kez, tek bebeğin vızıldaması iki bebeğin koro biçimde viyaklamasına dönüşüyordu.</p>

  <p>Her neyse, özet olarak, karnı tok, altı kuru bebeklerin gece bakımı, sadece uyandıklarında ya da uyanır gibi olduklarında, vızıldadıkları zaman kıçlarına iki pış pışla sağlanıyordu.</p>

  <p>Sorun, her vızıldamada, annenin ya da babanın, yatağından kalkması, bir başka odaya giderek, çocuklara pış pış yapması ve gecede iki ya da üç kez yinelenen bu olay sonunda, sabahleyin, uykusunu alamamış ve sersemlemiş bir biçimde kalkmasıydı.</p>

  <p>Yani toplam birkaç saniye, hadi bilemedin birkaç dakika süren ve gecede iki-üç, ya da bilemedin üç-beş kez tekrarlanan bir iş için, bütün gece uykusu berbat oluyordu insanın.</p>

  <p>Bu gerçeği saptadıktan sonra, babanız derhal bir günlük program çizdi.</p>

  <p>Altı ay boyunca hakikaten çok başarılı olan, bu nedenle de gerek kişisel gerekse ailesel yaşamımda gerçekten iftihar ettiğim bir program uygulandı bizim evde:</p>

  <p>Ben saat 17 dolayında Üniversiteden eve geliyor ve hemen yatıyordum.</p>

  <p>6-7 saatlik güzel bir uyku çektikten sonra, saat 23-24 dolaylarında uyanıyor ve sabah işe gidermiş gibi tıraşımı olup, banyomu yapıp, giyinip kuşanıp, çalışma masamın (yani o sırada, salondaki yemek masasının) başına geçiyor ve başlıyordum okuyup-yazmaya.</p>

  <p>Bu arada sizlerden biri vızıldar ya da ağlarsa, ya da ikiniz birden koro halinde viyaklamaya başlarsanız, derhal, büyük bir sukûnetle odanıza gelip “pış pış”ınızı yapmaya başlıyordum.</p>

  <p>Zaten uyanık ve çalışmakta olduğum için, bu görev beni hiç rahatsız etmiyordu.</p>

  <p>Çalışmamı, bir-iki dakikalık kesintilerle, son derece verimli olarak bütün gece sürdürüyordum.</p>

  <p>Tabii anlattığım bu <b>günlük yaşam programı,</b> annenizle benim Ankara’da dostlarımızla çok yoğun olarak yaşamakta olduğumuz bütün sosyal ilişkilerimizi tam anlamıyla engellemişti.</p>

  <p>Ama olsun, hem siz büyüdünüz, hem anneniz, sonraki yıllarda eve büyük mali destek sağlayan kariyerini sürdürdü, hem bağımsız ve özerk kişiliği <b>doğum engeline takılmadan</b> daha da gelişti, hem de benim <b>Türkiye’nin Toplumsal Yapısı</b> adlı kitabımın ilk müsveddesi bitti.</p>

  <p>Şimdi <b>İyi güzel de, aşırılık bu anlattığının neresinde,</b> dediğinizi duyar gibi oluyorum.</p>

  <p>Buraya dek hiçbir aşırılık yok.</p>

  <p>Tersine, müthiş dengeli, karısına da, kendisine duyulmasını istediği saygıyı gösteren bir bilim insanının <b>ikiz çocuk sorunu</b>yla karşılaşan eşini, kendisinin üretim verimliliğini de artırarak nasıl düze çıkardığının başarılı öyküsü var.</p>

  <p>Aşırılık olayı bundan sonra başlıyor:</p>

  <p>Günlük uyku programıyla daha verimli çalıştığımı gördüm ya, artık uyku saatlerimle oynayarak, daha çok çalışmaya ve daha uzun süre uyanık kalmaya ve böylece “daha uzun yaşamaya” yöneldim.</p>

  <p>Aklım sıra, uykuda geçirilen zaman “ölü zaman” olduğu için, daha az uyuyarak, yani ömrümün yaşadığım kadarını daha fazla uyanık geçirerek, kendi irademle, doğanın bana biçmiş olduğu ömrü, <b>uyumadığım süreyi ekleyerek</b> uzatmış oluyordum.</p>

  <p>Hani çok akıllıyım(!) ve çok bilimselim(!) ya, bu işi de gayet bilimsel olarak vücudumu <b>yavaş yavaş alıştırmak suretiyle</b> eski deyimle <b>tedricen</b> yapmaya başladım.</p>

  <p>Gene en iyi siz bilirsiniz, ben uykuyu da çikolata kadar çok severim ve galiba ailenin en çok uyuyan bireyi de benim.</p>

  <p>İşte işe, sizin doğumunuzdan sonra zorunlu olarak azalttığım ve en fazla yedi saate indirdiğim uyku süresini sistematize ederek başladım.</p>

  <p>Yani günlük yaşam programımı yedi saat uykuya göre ayarladım.</p>

  <p>Birkaç ay sonra, süreyi altı buçuk saate indirdim.</p>

  <p>Vücudumun buna da alıştığını düşündüğüm zaman yani yaklaşık altı-yedi ay sonra yarım saat daha azalttım uyku vaktimi.</p>

  <p>Altı saat uykuya alışmam ise çok uzun zaman aldı.</p>

  <p>Daha doğrusu, şimdi itiraf etmeliyim ki, bedenim de zihnim de altı saatlik uykuya doymuyordu.</p>

  <p>Artık yeterince dinlenemiyordum.</p>

  <p>Hemen unutmadan ekleyeyim, tabii bu arada her sabah sistematik olarak bir saat cimnastiğimi de yapmaktaydım.</p>

  <p>O zamanlar bir saat, evin içinde koşardım.</p>

  <p>İşte bu koşullar altında yazıldı o kitapların büyük bir bölümü.</p>

  <p>Üretim verimliliğim hiç de fena sayılmazdı.</p>

  <p>Uyku saatlerini azaltma programım 1977’ye kadar sürdü.</p>

  <p>Artık gecede dört saat uykuyla idare etmeye başlamıştım.</p>

  <p>Böylece bütün yaşamım boyunca gıpta ettiğim, Napolyon gibi az uyuyanlar arasına katıldığımı sanmaya başlamıştım.</p>

  <p>Ama şimdi düşünüyorum da, o sıralarda sık sık başım dönüyor, kimi zaman zihnimi toparlamakta ve dikkatimi odaklaştırmakta güçlük çekiyordum.</p>

  <p>Nihayet beklenen son geldi:</p>

  <p>Bedenim, bu <b>aşırılığa</b> isyan etti:</p>

  <p>Bir sabah, öksüren oğlumu götürdüğüm Hacettepe Hastanesi’nde, hekim arkadaşların, <b>“Yahu çoktandır akciğer filmi çektirmedin, gel bir de sana bakalım,”</b> demeleri sonunda tesadüfen, <b>ciğerimin delinmiş olduğu</b> (tıp dilinde pnömotoraks) saptandı ve derhal üstümdeki giysilerle ameliyata alındım.</p>

  <p>Aslında konu tıbben de çok ilginç, olayı hâlâ hangi doktora anlatsam, <b>“Böyle şey olmaz,”</b> diyor ve, <b>“pnömotoraks mutlaka belirti verir, genellikle hasta ilk anda şoka girer ve hatta bayılır, en azından nefes alma zorluğu çekilir,”</b> diye itiraz ediyor.</p>

  <p>Oysa ben hiç farkında olmadan sağ ciğerim delinmiş, zamanla da sönmüş ve yumruk gibi büzülmüş.</p>

  <p>Aslında ben de başıma gelince öğrendim, ciğerlerimiz, içinde negatif basınç olan bir zar içinde hareket edermiş.</p>

  <p>Böylece nefes aldığımız zaman genişleme olanağı bulurlarmış.</p>

  <p>Vücudun içinde böyle bir negatif basınç alanını koruyan zar olmasa, havanın üzerimizdeki normal basıncından dolayı, nefes alınca ciğerlerimiz genişleme olanağı bulamazmış.</p>

  <p>İşte ciğerlerimizde, kanın oksijenle buluştuğu ve temizlendiği noktalarda olan bronşlardan biri delinirse, ağzımızdan aldığımız hava, bu zar ile ciğerin arasına girip, zarın içindeki negatif basıncı yok eder ve bu nedenle de ciğer söner, büzülüp kalırmış.</p>

  <p>Böyle bir bronş delinmesinin ise üç nedeni olurmuş, verem, kanser ve sporcu zorlaması.</p>

  <p>Ama özellikle sporcu zorlaması yani ıkınma gibi davranışlar sonunda ortaya çıkan pnömotoraksta, hasta şok geçirir ve bu nedenle olay hemen fark edilirmiş.</p>

  <p>Benim yaşadığım olayda ise, hasta (yani ben) olayın hiç farkında olmadığı için, doktorlar hemen kanser ya da veremden kuşku duydular ama Allaha şükür böyle bir felaketle karşılaşmadım.</p>

  <p>Aslında bu mektubun yavaş yavaş bir <b>tıp dersine</b> dönüştüğünün farkındayım ama, <b>kendim ettim kendim buldum</b> öyküsünü iyice anlatabilmek için bu açıklamaları yapmak zorunda hissediyorum kendimi.</p>

  <p>İkiniz birden, şu satırları okurken, <b>Babamızın yine hocalığı tuttu, nutuk atmaya başladı,</b> diye düşünüyor da olabilirsiniz.</p>

  <p>Belki de haklısınız ama, ne yapayım ki konu çok ilginç.</p>

  <p>Neyse, uzun lafın kısası, doktorlar benim ciğerimin delinmesiyle ilgili şöyle bir teori ürettiler: Bu, bütünüyle benim <b>aşırılığımın bedeli</b> idi:</p>

  <p><b>Bünye uykusuzluktan zayıf düştüğü için, sabah cimnastiklerim sırasında, vücudun azıcık bile zorlanması sonunda, bronşlardan birinde küçücük bir delik oluşmuş ve hava buradan yavaş yavaş zar ile ciğer arasına dolmuş.</b></p>

  <p>Bu oluşum çok yavaş geliştiği için de ben olayın farkına varmamışım.</p>

  <p>Olayın çok ilginç üç yönü daha var:</p>

  <p><b>Birinci olarak,</b> röntgen filmime bakan çok yakın arkadaşım <b>Prof. Abuzer Berilgen</b> (sizin çok iyi anımsayacağınız <b>Abuzer Amca</b>’nız), elinde olmadan koskacaman bir <b>Aaaaa</b> çekiyor.</p>

  <p>Ben o sırada ayaktayım, bu <b>Aaaaa</b> nidasını duyunca, korkudan sandalyeye çöküyorum, <b>“Ne var, tümör mü gördün?”</b> diyorum.</p>

  <p><b>Abuzer</b> sonradan, röntgendeki bu görüntü sahibinin yatakta olması gerektiğini, benim ise o sırada merdivenleri koşa koşa inip çıktığımı gördüğü için, hiç beklemediği bu röntgen filmi karşısında çok şaşırdığı için ağzından bu sesin kaçtığını söylüyor.</p>

  <p><b>İkinci olarak,</b> o gün hem Üniversite’de bir seminerim, hem de 1977 seçimlerine hazırlanan CHP’nin Genel Başkanı olan <b>Bülent Ecevit</b> ile bir toplantım var.</p>

  <p><b>Bülent Bey</b>’in başkanlığında, şimdi rahmetli olan <b>Prof. Gündüz Ökçün, Prof. Bilsay Kuruç, Prof. Uğur Korum,</b> eşi <b>Sevil Korum,</b> Eski Enerji Bakanı, ünlü öykü yazarı <b>Cahit Kayra,</b> sonradan Maliye Bakanlığı Müsteşarı olan <b>Vural Güçsavaş</b> ile birlikte, iki genç arkadaşımızın, <b>Mehmet Kabasakal</b> ve <b>Işın Çelebi</b>’nin sekreterya hizmetlerini gördüğü bir grup olarak Cumhuriyet Halk Partisi’nin yeni programını yazıyoruz.</p>

  <p>Bu etkinlik çok önemli idi, çünkü bugün bile hâlâ temel yaklaşımı geçerli olan bu programda, Atatürk’ün zamanından kalma <b>altı ok</b> ile Sosyal Demokrasinin çağdaş ilkelerini birleştirmeye çalışıyorduk.</p>

  <p>İşte böyle dolu, dopdolu bir gün, üzerimdeki elbiselerimle apar topar ameliyata alınmak istenince, programımı değiştirmemek için çok direnmiştim, ama ne fayda, koluma iğneyi dayadıklarında, 100’den geri saymaya başladığımda, galiba 92’de kendimden geçivermiştim.</p>

  <p>Uyandığımda, ayağımdaki günlük pantolonum hâlâ üzerimde idi.</p>

  <p><b>Üçüncü</b> ilginç nokta, çok daha acıklı:</p>

  <p>Ben durumu çok iyi anlayamadığım için, <b>ciğerin delinmiş</b> denilince ölüyorum sanmıştım.</p>

  <p>Oysa <b>pnömotoraks,</b> göğüs cerrahlarının hiç de öyle ciddiye aldıkları bir rahatsızlık değilmiş.</p>

  <p>Dışarıdan zarı delip, ciğerle zar arasındaki havayı emerek, oraya bir de kalan havanın çıkması için bir cam tüp koyup, evine yolladıkları hastalar bile varmış.</p>

  <p>Ben asıl ameliyatın üçüncü günü de ateşim düşmeyince farkına varılan, <b>hastane mikrobu</b> kaptığım için ölüyormuşum.</p>

  <p>Hastanelerde üreyen bu tür özel mikroplar, bütün ilaçlara dayanıklı olduğu için antibiyotikler bunları çok zor öldürürmüş.</p>

  <p>Hani siyasette de <b>hacıyatmazlar</b> vardır ya, kim iktidara gelirse gelsin, bunlar hep ön planda, halkı soymakta birinci sırada görülürler ve bir türlü kendilerinden kurtulmak olanaklı olmaz, işte hastane mikrobu da bunlar gibi bir bakteriymiş.</p>

  <p>Neyse çok özel bir antibiyotik kürüyle, bu mikrobu da alt eden doktorlar, bu kez gerçekten hayatımı kurtarmışlar.</p>

  <p class="seperator">***</p>

  <p>Sevgili kızlarım, meleklerim benim, sizin gibi akıllı kızlara, bu yanlışlarımdan alınması gereken dersler konusunda ayrıca bir şey söylemeye gerek yok:</p>

  <p>Daha az uyuyarak, <b>daha uzun süre yaşayayım</b> derken, kısa yoldan <b>tahtalı köyü boyluyormuşum.</b></p>

  <p>Sevgili kızlarım <b>küçük ve kısa süreli aşırılıklar, yaşamın tadı, tuzu biberi, hatta kişiliğinize renk katan aykırı güzelliklerdir.</b></p>

  <p>Ama hiç unutmayın, <b>doğa ve toplum, “sistematik olarak” yapılan aşırılıkları asla bağışlamaz.</b></p>

  <p>Bu mektuba son verirken düşünüyorum da acaba sizin yetiştirilmeniz sırasında da size dönük olarak böyle aşırılıklar yaptım mı?</p>

  <p>Zaman zaman sizi, koyduğumuz kuralların sıkıcı havasıyla boğdum mu?</p>

  <p>Sonuca, yani sizin kişiliklerinize baktığımda bu sorunun yanıtını “hayır” diye vermek olanaklı.</p>

  <p>Çünkü her ikiniz de hiçbir kişilik sapması göstermeyen pırıl pırıl gençler oldunuz.</p>

  <p>Ama, <b>Sen onu bir de bize sor, neler çektik neler,</b> diyorsanız, yeniden buluştuğumuzda tatlı tatlı o günlerin muhasebesini yaparız.</p>

  <p>Gözlerinizden hasretle öpüyorum.</p>

  <p><br /></p>

  <p><i><b>Aşırılıkların sadece keyfini değil, bu keyfin mutlaka dengelenmesi gerektiğini de yaşayarak öğrenen babanız.</b></i></p>
</body>
</html>
