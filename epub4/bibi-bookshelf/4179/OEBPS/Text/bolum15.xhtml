<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Thea Alexander - M.S. 2150</title>
  <link href="../Styles/Fontlar.css" rel="stylesheet" type="text/css" />
  <link href="../Styles/genels.css" rel="stylesheet" type="text/css" />
</head>

<body>
  <p><br />
  <br /></p>
  <hr class="c2" />

  <h1 class="sgc-1"><strong>Bölüm XV : Mikro Adası</strong></h1>
  <hr class="c2" />

  <p><br />
  <br /></p>

  <p>Üç saat sonra 3700 mil kadar yol almıştık ve Mikro Adası'nın kuzeydoğu kıyılarına yaklaşıyorduk. Bu kocaman, yarı tropikal Pasifik adası 20. yüzyılın sonlarındaki afetlerin oluşturduğu değişiklikler sırasında okyanusun yüzeyine çıkmıştı. Büyüklüğü 1976'nın Avusturalyası'nın yaklaşık yarısı kadardı. Makro toplum bu doğu kıyısında çok iyi korunan bir üsse sahipti ve adanın iç kısımlarıyla olan ilişkilerini genelde buradan yürütüyordu. Carol, inmeyi düşündüğümüz bu üssün gözle görünmeyen bir güç alanı tarafından korunduğunu ve güç alanının üsse saldırmaya yönelik tüm girişimlere karşı kesinlikle dayanıklı olduğunu söyledi. Makro topluma ait bu bölge gözlerimizin önünde belirince, kara tarafındaki sınırında binlerce insanın birikmiş olduğunu görmek beni şaşkına çevirdi.</p>

  <p>"Ne muazzam bir kalabalık!" diye bağırdım. "Mikro Adası sakinleri üssün sınırında genelde böyle olağanüstü bir kalabalık oluştururlar mı?"</p>

  <p>"Duyduğum kadarıyla hayır" diye yanıtladı Carol. "Gerçekte Mikro Adası'nda üssümüze on milden fazla yaklaşmak yasayla yasaklanmıştır. Bu bölgeyi devriye polisleri ve köpeklerle gözetim altında tutarlar."</p>

  <p>"İyi de" dedim, "ya yasayı kaldırdılar, ya da bugün burada korkunç sayıda insan yasaya karşı davranıyor."</p>

  <p>Güç alanı aralandı ve biz içinde büyük yüzme havuzları ve eğlence alanlarının da bulunduğu olağanüstü güzellikteki bahçeler ve parklardan oluşmuş 1000 dönümlük bir arazinin ortasındaki Gama binasının yanına indik. Hava gemimiz yere dokunduğunda, çok uzun boylu bir adamın binadan çıkıp bize doğru koştuğunu gördüm. Biz toprağa ayak basana kadar o da bize ulaşmıştı. Carol beni üssün Gamar'ı Orion'la tanıştırdı. Geçtiğimiz hafta boyunca M.D.'nin videosu aracılığıyla sık sık konuştukları için, şimdi eski birer dost gibiydiler.</p>

  <p>"Bu kalabalık da niye?" diye sordum.</p>

  <p>Orion "Başkan Elgon On sizin gelişiniz onuruna adada bayram ilan etmiş görünüyor" diye yanıtladı. "Başkan yardımcısı Sela Dokuz'la birlikte sizi selâmlamak için hemen sınırın dışında bekliyor. Şu anda burada Makro toplumdan başka hiç kimse bulunmadığı için özür dilerim, ama bu tatil gününü fırsat bilerek, halkı eğitmek amacıyla hepsi adanın iç bölgelerine gittiler."</p>

  <p>Carol "Üsse on milden fazla yaklaşmayı yasaklayan yasaya ne oldu?" diye sordu.</p>

  <p>"Gelişiniz onuruna" diye Orion açıkladı, "Elgon yasayı bugünlük kaldırdı."</p>

  <p>"Böyle bir yasa çıkarmaktaki asıl amacı ne olabilir?" diye sordum.</p>

  <p>"Bu sorunu yanıtlamak kolay" dedi Orion. "Elgon ve yardımcıları halkı etkileyeceğimizden korkuyorlar. Hiç kimseyi Makro topluma kaptırmak istemiyorlar, bu yüzden Makro toplum üyeleriyle konuşmaya kalkan bir adalı şiddetle cezalandırılır."</p>

  <p>"Peki, Makro topluma yeni üyeler kazandırmakta bu üs başarılı olabiliyor mu?" diye sordum.</p>

  <p>"Eğer söz konusu yasa engellemeseydi, daha başarılı olabilirdik" diye yanıtladı. "Yine de her yıl anakaraya gitmeye hazır yüzün üstünde insan buluyoruz."</p>

  <p>Gözle fark edilmeyen güç alanının dışında toplanmış insanlara bakınca, aralarında o kadar küçük çocuk görmek ve bunların ana-babalarının gözetimi olmaksızın kalabalığa karışmalarına izin verilmesi beni şaşırttı.</p>

  <p>"Bütün bu küçüklerin ana-babaları nerede?" diye sordum Orion'a. "Çocuklarıyla neden ilgilenmiyorlar?"</p>

  <p>"Hepsi orada Jon, ana-babalar çocuklarının yanında" diye yanıtladı. "Sadece sen bu kadar geniş aileler görmeye alışık değilsin. Mikro Adası'nda doğum kontrolü katı bir biçimde yasaklanmıştır. Burada on beş ya da yirmi beş çocuklu aileler görmek garip değildir. Bir çiftin çocuk sayısı ne kadar çoksa, gördüğü saygı da o kadar fazladır."</p>

  <p>"Ama neden ailelerini belli sayıda çocuk doğurarak sınırlamıyorlar? Böylece çocuklarına daha iyi bakabilirler" diye fikrimi söyledim. "Bazılarını görünce..."</p>

  <p>Orion "Evet, biliyorum" diye karşılık verdi. "Onlar doğum kontrolünü bağışlanmaz bir günah sayan dinlerinin kurbanı. Gerçekte ise, Elgon çocuk sayısını sınırlamanın amaçlarına hizmet edeceğini düşünse bu anlayışı değiştirir, ama tam tersine, açıkça belirttiği gibi onun amacı mikro toplumu Makro toplumdan çok daha kalabalık hale getirmek, bunu başarırsa anakara topraklarını da istemeye hak kazanabilir."</p>

  <p>Carol "Kadınlar sürekli hamile olmaktan yorulmuyorlar mı?" diye sordu.</p>

  <p>"Evet, gerçekten yorgunlar" diye yanıtladı Orion. "Elgon ve yardımcılarıyla aramızdaki en büyük sorunlardan biri bu. İsteyenlere doğum kontrol hapı vermemizi engelliyorlar. Biliyorsunuz, Elgon'la yardımcıları oldukça gelişmiş düzeyde telepati ve durugörü kullanabiliyorlar; eğer bir erkek ya da kadın onların da algılayabileceği bir ortamda doğum kontrol hapı isterse bunu fark ediyor ve Makro toplumun bir üyesiyle konuşmuş gibi onu aynı yasa maddesiyle cezalandırıyorlar. Bizim doğum kontrol haplarımızın -kullanılan hapın türüne göre- insanı bir yıldan beş yıla kadar kısırlaştırdığını herhalde biliyorsunuz."</p>

  <p>Carol "Böyle bir kültürde bedensel yetersizlik nedeniyle çocuk doğuramamak doğanın bir armağanı olmalı!" diye fikrini söyledi.</p>

  <p>Orion "O iş pek öyle değil Carol" diye açıkladı. "Çocuk doğuramayan bir kadın fahişe olarak kullanılır ve evlenmesi yasaktır. Evlenmesinin yasak oluşu da onu gerçekten lekeler, çünkü burada evliliğe büyük saygı gösterilir. Kabul edilen tek boşanma nedeni kadının çocuk doğuramamasıdır."</p>

  <p>"Sanırım, boşanmak isteyen bir kadının amacına ulaşması için bir tek hap alması yeterli!" diye yorum getirdim. "Ama eğer hem makro toplum üyeleriyle konuşmak hem de doğum kontrol hapı almak yasaya aykırıysa, bu hapları nasıl elde ediyorlar?"</p>

  <p>Orion "Telepatik gücümüzü biliyorlar" diye yanıtladı, "yapmaları gereken tek şey sokaklarda yanımızdan geçerken isteklerini zihinsel olarak belirtmek, biz de hiç kimsenin gözlemediği bir anda seçtikleri hapı onlara iletiyoruz. Ancak burada bir sorun ortaya çıkıyor, Elgon'un bin yardımcısından biri bazen bize gönderilen bir mesajı algılıyor. O zaman da mesajı gönderen hemen en yakın ceza merkezine götürülüyor ve... neyse, size gaddarlıklarını anlatmama gerek yok, nasılsa kendiniz göreceksiniz."</p>

  <p>Dikkatim tekrar sınırın ötesindeki kalabalığa kaydı ve orada bizi bekleyen başkan Elgon'la başkan yardımcısı Sela'yı hatırladım. "Dışarı çıkıp başkanlarıyla tanışmak Carol'la benim için tehlikeli olur mu, ne düşünüyorsun?" diye sordum.</p>

  <p>"Şimdilik olmaz" diye yanıtladı. "Seni görkemli bir biçimde karşılamayı ve Mikro Adası'nda yaşam biçiminin kendi inançları doğrultusunda ne kadar erdemli olduğunu sana kanıtlamayı tasarlıyorlar; sonra da, zamanda aktarım işleminin onların yardımıyla tamamlanmasına izin vermen için seni ikna etmeye çalışacaklar."</p>

  <p>"Herhalde" dedim, "benim de onlara sonsuza dek aralarında kalmayı isteyecek kadar şükran duyacağımı düşünüyorlar, öyle mi?"</p>

  <p>Orion beni bir an dikkatle süzdü, sonra "Bunlar çok kurnaz" dedi, "zamanda aktarım işleminin tamamlanmasına izin vermeni sağlamak için akıllarına gelen her hileyi deneyecekler. Eğer amaçlarına sen üçüncü bilinç düzeyine erişmeden ulaşabilirlerse, bu farkındalığım yitirmen anlamına geleceği için, artık ondan sonra Makro toplumda mutlu olamayacağına inanıyorlar."</p>

  <p>"Tamam" dedim, "o halde durum ancak zamanda aktarım işlemini tamamlamaya beni ikna edemeyeceklerini fark ettiklerinde tehlikeli olacak. Biz de onlar bunu anlamadan hemen önce buraya döneriz."</p>

  <p>Birden Orion'un bunu becerebileceğime inanmadığını kavradım, adalılar karşısındaki başarımdan duyduğu kuşkuyu boş yere gizlemeye çalışıyordu. Ben de onun bu kuşkularını paylaşmaya başladığımı hissettim, ama yürekli bir gülümseme takınmaya çalışarak, "Belki de işler senin düşündüğün kadar kötü gitmeyecek Orion" dedim. "Ama ne olursa olsun bu riski göze almalı ve getirdiği sonuçlardan gelişmek için yararlanmalıyım. Lütfen şimdi dışarı çıkarak Başkan Elgon ve kalabalıkla yüz yüze gelebilmemiz için güç alanını aralar mısın?"</p>

  <p>Başıyla yavaşça onayladı, sonra bizimle birlikte sınıra doğru yürümeye başladı, orada durup bize döndü, "Taşıdıkları sayıyı soyadı gibi kullanmayı unutmayın" dedi. "Bu sayı sözde içinde bulundukları farkındalık düzeyini simgeliyor, bu yüzden onlar için pek önemli."</p>

  <p>Carol'un gözlerinin ta içine bakarak ellerini tuttu ve dudaklarına götürüp öptü. Sonra dönüp beni de aynı sıcak sevgiyle uğurlayınca biraz şaşırdım.</p>

  <p>Orion, korunmuş bölgenin dışına çıkabilmemiz için güç perdesini araladı. Öte yana ayak bastığımızda, Carol da ben de perdenin ardımızdan tekrar kapandığını durugörüyle algıladık.</p>

  <p>Mikro Adası'nın sanki bütün halkı karşımızdaydı ve her ikimiz de bu kalabalığın önünde şimdi korunmasız olduğumuzu biliyorduk, bizi koruyabilecek tek şey kendi zihinlerimizdi.</p>

  <p>Önce kararsızlık içinde durup, karşımızdaki muazzam insan yığınına bakarken, büyük bir alkış koptu ve kalabalık yarılarak ancak rock konserlerinde görülebilecek göz kamaştırıcı kılıktaki iki insana yol verdi. Yaklaştıklarında, adamın en azından 1.85m. boyunda ve çok güçlü bir yapıya sahip olduğunu gördüm. Yakışıklı yüzü sanki granitten oyulmuş gibi sertti. Mavi, sarı, yeşil taşlarla ve öğle güneşinde pırıl pırıl yanan payete benzer binlerce pulcukla işlenmiş beyaz bir kaftan giymişti. "Bu adam Mikro Adası'nın başkanı Elgon On olmalı" diye düşündüm. "Makro toplumun 80 yıl kadar önce yedinci bilinç düzeyinde bulunan eski üyesi."</p>

  <p>Farkındalık düzeyini yitirmiş, sonra da adının sonuna "On" sayısını ekleyerek, kendini onuncu bilinç düzeyinde ilan etmişti. Aura yansıtan tunik giymeye de o sıralarda son vermişti.&nbsp;Dikkatim Elgon'un yanındaki Sela "Dokuz" diye bildiğim kadına çevrildi, eriştiği altıncı bilinç düzeyini yitiren bu kadın Elgon'un Makro toplumdaki alfa eşiydi. Oradan 70 yıl önce ayrıldığını bildiğim için, şimdi yüz yaşını aşmış olması gerektiği aklıma geldi, ama yirmi beş yaşından bir gün bile almamış gibi görünüyordu. Bir film yıldızının insanı cinsel açıdan uyaran gösterişli güzelliğine sahipti.&nbsp;Öyle güçlü bir çekiciliği vardı ki, onun bakışlarına yanıt verirken tüm bedenimin titrediğini hissettim. Giysisi insanı afallatan ve şehvet uyandıran çizgiler taşıyordu, olağanüstü büyüklükteki dipdiri göğüsleri açıkta bırakılmıştı ve yukarı kalkık meme uçları pırıl pırıl kırmızı bir maddeyle kaplanmıştı. Giysisinin askıdan biraz daha geniş olan bu üst parçası üzerinde, orasına burasına yeşil zümrütler serpiştirilmiş ermin benzeri bir kürk vardı. Aşağı dökülen kırmızı kadife eteği her iki yandan beline kadar yırtmaçlıydı ve şimdiye kadar gördüğüm en heyecan verici bacakları gözler önüne seriyordu.</p>

  <p>Birden beynimde Carol'un yumuşak kahkahası yankılandı ve "Lea'yı ve beni daha şimdiden unutmadığım umarım" diyen zihinsel sesini duydum. Bakışlarımı Sela'dan ayırıp Carol'a yöneltmek ve zihnimi onun tertemiz güzelliğiyle yıkamak için sandığımdan da fazla çaba göstermek zorunda kaldım. En sonunda acı bir ifadeyle de olsa gülümsemeyi başardım. "Beni boğulmadan geri çektiğin için teşekkür ederim" dedim.</p>

  <p>"Ben de Elgon'un çekiciliğine kapılmak üzereydim" diye itiraf etti Carol. "Ama sonra bu kalabalığın arasında bizi bu ikisinin vereceği cinsel haz olmadan yaşayamayacağımıza inandırmak için telepatik yolla hipnotize etmeye çalışan Elgon'un yüzlerce yardımcısının da olabileceği aklıma geldi."</p>

  <p>"Demek ki bu nedenle..." Carol düşüncelerimi keserek, "Zihnini saldırılara karşı uyanık tut ve son Makro Bağlantı'nı hatırla" diyerek uyarıda bulundu.</p>

  <p>Makro Bağlantı anılarımı canlandırmaya ancak vakit bulmuştum ki, Sela'nın benimkine&nbsp;bastırdığı bedeninin o tatlı ağırlığını hissettim, ıslak dilinin dudaklarıma dokunması, sonra da&nbsp;ağzımın içine kayması inanılmaz ölçüde heyecan verici bir&nbsp;duyguydu.&nbsp;Belli belirsiz Carol'un sesini duydum. "Lütfen beni bırak Elgon" diyordu, "senin de çok iyi bildiğin gibi, daha çok cinsel istekleri uyarmaya yönelik böyle bir selâmlama biçimi bizim törelerimize uygun değil!"</p>

  <p>Zihnimin derinliklerinde bir yerlerden topladığım güçle Sela'yı yumuşak ama kararlı bir tavırla kendimden uzaklaştırdım. Alaycı bir ifadeyle gülümsedi, parlak gözlerinde beni hipnotize etmek isteyen tehlikeli ışıkların dans ettiğini gördüm. Bu ışıklar cehennemin en karanlık gecesinden daha karanlıktı.&nbsp;Ve aynı anda zengin, zarif dalgalar halinde beline kadar inen o muhteşem, pırıl pırıl parlayan maun rengi saçları gözüme çarptı.&nbsp;Elgon derinden gelen bir sesle "Mikro Adası'na hoş geldiniz" dedi, bu sesin de güçlü bir hipnotik etki yarattığını hemen fark ettim. "Adım Elgon On, Mikro Adası'nın başkanıyım."</p>

  <p>Becerebildiğim kadar sakin bir tonda karşılık vermeye çalışarak "Teşekkür ederiz" dedim. "Ama şimdi geri dönüp güç perdesinin ardına sığınmamızı istemiyorsanız, hipnotik engelleme yapmaktan vazgeçin!"</p>

  <p>Elgon gözlerini benimkilere kilitledi. Birden sanki tehlikeli bir uçurumun kenarında öne arkaya sallanıyormuşum gibi bir duyguya kapıldım, içimden aşağıya, derinliklere düşme isteği geliyordu; bu öldürücü isteği yenebilmek için zihnimin tüm gücünü kullandım. Gözlerimi gözlerinden zorla ayırdığımda, gürleyen bir sesle güldüğünü duydum. Ben Carol'a doğru dönerken, Elgon "Korkma Jon On" dedi, "sen sadece Sela Dokuz'dan ve benden değil, aynı zamanda sana yönelik bin adet beyinden kaynaklanan telepatik telkinlere de karşı koyarak onuncu bilinç düzeyinin özelliklerine sahip olduğunu kanıtladın. Her türlü tahminimizin ötesinde başarı gösterdin. Söz veriyorum, bundan böyle hiçbirimiz boş yere zihnini kontrol etmeye kalkışmayacağız. Sen Jon On'sun ve gerçekten benim kadar büyüksün!"</p>

  <p>Sela "Efendim" diye bağırarak önümde diz çöktü, "izin ver de sana adamızı gösterelim ve sorularına gerçeği yansıtan yanıtlar verelim; böylece M.D.'nin zihnine aşıladığı yanlış kavramlar en sonunda 'doğru olan'la dengelenmiş olsun!"</p>

  <p>Elgon'a döndüm ve "Pekâlâ" dedim, "bize adanı göster." Sela bu arada ayağa kalkmıştı, başını sallayarak "Adamızı ziyaretle ilgili çağrımız sadece senin için geçerli Jon On" dedi. "Üzgünüm" dedim, "gittiğim her yere Carol'u da götürme konusunda direnmek zorundayım." Bilerek Sela'yı görmezden gelmiş ve sözlerimi Elgon'a yöneltmiştim.&nbsp;Elgon güçlü omuzlarını silkti ve "Sana olan hayranlığımız o kadar büyük ki" dedi, "isteklerine boyun eğeceğiz."</p>

  <p>Bunları söylerken işaret etti ve kalabalık ikiye ayrılarak, bize üstü açık büyük bir hava aracının yanına gidebilmemiz için yol açtı. Carol ve ben Elgon'la Sela'nın ardından taşıtın arka bölümüne bindik, iki kişilik görünen pilot kabini, içinde altı döner koltuk bulunan yolcu bölümünden cama benzer bir bölme ile ayrılmıştı. Elgon'un dışında hepimiz oturduk, o aracımız yavaş yavaş uzaklaşana kadar ayakta durup, çılgınca tezahürat yapan kalabalığı selamlamayı sürdürdü.&nbsp;Kalabalığı ardımızda bırakınca, hava aracımız seksen beş metre kadar yükseldi ve adanın iç bölgelerine doğru son derece düşük -ancak saatte elli millik- bir hızla ilerlemeye başladı. Elgon uzakta kalan kalabalığa son bir kez el salladı, sonra yüzü bize dönük bir biçimde oturarak Mikro Adası hakkında bilgi vermeye başladı. Anlattıklarını ana çizgileriyle özetleyeceğim.&nbsp;Mikro Adası'nın nüfusu üç milyonun biraz üzerindeydi ve Ada beş eyalete ayrılmıştı. Her eyaletin kendi dili, dini ve rengi vardı. Elgon kendine başkanlık görevini yakıştırdığında, üstün Makro güçlerinden kaynaklanan yetkiyle bu beş eyaletin sınırlarını katı bir biçimde belirlemişti.</p>

  <p>Ada kabaca daire görünümündeydi ve Elgon onu -ortada çember içinde 75 mil karelik bir alanı kapsayan ve en büyük yönetici sıfatıyla kendisine ait olan bir genel merkez oluşturacak biçimde- turta keser gibi beş adet üçgene ayırmıştı. Bu bölgeleri neden dinleri, ırkları, dilleri ayrı eyaletler haline getirdiğini sorduğumda, "Dünya tarihi insanoğlunun bölünmüşlük içinde daha hızlı geliştiğini gösteriyor" diye yanıtladı, "çatışma ve rekabet büyüme isteğini kamçılar."</p>

  <p>Bir an şaka yaptığını düşündüm, ama gözlerindeki bağnaz parıltıyı görünce son derece ciddi olduğunu anladım.</p>

  <p>"Oh biliyorum" diye devam etti, "Makro toplum birlik ve sevgi gibi sofuca düşünceleri kabul etmen için beynini yıkadı, bunlar içinde olduğumuz mikro düzeyde sadece birer aldatmaca. Eğer Tanrı Makro birliği mikro düzeylerde var etmek isteseydi, bunu öyle yapardı. Mikro düzeyde yaşadığımız bu gezegende geçerli olan evrensel yasalar çekişme ve rekabettir. Bu yasaları yadsıyan Makro adamın burada yeri yok, eninde sonunda başka boyutlara geçmeye zorlanacaktır."</p>

  <p>"Makro filozoflara göre" diye yanıtladım, "bu gezegen mikro olmaktan çıkıp Makro hale doğru gelişirken, başka boyutlara geçmeye zorlanan mikro adam olmuş."</p>

  <p>"Bunlar kendileri çökmekte olan Makro varlıkların mikro adamın yaşam ve dayanma gücünü yok etmek için ileri sürdükleri yalanlar" dedi. "Ama bırak da sana insanlarımızın yaşamlarının ne kadar heyecan verici ve ilgi çekici olduğunu göstereyim, böylece buradaki yaşantıyı Makro toplumun çökmekte olan yaşam biçimiyle kıyaslayabilirsin."</p>

  <p>Elgon pilota telepatik bir mesaj yollamış olmalıydı, çünkü birden toprağa yaklaştık ve Elgon da bize tarlalarda ve yakındaki fabrikalarda çalışan insanları gösterebildi. İster fabrikada ya da tarlada ister hizmet işlerinde olsun, mikro adam günde sekiz saat, haftada altı gün çalışıyordu, bu da Elgon'un övünerek anlattığına göre mikro adamı Makro toplumun tembel yaşantısından uzak tutuyordu.&nbsp;Kendisinin ulusal bayram diye ilan ettiği bir günde bu insanların neden tarlalarda ve fabrikalarda çalıştıklarını sordum. Eğer istersek yaptıkları işleri denetleyebilmemiz için sadece bu bölgedeki insanların çalıştıklarını söyledi, kabul etmedim.&nbsp;Tarlalarda çalışan insanlara yaklaştığımızda derilerinin sapsarı olduğunu gördüm, oysa hatırladığıma göre üssün dışındaki kalabalık beyaz tenli insanlardan oluşmuştu. Nedenini Elgon'a sorduğumda, ırkların birbirine günahkârca karışması sonucunda ten renklerinin saflığını yitirdiğini söyledi; siyah, kahverengi, kırmızı, sarı ve beyazdan oluşan beş temel ten rengini yapay da olsa sürdürmek için boya kullanıyorlardı. Eyaletler de bu renklere göre adlandırılmıştı.&nbsp;Hava aracımız, bana 1900'lerin ortasında kırsal bir yerleşim alanını hatırlatan küçük bir kasabanın yakınma indi. Elgon kapıyı bizim için açarak, "Bu köyün veya dilediğiniz herhangi bir köyün insanlarıyla konuşmanızı istiyoruz" dedi. "Biz sizinle gelmeyeceğiz, böylece insanların bizi hoşnut etmek için size yalan söylemediklerinden emin olabileceksiniz."</p>

  <p>İnsanların bizimle ne dereceye kadar özgürce konuşabilecekleri konusunda kuşkularım olmakla birlikte, önerisini hemen kabul ettik. Çok geçmeden de yerleşim bölgesinin girişindeki ilk kapılardan birini çalıyorduk. Kapıyı yetmiş yaşlarında görünen yaşlı bir kadın açtı. Yaklaştığımızı televizyonda gördüğünü ve ilk ziyaret ettiğimiz kişi olmaktan gurur duyduğunu söyledi. Bizi küçük ve içinde fazla eşya bulunmayan bir odaya aldı, sert metalden yapılmış iskemlelere oturunca da kendisine ne istersem sorabileceğimi söyledi.</p>

  <p>"Bana nasıl yaşadığınızı anlat" dedim. Çirkin, eğri büğrü dişlerini gösteren geniş bir gülümsemeyle, "Dürüst, saygıdeğer, dindar biçimde yaşıyoruz" dedi. "Kadınlarımız ve erkeklerimiz evleniyorlar ve evli kalıyorlar, pek çok çocukları oluyor, kendi evlerinde oturuyorlar, anakaradaki gibi kocaman, kötülük dolu otellerde yaşamıyorlar."</p>

  <p>"Cildini neden sarıya boyuyorsun?" diye sordum. "Çünkü" diye açıkladı, "atalarım, Makro toplum saflığımızı ırklar arası evliliklerle bozana kadar sarı tenliydi. Irkımızın görkemli mirasını unutmamak için derilerimizi boyamak zorundayız. Sarı eyaletimizin, sarı dini ve sarı diliyle adamızın en güzel eyaleti olduğunu göreceksiniz."</p>

  <p>"Dur bir dakika" dedim, "sen Makro toplumun evrensel dilini konuşuyorsun, sarı dili değil!"</p>

  <p>"Başkanımızın dilini okullarda ve televizyondan oğreniriz" diye yanıtladı gururla, "ama evlerimizde kendi aramızda konuşurken ve işlerimizi yürütürken sadece sarı dili kullanırız."</p>

  <p>"Neden ikinci bir dile gerek duyuyorsunuz?" diye sordum, "insanlar atalarının dilini unuturlarsa onurlarını da yitirirler ve başlarını artık dik tutamazlar" diye karşılık verdi. "Bizim sarı dilimiz, sarı eyaletimizin sarı dine inanmış sarı halkını dünyada eşsiz kılar."</p>

  <p>"Sarı din hakkında bilgi verir misin?" diye istekte bulundum.&nbsp;Fırlak dişlerini gösteren başka bir gülümsemeyle "Sarı dinimize göre" dedi, "Tanrı insanoğlunu yaratırken, insanları beş değişik türe ayırmak istemiş ve bu yüzden beş renk kullanmış. Sarı insan Tanrı'nın en son ve en özenerek yarattığı ırk olduğu için, Tanrı onu kendi yolunda nasıl yaşanacağını diğer ırklara örneklesin diye seçmiş."</p>

  <p>Carol soru sormayı o ana kadar özellikle bana bırakmıştı, ama şimdi "Söylediklerine içtenlikle inandığını anlıyorum" diye söze karıştı, "ve bize karşı derin bir nefret duyduğunu hissediyorum."</p>

  <p>Kadın Carol'a hor gören bir tavırla bakarak, "Sadece Makro toplumdan olan sana karşı" dedi, "bu adama karşı değil. O, mikro adamın sarı ırkın bütün diğer ırklardan daha yaygın olduğu soylu çağından geldi. Başkanımız Elgon On, Makro toplumdan olan sizlerin, Jon'u kurtarılamayacak kadar baştan çıkaramamış olduğunuzu umuyor. Biz ona gerçeği göstermekle sorumluyuz."</p>

  <p>Carol'a tiksinti dolu bir bakış fırlatarak bana döndü ve çocuğuyla konuşan bir anne gibi gülümseyerek konuşmasını sürdürdü, "Din, ırk, dil gibi eski erdemlere ve mikro ailenin edepli, saygın ahlâk ölçülerine bağlı kalıyoruz."</p>

  <p>Sonra boğumlu parmağıyla Carol'u göstererek, "İşte orada sadece ahlaksızca zevkleri için yaşayan eski Babil fahişesi duruyor" dedi "Tanrısı, çocuğu, anası-babası yok, ama evliligin kutsal temizliğini ve kendi çocuklarını yetiştirmenin ne demek olduğunu asla öğrenmemeye mahkûm olmuş O ve onun türü bu dünyayı pisletiyor. Tanrı yakında bu günahkâr kâfirleri yok edecek!"</p>

  <p>"Bizimle konuştuğun için teşekkür ederiz" dedim, "ama artık gitsek iyi olur. Başkanınız dışarıda ve biz onu bekletmek istemiyoruz."</p>

  <p>Kapıya kadar geçirerek bana mutluluk diledi, doğru yolu bulacağımı umuyordu, Carol'u ise görmezden geldi. Hava aracına dönünce başka bir eyalete gitmek istediğimi söyledim. Çok geçmeden havalanmıştık. Taşıtın üstü saydam bir kapakla kapandı, böylece çok daha hızlı yolculuk yapabilmemiz mümkün oldu. Bu kez Mikro Adası'nın harikalarını anlatarak bizi ağırlama sırası Sela'ya gelmişti.&nbsp;Herkesin çocuk sahibi olma hakkının bulunduğuna ve kadınların kocalarına sadık kalmaları gerektiğine dikkatimi çekerek söze başladı.</p>

  <p>"Söylesene Sela Dokuz" dedim, "Sen Elgon On'a sadık mısın?"</p>

  <p>Güldü ve "Ben evli değilim" dedi, "çünkü Makro toplum çocuk doğurma yeteneğimi yok etti."</p>

  <p>"M.D.'nin anlattığına göre Sela Dokuz" diye Carol araya girdi, "sen sürekli kısırlığı seçmişsin, oysa başka bir seçim yapabilirdin. Ayrıca M.D. bebek doğuramayan ya da doğurmayan kadınların Mikro Adası'nda fahişe olarak kullanıldığını söyledi."</p>

  <p>Sela'nın Carol'a bakan gözleri nefretle doldu, ama bana döndüğünde gülümsüyordu. "Makro toplum tarihin en büyük yalan arşivini oluşturdu" dedi, "sonra da bu yalanları yaymak için M.D. adını verdikleri bir makine yaptılar."</p>

  <p>"O halde sizin toplumunuzda fahişe yok, öyle mi?" diye sordum.</p>

  <p>"Kuşkusuz var" diye yanıtladı. "Mikro adam her zaman cinsel açıdan değişikliğe gereksinme duymuştur. Fahişelik ise kadının bilinen en eski mesleğidir. Mikro alışkanlıklara bağlıyız, buna göre de mikro adam karşılığını ödediği her şeye sahip olur.</p>

  <p>Zevk veren başka pek çok konuda olduğu gibi, bir fahişenin müşterisi olmak da elbette yasal değil."</p>

  <p>'"Zevk veren başka pek çok konuda olduğu gibi' derken ne demek istedin?" diye sordum</p>

  <p>Sela" Zevk veren pek çok şeyi yasaklayan yasalarımız var" diye yanıtladı, "Böylece bunların değeri artıyor ve insanlar da satın alacak parayı kazanabilmek için daha çok çalışıyorlar."</p>

  <p>"Yani delineceğini bildiğiniz yasalar çıkararak insanları suç işlemeye mi itiyorsunuz?" diye sordum, inanamıyordum.</p>

  <p>"Elbette" diye yanıtladı, "hep öyle olmamış mıdır? Üstelik bu en iyi gelir kaynaklarımızdan biri. Ayrıca dünya tarihine bir bak, suç mikro yaşamda her zaman önemli bir yer tutmuştur. Yaşamı heyecanlı ve ilginç bir hale getirir. Yine de yasalar uygun değilse çatışma ve rekabet olmaz."</p>

  <p>"Sen ve Elgon yandaşlarınızla birlikte yararlanabilmek için suçlan örgütlü hale getirmişsiniz gibi konuşuyorsunuz" diye düşüncemi söyledim.&nbsp;Diri, çıplak göğüslerini hafifçe titretecek biçimde omuzlarını silkti, öyle ki görmezden gelmekte zorlandım; bu arada "Doğru Jon" diye yanıtladı, "bu hep böyle yapılagelmiştir, ama herkesin işine yarar, çünkü örgütlü hale gelmesini sağladığımız suçlar, karşılığını ödemeye hazır herkese tadına doyulmaz zevkler sunar, özellikle de bir yasaya aykırı davranmanın verdiği baş kaldırma ve kafa tutma zevkini. Mikro adam bu konuda her zaman başarılı olmuştur."</p>

  <p>"Siz ikinizin Makro toplumda yetişip, üst düzey Makro farkındalıklara eriştikten sonra, şu anlattıklarınız uğruna her şeyden vazgeçtiğinize inanmak bana zor geliyor" dedim.</p>

  <p>"Ama Jon On" diye bağırdı Sela, "biz farkındalığımızı artırmaktan vazgeçmedik ki, bilinç düzeyimizi daha da yükselttik. Ben şimdi dokuzuncu düzeydeyim, Elgon'da onuncu. Anlamıyorsun! Geride bıraktığımız tek şey can sıkıntısı! Burada, uğrunda kavga verilerek güçlü ve yürekli olanlar tarafından elde edilen yasak meyvelerin o tatlı heyecanı var. Sana söylüyorum Jon On, gurur ve çatışma olmazsa yaşam ölesiye sıkıcı olur, öyle ki yaşamaya değmez."</p>

  <p>"Unutmuş olmalısınız" dedim, "ben çatışma ve rekabet yüzünden kirlenen ve yıkılmakta olan 1976'nın dünyasından geldim."</p>

  <p>"Rekabet ve çatışmanın özgürce kol gezmesine izin verilen dönemlerde çevre kirliliği ve aşırı nüfus yoğunluğu tehlikesi olmadığını biliyoruz, bunu da unutmuş değiliz" diye yanıtladı, "çünkü güçlü olan ayakta kalıyor, zayıf olan ise ya yok oluyor ya da en düşük tüketimle en az kirleterek yaşıyordu."</p>

  <p>"Ama" dedim, "Makro güçlere sahip bütün bu yardımcılarınıza denetçiler denmiyor mu? Çatışma ve rekabeti kendi çıkarlarınız doğrultusunda sınırlamıyor ve denetlemiyor musunuz?"</p>

  <p>"Elbette öyle yapıyoruz" diye dobra dobra yanıtladı, "Çünkü güçlü olan biziz ve eğer güçlüler sevgi, eşitlik ve birlik gibi boş inançlara kapılmamışlarsa güçsüzleri her zaman denetim altında tutarlar."</p>

  <p>"Sizin mikro toplumunuz dahil hiçbir toplumsal kuruluş işbirliği içinde değilse varlığını sürdüremez, bunu kabul etmek zorundasınız" dedim.</p>

  <p>"Evet" diye onayladı, "çatışma ve rekabetin meyvelerinden daha iyi yararlanmak için işbirliği yapıyoruz."</p>

  <p>Konuşurken Kırmızı Eyalet'in küçük bir yerleşim merkezinin yakınına indiğimiz için konu burada kesildi. Carol'la birlikte dışarı çıktık ve bu kez kentin bütün sokaklarını dolaştık, evler genelde küçük ve gösterişsizdi. Yine de birkaç büyük ev vardı ve biz en büyük ve en gözalıcı olan evlerden birini seçtik. Bu arada Carol dışarıda ne kadar az insan gördüğümüzden söz etti, sokaklar hemen hemen ıssızdı. Ben daha çalmadan kısa boylu, göbekli bir adam kapıyı açtı, teni parlak kırmızıydı. Bizi büyük, savurganca döşenmiş bir oturma odasına buyur ederek, herkesin televizyon başında olduğunu ve başkent Elgonya'dan yayınlanan gladyatör oyunlarıyla dönüşümlü olarak bizim gelişimizi izlediğini söyledi.&nbsp;Bedeni saran, rahat ama aşırı süslü koltuklara yerleşirken "Eh" dedim, "bu da dışarıda neden pek az insan olduğunu açıklıyor. Sözünü ettiğin gladyatör oyunları hakkında bize bilgi verir misin?"</p>

  <p>Yüzü aydınlandı, ağzı kulaklarına vararak sırıttı, takma olduğu açıkça belli olan inci gibi dişleri ortaya çıktı. "Oyunlar olağanüstü!" dedi. "Biz de eyaletimizin gladyatörleri ile temsil ediliyoruz. Bu bize üstünlüğümüzü kanıtlamak için fırsat veriyor."</p>

  <p>"Yani kırmızı gladyatörlerin diğer renklerin gladyatörleriyle mi dövüştüğünü söylemek istiyorsun?" diye sordum.</p>

  <p>"Evet" diye yanıtladı, "ama oyunlarımız çok çeşitlidir, kişisel yarışmalarda gladyatörler eskiden olduğu gibi kılıçla veya yumrukla dövüşürler ya da güreşirler. Ayrıca futbol, beysbol ve basketbol gibi takım karşılaşmaları yaparız, bir de bayrak kapma gibi daha zor karşılaşmalarımız var."</p>

  <p>"Ya" dedim, "çocukken adı böyle bir oyun oynadığımızı hatırlıyorum. Siz nasıl uyarlıyorsunuz?"</p>

  <p>"Eyalet içi oyunlar az sayıda gladyatörle oynanıyor" diye açıkladı, ama eyaletler arası yarışmalarda takımlar yüzer kişiden oluşuyor ve oyunlar sekiz yüz metre karelik standart B.K. (Bayrak Kapma) sahalarında oynanıyor. Karşılaşmanın amacı karşı eyaletin bayrağını kapmak. Hem kılıç hem de çıplak elle dövüşen ekipler kullanıyoruz."</p>

  <p>"Yani bu karşılaşmalarda birbirinizi gerçekten öldürüyor musunuz?" diye sordum.</p>

  <p>"Elbette" diye yanıtladı, "ama gladyatörlerin kılıçlı karşılaşmalarda zırh giymelerine izin verildikten sonra artık eskisi kadar ölüm olmuyor, haftada sadece on ya da on iki kişi ölüyor, yine de bu karşılaşmalar düzenlediğimiz en heyecan verici oyunlar olma niteliğini koruyor."</p>

  <p>Carol "Bu oyunları ne kadar sık izliyorsunuz?" diye sordu.</p>

  <p>"Haftada altı gün çalıştığımız ve Pazar sabahlan da kiliseye gittiğimiz için, oyunları ancak akşamları ve Pazar günleri öğleden sonra izleyebiliyoruz" diye yanıtladı.</p>

  <p>"Tanrım!" diye bağırdım, "Bu kadar dövüş seyretmekten bıkmıyor musunuz?"</p>

  <p>Güldü ve "Biz kırmızı adamların hiçbir zaman bıkmadıkları tek bir şey var, o da dövüş" dedi.</p>

  <p>"Ama bu tür bir vahşet dininize aykırı değil mi?" diye sordum.</p>

  <p>"Kırmızı dine göre "&nbsp;diye açıkladı, "Tanrı dört insan ırkı yaratmış, ama bunları görünce düş kırıklığına uğramış ve kendi görkemi adına savaşsınlar diye kırmızı ırkı yaratınış. Biz Tanrı vergisi cesaretimizle ve kendi ırkımıza ve Tanrı'ya duyduğumuz bağlılıkla diğerlerine önderlik etmek üzere seçilmiş ırkız."</p>

  <p>Carol bana yavaşça "Kulağa şaşılacak kadar tanıdık geliyor" dedi.</p>

  <p>Adam kızarak, "İstersen alay et, aşağılık kadın" diye karşılık verdi, "ama bizim kadınlarımız bize savaşçılar doğurmaktan gurur duyarlar ve hepsi de edepli bir biçimde evlidir."</p>

  <p>Konuyu değiştirmenin daha akıllıca olacağını sezerek, "Seçilmiş kırmızı ırkın bir temsilcisi olarak teni kesinlikle kırmızı olmayan Elgon gibi birini başkan diye nasıl kabul edebiliyorsun?" diye sordum.</p>

  <p>"Ondaki kırmızılığın gözle görülmediği doğru" diye açıkladı, ama başkanımızın ruhu kırmızı. Beyaz ırkın zayıflığına karşı duyduğu sevecenliği simgelemek için beyaz bir ten taşıyor."</p>

  <p>"Göremediğine göre, ruhunun kırmızı olduğunu nereden biliyorsun?" diye sordum.</p>

  <p>"Çünkü kendisine sorduğumuzda, bunu hiçbir zaman yadsımayacağını söyledi" diye karşılık verdi.</p>

  <p>Kendi kendime "Şu Elgon ne kadar kurnaz biri" diye düşündüm. Ayrılmadan önce bir soru daha sormaya karar verdim: "Böyle büyük bir evde gösterişli bir yaşam sürebilmek için ne iş yapıyorsun?"</p>

  <p>Gururla sırıtarak, "Bunu sormanı bekliyordum" dedi. "Gördüğün gibi Mikro Adası'nda cesaret, çok çalışmak ve iyi bir iş kafasına sahip olmak ödüllendirilir. Ben gençken adanın en ünlü gladyatörüydüm ve çok para kazandım, paramı da toprağa ve risk taşıyan çeşitli işlere yatırdım. Şimdi köydeki evlerin yarısına ve çevredeki arazinin çoğuna sahibim."</p>

  <p>Carol odadaki değerli eşyalara göz gezdirerek, "Hiç soyulabileceğini düşünüp korkmuyor musun?" diye sordu.</p>

  <p>Adam Carol'u oldukça küçümseyen bir tavırla, "Biz kişisel mal varlığının önemine inanırız" dedi, "bu yüzden de yasalarımız ve kurallarımız var. Adamızdaki on kişiden biri polis memurudur ve suçlarla mücadele konusundaki yeteneğimizle büyük gurur duyuyoruz. Örneğin ben Kırmızı Eyaletimiz'de en yetkili on polis görevlisinden biriyim ve doğrudan Başkan Elgon tarafından atandım."</p>

  <p>Carol kendini tutamayıp araya girdi, "Mikro Adası dünyada polise gereksinme duyulan tek yer" dedi, "çünkü burası dünyada suç işlenen tek yer. Eğer kişisel mal varlığına bu kadar değer vermeseydiniz, güvenliği sağlamak için onca insan gücünü harcamanıza gerek kalmazdı."</p>

  <p>Carol konuşurken ev sahibimiz ona öfkeyle bakıyor ve şişman kırmızı yüzü daha da kızarıyordu. "Her zaman sadece riskleri göze almaya hazır, heyecan verici ve ödüller sunan yaşamlar isteyen güçlü, cesur ve becerikli insanlar büyük para sahibi olmuşlardır" dedi.&nbsp;Artık Carol'u açıkça aşağılıyordu, "Sizin Makro toplumunuz akla gelebilecek her türlü ahlâksızlığı özendirerek ve cesaret, ırksal bağlılık, kişisel mal edinme gibi erdemleri yadsıyarak üyelerinin içinde namus ve gurur duygularını bütünüyle yok etti."</p>

  <p>Ayağa kalkarak odanın içinde kızgınlıkla ördek gibi yürümeye başladı, bir yandan da bağırıyordu, "Dünya tarihi boyunca günahkârlığın, kötülüğün, tanrısızlığın bu kadar yayılmasına hiç fırsat verilmemişti. Ama Tanrı'yla sonsuza kadar oynanmaz! Sen ve senin Tanrı tanımaz, ödlek soyun çok yakında yeryüzünden silinip gideceksiniz."</p>

  <p>Ev sahibinin öfkeyle bir tarafına inme inmeden oradan ayrılmamızın daha iyi olacağını&nbsp;düşündüm. Bize vakit ayırdığı için teşekkür ettim ve aceleyle izin isteyerek kalktık. Ev sahibimizden işittiklerimiz nedeniyle oldukça üzgün bir halde hava aracına geri döndük. Bize anlattıklarına coşkuyla inandığı konusunda en ufak bir kuşku beslemiyorduk. Ayrıca hiç kimse bize onun evini seçelim diye baskı yapmamıştı.&nbsp;Bir kez daha havadaydık, Elgon o ana kadarki izlenimlerimi sordu. Ona dürüstçe gördüklerimden acı duyduğumu söyleyince, gerçekten canı sıkılmış bir ifadeyle kıvırcık uzun siyah saçlı kocaman başını birkaç kere arkaya öne salladı ve sonra "Makro toplumun seni bize karşı böylesine zehirlemiş olduğunu duymak beni üzdü" dedi, "öyle ki insanlarımızın ne kadar gurur dolu ve mutlu olduklarını, yaşamlarını ne kadar özgürce ve temiz bir biçimde sürdürdüklerim göremiyorsun."</p>

  <p>"Elgon On" diye sordum, "herkesin -yoksul ve sağlıksız olanların bile- burada Mikro Adası'nda gerçekten mutlu yaşadığına mı inanıyorsun?"</p>

  <p>Elgon sorumu oldukça içten ve ikna edici bir tavırla yanıtladı. "Sen insanlar için en önemli şeyin zenginlik, sağlık ya da ün değil, ama kişisel gurur olduğunu anlayamıyorsun Jon On. Önemli olan başkasından üstün olduğun duygusunu taşımaktır."</p>

  <p>Bu söylediğini beynime yerleştirmem için biraz bekledi,&nbsp;sonra devam etti, "Biz burada Mikro Adası'nda insanlar kendileriyle gururlansınlar diye pek çok fırsat yarattık; kendi aileleri, kendi ırkları, kendi dinleri, kendi dilleri, kendi mal varlıkları, kendi eyaletleri var. Makro toplum bütün bunları üyelerinden esirgedi ve böyle yaparak insanlarının yaşamını büyük bir can sıkıntısına dönüştürdü, öyle ki artık yaşamak ya da ölmek umurlarında değil. Mikro Adası'na gelip yasalarımızı deliyorlar, böylece heyecan verici bir biçimde yaşamayı beceremeseler de, heyecan verici bir biçimde ölmenin tadına varıyorlar."</p>

  <p>Şimdi baş sallama sırası bendeydi. "Özür dilerim" dedim, "ama ben durumu böyle göremiyorum Elgon."</p>

  <p>"Senden söylediklerime inanmanı istemiyorum" diye yanıtladı, "sadece gözlerinin ve kulaklarının sana anlattığına inan! Daha çok insanla konuş! Yoksul olanlarla konuş! Bizim sistemimiz içinde kaybedenler diye nitelediklerinle konuş! Sana, bu düzende kaybetmiş sayılabilecek en korkak insanın bile Makro toplumda rastlayacağın herhangi birine kıyasla kendisiyle daha çok gururlandığını ve yaşamını daha büyük bir coşkuyla sürdürdüğünü söylüyorum. Ama yine de sen bana güvenme, kendin gör, kendin işit!"</p>

  <p>Elgon'un önerisine uyup, daha çok insanla konuşmaya karar verdim. O da bizi Kahverengi Eyalet'teki köylerden birinin yakınına indirdi. Carol'la birlikte on sekiz çocuklu bir ana-babayla görüştük. Anne sadece otuz altı yaşındaydı, on iki yaşında evlenmiş, ilk çocuğunu on dört yaşında kucağına almış, sonra da her yıl doğurmaya devam etmişti; bu çocuklardan on sekiz tanesi yaşıyordu.&nbsp;Aile çok yoksuldu, evleri küçüktü ve bir yatakta yedi kişi uyuyorlardı. Yine de aileleriyle ve gladyatör olmak üzere eğitim gören beş büyük oğullarıyla pek gururlanıyorlardı. Yarıcı olarak bir çiftlikte çalışıyorlar, ama kazandıkları para geçinmelerine yetmiyordu; bu yüzden iki büyük kızları aile bütçesine katkıda bulunmak için fahişelik yapıyordu ve bu kızlar bütün aile için gurur kaynağıydı.</p>

  <p>Sağlık durumları -Makro toplumdaki ölçülerle kıyaslanırsa- pek kötüydü. Anne, memelerine yapışmış iki bebekle solgun ve hastalıklı, elli yaşlarında bir kadın görünümündeydi, bana&nbsp;düşündüğümden on dört yaş daha genç olduğunu gururla söyledi. Otuz dokuz yaşındaki baba anneden gerçi daha genç görünüyordu ama, ağzındaki dişler çürümüş, sadece kökleri kalmıştı ve bedeni hastalıklı bir biçimde yağ toplamış gibiydi. Ortalıkta kaynaşan çocukların çoğu tam tersine pek sıskaydı ve şimdiden ana-babaları kadar solgun görünüyorlardı.&nbsp;Evlerine ilk girdiğimizde, hepsi TV'de neşeyle gladyatör dövüşlerini izliyorlardı. Her ailenin -başka şeye ayıracak parası olmasa bile- mutlaka bir televizyon edindiğini öğrendim. Kahverengi boyalı tenleri, kahverengi dinleri, kahverengi dilleri ve onlara göre dünyanın en yiğit ve en güçlü gladyatörlerini yetiştiren kahverengi eyaletleriyle coşkulu bir biçimde gururlanıyorlardı.&nbsp;Bir kez daha aynı öyküyü dinledik. Tanrı önce dört insan ırkı yaratmış, ama düş kırıklığına uğramıştı; sonra diğerlerine sadık, cesur ve dindar bir biçimde yaşama konusunda örnek olsunlar diye kahverengi insanları yaratınıştı. Buna inanıyorlar ve Tanrı tarafından seçilmiş insanlar olarak doğmak gibi büyük bir kısmete sahip oldukları için coşkulu bir mutluluk duyuyorlardı.&nbsp;Bu ailenin üyeleri Carol'u küçümsemek yerine, onun adına Makro toplumda doğmasına neden olan kör talihi yüzünden içtenlikle üzüntü duydular, bu güzel ve sağlıklı kıza gerçekten acıdılar.&nbsp;Yoksulluklarının onları mutsuz edip etmediğini sorduğumda, baba "Biz zenginler için üzülüyoruz" dedi, "çünkü artık zengin olma umudunu -bu görkemli duyguyu- taşımıyorlar. Biz para kazanmayı özendiren o heyecan verici dürtüyü hissedebiliyoruz, ayrıca yakında oğullarımız oyunlara kabul edilince p<sup>a</sup>ra da akmaya başlayacak. Görüyorsunuz ya, mutlu olmak için her nedene sahibiz."</p>

  <p>Carol'la ben oradan ayrıldık, duyduklarımız yüzünden yine üzüntü içindeydik, ama Elgon mümkün olduğunca çok insanla konuşmamızı neden istiyor diye artık şaşmıyorduk; çünkü açıkça ortaya çıkmıştı ki, Elgon bize bugüne kadar oluşturulmuş en başarılı propaganda örgütünün aldığı sonuçlarla gösteriş yapmak istiyordu.&nbsp;Daha sonra Siyah Eyalet'e doğru uçarken Elgon'a Mikro Adası'ndaki ortalama insan ömrü hakkında bir fikri olup olmadığını sordum.</p>

  <p>"Evet" dedi, "erkekler ortalama elli üç, kadınlar da elli iki yıl yaşıyorlar. Elbette bu şimdi sana korkunç gelecek, ama Jon On, tekrar hatırlatmama izin ver, ne kadar uzun ya da ne kadar rahat ve güvende yaşadığın önemli değil, sonuçta önemli olan yaşadığın sürece ne kadar gurur ve heyecan duyduğun."</p>

  <p>"Halkını, sen ne söylüyorsan onun doğru olduğuna inandırmak konusundaki başarını yadsımıyorum" dedim, "ama bu başarma karşın hâlâ yılda ortalama yüz kişinin adadan ayrılmak istemesine şaşıyorum."</p>

  <p>Elgon "Onlar, Sela Dokuz'un, benim ve bin denetçimizin geçtiğimiz otuz yıl boyunca sağladığımız gelişmelerden yararlanamayacak durumda olan yaşlılar" diye açıkladı. "İlk kırk yılı bütün bunları hazırlamak için harcadım, ama mikro toplumumuz şimdi herkes için çok daha heyecan verici ve ilginç."</p>

  <p>"Anladığım kadarıyla sen, herkesi senin istediğin biçimde düşünmeye ikna eden, neredeyse mükemmel bir propaganda örgütü kurmanın yetmiş yılını aldığını söylemek istiyorsun" dedim.</p>

  <p>Elgon sadece o buyurucu tavrıyla gülümsedi ve daha çok insanı ziyaret etmemi önerdi. Öyle yaptık, ama görüştüğümüz biri siyah, diğeri beyaz derili iki aile de bize aynı eski öyküyü anlattı. Tenlerinin rengiyle, dinleriyle, dilleriyle, aileleriyle ve görkemli eyaletleriyle gururlanıyorlardı. Ve elbette Tanrı'nın seçilmiş kulları oldukları için pek&nbsp;mutluydular ve ırkları zenginleşsin diye mümkün olduğunca çok çocuk doğurmayı amaçlıyorlardı. Siyahi ailenin on sekiz çocuğu vardı, ama rekor -bir defada birden çok çocuk dünyaya getirmenin de etkisiyle- elli üç çocukla beyaz bir ailenin elindeydi.&nbsp;Akıl almaz biçimde doğurgan olan beyaz anne, Elgon On' un bilgeliğini kabul etmeyen ve Makro toplumun Tanrı tanımaz fikirlerini benimseyen toplum dışı insanlardan söz etti; sorun giderek büyüyordu, ama yine de (elbette!) diğer eyaletler bu konuda daha büyük sıkıntı içindeydiler.</p>

  <p>Elgon'un bizi hep beyinleri yeterince yıkanmış insanların oturdukları yörelere indirdiğinden kuşku duymaya başladım. Makro toplumun düşünce biçimini öğrenmeye çalışan insanların büyük sorun yarattığını duymak beni mutlu etmişti.&nbsp;Yine de siyahi aileden oldukça ilginç şeyler öğrendim. Avukat olan baba, Mikro Adası'nda avukatlığın da gladyatörlük kadar saygın ve bol para getiren bir iş olduğunu anlattı, çünkü birbiriyle çatışan bir sürü yasa vardı. Ayrıca bu yasaların pek çok yaşam alanım kapsadığını kabul etti, öyle ki herkes günde en azından iki ya da üç yasayı delmek zorunda kalıyordu. Elbette, eğer akıllı bir avukatınız varsa, ortada sorun kalmıyordu. Ama her eyaletin farklı yasaları olduğu için, başka eyaletlere yolculuk yapmak son derece tehlikeliydi. Avukatınız kendi eyaletinin dışında görev yapamıyordu ve siz bir başka eyalete gittiğinizde kesinlikle birkaç yasaya aykırı davranmak durumundaydımz; böylece derinizin farklı renkte olması sizi çok büyük bir sıkıntıya sokmuş oluyordu.&nbsp;Bu avukatın, zenginin avukat tutarak kendine yasalar karşısında dokunulmazlık sağladığı, yoksulun da kendini yasalar karşısında temsil ettirememenin acısını çektiği böyle bir hukuk sistemini savunduğunu duyunca donup kaldım. Ama o konuştukça bu sistemin 1976'nın hukuk sisteminden o kadar da değişik olmadığını fark ettim. 1976'da da hapse atılan yoksullar zenginlerden belki de yüz kat daha çoktu ve büyük cezalara çarptırılanlar da hep onlar oluyordu.</p>

  <p>Avukat, zenginin eyaletin gözünde yoksuldan belirgin bir biçimde daha değerli olduğunu, bu yüzden daha büyük haklar satın alabilmesini de doğal karşılamak gerektiğini söyledi. Yine de yasanın kendisinin böyle bir ayırım yapmadığını altını çizerek belirtti, ayırım kesinlikle iyi bir avukat tutabilme gücünden ve böylece yönetimle iyi geçinir hale gelmekten kaynaklanıyordu. Benim 1976'daki hükümetim de kıyılarından binlerce mil uzaktaki bozuk yönetimleri desteklemek amacıyla milyarlar harcayabilirken -ki o yönetimler de birbirlerinin çekim gücüne kapılmış gibi başka bozuk yönetimleri destekleme eğilimi içindeydiler- ülke içinde enflasyonla baş etmek için yoksullar arasında işsizlik yaratıyor, böylece halkının üçte birini yokluğa mahkûm etmiş oluyordu. Ve bu doğrultudaki uygulamaları 2150'nin mikro yönetimi herhalde alkışa değer bulurdu.</p>

  <p>Eyaletlerin hepsini ziyaret ettikten sonra, Elgon artık başkente gitmeye hazır olduğumuzu söyledi. Kent adanın tam merkezinde bulunduğu için bütün eyaletlerle ortak sınırı vardı. Uçuş sırasında Elgon'a adada uygulanan eğitim sistemini sordum. Çocukların yüzde doksanının beş yaşında okula başladığım anlattı, zorunlu eğitim on iki yaşında sona eriyor ve aynı yıl tarlalarda, fabrikalarda ya da dükkânlarda tam günlük çalışma başlıyordu. Yine bu yaşta evlenmek ve çoluk çocuğa karışmaya hazırlanmak da onlar için evrensel bir yükümlülük oluyordu. Yeterlilik sınavları başarılırsa gladyatör, hukukçu ya da doktor olmak üzere okula devam edilebiliyordu. Bu okullarda geceleri eğitim yapılıyordu, böylece yeterlilik sınavlarını başaran gençler gündüz çalışıp, gece okuyabiliyorlardı. Zenginler için ortada sorun yoktu, çünkü gladyatör yetiştiren okullar hariç, diğerlerinin giriş sınavlarında yeterli başarıyı sağlayabilmek için özel öğretmenler tutabiliyorlardı. Merkezi ve yerel yönetimlerle ilgili sorular sorduğumda, yerel hükümetlerde sadece avukatların&nbsp;yer alabildiklerini fark ettim; bazen dört-beş avukat aynı anda görev yapıyordu. Elgon'un merkezî ulusal hükümetine gelince, burada çalışan on bin görevli ya Elgon ya da Sela tarafından atanmıştı, ancak bu görevlerden en önemlilerine -1000'in üzerinde- Makro toplumun eski üyeleri getirilmişti. Durumu yorumlayarak, "Belli ki, Makro toplumun değerini kabul ediyorsun" dedim, "çünkü en iyi ve en güvendiğin yöneticileri o ortam yetiştirmiş. Ama bu sonuç Mikro Adası hakkında söylediklerine ters düşmüyor mu? Her şey bir yana, buradaki yaşam o kadar mükemmelse, en iyi yöneticilerinizi de bu ortamın yetiştirmesi gerekir."</p>

  <p>Sözlerim Elgon'u güldürdü, "Makro toplum Makro güçlere sahip insanlar yetiştirdiği ve bu insanlar da daha sonra o yaşamdan bıkıp usanarak bana katılmak istedikleri sürece" dedi, "rehberlik yöntemleri oluşturup, buradaki insanların Makro güçlerini geliştirmeyi gereksiz buluyorum."</p>

  <p>"İyi de" dedim, "Makro toplumdan gelip sana katılan insanların Makro güçlerinin fazla gelişmemiş olduğu açıkça belli, yoksa gerçekte ikinci bilinç düzeyinde olduğumu bile bile onuncu bilinç düzeyindeymişim gibi davranmazdın."</p>

  <p>Elgon yanıt vermek yerine, önümüzde beliren başkent El-gonya'yı göstererek konuyu değiştirdi.</p>

  <p>"Şöyle bir bak" dedi, "ve onun dünyadaki tek büyük kent olduğunu gör, çünkü Makro toplum kendi üyelerinden büyük kentlerde yaşama keyfini esirger."</p>

  <p>Aşağıya bakınca, 1976 ölçülerine göre oldukça küçük sayılabilecek bir kent gördüm, tüm nüfusu sadece otuz bin kişiydi ve bu nüfusun dörtte biri Elgon'un hükümetinde görev yapıyordu. Elgonya'da çalışan insan sayısı yüz binin üzerinde olmasına karşın, Başkanın yaklaşık on mil çapındaki topraklan herhangi bir eyalete bağlı olmadığı için, bu insanların büyük bir kısmı akşamları kendi eyaletlerine ve toplumlarına dönmeyi yeğliyordu. Kentin tam ortasına Hindistan'daki Taç Mahal'e benzeyen muhteşem bir başkanlık sarayı yapılmıştı, sarayın çevresine de çok sayıda yönetim binası sıralanmıştı.</p>

  <p>Belli ki Elgon On başkentiyle pek gururlanıyordu, bir süre güçlü merkezi yönetimin ne kadar etkin olduğundan söz etti. Çabuk çabuk konuşarak, hükümetini oluşturan örgütler konusunda ayrıntılı bilgiler verdi; örneğin tarım, ticaret, çalışma, oyunlar, hukuk, eğitim ve haber alma bakanlıkları gibi. Özellikle de halkıyla ilgili bilgiler toplamak üzere dokuz değişik örgüt kurmuş olması dikkatimi çekti. Bunların işlevlerini sorduğumda, haber alma örgütlerinin ancak gizlilik içinde çalışırlarsa en iyi biçimde görev yapabileceklerini, bu yüzden işlevleri konusunda benimle bile konuşamayacağını söyledi. Sonra da "Ama Jon On" diye ekleyerek beni şaşırttı, "Sen yönetime katılınca ben de seni başkan yardımcısı olarak atayacağım ve işte o zaman sana haber alma örgütlerinin çalışma biçimini ayrıntılı olarak anlatacağım."</p>

  <p>Çağrısını geri çevirmek amacıyla "Teşekkür ederim Elgon On" dedim, "ama ben Makro toplumda kalmayı tasarlıyorum."</p>

  <p>Gürültülü bir kahkaha atarak, "Sen hâlâ yirminci yüzyılın mikro toplumunda yetişmiş birinin Makro toplumda mutlu olabileceğini mi sanıyorsun" dedi. "İnan bana Jon On, benim gibi ilk elli yılını Makro toplumda geçirmiş biri bile buna dayanamadı, sen hiç dayanamazsın."</p>

  <p>Carol "Senin Makro topluma yönelttiğin nefret kendi içindeki büyüklenme duygusundan ve başkaları üzerinde egemenlik kurma isteğinden kaynaklanıyor" dedi. "Jon böyle bir güç edinme peşinde değil, bu yüzden senin hükümetindeki üst düzey görevler de onu hiç ilgilendirmiyor."</p>

  <p>Elgon'un yüzü gerilerek o granit sertliğine büründü, aurasının giderek kızardığını fark ettim, ama yanıt verirken sesi sakindi, Carol'un mikro yaşamın verdiği hazzı kavrayamayacak kadar genç olduğunu söyledi.&nbsp;Hava aracımız başkanlık sarayının o güzelim avlusuna indi. Elgon bize pırıl pırıl parlayan sarayını&nbsp;ve bahçelerini özellikle kendisi göstermek istedi.&nbsp;Gün boyu beslenme yetersizliği çeken düzinelerce çocuk görmüştük, bahçeler arasında yürürken bu çocukların yüzleri gözlerimin önüne geliyor ve çevremdeki güzelliklerin keyfine varamıyordum. Sonunda dayanamayıp Elgon'u durdurdum ve insanların nasıl bu kadar çok çocuk yapmayı becerebildiklerini sordum. Bir defada birden çok çocuk edinmeyi mümkün kılan doğurganlığı artırıcı haplar satın alabileceklerini söyledi. Geniş bir aile hem büyük bir gurur kaynağıydı, hem de insanlar çok çocuk yaparak bir yandan dinsel görevlerini ve yurttaşlık görevlerini yerine getirirlerken, diğer yandan bu yolla parasal üstünlük sağlıyorlardı; çünkü on iki yaş ve üzerindeki çocuklar gladyatör ya da fahişe olarak para kazanabiliyorlardı.</p>

  <p>Bir saat kadar sonra ender bulunan pek değerli eşyalarla savurganca döşenmiş odaları, koridorları ve avluları yeterince gördüğümü düşünüyordum; bütün bu eşyalar Elgon ve Sela için son derece önemliydi. Giderek daha da sıkıldığımı fark eden Elgon, bize pek tantanalı odalardan oluşmuş bir daireye kadar eşlik etti ve dilediğimiz sürece orada kalabileceğimizi söyledi. Sonra da akşam yemeğinde görüşeceğimizi hatırlatarak Sela' yla birlikte yanımızdan ayrıldılar.&nbsp;Carol'la yalnız kalınca, kendimi üzeri tenteli kocaman yatağa atarak "Mikro Adası'ndan şimdiden bıktım" dedim, "özellikle de Elgon On ve Sela Dokuz'dan. Gel, biraz uyuyalım da akşama katlanabilecek duruma geleyim."</p>

  <p>Carol hemen yanıt vermedi, dalgın dalgın alt dudağını çiğnediğini gördüm. Aurasmda ilk kez pembe parıltılar belirmişti ve bu parıltılar kaygıyı yansıtan kırmızılığa dönüşmekteydi.&nbsp;Zihinsel bağlantı kurmak için uzandım ve endişe içinde kıvrandığım algıladım, nedenini benden gizlemeye çalışıyordu.</p>

  <p>"Lütfen Carol" diye yalvardım, "seni neyin üzdüğünü bana söyle. Düşüncelerini benden gizlemeye çalıştığına daha önce hiç tanık olmamıştım."</p>

  <p>Başını yavaşça salladı, en sonunda isteğime boyun eğen bir iç çekişle "Rana'nın düşündüğünden daha çabuk başlayacak" dedi. Sonra da bakışlarını benden kaçırdı.</p>

  <p>"Haydi Carol" diye üsteledim, "beni merak içinde bırakma! Rana'nın düşündüğünden daha çabuk başlayacak olan ne?"</p>

  <p>Elimi tutarak "Emin değilim" diye yanıtladı, "Rana, sana şiddetli baskı uygulamadan önce iki-üç gün bekleyeceklerini düşünüyordu, ama benim içimde çok yakında kötü bir şeyler olacağını söyleyen güçlü bir önsezi var."</p>

  <p>Carol'un "geleceği görme" gücünün benimkinden çok daha duyarlı olduğunu bildiğim için, "Ne gibi tatsızlıklarla karşılaşabileceğimiz konusunda hiçbir fikrin olmadığından emin misin?" diye sordum.&nbsp;Carol uzun bir süre bana baktı, sonra hafif bir çığlık atarak yüzünü omzuma gömdü. Bir anda birbirimizi öpücüklere boğduk. Çok geçmeden bir olmak için duyduğumuz istek karşı koyamayacağımız kadar büyüdü ve tuniklerimizden sıyrılarak, ancak birbiriyle böylesine uyumlu iki ruhun deneyimleyebileceği coşku dolu aşk oyunlarına başladık. Birden zihnimde ruhsal tınılarımızın yankılandığını duydum; bedenlerimiz ve zihinlerimiz bir olmak üzere birbirlerine giderek daha da yaklaştıkça tınıların yoğunluğu artıyordu, öyle ki sonunda Makro Uyum içinde kendimizden geçtik.&nbsp;Daha sonra banyodaki kocaman gömme havuzda tembel tembel yüzerken, Carol'un önseziyle ilgili sorumu yanıtlamadığını hatırladım. Eğer bana anlatmak istemiyorsa ona baskı yapmamaya karar verdim. Bu karara varır varmaz da telepatik teşekkürünü algıladım.&nbsp;Yatak odasına döndüğümüzde aura yansıtan tuniklerimizin değiştirildiğini fark ettik. Carol için ışıldayan mücevherlerle süslü altın sarısı bir tunik bırakılmıştı, benim tuniğim ise parıltılı beyaz bir kumaştan yapılmıştı.&nbsp;Carol her zamanki neşeli haline dönmüş gibiydi, çabucak yeni tuniğini giydi, tam bu giysinin alışık olmadığı kadar ağır olduğundan yakınıyordu ki, içeriye bizi yemeğe götürmek üzere mikro eyaletlerdeki ırkları simgeleyen beş uşak girdi.</p>

  <p>Elgon'un sarayındaki yemek salonu olağan ölçülerdeki iki futbol sahasını yan yana alacak büyüklükteydi ve çok şık üniformalar giymiş erkeklerle aşırı pahalı giysiler içindeki kadınlar tarafından neredeyse tamamen doldurulmuştu.&nbsp;Salonun bir ucuna yüksekçe bir yer yapılmıştı, bizi oraya götürdüler, Elgon ve Sela buraya konmuş küçük bir masada oturuyorlardı, yüzleri bu kocaman salona yerleştirilmiş upuzun masalara dönüktü. İlk girdiğimizde içeride bu kadar çok insanın konuşmasından kaynaklanan yoğun bir uğultu vardı, ama şimdi ortalık giderek sessizleşiyordu.&nbsp;Elgon ve Sela Carol'la beni aralarına oturturlarken bu büyük salon tam bir ölüm sessizliğine gömüldü ve aynı anda da -nasıl olduysa- beynim sanki dev bir mengeneyle acımasızca yavaş yavaş sıkılıyormuş gibi hissettim, mengene giderek daha çok, daha çok sıkıyordu. Elgon'un benim gelişim onuruna bir konuşma yaptığını fark ettim, ama çelik şeritler başımı ezmeye devam ediyordu. Carol'un da beyninde aynı basıncı hissettiğini belli belirsiz algıladım. Akşamın geri kalan saatlerini hayal meyal hatırlıyorum; sofraya çeşitli içeceklerle birlikte tanımadığım yiyeceklerle dolu ardı arkası kesilmeyen tabaklar getirildi, bunlardan pek azını tattım. Elgon'la Sela' nın bana bir şeyler söylediklerini fark edebiliyordum, belli ki onlara uygun yanıtlar veriyordum, çünkü her ikisi de pek hoşnut görünüyorlardı, ama neler konuşulduğunu şu anda hiç hatırlamıyorum. O akşamla ilgili aklımda kalan son şey, beş uşağın ardı sıra odamıza geri dönüp, kendimizi giysilerimizi bile çıkarmadan yatağın üzerine bırakışımız oldu.</p>

  <p>1976'da uyandım ve el yordamıyla gece lambasını aramakta olduğumu fark ettim; ışığı yakınca saatin sabaha karşı üç olduğunu gördüm. Yoğun bir korku içindeydim ve bu duygudan kurtulamıyordum. Neden bu kadar korkuyordum, merak ettim. Carol'a ya da bana kötü bir şey olmamıştı, o halde hissettiğim bu garip korku ve kaygının açıklaması yoktu.&nbsp;Rahatlamak amacıyla başımı sallayınca, Elgon'la yediğimiz yemek boyunca beynimde hissettiğim büyük basıncı hatırladım. Beni farkındalığımın büyük bir bölümünden yoksun bırakan bu işkence edici duygu hangi etkenle oluşmuştu? Soru üzerinde düşünürken, yanıtın zihnimin derinliklerinde bir yerden bilincime doğru yükselmeye başladığını fark ettim. Zihnimde yemek salonunun bir resmi oluşana kadar bekledim. Bu resim, sadece alınlarında bana dikili parlak bir göz bulunan ağızsız burunsuz yüzlerce suratla doluydu. Görüntü Elgon'un yine üzerimde odaklanmasını sağladığı telepatik ağı simgeliyordu.&nbsp;Ama neden hâlâ kaygı ve korkudan kaynaklanan o ezici duygu içindeydim? Birden 2150'ye dönüp, Carol'un iyi olup olmadığını görmek için dayanılmaz bir istek duydum. Ama kendimi uyumak için zorladıkça doğal olarak uykum kaçıyordu. En sonunda olan neyse onun mükemmel olduğunu kabul ederek zihnimi dengeleyip sakinleşmem gerektiğini anladım. Bunu da başaramayınca, Makro Bağlantı anılarımı canlandırmaya çalıştım. Bu kez başarılı oldum ve birkaç dakika sonra yumuşak bir biçimde uykuya geçtim. 2150'de uyandığımda tenteli kocaman yatakta -hâlâ giysilerim üzerimde- tek başıma yatıyordum.</p>

  <p>Hemen ayağa kalktım, Carol'a seslenerek dairenm beş koca odasını da koşarak dolaştım, ama hiçbir yerden yanıt alamadım. Elgon'u bulup açıklama istemeye karar verdim. Koridora fırladığımda Makro toplumun en az otuz eski üyesiyle yüz yüze geldim, iri yapıları nedeniyle onları ayırt etmek çok kolaydı. Elgon'u nerede bulabileceğimi sorduğumda, hiçbiri karşılık vermedi, sadece dikkatle gözlerimin içine baktılar. Yine kafatasıma uygulanan o büyük mengenenin neredeyse gözlerimi kör eden basıncını hissettim. Aceleyle odama&nbsp;doğru sendeledim ve dehşet içinde bu delici gözlerle aramdaki kapıyı kapattım.</p>

  <p>Beynimdeki basınç hâlâ artıyordu, bilincimi korumakta güçlük çekiyordum. Sendeleyerek yatağa doğru geriledim ve şiltenin üzerine boylu boyunca serildim. Birden beynimle bedenim arasındaki ilişkinin koptuğunu anladım, bütün bedenim felç olmuş gibiydi. Odada başkalarının olduğunu ve giysimi çıkardıklarını fark ettim. Sonra beni banyoya taşıdıklarını ve kocaman gömme havuzun derin tarafındaki suya fırlattıklarını hissettim. Çabucak dibe battım, bir yandan soluğumu tutabileceğim süreyi hesaplamaya çalışırken, diğer yandan o garip felç halinden kurtulmaya çabalıyordum.&nbsp;Bu yararsız çabayı ne kadar sürdürdüğümü bilemiyorum, ama sonuçta yüzümü suyun üzerine çıkarabilmek için PK güçlerimi kullanmam gerektiğini kavradım. Bu yönde çaba göstermek üzere dikkatimi toplamaya başlayınca da, felç halinden hızla kurtulmakta olduğumu algıladım. Başım suyu yararak dışarı çıktı.&nbsp;Elgon telepatik ağı mı çözmüştü, bilemiyorum, ama bedenimi felce uğratan o hal tamamen ortadan kalkmıştı. Kolayca yüzebildim, derin derin soluk alarak o değerli havayı ciğerlerime çektim.&nbsp;Yatak odasına döndüğümde, Sela'yı yatağımın üzerine çırılçıplak uzanmış buldum. Belli ki, şaşkın ifadem onu pek eğlendirmişti; gülerek "Öyle şaşırarak bakma Jon On" dedi. "Elgon On ve ben, eğer Mikro Adası'nın eşsiz niteliklerinin değerini anlamayı öğreneceksen, burada sana sunabileceğimiz en büyük zevki de tatman -yani beni tanıman- gerektiğine karar verdik."</p>

  <p>Bunları söyler söylemez çıplak körpe bedenini yay gibi gerdi, kocaman sert memeleri çağırırcasma bana doğru dikildi. Pembe dilinin ucunu kıpkırmızı dudaklarında gezdirerek, üzerlerinde pırıl pırıl titreşen bir parlaklık yarattı. Sonra karnını hafif hafif dalgalandırmaya başladı, bu arada kesik kesik soluk alıyordu.&nbsp;Birden beynim yine, bin adet zihnin telepatik gücüyle örülen ve Elgon'un üzerimde odaklanmasını sağladığı o ağın oluşturduğu ezici mengenenin etkisi altına girdi. Bedenim hızla denetimimden çıktı ve dehşetle onun -ayrı bir yaşamı varmışcasına- kendi başına davrandığını gözledim. Yatağa doğru yürüyüp Sela'nın kollarının arasına sokuldu ve onu öpüp okşamaya başladı. Tam o anda bedenimi tekrar denetleyebilir hale geldim ve tutku dolu ateşli bir kucaklama ile bana sarılmış bu kadife gibi yumuşacık, şehvetli bedenin insanın duygularını korkunç biçimde etkileyen gücünü açıkça fark ettim.&nbsp;Uzun bir an bütün diğer isteklerimi silmiş gibi görünen bu şehvet duygusuyla yandım. Sanki koyu kırmızı dalgalardan oluşmuş dipsiz bir denizin derinliklerine batıyordum.&nbsp;Eğer Makro Uyum'u hiç deneyimlememiş olsaydım, ya da ikiz ruhum Lea'yla sonsuz mükemmellikteki kucaklaşmamızı hatırlayamasaydım, kuşkusuz Sela kazanabilirdi. O andan sonra ona kızgınlık dönemindeki bir köpeğin dişisine davrandığı gibi davranmış olmalıyım. Ama bu şehvet denizinin kenarında yalpalarken bile zihnim sevgili Lea'mm hayali ile dopdoluydu.</p>

  <p>Deli gibi haykıran Sela'yı kendimden uzaklaştırdım ve yataktan kalktım; odayı baştan başa geçerek yüksek arkalıklı süslü püslü koltuklardan birine oturdum.&nbsp;Lea'yla birlikte ilk raundu kazanmıştık.&nbsp;Sela birkaç dakika boyunca kendini yatakta oradan oraya attı, bağırıp çağırarak öfkesini açığa vurdu, sonra birden bu fırtına dindi ve doğrulup oturdu. Yüzünde bir gülümsemeyle "Gelecek defa Jon On" dedi, "kazanma sırası bana gelecek ve hiç kuşkun olmasın, mutlaka bir 'gelecek defa' olacak!"&nbsp;Başımı salladım. "Hayır Sela" dedim, "Elgon'un bin adet beynin telepatik gücünü kullanarak oluşturduğu zihinsel ağ bedenimi etkileyip onu sana dokunmaya zorladı, ama şunu iyi bil ki zihnim asla senin bana sunabileceğin türden mikro zevkler içinde debelenmek gibi bir seçim yapmayacaktır."</p>

  <p>Gözlerinde bir an karanlık parıltılar belirdi, sonra bakışlarını kaçırarak, "Benim adım Sela Dokuz" dedi. "Sen kendi alışkanlıklarını unutmuş görünüyorsun, bu arada alfa eşin Ca-rol Üç'ü de unuttun mu?"</p>

  <p>"Hayır unutmadım" dedim. "Elgon on'la birlikte ona ne yaptığınızı söylemek ister misin?&nbsp;Sela'nın zihninden telepatik olarak Carol'un sadece ilaçla uyutulduğunu ve sarayda bir yerlerde tutulduğunu algıladım, ama bunu öğrendiğimi belli etmedim. Sela'nın yanıt vermesine vakit kalmadan kapı açıldı ve Elgon üç hizmetçi ile birlikte içeri girdi. Kadınlar hemen Sela'nın yanma giderek mücevherlerle kaplı bir tunik giymesi için ona yardım etmeye başladılar. Ben hâlâ çıplaktım, Elgon'dan kendi tuniğimin bana geri verilmesini istedim, ama o gülümsemekle yetindi ve "Sadece mikro adam çıplaklıktan sıkıntı duyar" dedi, "yoksa bunu daha şimdiden unuttun mu?"</p>

  <p>Sözlerini duymazlıktan gelip, Carol'u ne zaman görebileceğimi sordum.</p>

  <p>Elgon "Bu senin zamanda aktarım işlemini tamamlamamıza ne zaman izin vereceğine bağlı" diye yanıtladı.</p>

  <p>"Aktarım işlemini tamamlamak sizin için neden bu kadar önemli?" diye sordum.</p>

  <p>Elgon güldü ve "Hem zamanı aşan hem de aklın yarattığı fiziksel bir beden taşıyan ilk insansın" dedi, "bunun sana kazandırdığı büyük ünü biliyor olmalısın.&nbsp;Ayrıca Makro toplum, üçüncü bilinç düzeyine erişemezsen zaman içinde sürekli biçimde aktarılmanı kabul etmiyor, bundan haberimiz var, oysa sana tanınan sürede o düzeye ulaşman mümkün değil. Bu durumda ırkdaşları bir mikro varlığı korumak Mikro Adası halkını hoşnut edecek."</p>

  <p>"Ve siz de Makro toplumun çalışmalarını engellediğiniz için mutlu olacaksınız" diye karşılık verdim.</p>

  <p>"Elbette" diye yanıtladı, "ama şimdi seni yalnız bırakıyoruz, böylece Mikro Adası'nda sürekli kalabilmek için bizden ne zaman yardım isteyeceğini enine boyuna düşünebilirsin."</p>

  <p>"Hiçbir zaman" diye yanıtladım.</p>

  <p>Tekrar güldü ve "Ben bundan o kadar emin olmazdım Jon On" dedi. "İki hafta geçmeden bu düşünceni değiştirecekmiş-sin gibi bir önsezim var."</p>

  <p>Döndü ve kapıya doğru yürüdü, Sela'yla üç hizmetçisi de ona katıldılar. Elgon odadan çıkarken omzunun üstünden geriye bakarak "Odandaki video ekranına bir göz atıver Jon On" dedi, "vakit geçirmene yardım eder."</p>

  <p>Kapı ardından kapandı. Yatağın karşısındaki duvarda bulunan, bir kenarı yüz yetmiş santim uzunluğundaki kare ekranın devreye sokulduğunu fark ettim. Ekranda bomboş bir odanın döşemesinde yatan Carol'u gördüm.&nbsp;Görüntüyü daha yakından inceleyebilmek için bir sıçrayışta odanın öbür yanına ulaştım. Carol giyinikti ve üzerinde bir önceki akşam yemeğinde giydiği tunik vardı. Bilincinin yerinde olmadığı belliydi, göğsünde kavuşturulmuş elleriyle ve görüntünün de siyah-beyaz oluşunun etkisiyle sanki ölmüş gibi bir izlenim veriyordu. Önce resme eşlik eden bir ses yoktu, ama sonra Elgon'un sesi duyuldu. "Arkadaşın Carol Üç" diyordu, "verilen ilaç yüzünden dış ortamla bağını yitirmiş durumda. Sen bizimle işbirliği yapmayı kabul edene kadar da öyle kalacak, ya da ölümle karşılaşana dek..."</p>

  <p>Ses bu mesajı verince sustu, ama resim Elgon'un tehdidini sürekli hatırlatmak amacıyla asılı kaldı.&nbsp;Bütün gün boyunca dairenin beş odasını da arşınlayıp durdum, Carol'u kurtarıp Makro topluma geri dönebilmek için bir yol bulmaya çalışıyordum.&nbsp;Carol'un bilinçaltıyla bağlantı kurmayı denedim, ama Elgon'un telepatik ağı beni her defasında durdurdu, iki kez de koridora çıkmak istedim, yine aynı biçimde engellendim. Bütün olanlara karşın umutsuz değildim, çünkü Makro toplumdan yardım istersem üstün Makro güçleriyle her ikimizi de Elgon'un etkisinden&nbsp;kurtaracaklarına inanmıştım.&nbsp;Akşam ilerledikçe video ekranında Carol'un bilinçsiz bedenini görmek beni üzmeye başladı. O gün iki yiyecek hapı almıştım, bu yüzden aç değildim, yine de içim oyuluyormuş gibi bir duyguya kapıldım; bu duygu sanki ölümle ilgili bir önseziydi, ama kimin ölümü -Carol'unki mi yoksa benimki miydi, ya da her ikimizin ölümü müydü?&nbsp;En sonunda uyumaya karar verdim, böylece 1976'ya dönebilir, durumu "koruyucum" Karl'la ve Neda'yla tartışabilirdim. Yattım, ama 1976'da uyanmadım. Bir düş gördüm.&nbsp;Düşümde o boş odada Carol'un yanında yatıyordum. Felce uğramış gibiydim, çünkü ne kadar uğraşırsam uğraşayım hiçbir yanımı kıpırdatamıyordum. En sonunda gösterdiğim çabadan yorgun düştüm, öylece sırt üstü yattım ve üzerimde yüzüyormuş gibi görünen Lea'nın yüzüne baktım. Telepatik olarak ondan yardım diledim, ama o başını sallayarak "Yardım istemeden önce iyice düşün Jon" dedi. "Eğer biz yardım edersek, aktarma işlemini tamamlamak için öngördüğümüz sürede üçüncü bilinç düzeyine ulaşman mümkün olmaz, bunu sana hatırlatmak zorundayım."</p>

  <p>"Pekâlâ" dedim, "o halde Carol'a yardım et. Onu ana karaya geri götür."</p>

  <p>Lea yine başını salladı. "O istemedikçe bunu yapamam" dedi, "ayrıca şu ana kadar da -bu onun için ölüm anlamına bile gelse- seninle birlikte kalmayı yeğledi."</p>

  <p>Sonra birden kendimi 1976'da uyanmış buldum, haykırıyordum: "Onun ölmesine izin verme Lea! Ölmesine izin verme!"</p>

  <p><br /></p>
</body>
</html>
