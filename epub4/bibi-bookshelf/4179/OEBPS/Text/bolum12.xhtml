<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Thea Alexander - M.S. 2150</title>
  <link href="../Styles/Fontlar.css" rel="stylesheet" type="text/css" />
  <link href="../Styles/genels.css" rel="stylesheet" type="text/css" />
</head>

<body>
  <p><br />
  <br /></p>
  <hr class="c2" />

  <h1 class="sgc-1"><strong>Bölüm XII : On Beş Metre Sıçramak</strong></h1>
  <hr class="c2" />

  <p><br />
  <br /></p>

  <p>Dudaklarıma kapanmış sıcacık dudakların yumuşak baskısı ve ruhsal titreşimlerimizin zihnimde yankılanmaya başlayan tınılarıyla uyandım. Büyük bir istekle karşılık verdim; çok geçmeden Carol'la fiziksel, duygusal ve zihinsel düzeyde kurduğumuz bağlantının o kendimizi yitirdiğimiz coşkusunda buluştuk. Yoğunluğu giderek artan bu hazzın giderek daha çok farkındalığına vararak, sonunda Makro Uyum'da birleşmenin keyfine ulaştık.&nbsp;Sakin ama mutlu, birbirimize sarılmış yatarken, Carol'la yaşadığım cinsel beraberliklerin mikro geçmişimdekilerden ne kadar farklı olduğunu bir kez daha düşündüm. Carol'u ve Makro Uyum'u tanımadan önce, cinsel ilişki kurduğumda ya suçluluk veya korku duyar, ya da en azından doyumsuzluk hissederdim. Makro toplumdan önce acaba Makro Uyum'a ulaşmış olan var mıydı, merak ettim.</p>

  <p>"Pek ender" diye Carol düşüncelerimi yanıtladı, "bu da genellikle ikiz ruhlar arasında gerçekleşirdi."</p>

  <p>"İkiz ruhlar da ender olarak aynı zamanda bedenlendiklerine göre" dedim, "bu durum mikro adamın cinsel düş kırıklıklarının nedenini kısmen açıklıyor."</p>

  <p>"Makro Uyum'a ulaşmayan cinsel ilişki sadece yüzeysel bir doyum sağlar" diye açıkladı Carol.</p>

  <p>"Dur bir dakika" dedim. "Bu, Makro toplumdan önce yaşanan cinsel beraberliklerin büyük çoğunluğunda gerçek doyuma ulaşılamadığı anlamına geliyor."</p>

  <p>"Doğru" diye Carol başıyla onayladı. "Genellikle o ilişkilerde, eşler gerçek özlemlerini giderememiş oldukları için, elde ettikleri yüzeysel doyumun altında hep yeni baştan denemeye yönelik güçlü bir istek kalıyordu."</p>

  <p>"O halde sen, seninle ben de cinsel beraberliğimiz sırasında Makro Uyum'a ulaşamazsak, bunun doyurucu olmayacağını söylemek istiyorsun."</p>

  <p>"Bu doğru" diye yanıtladı Carol. "Eğer Alfamız'm diğer kızlarıyla cinsel ilişki kurmak isteseydin, senin bu isteğine olumlu yanıt vermekle ne kadar özverili davranmış olacaklarını şimdi anlayabilirsin."</p>

  <p>"Ruhsal tınılarının benimkinden çok farklı olduğunu ve birlikte Makro Uyum'a ulaşamayacağımızı bilecekler, yine de benim bunu öğrenmemi sağlamak için hoşnut olmayacakları bir beraberliğe gönüllü olacaklardı" dedim.</p>

  <p>"Ama" diye ekledi Carol, "kendini çıkar gözetmeden bir başkasına verirsen, bu o kadar da tatsız bir deneyim olmaz."</p>

  <p>Başımı salladım. Bu durum" dedim, "mikro adamın kendisini cinsel açıdan neden böylesine suçlu, endişeli ve düş kırıklığı içinde hissettiğini iyice açıklıyor. Neredeyse cinselliği hemen her zaman kendi bencil amaçları doğrultusunda kullanıyor, bu yüzden de tam bir doyuma ulaşması mümkün olmuyor."</p>

  <p>Carol "Haklısın" diye yanıtladı, "ayrıca, sadece çocuk yapmaya yönelik cinsel ilişkiyi uygun bulan mikro bakış açısı da yanlış, çünkü mikro adam çocuklarını kendi malı gibi görüyor ve bu nedenle onları bencilce amaçları için kullanıyor."</p>

  <p>"Mikro adam en çok da, çocukları aracılığıyla ölümsüzlüğe erişme umudunu taşıyor olmalı" diye fikir yürüttüm.</p>

  <p>"Evet" diye Carol hafifçe güldü. "İnsan yüzyıllar boyu, elinde harp, yüzünde mutlu bir gülümsemeyle buluttan buluta dolaşarak sonsuza dek yaşayabileceği, ölümsüzlük dediği şu göklerdeki cenneti aradı. Ancak henüz geçmiş yaşamlarını hatırlamaya yetecek kadar m-M süreci boyunca yol almamıştı ve eğer insan geçmiş yaşamlarını hatırlayamıyorsa, ondan ölümsüzlüğün gerçek anlamını idrak etmesi beklenemez. Tıpkı, doğuştan kör olan birinden renklerin ne ifade ettiğini kavramasının beklenemeyeceği gibi."</p>

  <p>"İnandığınız dinlerin çoğu bu sorunun büyümesine neden oldu" diye devam etti. "İnsan ruhunun ölümsüz geçmişini yadsıyan bir din ölümsüz bir geleceği öğretmekte güçlük çeker."</p>

  <p>Söyledikleri üzerinde biraz düşündüm, sonra "Şimdi Hıristiyanlığın önemli açmazlarından birini görebiliyorum" dedim.</p>

  <p>"Doğru" diye onayladı Carol. "Gerçeklerini papazların yardımıyla belirleyen bir din 'mikro'dur. Makro adam gerçekleri, 'geçmişi bilme' ile ilgili Makro gücünün yardımıyla, olan her şeyi içeren evrensel akaşik kayıtları okuyarak öğrenir."</p>

  <p>"Yani" diye sordum, "senin kendi geçmişinle ilgili kişisel akaşik kayıtlarında bulamadığın herhangi bir şeyi evrensel akaşik kayıtlarda bulabileceğini mi söylemek istiyorsun?"</p>

  <p>"Evet" diye açıkladı, "bu sistem, olan her şeyin video bandına sahip evrensel bir M.D. gibi düşünülebilir."</p>

  <p>"O halde" dedim, "herhangi bir şeyi öğrenmek için kimsenin o konudaki yorumuna bağımlı değilsin. Lao-Tzu, Buda ya da İsa, neler söylediler ya da söylemediler diye tartışmak yerine, sadece evrensel akaşik kayıtları araştırıp, yaşamlarındaki her olayı gözünle görüp, kulağınla duyabilirsin."</p>

  <p>Carol başıyla evetledi ve "Kesinlikle öyle" dedi. "Tarihteki bütün büyük filozofları bu yolla izledik."</p>

  <p>"Tanrım, kulağa büyüleyici geliyor! Bunun nasıl yapıldığını bana gösterebilir misin Carol? Bugün olabilir mi?" diye sordum, bu akıl almaz yeni kaynakla bağlantı kurmaya can atıyordum.</p>

  <p>"Bu sana bağlı Jon" dedi, "ama seni uyarmalıyım, her ne kadar akaşik kayıtları kullanmak eğitim yöntemi olarak çok önemliyse de, bilinç düzeyini yükseltmek açısından o kadar yararlı değil. Makro farkındalığa ancak, bütün zamanların büyük filozoflarını beslemiş olan tüm bilgeliğin ve sevginin kaynağıyla, makrokozmosla -ya da başka bir anlatımla evrensel zihinle- bağlantı kurma ve bu bağlantıdan öğrenilenleri günlük yaşama uygulama yoluyla ulaşılabilir."</p>

  <p>Girişmeye can attığım bu yeni, olağanüstü deneyimin, üçüncü bilinç düzeyine erişme çabalarımı kolaylaştıracak etkisi olmadığını duymak beni düş kırıklığına uğrattı. İstemeye istemeye de olsa çok daha önemli olan gerçek hedefime ulaşıncaya dek, kısıtlı zamanımı bu yeni beceriyi öğrenmek için harcamamaya karar verdim.</p>

  <p>Carol içimdeki çatışmayı hissetti ve telepatik yolla, kararımı akıllıca bulduğunu söyledi; sonra da kahvaltı için Alfa'da-ki diğer arkadaşlarımıza katılmadan önce birlikte canlandırıcı bir banyo yapmayı önerdi.</p>

  <p>Kahvaltıdan sonra Carol, kendisi Merkez'deki M.D. aygıtıyla çalışacağı için bana da odamızdakini kullanmayı önerdi, ama ben ona Merkez'e kadar bir yürüyüş yapıp, bu kirletilmemiş dünyanın berrak mavi göğünün altındaki o güzelim gölün, ağaçların ve çiçeklerin keyfini çıkarmayı yeğlediğimi söyledim.</p>

  <p>"Sizin kirletilmiş dünyanızla ilgili kayıtları okuyabilir, tüm bu gaddarlığı gösteren video bantları izleyebilirim" dedi, "ama ancak o dönemdeki geçmiş yaşamımı hatırladığımda, bizim şu andaki dünyamızın güzelliğini gerçekten takdir edebiliyorum."</p>

  <p>"Hey bu doğru!" diye hatırladım. "Sen bundan önce en son 20. yüzyılda yaşamıştın, değil mi? 1990'larda da öldüğünü söylemiştin."</p>

  <p>"Evet" diye yanıtladı, "1970'lerde öğrenciydim, gezegenimizin böyle kıyasıya kirletilmesine karşı çıkmak için her fırsatı değerlendirdim. Yaygın protestolara karşın, çıkar çevreleri bildiklerini okudular ve kirliliği 80'lerde o dereceye vardırdılar ki 70'lerin çevre kirliliği yanında hafif kaldı."</p>

  <p>"Ondan sonra da durum giderek kötüleşmiş" dedim, "ve bunu düzeltmek için de hiçbir şey yapılmamış."</p>

  <p>"Oh, ufak tefek pek çok şey yapıldı" diye yanıtladı, "ama artık yarım yamalak önlemlerle soruna çözüm bulmak için çok geç kalınmıştı. Dünya çapında bir işbirliği sağlayacak, dünya çapında bir hükümet gerekiyordu ve mikro yaşam felsefesine sahip mikro adamın bunu gerçekleştirmesi mümkün değildi. Birleşik bir dünya hükümeti, sağlık, güvenlik ve refah açısından tüm insanlara eşit ilgi göstermeyi içeren bir Makro bakış açısı gerektirir. Mikro adam bu hedefe erişmek için gerekli olan özveriyi göstermeye istekli değildi."</p>

  <p>"Sanırım" dedim, "mikro adamın acılar içindeki sefil ölümüne üzülürken mikro açıdan bakmış oluyorum, oysa kendi bencil mikro tutumunun sonuçlarını öğrenmesi için bunun tek yol olduğunu biliyorum, ama yine de kendimi bu acıklı ölümlerden sorumlu hissediyorum."</p>

  <p>Carol "Mikro adam Makro adamın doğabilmesi için yok olmak zorundaydı" diye karşılık verdi. "Ölüm sadece, ruhun tekâmülü ve Makro birikimin etkisi göz önüne alınmadığında kötü bir olaydır."</p>

  <p>Konuşurken Gama binasından çıkmış, göl boyunca Merkez'e doğru yürüyorduk, birden durdum ve parmağımla gölün üstündeki bir karaltıyı gösterdim.</p>

  <p>"Baksana Carol!" dedim şaşkınlıkla, "gerçekten gölün üstünde yürüyen biri mi var?"</p>

  <p>"Evet" diye yanıtladı, "herhalde sekizinci veya dokuzuncu bilinç düzeyinde olan biri havada kalma (levitasyon) çalışması yapıyor."</p>

  <p>"Neden onuncu bilinç düzeyinde olan biri değil?" diye sordum.</p>

  <p>"Çünkü" diye yanıtladı Carol, "onların çalışma yapmalarına gerek yok."</p>

  <p>Karaltı, havada kalışını iyice gözleyemeyeceğim kadar uzağımdaydı, çok geçmeden de suya dalarak gözden kayboldu.</p>

  <p>"Her kimse, sanırım yoruldu" diye fikir yürüttüm, "şimdi de biraz yüzmek zorunda!"</p>

  <p>"Belki" diye yanıtladı Carol, "ama belki canı biraz da yüzmek istemiş olabilir. Neden biz de biraz çalışmıyoruz? Böylece sen de havada durmayı öğrenebilirsin."</p>

  <p>Carol bunları söyler söylemez havaya sıçradı ve yumuşak bir biçimde yere inmeden önce on saniye kadar, topraktan seksen beş santim yükseklikte yüzer gibi kaldı.</p>

  <p>"Bu kadar ilerlemiş olduğunu bilmiyordum" dedim. "Ne tür bir düşünce ürettin?"</p>

  <p>"Sadece" diye karşılık verdi, "gözümde kendimi havada yüzerken canlandırdım."</p>

  <p>"Hmm!" diye mırıldandım. "Sanırım, en azından deneyebilirim." Denedim, ama hemen yere indim.</p>

  <p>Carol şaşkınlığımı görüp "Makro Bağlantı'nı -her şeyle makrokozmik birlik içinde olduğun o hali-zihninde canlandırıp titreşimlerini yükseltmeyi unuttun" dedi.&nbsp;Haz dolu bir dinginlik ve büyük bir hafiflik hissedene dek Carol'un önerisini uyguladım. Sonra kendimi yerden bir buçuk metre kadar yükselmiş düşledim ve kolayca bu yüksekliğe ulaştım. Üstüme yorgunluk çökmeden önce beş saniye kadar o yükseklikte kaldım, sonra yumuşak bir biçimde aşağı inmeye başladım, ama toprağa yarım metre kala PK gücüm tükendi ve güm diye düştüm.&nbsp;Bu inanılmaz başarım yüzünden heyecan içinde kalmıştım; yani kendimi, Jon Lake'i havada dururken düşünmek bile... Vauv!&nbsp;Hemen aşağı inmek koşuluyla, yerden sekiz-dokuz metre, hatta daha da yükseğe çıkmış bir görüntümü de kolaylıkla zihnimde oluşturabileceğime karar verdim. Ama ilk gösterdiğim çaba beni yorgun düşürmüştü, bu yüzden bir sonraki denemeyi iyice dinlenene dek ertelemeyi uygun buldum.</p>

  <p>"Eğer istersem, 1976'da yeni bir dünya yüksek atlama rekoru kırabileceğimden hiç kuşkum yok" dedim. "Aman Tanrım, Olimpiyat oyunlarına bile katılabilirim!"</p>

  <p>Carol "Bu yeni bir dünya sırıkla atlama rekoru da olabilir" diye yanıtladı, "üstelik sırık kullanmana da gerek kalmaz! Ama mikro adam olağandışı şeyler yapan birinden ürker, bu yüzden dikkatli olmanı öneririm."</p>

  <p>"Evet" dedim, "mikro adam korktu mu, sakınmak gerek. Doğrusu garip bir yaratık diye, ya da ulusal savunma aracı olarak kilit altında tutulmak istemezdim."</p>

  <p>Carol başıyla onayladı. "Mikro adam, yanında aşağılık duygusuna kapıldığı birinden nefret etme eğilimi içindedir. İşte bu nedenle Makro güçleri yeterince gelişmemiş olanlarımızın Mikro Adası'nı ziyaret etmeleri tehlikeli oluyor."</p>

  <p>"Mikro Adası'ndan söz etmişken" dedim, "sen, ikimizin toplam Makro gücünün bizi korumaya yeteceği kanısına varır varmaz oraya gitmek istiyorum."</p>

  <p>"Tamam" diye yanıtladı Carol, bu arada Danışma Merkezi'ndeki odamın önüne gelmiştik. "Hazır olduğumuzu düşündüğümde sana haber veririm."</p>

  <p>Sonra sevgiyle elimi sıkarak "Öğle yemeğinde görüşürüz" dedi, ardından da uzun koridor boyunca yürüyüp gitti.&nbsp;Danışma Merkezi'ndeki göle bakan o çok sevdiğim odamda koltuğuma oturur oturmaz M.D.'ye, Makro güçlerin mikro adama yardıma yönelik nasıl kullanılabileceği konusunda sorular sormaya başladım. M.D. bana mikro adam istemedikçe ve hazır olmadıkça ona kimsenin yardım edemeyeceğini defalarca anlatmaya çalıştı. Bunun yeterli istek ve inanca sahip olmakla aynı şey olduğunu söyledi.&nbsp;Özellikle Neda'ya nasıl yardım edebileceğimi sorduğumda, PK'nın bedendeki yedi salgı merkezini etkilemek için kullanılabileceğini ve böylece fiziksel görünümde değişiklikler yapılabileceğini öğrendim.&nbsp;Sabahın geri kalan saatlerini salgı sisteminin diyagramlarını inceleyerek ve Neda'nın fiziksel görünümünü çok çekici bir hale getirmek için PK'yı nasıl kullanabileceğimi elimden geldiğince öğrenerek geçirdim. Başlangıçta bütün bunlar insanı bunaltacak kadar karmaşık ve anlaşılmaz görünüyordu ama M.D. sonu gelmez bir sabırla bilgi sunan, gelmiş geçmiş en büyük kaynaktı. Öğleye doğru Neda'nın görünümünü düzeltmeye yönelik olanaklar konusunda umutlanmıştım.&nbsp;Carol bana katılınca, önce biraz suyla beslenme tabletlerimizi yuttuk, sonra eğlence alanlarına doğru yola çıktık. Yol boyunca yine çakıl taşlarıyla PK çalışması yaptık ve ben Carol'a 1976'daki Neda ile ilgili umutlarımdan söz ettim. Carol da bu konuda yapacaklarımın Makro güçlerimi geliştirmek açısından benim için iyi bir uygulama olacağını söyledi.&nbsp;Bu arada tam bir sonraki adımı atacakken, ayağım havada kaldı. Önümde yaklaşık 170 santim uzunluğunda, güneş banyosu yapan bir yılan vardı. Belli ki Carol yılanı görmemişti, çünkü üstüne doğru yürüyordu. Kolunu yakaladım ve Carol'u kendime çektim.</p>

  <p>Şaşırarak bana baktı, sonra bütün bunların benim için ne kadar yeni olduğunu hatırlayıp, "Tamam Jon" diyerek içimi rahatlatmaya çalıştı, "korkmuyorum; korkmadığını için de yılan bana zarar vermez."</p>

  <p>Sonra elimi tuttu ve ben -az çok ikircikli- Carol'un beni yılana biraz daha yaklaştırmasına izin verdim, öyle ki yılanın kuyruğundaki çıngırağı açık seçik görebildim. Hemen durdum ve "Belki çıngıraklı bir yılan sana zarar vermez Carol, çünkü sen korkmuyorsun, ama ben -kahretsin-korkuyorum!" dedim.</p>

  <p>"O halde burada dur" diye önerdi Carol, "sana bir şey göstereceğim."</p>

  <p>Bana göre öldürücü bir çıngıraklı yılan olan nesneye doğru yürüdü, üzerine eğildi, ellerini altından geçirerek onu yumuşak bir biçimde kollarına aldı ve bana doğru yürümeye başladı. Ağzım kurumuştu, bedenimdeki her gözenekten ter fışkırıyor gibiydi, kalbim sistemimin dayanma gücünün üzerinde salgılanan adrenalinin etkisiyle gümbür gümbür atıyordu. Yılandan oldum olası korkardım ve Carol'un kollarındaki de benim için ayrıcalıklı değildi. Sonra ilk kez o uğursuz çıngırağın sesini duydum, yılanın başını çarpıcı biçimde geriye çektiğini de gördüm, gözleri ölümle tehdit edercesine üzerime dikilmişti.</p>

  <p>Kendimi geriye atarak "Lütfen Carol" diye kekeledim, "daha fazla yaklaşma!"</p>

  <p>Carol durdu ve kollarında çok kızgın görünen yılana yatıştırıcı sözler söylemeye başladı. Bir iki saniye geçti geçmedi, o çılgın çıngırak sesi şaşılacak biçimde kesildi ve yılanın sımsıkı kıvrılmış bedeninin gevşemeye başladığını gördüm. Önümde gerçekleşen bu mucizevi olayı izlerken, Carol'a, yılanı eline aldığı ilk andan beri -hatta bu öldürücü sürüngen kızgınken bile -zarar gelmeyeceğine&nbsp;inanmış olduğumu fark ettim. Sadece kendim için korkmuştum. Utanç ve sıkıntı içinde kaldım.</p>

  <p>"Korktuğun için seni kınamıyorum" dedi Carol. "Belli ki, geçmiş yaşamlarında yılanlar yüzünden büyük acı çektin, belki de öldün. Sonra bunun yarattığı korku öyle güçlendi ki, hep içinde kaldı."</p>

  <p>"Buna inanabilirim" diye yanıtladım, "çünkü kendimi bildim bileli yılanlardan hep korkarım. Besbelli bu yılan korkumu sezdi ve tepki gösterdi."</p>

  <p>Carol "Doğru Jon" diye onayladı. "Hiçbir hayvan Makro sevgi gösteren bir insana saldırmaz."</p>

  <p>"Kabul" diye itiraf ettim, "Makro adam korkmaz, ama belli ki ben bu konuda pek Makro değilim. Yapabileceğim bir şey var mı?"</p>

  <p>"Elbette" diye yanıtladı Carol, "Makro Bağlantı deneyimin olduğuna göre, yapman gereken tek iş tüm korkularından kurtulana dek her şeyle bir olduğun o hali zihninde yeniden canlandırmak. Kendi kendinden de korkamazsın ya!"</p>

  <p>Yanıtı kuşkularımı gidermemişti, ama sonuçta Carol'un telepatik yardımıyla Makro Bağlantı deneyimimi zihnime geri getirmeyi başardım. Kurduğumuz bu çok güçlü telepatik bağı Makro Bağlantı anılarımın canlanmasını sağlayana dek sürdürdük; ancak, yaklaşık kırk beş dakika sonra yılana yaklaşabilir hale geldim, ona dokunabildim, hatta yılanı elime bile alabildim. Beni bu kadar güç duruma sokan elbette sadece kendi kuşkularım olmuştu.&nbsp;Yılanı güneşlendiği yere geri bıraktık ve yürüyüşümüzü sürdürdük. Carol'a yılanlardan kaynaklanan korkum hakkında ne düşündüğünü sordum, acaba bu korkuyu yenmiş olabilir miydim? Carol güldü ve bunun o kadar kolay olmayacağını söyledi, ama bu korkuyla böylesine başarılı bir biçimde yüz yüze geldikten sonra, önemli ölçüde azalmış olmalıydı. Biraz evvel yaptığımız çalışmayı yinelersek, bu sorunumdan kısa sürede tamamen kurtulabilirdim. Canlı bir zehirli yılanı korkmadan elimde tutabileceğim düşüncesini o güne kadar aklımın köşesinden bile geçirmemiş olduğumu itiraf etmeliydim. Sonra Carol'a diğer vahşi hayvanların durumunu sordum.&nbsp;Gezegenin kirlenmesine ve nüfus patlamasına bağlı olarak pek çok hayvan türünün yok olduğunu söyledi. Yine de, Makro toplum kurulunca mümkün olduğunca çok tür koruma altına alınmıştı. Böylece insan hayvana ve onun beslenme zincirine kıyasıya zarar vermekten en sonunda vazgeçtiği için, neredeyse soyu tükenmiş hayvanlardan büyük bir kısmının yaşama dönmesi mümkün olmuştu. Leopar, kaplan ve aslan gibi büyük kedi türlerinin varlıklarını sürdürdüklerini duymak hoşuma gitti.</p>

  <p>"Ama sayıları çok artarsa ne yapacaksınız?" diye sordum.</p>

  <p>"Oh" dedi, "biz gezegenimizin tüm ekolojik dengesini denetim altında tutuyoruz, ama öldürerek değil, sadece doğada zaten var olan bu dengeyi koruyarak... böylece hiçbir tür gereğinden fazla yavrulamıyor."</p>

  <p>"Nüfus patlamasından söz etmişken" dedim, "Danışma Merkezi'ne ya da eğlence alanlarına giderken pek kimseyi görmüyorum ve buna gerçekten şaşıyorum. Neden?"</p>

  <p>Carol "Toplu halde olmaya gerek duymuyoruz" diye yanıtladı, "çünkü yalnız olmaktan korkmuyoruz. Aslında telepatik gücümüz olduğuna göre hiçbir zaman yalnız kalmayız, ama hiç kimsenin de izni olmadan zihinsel ve fiziksel dokunulmazlığını zedelemeyiz. Ayrıca sen Deltamızın büyük bir bölümünü henüz görmedin, sadece Gama öğrenci alanını biliyorsun."</p>

  <p>"Bu doğru" diye kabul ettim, "gerçi ilk geldiğimde bahçeleriniz ve korularınız arasında biraz dolaşmıştım, ama gördüğüm tek insan Lea oldu."</p>

  <p>Carol "Unutma" diye hatırlattı, "her Delta'nın, büyük bölümü ağaçlı parklara ayrılmış 100 mil karelik bir yaşam alanı var. Makro davranış biçimine sahip olan on bin kişi burada kalabalık bir ortam yaratmaksızın rahatça yaşayabilir."</p>

  <p>"Bir gün" dedim, "gölün çevresi boyunca yürümeli ve diğer Gama binalarını görmeliyim."</p>

  <p>"Neden bunu şimdi yapmıyoruz?" diye sordu Carol.</p>

  <p>"İyi de" diye yanıtladım, "eğer doğru hatırlıyorsam, göl beş mil uzunluğunda ve iki mil genişliğinde; bulunduğumuz yerden bakılırsa oldukça uzun bir yol -on beş milden fazla... oysa bugün ben Neal ve Jean'la buluşmak istiyordum."</p>

  <p>Carol "Makro Bağlantı'dan kaynaklanan enerjiyi kullanıp yolun büyük bölümünü koşarak alırsak, her ikisini de yapabiliriz" dedi.</p>

  <p>"Yani" diye sordum, "kendimizi her yorgun hissedişimizde son Makro Bağlantımız'ı zihnimizde canlandırıp enerjimizi tazeleyeceğiz, böylece yorgunluğumuz da giderilmiş olacak, öyle mi?"</p>

  <p>"Bir bakıma" diye yanıtlardı. "Gerçekte yapacağımız şey Makro Bağlantı anımızı sürekli olarak canlı tutmak, böylece biraz PK kullanarak kendimizi hafiflemiş hissedebilecek ve çok hızlı koşabileceğiz. Bedenin sadece birkaç kilo ağırlığında olduğunu düşün, sonra da yerçekiminin çok az, örneğin bilinen gücünün onda biri kadar olduğunu..."</p>

  <p>Önce bütün bunlar bana çok karmaşık geldi ve Carol'un söylediklerinin mümkün olabileceğine inanmakta büyük güçlük çektim. Pek gülünç görünen bir çıkış yaptım, ama koşmaya başladıktan sonra, aramızdaki telepatik bağın yardımıyla Carol'un zihnini kullanma biçimini anlamaya başladım. Aynı telepatik bağ sonuçta yılanla ilgili korkunun üstesinden gelmemi mümkün kılmıştı, şimdi de -Lea'nın 2150'ye ilk geldiğimde koştuğu gibi- koşmayı öğrenmemi sağladı.&nbsp;Koşmaktan her zaman hoşlanmış birine göre, böyle muazzam adımlarla havada uçuyormuşçasma, arada sevinçten en az on beş metre sıçrayarak koşmak, bedenin kendini en mükemmel ifade ediş biçimiydi. Diğer Gama binaları gibi ilgimizi çeken yerlerin önünden geçerken adımlarımızı yavaşlatıyorduk. Buralarda eskiye oranla daha çok insan görüyordum.&nbsp;Yolumuzu Gama binalarını dolanarak sürdürüyorduk.</p>

  <p>Önce, Makro toplumun güzel insanlarının güneşin altında çırılçıplak oyunlar oynayıp yüzdükleri o canım plaja hayran olarak, göl kıyısı boyunca koştuk. Bizi telepatik olarak selâmladılar ve bana "2150'ye hoş geldin" dediler. Sonra Gama binalarının arkasındaki parklardaki fundalıkları ve çiçek bahçelerini geçerek, bakımı bütün Gamalarca ortaklaşa üstlenilen geniş sebze bahçelerine ulaştık.&nbsp;Burada yaşayanlarla kıyaslanırsa yine de fazla insan görmemiştik. Biner kişi barındırdığını bildiğim geniş Gama binalarının önünden geçerken bile çevrede bir avuç insanla karşılaşmıştık. Ancak, ikişer Gama tarafından paylaşılıyor görünen büyük eğlence alanlarına geldiğimizde gördüğümüz insan sayısı artmıştı, ama onlar bile kalabalık oluşturmuyorlardı, kocaman alanlarda taş çatlasa yüzer kişi vardı. Makro adamın, zamanında aşırı insan yoğunluğundan patlayacak hale gelmiş bir gezegende bugün dengeli bir nüfus dağılımını gerçekleştirmiş olması beni mutlu etti. Ama bu dengeye karşın yine de mikro adamın "her aileye ayrı bir ev" isteğinden tamamen vazgeçilmişti.</p>

  <p>Gölün ucundaki yönetim binasına geldiğimizde, en azından altı mil koşmuş olduğumuzu kavradım, ancak kendimi hiç de yorgun hissetmiyordum, tersine her zamankinden daha canlıydım.&nbsp;Bu binayı çevreleyen dizi dizi yüksek ağaçlara hayranlıkla baktım. Sonra ana kapıdan, 2150'de karşılaştığım en ufak tefek adamın çıktığını gördüm. Boyu 1.70 metreden uzun değildi, ona yaklaştığımızda yüzünde yaşlılığın belirtilerini fark ettim. Rana 45 yaşında görünüyordu, ama bu adam en azından 55'inde vardı. Önünde durduğumuzda, Carol sol elini tuttu ve adamı sevgiyle selâmladı.&nbsp;Sonra adam da beni aynı geleneksel biçimde selâmladı ve "Delta 927'ye hoş geldin" dedi. "Adım Hugo, sizin Deltarınızım."</p>

  <p>Onu hemen sevdim, Delta'nın böylesine sıcak ama aynı anda da güçlü bir adamı önder olarak seçmiş olmasına hiç şaşmamıştım. "Teşekkür ederim" dedim. "Burada olmaktan ne kadar mutluluk duyduğumu anlatamam."</p>

  <p>Carol, Delta gölünün çevresindeki gezimizden söz etti, sonra Hugo yaşıyla ilgili dile getirmediğim sorumu yanıtladı.</p>

  <p>"197 yılımı doldurdum" diye açıkladı. "1953 yılında Brezilya'da doğmuştum. Haklısın, daha genç görünebilirdim, ama ben insanların yaşlandıkları bir devirde büyüdüm, ayrıca yakında tekâmül-aşacağım için bedenimin de yaşlanmasına izin veriyorum."</p>

  <p>"Ölmeyi tasarladığınızı mı söylemek istiyorsunuz?" diye sordum şaşkınlıkla. M.D.'nin bana bir ara bu konuda vermiş olduğu bilgiyi hatırlamıştım. Makro toplumun üyeleri o yaşamlarında öğrenebilecekleri her şeyi öğrendiklerine karar verdiklerinde, astral ve fiziksel bedenleri arasındaki bağı koparıyorlar, böylece fiziksel beden ölürken, ruh m-M süreci boyunca bir üst düzeye çıkmakta özgür kalıyordu. Bu işleme tekâmül-aşma diyorlardı.&nbsp;Kendini öldürme geçmişten kaçma anlamına gelirken, tekâmül-aşma -tekâmül etme ve aşama yapma sözcüklerinin 2150'ye özgü kısaltması- geleceği kucaklamayı ifade ediyordu.</p>

  <p>"Evet, bir başka boyutta ikiz ruhlarımla buluşmak istiyorum" diye yanıtladı Hugo. "Ayrıca, bu yaşam süremde yapabileceğim her şeyi yerine getirdim, artık ayrılma zamanı geldi."</p>

  <p>Kararsız ifademe güldü, sonra "Endişelenmene gerek yok Jon" diye sözlerini sürdürdü. "Hemen tekâmül-aşmayı düşünmüyorum. Aslında, benden sonraki önder seçilene kadar birkaç ay geçer, sonra da elbette yeni Deltar görevi üstlenmeye hazır olana dek buradan ayrılamam."</p>

  <p>Onu bu yaşamda tekrar görmeyi umut ettiğimi söyledim. Sonra Carol'la ben koşumuza devam&nbsp;ettik.</p>

  <p>Gölün öbür yakasında yüzen ve kumsalda eğlenen daha çok sayıda insan gördük. Carol öğleden sonranın bu saatlerinin dışarıda geçirilecek en güzel zaman olduğunu söyledi. Sonra Neal ve Jean ile buluşmak üzere hızımı artırmak isteyip istemediğimi sordu.</p>

  <p>"Daha ne kadar hızlanabiliriz?" diye karşılık verdim.</p>

  <p>"Çok daha fazla" diye yanıtladı. "Sadece hafif ve hızlı olduğunu düşün."</p>

  <p>Öyle yaptık ve göl kıyısından ayrılarak Gama binalarının arkasındaki pek az insanın bulunduğu parklara yöneldik. Çok geçmeden koşumuz bir tür alçaktan uçuşa dönüştü. Ne kadar hızla yol aldığımızı bilmiyordum, ama inanılmayacak kadar kısa bir süre içinde gölün tüm çevresini dolaşmış ve üçüncü öğrenim basamağının eğlence alanına varmıştık. Koşuya başladığımızdan bu yana bir saatten az zaman geçmişti ve ben şimdi biraz yorgunluk hissetmeye başlamıştım, ama bundan hiç rahatsızlık duymuyordum. Hatta birkaç dakika Neal ve Jean'in futbol oyunlarını bitirmelerini bekledikten sonra onlarla tenis oynamaya başladık. Bu kez birinci sette PK kullanmamayı kararlaştırmıştık.&nbsp;PK kullanmadığımız bu seti Jean ve ben kazandık, ama ancak ucu ucuna. Daha sonraki PK kullandığımız iki seti kaybettiğimiz halde, aramızdaki fark bir önceki güne kıyasla daha az olduğu için sevindim. Umduğumdan çok daha çabuk ilerliyordum.&nbsp;Tenisten sonra yine havuza girdik ve takım halinde oynanan, üç boyutlu satranca benzer, insanı hayran bırakan ama çok karmaşık bir oyun oynadık. Ben deneyimsiz olduğum için çocuklara karşı Carol'la birlik olduk, yedi yaşındaki bu küçüklerin olağanüstü zekâları beni bir kez daha şaşırtınıştı. Üç oyunda bizi açıkça yendiler, ama hiç olmazsa sonuncu oyunda içinden çıkılması oldukça güç ayrıntıların bir kısmını kavradım ve böylece az kaldı yeniyorduk.</p>

  <p>Bu arada Makro dansa katılmak üzere Gama'ya ve kendi Alfalarımıza dönme vakti gelmişti. Yine koşmaya başladık, ama şimdi Jean benim yanımda, Neal ise hemen Carol'un önünde, hep birlikte koşuyorduk. Hiç böyle hızlı koşan çocuklar görmemiştim. Kuşkusuz, 7 yaşındaki bu küçükler benim 20. yüzyılımın tüm atletizm rekorlarını kolayca kırabilirlerdi. Gama binasının girişinde birbirimize "hoşça kalın" diye el salladık ve hepimiz kendi Alfa'larımıza yöneldik, bu arada telepatik olarak da birbirimize ertesi gün birlikte neler yapacağımızı hatırlatıyorduk.&nbsp;Alfa'ya dönünce kendimi ikinci kez Makro dans denen bu bale, folk dansı ve jimnastik karışımı hoş ve canlı hareketlerin içinde buldum. M.D. bize eşlik eden heyecan verici müziği, odanın her yanından geliyormuş hissini uyandıracak biçimde düzenlenmiş bir hoparlör sistemi ile yayıyordu. Telepati konusundaki becerim arttığı için, odadakilerin şimşek gibi gelip gitmelerine ve insanın başını döndürecek hızdaki diğer hareketlerine şimdi daha iyi ayak uydurabiliyordum. Joyce'u omuzlarımda bulmak veya Alan'm beni havaya fırlatması ya da düzenli biçimde birbirimizin üstünden ve altından takla atarak geçmek beni artık şaşırtmıyordu. Aramızdaki telepatik bağlantıyı kullanarak ne yapılacağını önceden biliyor ve kendimi az çok o hareketi karşılamaya hazırlıyordum, oysa başlangıçta böyle dönüşlerin insan bedenini aşan hareketler olduğunu düşünmüştüm.</p>

  <p>İlk Makro dans deneyimim beni şaşkınlık içinde bırakmıştı, kendi gözlerimle gördüklerime inanamamıştım, oysa şimdi Makro güçlerin -heyecan ve şaşkınlık uyandırsalar da mucize olmadıklarını kabul edebilir durumdaydım. Yine de gün boyu PK kullanmak bana ağır gelmişti, bu yüzden on beş dakika sonra kendimi çok yorgun hissettim ve yorgunluğuma anlayış gösteren Alfam'a dansı erken bitirdikleri için minnet duydum.</p>

  <p>Kısa süre sonra Betamız'm havuzunda rahatça yüzüyor, büyük bir hoşnutlukla Betam'in geri kalan 99 üyesinin suyun içindeki canlı hareketlerini seyretmekle yetiniyordum. İnsan ırkının yetiştirdiği en büyük atletleri izlemekte olduğumdan en ufak bir kuşkum yoktu ve yine inanıyordum ki, arkadaşlarım bedensel inceliğin, becerinin ve üstün insana özgü dayanma gücünün doruğuna erişmişlerdi. Birkaç çift kendilerini, birleşmiş bedenlerini kaldıran suyun ritmine bırakmışlar, oyun oynar gibi aşk yapıyorlardı. Suya dalan Carol'un ıslak göğüsleri kalçalarımı dolanarak göğsümü buldu, bacakları bedenimi sardı ve biz hazla birbirimizin olduk. Açıkça ve özgürce ifade edilen aşkın dizginlenmemiş coşkusunu yaşarken, ilk fırsatta Karl ve Cindy'den özür dilemeye karar verdim.</p>

  <p>Havuzdan ayrılmadan önce Leo, Betamız, bir tür su balesi düzenledi. İzlerken insanın soluğu kesiliyordu. Ertesi gün bu oyuna katılmaya yemin ettim.&nbsp;Akşam yemeğinden sonra Alfa arkadaşlarımın muhteşem şarkılarını dinledim, Nancy ve Steve'in 20. yüzyılın en büyük opera sanatçılarını kıskandıracak kadar güzel sesleri olduğunu fark ettim. Müzik eşliğinde söylemek için M.D.'ye başvurmaları yeterliydi, çünkü M.D.'de akla gelebilecek her türlü müziğin bandı vardı. Carol, akşam yemeklerinden sonra genelde şarkı söylediklerini anlattı. Benim gelişim nedeniyle yaptığımız uzun sohbetler yüzünden o akşama kadar şarkılarını dinleyememiştim.&nbsp;Bütün gece bu şarkıları dinleyebilirdim, hatta telepati gücümün yardımıyla bir kısmına katılabileceğimi fark ettim. Ama Alan -bu keyfin bitmesini hiç istemediğim bir anda- danışma saatinin geldiğini, benim de Rana'yı görmeye gitmem gerektiğini söyledi. O akşam Rana'yla buluşacağımız için sevindim, çünkü ondan tüm Makro güçleri kullanıp, üçüncü kez Makro Bağlantı'ya ulaşmamı sağlamasını rica edecektim.</p>

  <p>Rana niyetimi hemen anladı -ya da belki önceden biliyordu- çünkü 'Makro Bağlantı kurmakta sana nasıl yardımcı olabileceğimi düşünüyorsun?" diye sordu.</p>

  <p>"Şey... ben... bilmiyorum" diye karşılık verdim, sorusu beni oldukça şaşırtınıştı. "Ama, ne de olsa sen onuncu bilinç dü-zeyindesin, eğer bana nasıl yardım edileceğini bilen biri varsa o da sensin."</p>

  <p>"Evet" diye yanıtladı Rana, "ama son buluştuğumuzda sana her şeyi istek ve inancın belirlediğini söylemiştim. Bu ikisini sana hiç kimse veremez."</p>

  <p>"Tamam" dedim, "ama ben seninle güçlü bir telepatik bağ kurarsam, sen Makro Bağlantı sağlandığında ben de benimkine çok daha kolay ulaşabilir duruma gelebilirim diye düşünmüştüm."</p>

  <p>Rana başını salladı. "Bu seninle benim aramda işe yaramaz, çünkü ruhsal tınılarımız birbirinden çok farklı. Ama sen tüm direnmelerinden tamamen arınabilsen, belki Lea'yla bunu başarabilirsin. Yine istek ve inanç noktasına geliyoruz. Lea'yla telepatik bağlantı içinde olsan da, yeterli istek ve inancın olmadıkça Makro Bağlantı'ya ulaşamazsın. Ayrıca ikiz ruhunun Makro Bağlantı kurmasını da engelleyebilirsin. Ve tabii, Lea Makro güçlerini senin uzay-zaman aktarımım sürdürmeye yönelik kullandığı için, şu anda kendisi bile gerçek anlamda Makro Bağlantı kuramıyor olabilir."</p>

  <p>Rana düşüncelerimi algılayarak, "Hayır Jon" dedi, "bunun kolay bir yolu yok, en azından benim bildiğim kadarıyla yok. Ben de, kendi kişisel gelişmemin ya da gelişmememin sorumluluğunu yüklenmek yerine, kolay yolları arayarak pek çok yaşam süresi geçirdim."&nbsp;</p>

  <p>Rana'yla görüşmemizin bundan sonraki bölümünde neler konuşulduğunu pek hatırlamıyorum. Biraz utanmış, ama daha çok düş kırıklığına uğramıştım.&nbsp;Akşamın geç saatlerinde yatmaya hazırlanırken, Rana bana istediğim biçimde yardım edemeyeceğini söylediğinden beri bunalım içinde olduğumu fark ettim. Carol elbette bu halimi algıladı ve bütün bunalımların bastırılmış isteklerden kaynaklandığı konusunda bir şeyler söyledi.&nbsp;Onu pek dinleyemedim, çünkü aklım yine üç ay içinde üçüncü bilinç düzeyine erişmek gibi olanak dışı görünen bu işin altından nasıl kalkacağım konusuna takılıp kalmıştı.&nbsp;Makro Bağlantı'ya ulaşmakta bir kez daha başarısız oldum, bu durum beni öyle düş yıkımına uğrattı ki, Makro Uyum bile sağlayamadım.</p>

  <p>Başarısızlıklarımı ve önümde duran görevi düşünerek uzun süre uyanık yattım.</p>

  <p><br /></p>
</body>
</html>
