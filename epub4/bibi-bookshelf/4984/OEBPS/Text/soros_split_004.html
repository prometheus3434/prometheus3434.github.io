<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>soros</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h1 class="h1baslik" id="calibre_toc_3">BÜYÜK ORTADOĞU’DA HALK HAREKETLERİ</h1>

  <p class="ortayazi">Mehmet Ali Güller</p>

  <p class="normal"><span class="idebold">1. HALK HAREKETLERİNİN KARAKTERİ</span></p>

  <p class="normal"><span class="idebold">İki Pencere, İki Bakış</span></p>

  <p class="normal">Tunus’ta başlayan, Mısır’da süren ve sonrasında Kuzey Afrika ile Ortadoğu’daki diğer ülkelerde de etki gösteren “halk hareketleri”, Türkiye’de iki temel bakış açısı üzerinden tartışıldı.</p>

  <p class="normal">Birinci bakış açısına göre, Tunus’ta başlayan ve Tunus lideri Zeyn El Abidin Bin Ali’yi iktidardan indiren halk hareketi ile Mısır’da Hüsnü Mübarek’i iktidardan indiren halk hareketi, ABD’nin eseriydi! ABD’nin yıllardır fonladığı Sivil Toplum Kuruluşları (STK) üzerinden başlattığı bu kalkışmaların hedefi, Büyük Ortadoğu’yu yeniden dizayn etmekti.</p>

  <p class="normal">İkinci bakış açısına göre ise Tunus ve Mısır’da yaşananlar tipik bir “halk hareketi”ydi. Tunus ve Mısır’ın sosyo-ekonomik karakteri ve siyasi konjonktür başta olmak üzere, birden fazla parametreye bağlı olarak ortaya çıkmış, sürmüş ve hatta kısmen sonuç da almıştı. ABD’nin eseri olmayan bu halk hareketleri, tam tersine ABD’nin bölgesel güç kaybının zemininde doğmuş ve gelişmişti. ABD, çıkarlarına tamamen ters olacak bir Ortadoğu’nun şekillenmesini engellemek üzere, bu halk hareketlerine, fonladığı STK’lar üzerinden eklemlenmeye ve rotasını değiştirmeye çalışmıştı. ABD bir yandan da –kendi eseri sayılan- rejimin tasfiyesini engellemek için, rejim içindeki kuvvetlerine dayanmaya çalışmıştı.</p>

  <p class="normal">Ancak ABD’nin tüm çabalarına rağmen, hem Tunus hem de Mısır halk hareketleri, önüne koyduğu temel hedefi gerçekleştirdi. Tunus’un 23 yıllık lideri Zeyn El Abidin Bin Ali ve Mısır’ın 31 yıllık lideri Hüsnü Mübarek, halk hareketinin önünde duramadılar ve koltuklarını terk ettiler.</p>

  <p class="normal">Ancak halk hareketi daha bitmedi!</p>

  <p class="normal">Hem Tunus hem de Mısır halk hareketleri, daha uzun süre, hesaplaşmalara ve iktidarı kimin alacağı kavgalarına sahne olacak.</p>

  <p class="normal">Halk hareketlerinin devrimci bir parti ve devrimci bir programdan yoksun olma nesnelliği, uzun sürecek bu hesaplaşmalara iniş-çıkışlar yaşatacak.</p>

  <p class="normal"><span class="idebold">Sosyo-Ekonomik Zemin</span></p>

  <p class="normal">Tunus ve Mısır’daki halk hareketinin karakterini anlamak için öncelikle şu verilere bakmamız gerekir:</p>

  <p class="normal">-352 milyon Arap’ın 190 milyonu, 24 yaşın altında! Bu gençlerin dörtte üçü işsiz!<sup class="calibre2"><a href="../Text/soros_split_007.html#footnote-1010-1" id="footnote-1010-1-backlink">[1]</a></sup></p>

  <p class="normal">-83 milyon Mısırlı’nın yüzde 40’ı, günde 1,5 dolarla yaşam mücadelesi veriyor!<sup class="calibre2"><a href="../Text/soros_split_008.html#footnote-1010-2" id="footnote-1010-2-backlink">[2]</a></sup></p>

  <p class="normal">- 2010 yazında yapılan ve Mısır, Suudi Arabistan, Fas, Ürdün, Lübnan ve Birleşik Arap Emirliği’ni kapsayan bir kamuoyu araştırmasında, dikkat çeken sonuçlar ortaya çıkmıştı. Örneğin, Arap halklarının yüzde 51’i, 2009 ilkbaharında Obama hakkında umutluyken, bu oran 2010 yazında yüzde 16’ya geriledi! Örneğin, Arap halklarının yüzde 29’u nükleer silaha sahip bir İran’ın olumlu olduğunu düşünürken, bu oran 2010 yazında yüzde 57’ye fırladı! Örneğin, Arap halkı nezdinde bölgesel tehlike arzeden ülkeler sırayla yüzde 88 ile İsrail ve yüzde 77 ile ABD iken, İran sadece yüzde 10 düzeyindeydi!<sup class="calibre2"><a href="../Text/soros_split_009.html#footnote-1010-3" id="footnote-1010-3-backlink">[3]</a></sup></p>

  <p class="normal">Bu üç temel veri şu sonuca işaret ediyor. Halk hareketlerinin sahne olduğu ülkeler “işsiz genç” ağırlıklı bir nüfusa sahip ve ABD-İsrail ikilisini baş tehdit olarak görüyorlar!</p>

  <p class="normal">İşte halk hareketinin zemini bu iki gerçektir.</p>

  <p class="normal">Öte yandan gerek Tunus’ta gerekse Mısır’da alanları dolduran milyonlar için “şu örgütün ya da şu partinin peşinden gidiyorlar” denilemez. Halk hareketlerine önderlik eden tek bir gruptan söz etmek mümkün değil. Sağdan sola çok farklı muhalif grupların yer aldığı bu ayaklanmalar, salt bu yönleriyle bile tipik halk hareketleridir.</p>

  <p class="normal">En sistemli halk hareketlerinin yaşandığı Mısır’ı göz önüne alır ve 25 Ocak 2011’de başlayan 18 günlük eylemleri incelersek, şu sonuçla karşılaşırız:</p>

  <p class="normal">Ağırlıklı olarak genç nüfusun başlattığı halk hareketi, kısa zamanda esnafı ve orta sınıfları da içine aldı. Müslüman Kardeşler’in ve diğer İslamcı akımların da yer almaya başladığı eylemlere, ardından işçiler, sonra cüppeleriyle yürüyen avukatlar ve hatta silahlarını bırakan orta düzeydeki subaylar da katıldı. Tahrir Meydanı, -sayısal bakımdan- bir nevi orta sınıflarla İslamcı akımların ittifakına, koalisyonuna sahne oldu. En çok taşınan siyasal sembolün Mısır bayrağı olduğu gerçeğini göz önünde bulundurursak eğer, bu ittifakın siyasal zemininin de “milli” olduğunu söyleyebiliriz.</p>

  <p class="normal">Bu sınıfsal ve siyasal karakter bile, Mısır’daki gösterilerin “halk hareketi” olduğunu ortaya koyuyordu.</p>

  <p class="normal">Örneğin Tunuslu gazeteci ve akademisyen Dr. Muhammed Adil, Tunus’ta Zeyn El Abidin Bin Ali iktidarını deviren eylemlerin Soros’la irtibatlı gösterilmesine itiraz ediyor ve olayları “halk hareketleri” olarak isimlendiriyordu. ABD’nin sonradan destek verdiği Mısır’daki halk hareketlerine de değinen Dr. Muhammed Adil, “ABD ve İsrail’in Mısır’da köklü bir rejim değişikliğine sıcak bakmayacağına” dikkat çekiyordu.<sup class="calibre2"><a href="../Text/soros_split_010.html#footnote-1010-4" id="footnote-1010-4-backlink">[4]</a></sup></p>

  <p class="normal">Mısırlı Neval El Saadavi’nin şu değerlendirmesi de, eylemlerde yer alan unsurların kimler olduğu ve eylemlerin karakterinin ne olduğunu anlamamız bakımından bize bir veri oluşturdu:</p>

  <p class="normal">“Bizi Müslüman Kardeşler’le korkutuyorlar; yıllarca bize şunu demeye çalıştılar: ‘Sizi Humeyni ve Irak gibi fundamentalist rejimlerden kim koruyor? Mübarek koruyor.’ Biliyorsunuz, bu doğru değil. Bu devrim, bu devrimi başlatan ve korumayı sürdüren genç insanlar siyasi değiller, sıradan genç adamlar ve kadınlar. Sağcı ya da solcu ya da Müslüman değiller. Sokaklarda tek bir dini slogan atılmıyor. Bir tane bile. Adalet, eşitlik, özgürlük için bağırıyorlar; Mübarek ve rejiminin gitmesi gerektiğini haykırıyorlar. Sistemi değiştirmemiz, dürüst olanları iş başına getirmemiz gerekiyor. Mısır yolsuzluk ve şaibeli seçimlerle yaşıyor; kadınlar ve genç insanlar eziliyor; işsizlik var. İşte böylece devrim geldi; çok geç oldu. Bu devrim çok geç kaldı; ama yine de geldi...”<sup class="calibre2"><a href="../Text/soros_split_011.html#footnote-1010-5" id="footnote-1010-5-backlink">[5]</a></sup></p>

  <p class="normal">Mısırlı gazeteci Hüssam el-Hamalawi’nin 5 Şubat 2011 tarihli şu değerlendirmesi de, gösterilerde yer alan unsurları anlamamıza ışık tuttu:</p>

  <p class="normal">“Ayaklanma, şu ana kadar Mısır toplumunun tüm kesimlerinden unsurları; kent yoksulları, işçi sınıfı ve hatta Mısır elitlerinin kızları ve oğullarını bile içeriyordu. Ancak devrim devam ettikçe, doğal olarak bazı kutuplaşmalar da oluşmaya başladı. Bu kutuplaşmalar, yorulan, yani orta ve üst sınıflardan olup da artık durmamız ve hükümetle bir uzlaşmaya varmamız gerektiğini söyleyenlerle, temelde kaybedecek hiçbir şeyi kalmamış ve çok fedakârlık etmiş kent yoksulları ve işçi sınıfı arasındadır”.<sup class="calibre2"><a href="../Text/soros_split_012.html#footnote-1010-6" id="footnote-1010-6-backlink">[6]</a></sup></p>

  <p class="normal"><span class="idebold">Samir Amin: Tam Bir Halk Hareketi</span></p>

  <p class="normal">Ünlü siyasi düşünür Samir Amin Tunus’taki gösterileri kitlesel halk hareketi olarak değerlendirdi:</p>

  <p class="normal">“Tunus’ta yaşananları kitlesel halk hareketi olarak değerlendirmek gerekir. Tunus’ta olaylar tam bir halk hareketidir. Tunus halkının yüzde 80’i, başta başkent olmak üzere ülkenin pek çok bölgesinde sokaklara döküldü. Baskılara rağmen isyanlarını sürdürdüler ve yılmadılar. Tunus’taki halk hareketinin siyasal, toplumsal ve ekonomik boyutları vardır. Bin Ali rejimi tarihteki en büyük polis rejimlerinden biridir. Tunus’ta insanlar öldürüldü, tutuklandı, kötü muameleye maruz kaldı. Ama bugüne kadar Tunus halkı yaşadıklarını dışarıya sızdırmadı. Çünkü Tunus Batı’nın iyi dostuydu. Ekonomik etmenler de halkın ayaklanmasında etkili oldu. İnsanların yaşam standartları da sürekli düşüş içinde. Sistemin mafyalaşması da önemli bir etmen. Sistem tümüyle Bin Ali ailesinin mafya yönetiminin eline geçmişti.</p>

  <p class="normal">“Bir konu daha var ki, bu çok ilginç. Tunus’taki harekette İslami akım etkili değildir. Sokaklardaki kadınlara bakın, hiçbiri örtülü değildir. Tunus gerçekten laik bir ülke. İnsanlar din ve siyaseti birbirinden ayırıyorlar. Bu çok önemli ve olumlu bir şey. Bin Ali’nin Tunus’u İslami rejimden koruduğu söylenir. Bin Ali bunu yıllarca çok iyi kullandı. Aslında Bin Ali ülkeyi İslami rejimden korumuyor. Tunus’ta insanlar kendilerini İslami rejimden kendileri korudular.</p>

  <p class="normal">“Bir kez daha altını çizmek isterim; bu hareket belli bir zümreye ait değildir. Bu herkesin hareketidir. Bu hareketin arkasında hiçbir ülke veya grup yoktur. Bu sosyal bir harekettir. Ancak bu halk hareketi için şunu söylemem gerekir ki, Batılı güçler İslami bir alternatif yaratmak isteyecek ve İslami alternatifi desteklemeye çalışacaktır. Dikkat ederseniz İslami gruplar sokağa inmedi. Bu da onların sayıca az olduğunu gösteriyor. Bundan sonra ülkeyi nasıl bir geleceğin beklediğini söylemek zor. Gerçekten demokratik ve laik bir rejimin kurulması zor gibi görünüyor”.<sup class="calibre2"><a href="../Text/soros_split_013.html#footnote-1010-7" id="footnote-1010-7-backlink">[7]</a></sup></p>

  <p class="normal">Samir Amin, Mısır’daki halk hareketinin unsurlarını da şöyle sıralıyordu: “Mısır’da sokakta olan hareket, eğitimli orta sınıfların ve demokratların kimi kesimlerince de desteklenen kentli gençliğin, özellikle de işsiz diplomalıların hareketidir”.<sup class="calibre2"><a href="../Text/soros_split_014.html#footnote-1010-8" id="footnote-1010-8-backlink">[8]</a></sup></p>

  <p class="normal"><span class="idebold">Türk Büyükelçi: Ulusal Bir Hareket</span></p>

  <p class="normal">Türkiye’nin Kahire Büyükelçisi Hüseyin Avni Botsalı Aydınlık Dergisi’ne yaptığı açıklamada protestolarda sadece Mısır Bayrağı taşındığına dikkat çekiyor ve Mısır’daki hareketin ulusal bir nitelik taşıdığını söylüyordu. Büyükelçi Hüseyin Avni Botsalı, protestolara katılanların homojen bir nitelik taşımadığını, 6 Nisan Gençlik Hareketi’nin, siyasal partilerin ve esnafın başı çektiğini ancak her kesimden insanın protestolarda yer aldığını belirtiyordu.<sup class="calibre2"><a href="../Text/soros_split_015.html#footnote-1010-9" id="footnote-1010-9-backlink">[9]</a></sup></p>

  <p class="normal"><span class="idebold">Mısırlı Devrimciler: Bu Bir Halk Devrimi</span></p>

  <p class="normal">Mısırlı devrimci sosyalistler ise halk hareketini, kendilerine özgü bir “halk devrimi” olarak niteliyorlar. “Devrimin sahipleri, Mısır gençliği, öğrenciler, işçiler ve yoksullardır” diyen Mısırlı devrimciler, çok önemli bir ordu analizi de yapıyorlar yayımladıkları bildiride:</p>

  <p class="normal">“Şerefli şehitlerimiz için gurur duyuyoruz!<br class="chapter" />
  “Devrimimizin zaferine!</p>

  <p class="normal">“Bugün olanlar, ülkemizin ve tüm Arap dünyasının tarihindeki en büyük halk devrimidir. Devrimimiz, şehitlerimizin fedakârlığı üzerine inşa edildi ve korkunun tüm engellerini üzerimizden attık. Suçlu ‘liderler’ ve onların suçlu sistemi tahrip edilinceye, yok edilinceye kadar geri çekilmeyeceğiz.</p>

  <p class="normal">“İktidarın; Ömer Süleyman, Ahmet Şefik ve Mübarek’in diğer yakın dostlarının hâkimiyeti altındaki bir diktatörlüğe devredilmesi, aynı sistemin devamından başka bir şey değil. Ömer Süleyman, İsrail’in ve Amerika’nın dostu, vaktinin çoğunu Washington ve Tel Aviv arasında mekik dokuyarak geçiriyor ve onların çıkarlarına devamlı sadık kalan bir hizmetkâr. Ahmet Şefik, Mübarek’in yakın dostu ve Mısır halkına dayatılan zulüm, baskı ve yağmada Mübarek’le el ele çalışıyor.</p>

  <p class="normal">“Son otuz yıldan beri, bu gaddar rejim, ülkenin en büyük ve değerli varlıklarını, rüşvet karşılığında, küçük bir avuç patrona ve yabancı şirketlere peşkeş çekti. 100 aile, ülke zenginliğinin %90’dan fazlasının mülkiyetini elinde bulunduruyor. Bu aileler; özelleştirmeler, yağmalamalar ve sermaye ile ittifaka girme politikalarını uygulayarak, Mısır halkının servetini tekelleri altına almış durumdalar. Ve de, Mısır halkının büyük çoğunluğunu yoksul, topraksız ve işsiz bırakmış bulunuyorlar.</p>

  <p class="normal">“Bu bir avuç patron takımı tarafından yağmalanan şirketlerin, toprağın ve mülkün tekrar kamulaştırılmasını istiyoruz. Bizim bu kaynaklarımız onların elinde kaldıkça, bu sistemden tamamen kurtulamayacağımızın bilincindeyiz. Ekonomik uşaklık, politik zulmün diğer yüzüdür. Halkın zenginliğini bu çetenin elinden kurtarmadan, işsizlikle baş edemeyeceğiz ve insanca bir yaşam için gerekli adil bir asgari ücrete kavuşamayacağız.</p>

  <p class="normal">“Bu sistem desteksiz ayakta kalamaz. Bir diktatör olan Mübarek, doğrudan Amerika ve İsrail’in çıkarlarına hizmet ediyordu ve de onların uşağı ve yanaşmasıydı. Mısır, Amerika’nın sömürgesi olarak hizmet verdi; Filistin halkının kuşatılmasında doğrudan katılımı oldu; Süveyş Kanalı’nı ve Mısır hava sahasını açarak buraları, Irak halkını mahveden ve öldüren savaş gemileri ve savaş uçakları için serbest bölge ilân etti; Mısır halkını, ulaşılması zor gıda fiyatlarına boğarken İsrail’e bedavadan doğal gaz sattı. Devrim, Mısır’ın bağımsızlığını, onurunu ve bölgedeki liderlik konumunu geri almasını, tamir etmesini sağlamalıdır.</p>

  <p class="normal">“Bu, elitlerin, herhangi bir siyasî partinin veya dinî grubun devrimi değildir. Bu devrimin sahipleri, Mısır gençliği, öğrenciler, işçiler ve yoksullardır. Son günlerde, çok sayıda elit, siyasi parti ve bazı kesimlerin sembolleri, devrim dalgasını yönetme ve onu gerçek sahiplerinden çalma girişimlerinde bulunmaya yeltenmişlerdir. Devrimimizin sembolleri yalnızca devrim şehitlerimizdir ve bu alanda sebatla mücadele veren metin gençlerimizdir. Bu kesimlerin devrimimizi kontrol altına almalarına ve bizi temsil ettikleri iddiasında bulunmalarına izin vermeyeceğiz. Bizi ve bu sistemden kurtulmak için ölerek kanlarıyla bedel ödeyen şehitlerimizi temsil edecek kişileri biz seçeceğiz.</p>

  <p class="normal">“Herkes: ‘Ordu halkın yanında mı, yoksa halkın karşısında mı?’ diye soruyor. Ordu tek bir kitleden oluşmuyor. Askerlerin ve alt düzeydeki rütbeli subayların çıkarları, kitlelerin çıkarlarıyla aynı. Ancak yüksek rütbeli subaylar, yolsuzluk, zenginlik ve zulüm rejimini korumak üzere Mübarek tarafından dikkatle seçilmiş, Mübarek yanlısı adamlar. Bunlar sistemi oluşturan iç öğeler.</p>

  <p class="normal">“Bu ordu artık halkın ordusu değil. Bu ordu, 1973 Ekimi’nde Siyonist düşmanı yenilgiye uğratan aynı ordu değil. Bu ordunun Amerika ve İsrail’le sıkı bağları var. Bu ordunun görevi İsrail’i korumak, Mısır halkını değil. Evet, devrim için, askerlerimizi geri kazanmak istiyoruz. Ancak, ‘ordu bizim yanımızdadır’ sloganlarıyla kandırılmayalım. Ordu, ya gösterileri doğrudan bastıracak, ya da bu görevi yapması için polis gücünü yeniden yapılandıracak.</p>

  <p class="normal">“Bu devrim, en üst düzey beklentilerimizin de çok üstündeydi. Hiç kimse bu kadar yüksek katılımla toplanılabilineceğini hayal etmemişti. Hiç kimse, Mısırlıların, polis karşısında bu kadar kahramanca mücadele edeceğini tahmin etmemişti. Hiç kimse, diktatörü yerinden etmek için zor kullanmadığımızı söyleyemez. Hiç kimse, Tahrir Meydanı’nda bir değişim oluşmadığını söyleyemez.</p>

  <p class="normal">“Şimdi gereksinim duyulan şey, taleplerimizin bir kısmını oluşturan sosyo-ekonomik taleplerimiz için baskı uygulamak. Evinde oturan bir Mısırlı, ancak bu şekilde onun hakları için mücadele verdiğimizi anlayacaktır. Bizim, ilk önce halk komiteleri şeklinde örgütlenmemiz gerekir. Bu komiteler de tabandan ve demokratik olarak daha yüksek konseyleri seçeceklerdir.</p>

  <p class="normal">“Bu konseylerden de, bütün eğilimlerden delegasyonun katılacağı en yüksek konsey oluşturulmalıdır. En yüksek düzeyde, bizi temsil eden ve güvendiğimiz insanlardan oluşan bir halk konseyi seçmemiz gerekir. Tahrir Meydanı’nda ve Mısır’ın tüm diğer şehirlerinde, halk konseyleri kurulması için çağrılar yaptık.</p>

  <p class="normal">“Gösteriler ve protestolar, devrimimizin ateşini tutuşturmada ve devrimimizi sürdürmede kilit rol oynamıştır. Şimdi gereksinme duyduğumuz kesim işçilerdir. Rejimin kaderini işçiler belirleyecektir. İşçiler, devrimin gidişatını yalnızca gösterilerde yer almakla şekillendirmeyecekler; aynı zamanda geçerli tüm endüstriler ve büyük şirketlerde örgütleyecekleri bir genel grev yoluyla bunu gerçekleştireceklerdir.</p>

  <p class="normal">“Rejim, oturma eylemlerine ve gösterilere günlerce ve haftalarca karşı koyabilir ve konumunu bunlar varken de sürdürebilir. Ancak, işçilerin grevleri bir silah olarak kullanması durumundadır ki, rejimin ayakta kalması birkaç saat bile sürmez. Demiryollarında grev! Kamu taşımacılığında grev! Hava alanlarında ve büyük endüstriyel şirketlerde grev! Mısırlı işçiler! İsyandaki gençlik adına, şehitlerimizin kanı adına devrim saflarına katılın, emekten gelen gücünüzü kullanın ve zafer bizim olsun!</p>

  <p class="normal">“Şerefli şehitlerimiz için gurur duyuyoruz!<br class="chapter" />
  “Sistem çökecek!<br class="chapter" />
  “Tüm güç halkın elinde toplanacak!<br class="chapter" />
  “Devrimimizin zaferine!”.<sup class="calibre2"><a href="../Text/soros_split_016.html#footnote-1010-10" id="footnote-1010-10-backlink">[10]</a></sup></p>

  <p class="normal"><span class="idebold">Halk Hareketleri, Küresel Krizin Bir İfadesidir</span></p>

  <p class="normal">Tunus’ta başlayan ve bölgeye yayılan halk hareketlerinin bir de ekonomik zemini var elbette... Kapitalizmin 2008’deki küresel krizinin, bölgedeki bu halk hareketlerine zemin oluşturduğu ve tetiklediği kuşku götürmez...</p>

  <p class="normal">Adam Hanieh, krizin bu eylemlere etkisini çarpıcı rakamlarla destekliyor:</p>

  <p class="normal">“Bu protestolar Arap dünyasının krize yanıtıdır ve ekonomik krizin ileri kapitalist merkezle sınırlı olduğu ve her nasılsa ‘gelişmekte olan piyasalar’ın en kötü etkilerden kurtulduğu yönündeki egemen anlatıyı fevkalade bozar. On yıllarca<br class="chapter" />
  neoliberalizm Mısır ekonomisini kapitalist dünya piyasasına çok eşitsiz bir tarzda bağladı ve sonuç olarak krizin ülke nüfusunun çoğunluğu üzerinde ezici etkileri oldu.</p>

  <p class="normal">“Krizin bu geçiş sırasında ortaya çıktığı çeşitli mekanizmaları olmuştur. Öncelikle, Ortadoğu (ve özellikle Kuzey Afrika bölgesi) büyük ölçüde Avrupa’dan ihracatlara bağımlıdır ve ekonomik daralmayı izleyen talepteki düşüşten ötürü bu ihracatlar baş aşağı düşmüştür. Dünya Bankası rakamları Mısır’ın yıllık AB’ye olan ihracat büyüme oranlarının 2008’de yüzde 33’ten 2009 Temmuz’a gelene kadar yüzde eksi 15’e düştüğünü gösteriyor. Benzer şekilde Tunus ve Fas, 2009’da dünya ihracatlarının toplam değerinin, sırasıyla yüzde 22 ve yüzde 31 kadar düştüğünü gördü. Dünya Bankası bu ülkelerin son altmış yılın en kötü gerilemesiyle karşı karşıya olduğunu belirtiyordu.</p>

  <p class="normal">“İkinci geçiş mekanizması Ortadoğu’nun son derece bağımlı olduğu işçilerin para transferlerinin azalması oldu. Mısır örneğinde işçiler Körfez ülkelerine, Libya ve Ürdün’e göç etmeye meyleder. Kuzey Afrika’nın geri kalanı açısından bu emek göçü Avrupa’ya yönelir. Mısır ulusal GSMH’sinin yaklaşık yüzde beşini yurtdışında çalışan işçi dövizlerinden elde eden, Ortadoğu’daki en büyük para transfer haznesidir. Küresel krizi karakterize etmeye devam eden kitlesel işsizliklerle birlikte para transferleri hızlı bir şekilde düştü. Mısır 2008’den 2009’a kadar para transferlerinde yüzde 18 yoğun bir daralma yaşadı. Bu akışların milyonlarca insanın temel hayatta kalma mekanizmasını teşkil ettiği bir bölge açısından, düşüşün tahrip edici sonuçları olmuştur”.<sup class="calibre2"><a href="../Text/soros_split_017.html#footnote-1010-11" id="footnote-1010-11-backlink">[11]</a></sup></p>

  <p class="normal"><span class="idebold">2. HALK HAREKETLERİ SOROSÇU MU?</span></p>

  <p class="normal"><span class="idebold">ABD Çöküyor</span></p>

  <p class="normal">Mısır ve Tunus’taki halk hareketleri, ABD’nin dünya çapındaki güç kaybıyla doğrudan ilgilidir. ABD, 2001 yılında başlattığı dünya çapındaki saldırısını sürdüremedi. ABD Irak’tan sonra sırayla işgal etmeyi planladığı Suriye ve İran’a giremedi. Büyük Ortadoğu Projesi’ni ilerletemedi, Obama ile birlikte bu proje de değişiklikler yapmaya mecbur kaldı. Daha önce dünyaya tek başına kafa tutabileceğini düşünen Washington, geleneksel müttefikine, yani Avrupa’ya yeniden sarıldı, dahası NATO’yu yeniden değerlendirme ihtiyacı gördü. Rusya-Çin bloğunun Orta Asya’ya girmesini engellediği ABD, bölgedeki en önemli askeri üslerini de boşaltmak zorunda kaldı. Dahası, ABD en önemli ekonomik ortağı olan Japonya’yı da Çin’e kaptırdı. Afganistan’da Kabil’in dışına çıkamaz hale gelen ABD, bir yandan Taliban ile pazarlıklara başladı, bir yandan da geri çekilme takvimi ilan etti. “Haydut devlet” dediği Kuzey Kore’nin meydan okumasına yanıt veremedi. Arka bahçesi saydığı Güney Amerika’da, sıra sıra Bolivarcı iktidarlar oluşmasına engel olamadığı gibi, 2008’den beri krizde olan ekonomisini düzlüğe çıkaramadı.</p>

  <p class="normal">Genel bir değerlendirme yaparsak eğer, 1991’de “tek güç” olan ABD, bu durumu ancak 17 yıl sürdürebilmiş ve 2008 yılından itibaren inişe geçmiştir. Üstelik bu süreçte “tek kutuplu dünya” hedefinin de hayal olduğu ortaya çıkmış, dünya “çok kutuplu” bir hâl almıştır.</p>

  <p class="normal">Wikileaks belgelerinin ortaya çıkması bile ABD’nin çöküşe geçen durumuyla doğrudan ilgilidir. Ancak çöken bir kuvvetin safraları böyle ortaya saçılır!</p>

  <p class="normal"><span class="idebold">Büyük Ortadoğu’nun ABD Projesi</span></p>

  <p class="normal">İşçi Partisi Genel Başkanı Doğu Perinçek, ABD’nin inişe geçen bir kuvvet olduğundan hareketle, Ortadoğu ve Kuzey Afrika’daki halk hareketlerini, “Büyük Ortadoğu’nun ABD projesi” olarak nitelendirmiştir:</p>

  <p class="normal">“ABD, Ortadoğu için bir proje yapmıştı: Büyük Ortadoğu Projesi. Şimdi başka bir proje yürürlükte: Büyük Ortadoğu’nun ABD Projesi. ABD, Kuzey Afrika ve Ortadoğu’da 24 ülkenin haritasını ve rejimini kendine göre düzenleyecek idi. Şimdi o ülkeler, ABD’nin haritasını ve rejimini düzenleme işine başladılar. Amerikan imparatorluğu çöküyor; yalnız Ezilen Dünya coğrafyasında değil, kendi ülkesinde de çöküyor. ‘Turuncu Devrimler’ geçmişte kalmıştır. ABD’nin gizli servislerinde planlanıyordu onlar. Aldatılmış kalabalıkların ellerine CIA düdükleri veriliyordu. Yaşanan olay başkadır. Milletler ayağa kalkmaktadır”.<sup class="calibre2"><a href="../Text/soros_split_018.html#footnote-1010-12" id="footnote-1010-12-backlink">[12]</a></sup></p>

  <p class="normal"><span class="idebold">ABD’nin Müttefikleri de Çöküyor</span></p>

  <p class="normal">ABD çöktüğü için, müttefikleri de çöküyor! Çünkü ABD, 30 yıldır dayandığı kuvvetlerini koruyamaz durumdadır.</p>

  <p class="normal">Tunus’un 23 yıllık lideri Zeyn El Abidin Bin Ali, Amerikan İstihbarat Okulu’nda eğitilmiş bir CIA ajanıydı. İktidarı Burgiba’dan bir ABD operasyonuyla devralmış ve Washington’un Kuzey Afrika’daki en önemli müttefiklerinden biri olmuştu. Bin Ali iktidardan devrildiğinde, kendisine kapılarını açan ülke, bir başka ABD müttefiki olan Suudi Arabistan’dı.</p>

  <p class="normal">Keza 30 yıllık Mısır diktatörü Hüsnü Mübarek de ABD’nin bölgedeki en önemli müttefikiydi. Üstelik Mübarek, ABD’nin İsrail-Arap dünyası ilişkileri açısından da kilit bir role sahipti!</p>

  <p class="normal">İşte ABD, inişe geçen bir kuvvet olarak, halkların devirmeye kalktığı bu müttefiklerini koruyamaz duruma gelmiş, onlardan vazgeçip, bu ülkelerin kontrolünde mümkün olduğunca söz sahibi olmayı sürdürmeye çalışmaktadır.</p>

  <p class="normal"><span class="idebold">Halk Hareketleri, ABD Planı Değil</span></p>

  <p class="normal">Tunus ve Mısır’daki halk hareketlerini ABD’nin planı olarak görmek, ABD’nin “değişmez muktedir güç olduğu” yanılsamasından kaynaklanmaktadır. Ama tarih göstermiştir ki, tüm süper güçler, er geç çökeceklerdir. Kaldı ki, ABD’nin dünya siyaset tarihinde başa güreştiği dönem topu topu, 65 yıldır! 65 yıl, insanlık tarihinde çok küçük bir zaman parçasıdır!</p>

  <p class="normal">ABD’nin çökmediğini, tam tersine bütün hedeflerine ilerlediğini düşünenlerin yanılgı nedenlerinden biri de “çöküş” kavramını doğru algılamamasındandır. Çöküş, bugünden yarına, toptan durum değişikliği değildir. Çöküş, yıllar alan bir süreçtir. Roma’nın, Osmanlı’nın, İngiltere’nin çöküşleri bunun en önemli göstergesidir. Bu süper güçlerin çöküş süreleri, ABD’nin başa güreştiği toplam sürenin bile iki-üç katıdır!</p>

  <p class="normal">Tunus ve Mısır’daki halk hareketlerinin ABD’nin planı olduğunu savunanların yanılgısının bir diğer kaynağı da, “devlet” aygıtına dair kavramsal yanlışlıklarıdır. Meseleleri “devlet” kavramı ile değil, CFR’yle, Yahudi Lobisi’yle, Rothschild ve Rockefeller aileleriyle hatta şeytana tapan masonik örgütlerle açıklamaktadırlar. Onlara göre dünyayı bu yapılar dizayn etmektedir! Çok basit bir şekilde söylersek, bu anlayışa göre, bu gizli örgütleri ya da aileleri ortadan kaldırırsak, ABD emperyalizmi yenilecektir!</p>

  <p class="normal">Onlara göre ABD-İngiltere-İsrail üçlüsünün uçan kuştan haberi vardır, her şey onların kontrolündedir! Dünyada her ne oluyor ise ABD istediği için oluyordur!</p>

  <p class="normal">ABD’nin tamamen çöktüğünü bile görseler, “ABD bilerek çöktü, altından Atlantis çıkacak” diyecek kadar kördürler...</p>

  <p class="normal"><span class="idebold">Halk Hareketi, Sorosçu Değil</span></p>

  <p class="normal">1. Tunus ve Mısır’daki eylemler, halk ayaklanmasıdır, halk hareketidir. Bunlara “halk devrimi” demek yanlıştır. Bu yanlış nitelemeyi, kendi tezlerine destek olsun diye, daha ziyade Tunus-Mısır olaylarını ABD planı olarak görenler dile getirmektedir. Böylece “halk devrimi mi, Sorosçu darbe mi” diye sorulduğunda, okur nezdinde, “devrim olmadığına göre, o zaman kesin Sorosçu darbedir” yanıtı oluşacaktır!</p>

  <p class="normal">2. Tunus ve Mısır’daki halk hareketlerini Sorosçu ilan edip, Ukrayna, Gürcistan ve Kırgızistan’ın devamı saymak yanlıştır. Çünkü Ukrayna, Gürcistan ve Kırgızistan Doğu’nun (Rusya) nüfuz alanıyken, Tunus ve Mısır, Batı’nın nüfuz alanıdır!</p>

  <p class="normal">Üstelik Rusya’nın nüfuz alanı altındaki ülkelerde yapılan bu Sorosçu darbeler tersine çevrilmiştir. Ukrayna’da ABD’nin iş başına getirdiği Sorosçu lider Yuşçenko yenilmiş, Kırgızistan’daki Sorosçu lider Bakiyev, çıkan ayaklanma neticesinde kaçmak zorunda kalmıştır. Gürcistan’daki Sorosçu lider Saakasvili de, Rusya’nın 2008’deki savaş ilanından beri sessizliğe gömülmüştür!</p>

  <p class="normal">3. Tunus ve Mısır’daki halk hareketlerini Sorosçu ilan edip, Ukrayna, Gürcistan ve Kırgızistan’ın devamı saymak yanlıştır. Çünkü Tunus ve Mısır halkının karşı çıktığı liderler, ABD’nin adamlarıdır!</p>

  <p class="normal">4. Mübarek’in halk hareketini bastırmak üzere kullandığı atlı-develi-kılıçlı milis yapısı bile halk hareketinin karakterini göstermesi bakımından bir turnusol kâğıdı işlevi görmektedir. Halk hareketini Sorosçu diye karalayanlara, onların mantığıyla sorarsak eğer: Halk hareketi Sorosçuysa, halkın “baltacılar” adını verdiği bu milis kuvvet anti-Sorosçu mu olacak, devrimci mi olacak? Ya da halk hareketi Sorosçu, Amerikancı ise Mübarek anti-Amerikancı, hatta devrimci mi olacak?</p>

  <p class="normal">5. Tunus ve Mısır’daki halk hareketlerini Sorosçu ilan edip, Ukrayna, Gürcistan ve Kırgızistan’ın devamı saymak yanlıştır. Çünkü halk ayaklanması içinde yer alan kimi örgütlerin, Soros’tan, Batı’dan fonlanması, o ayaklanmayı toptan Sorosçu yapmaz! Dahası, Tunus ve Mısır’daki halk hareketlerinde yer alan bazı gençlerin, ayrılıkçı Sırp örgütü Otpor’un işaretini taşımaları da, halk hareketini toptan Otporcu, Sorosçu, Amerikancı yapmaz!</p>

  <p class="normal">Bu bakış açısının yanlışlığını ortaya koyan en tipik örnek, 2007’deki Cumhuriyet mitingleridir. Milyonların Ankara, İstanbul ve İzmir’de alanları doldurduğu o mitingleri, kim “Sorosçu mitinglerdi” diye karalayabilir? Aklı başında hiç kimse o mitinglere elbette Sorosçu demez. Ama o mitinglerde yer alan bazı örgütlerin Soros’tan, ABD’den, AB’den fonlandığı da bir başka gerçekti! Ancak o gerçek, Cumhuriyet mitinglerini Sorosçu yapmaz, sadece mitinglerin “siyasi sonuç” almasının önünde duran engellerden birisidir!</p>

  <p class="normal">6. Tunus ve Mısır’daki halk ayaklanmalarının Sorosçu olduğuna kanıt diye sunulan “Mısır bayrağı taşımıyorlar, Nasır posteri taşımıyorlar” gibi tezler yanlıştır, yüzeysel bir bakış açısının sonucudur, masa başı değerlendirmesidir! Faik Bulut’un, <span class="ideitalik">El Quds el Arabi</span> gazetesinde yazan Muhammed Sadık El Hüseyni’den 3 Şubat 2011 tarihinde <span class="ideitalik">Cumhuriyet</span> gazetesinde aktardığı şu cümle bu tezi çürütmektedir:</p>

  <p class="normal">“Birçok gösteride, ülkenin tarihi ulusal lideri Cemal Abdülnasır’ın posterleri taşınıyor; sömürgeci işgaline direnen simge isimlerden Saad Zağlul ile Abdülnasır hakkındaki kitaplar yeniden okunuyor...”.</p>

  <p class="normal">Kaldı ki, Nasır posteri taşınıp taşınmaması, bir toplumsal hareketin karakterini tek başına tayin etmeye yetmez. Kimse de sırf “Nasır posteri” taşınıyor diye halk ayaklanmasını milli ya da devrimci ilan edemez!</p>

  <p class="normal">“Mısır bayrağının taşınmadığı” şeklindeki saptama(!) ise sadece siyasi körlerin iddia edebileceği türden büyük bir yalan olduğu için, üzerinde durmuyoruz.</p>

  <p class="normal">7. Yaşananları, ABD’nin gücü ve planı dışında göremeyenlerin bir bölümü daha da ileri giderek, “neden Atatürk posteri taşımıyorlar” diye de sorabildiler. Yetmedi, Atatürk posteri taşımayan bu Arap halklarını küçümsediler, “bunlardan bir şey olmaz” dediler. Elbette keşke Arap halkları “Atatürk posterleri” taşısalar... Ama sırf taşımıyorlar diye “bunlardan bir şey çıkmaz” sonucuna ulaşmak da, kuşkusuz tuhaf kaçıyor! Çünkü Atatürk posterlerini Mısır halkından önce kendi topraklarımızda taşıtmak diye bir görevimiz var, hele de şu günlerde...</p>

  <p class="normal">8. Tunus ve Mısır’daki halk hareketlerinin Sorosçu olduğuna kanıt diye sunulan, “30 yıldır Mübarek’e katlanan Mısır halkı ne oldu da birden bu yıl sokağa döküldü? Bir işaret olmasa, bir destek görmese, 30 yıldır susan Mısırlı birden ayağa kalkar mı?” şeklindeki sorular, tipik bir “cehalet” örneğidir!</p>

  <p class="normal">Mısır halkı ilk kez sokağa çıkmıyor! Mısır halkı 2004 yılından beri ayaktadır. Örneğin sadece 2006 yılı boyunca, on binlerce işçinin dâhil olduğu Mısır’daki en büyük grev dalgasında, çok önemli 220 adet grev gerçekleşti.<sup class="calibre2"><a href="../Text/soros_split_019.html#footnote-1010-13" id="footnote-1010-13-backlink">[13]</a></sup></p>

  <p class="normal">ABD ve Mısır diktatörlüğü, bu ayaklanmaları her seferinde, üstelik kanla bastırdı! Ve Mısır halkı da, altı yıldır deneyim kazana kazana, alanlara bilendi!</p>

  <p class="normal">9. Mısır’daki halk hareketlerinin geçmiş senelerde de olduğunu bilen ama mevcut halk hareketinin Sorosçu olduğunda ısrar edenler ise tezlerine kanıt diye şu argümanı sunuyorlar: “Madem 2004’ten beri Mısır’da –ABD’den bağımsız- bir halk hareketi var, neden devrim olmadı?”.</p>

  <p class="normal">Her halk hareketinden “devrim” çıksaydı, dünya çoktan topluca komünizme geçmiş olurdu zaten!</p>

  <p class="normal"><span class="idebold">Soros Değil, ABD’deki İskandinav Lobisiymiş!</span></p>

  <p class="normal">Bugüne kadar “ABD’yi Yahudi lobisi” yönetiyor diyenler ise Wikileaks belgeleri ve bu halk hareketlerini bilimsel olarak açıklayamayınca, yeni bir tez yaratmak zorunda kaldılar. Onlara göre ABD’yi yönlendiren Yahudi lobisi kadar güçlü bir lobi daha vardı: İskandinav Lobisi... Bu lobi, ABD’deki İngilizlerle ittifak halindeydi. Çünkü dünyada yeni bir durum vardı: Rothschild ailesi ile Rockefeller ailesi savaşa tutuşmuştu! Slocombe, Soros ve Assange Rothschild ailesinden yana, Bush ve Obama ise Rockefeller ailesinden yanaymış!</p>

  <p class="normal">Slocombe, yani Walter Slocombe ise bir İngiliz soylusu olup, İngiltere’nin Amerika içindeki adamıymış! Bu Slocombe, Afganistan ve Irak savaşlarının asıl mimarıymış; hatta Condeelezza Rice’a ve Hillary Clinton’a bile emirler verebiliyormuş! Ama eski ve yeni ABD yönetimleri ise Irak ve Afganistan başarısızlıklarını bu Slocombe’nin üstüne yıkmaya çalışıyormuş! Slocombe de, bu savaşların altında kalmamak için(!), ABD Dışişleri belgelerini Assange’a sızdırmış!</p>

  <p class="normal">Normalde tipik bir Amerikan memuru olan Walter Slocombe, -teze dayanak oluşturabilmesi için- kendisine bahşedilen bu tür özelliklerle birlikte, dünyanın yeniden şekillendirilmesinde kilit bir role sahip olan üç-beş kişiden biri oluyor haliyle! Slocombe’ye dev aynasında öyle bir portre çizilmektedir ki, onun “Assange’a belgeleri sızdırmış olabileceği” şeklindeki tek gerçek bile, ne yazık ki, flulanmaktadır!</p>

  <p class="normal">Öte yandan Obama’nın en önemli müttefiki olan Soros da, sırf şablon doğrulansın diye Obama’nın desteklemediği ailenin destekçisi oluveriyor!</p>

  <p class="normal">“Devlet, emperyalizm, sınıf savaşı” gibi kavramları geçtik, “tarih” ve “bilim”den bile nasip almamış bu iddialara karşı söylenecek çok şey var. Ama biz şu kadarıyla yetinelim: Obama-Soros ittifakını bile es geçip, ilginç bir mantık kurgusuyla ikisini birbirine düşmanmış gibi kurgulayan bu mantığa göre Soros Mısır halkından, Obama ise Mübarek’ten yana. Yani “iki Amerika” var; biri İsrail kontrolündeki Amerika diğeri de İngiliz-İskandinav kontrolündeki Amerika! (Çünkü Amerika, Amerikalıların kontrolüne bırakılmayacak kadar önemli!)</p>

  <p class="normal">Tunus-Mısır olaylarının Sorosçu olduğunu iddia edip sonra tevil yoluna gitmeye çalışanların bir kısmı da işte bu iddiayı kendine dayanak yaptı. Onlara göre “iki Amerika” vardı!</p>

  <p class="normal">Çelişmeleri “iki aile kapışmasına” indirgeyen bu tezler, ne tarihi, ne de gelişen siyasi olayları açıklayamadığı gibi gün geçtikçe de sahibini içinden çıkamayacağı zor bir duruma sokmaktadır!</p>

  <p class="normal">Konu bir kez “Rotschild ailesi ile Rockefeller ailesinin savaşı” gibi temellendirilince, “Müslüman Kardeşler” olgusunu da ancak şöyle açıklayabiliyorlardı: “Müslüman Kardeşler, hem Rotschild hem de Rockefeller grubuyla temas halinde”!</p>

  <p class="normal">Desenize, dünyayı dizayn eden iki aile kavga ediyor ama Mısır’daki bir örgüt onlardan daha akıllı olsa gerek, ikisiyle de arayı sıcak tutuyor!</p>

  <p class="normal">Ucu kapalı bir tünele bir kez girmeye görün, geri dönmemekte inat ettikçe, sağa sola çarpıp debeleniverirsiniz!</p>

  <p class="normal">“İki ailenin kavgası” tezi, bu nedenle, gün geçtikçe “bir ailenin tuttuğu ABD ile diğer ailenin tuttuğu İngiltere’nin kavgası” şekline büründü. Üstelik burada İngiltere saldıran, ABD ise savunan pozisyonunda oluverdi! Umarım, buradan da ileri gidip ABD’yi savunmaya kalkmadan, yanlış yoldan dönerler!</p>

  <p class="normal">ABD’nin karşısında İngiltere-İskandinavya ekseni oluştuğunu iddia edenleri en mahcup eden gelişme ise İngiltere’nin Wikileaks’in kurucusu Assange’ı İsveç’e iade etme kararı alması oldu.<sup class="calibre2"><a href="../Text/soros_split_020.html#footnote-1010-14" id="footnote-1010-14-backlink">[14]</a></sup> İngiliz mahkemesinin bu ittifaktan haberi olmamış ki, mahkeme Assange’i ceza alacağı İsveç’e gönderiyordu!</p>

  <p class="normal">Öte yandan, Mısır’daki halk hareketinin Sorosçu olduğunu ısrarla kanıtlamaya çalışan aydınlarımız, “iki hafta dolarken Mübarek’in ABD’ye rağmen nasıl hâlâ görevde kalabildiği” sorusuna “Mübarek uluslararası borsalara verdiği parayı Eylül’de toplayacakmış, onun için Eylül’e kadar görevde kalacak” yanıtı veriyorlardı! Ne acı ki, Mübarek, bu tespitten sadece üç gün sonra görevi bırakmak zorunda kaldı ve bu teori de çöktü! Analiz bir kez “yanlış” üzerine kuruldu mu, süreç, artık ucunda aydınlık görünmeyen bir tünele dönüşüyor çünkü...</p>

  <p class="normal">Dahası, “halk hareketi değil, Soros darbesi” diyen aydınlarımız, Mısır’daki halk hareketi ikinci haftasını doldururken, Tahrir Meydanı’ndaki insan sayısındaki nispi azalmayı bile “teorilerine” kanıt diye sunmaya çalıştılar ve “hani nerede bugün o kalabalık, hadi devam etsinler o zaman” diyebildiler... Bu “kanıt”ın hemen ertesi günü alanlar yine yüzbinler tarafından doldurulmuştu oysa...</p>

  <p class="normal">Sonuç olarak, Mısırlı Tahrir Meydanı’na çıksa da Sorosçu oluyordu, çıkmasa da! Mısırlı eylem yapsa da, eylem Soros’un oluyordu, yapmasa da!</p>

  <p class="normal">Çünkü “teori” baştan yanlıştı!</p>

  <p class="normal">Teorinin sahipleri hem Mısır lideri Mübarek’in ABD’nin adamı olduğunu, hükümetin Washington’un kuklası olduğunu, Ordu’nun Pentagon’un güdümünde olduğunu kabul ediyor hem de ABD’nin bu müttefiklerine karşı ayaklananları da Sorosçu, yani Amerikancı ilan ediyordu.</p>

  <p class="normal">Mübarek de Amerikancı, Hükümet de Amerikancı, Ordu da Amerikancı, Halk da Amerikancı... eee? Analiz bunun neresinde?</p>

  <p class="normal">Bu arada halk hareketlerini Sorosçu ilan edenlere son önerimiz, Soros’u en azından okumaları. Çünkü okuyunca göreceklerdir ki, Soros, “yeni dönemde ABD ne yapmalı?” sorusuna “şerefli geri çekiliş” yanıtı verenlerin içinde yer alıyor!</p>

  <p class="normal"><span class="idebold">Halk Hareketi, Sivil İtaatsizlik Eylemi Değil!</span></p>

  <p class="normal">Diğer yandan Tunus ve Mısır’daki halk hareketlerini, ABD’nin el altından organize ettiği “sivil itaatsizlik eylemleri” olarak isimlendirenler de oldu... Değerlendirmelerine dayanak olarak ise sadece “eylemler şiddet içermiyor” argümanını sundular.</p>

  <p class="normal">Tek bir ölçütle, bir hareketi nitelendirmek ne kadar bilimsel, ayrı bir konu... Öte yandan bu tezi tersten uygularsanız, halktan değil ama rejimden ve Mübarek taraftarlarından gelen şiddet nedeniyle, Mübarek’i “anti-Amerikancı ve devrimci” bile ilan edebilirsiniz... Keza Mısır’daki halk hareketlerinin ilk on gününde 104 Mısırlı öldürüldü! Diğer yandan Mübarek’in atlı-develi kılıçlı milisleri de, Tahrir Meydanı’nı bastı ve kan döktü!</p>

  <p class="normal">Daha ilginç olanı, bu tezi ortaya atanların, Mısır’daki halk hareketinin bir paket olarak dışarıdan geldiğini ispatlamak için Türkiye’deki 68 eylemlerini örnek göstermeleriydi... Tipik bir sivil itaatsizlik eylemi olan 68 eylemleri de dışarıdan bir dizaynmış; dışarıdan bir paket olarak yurda sokulmuşmuş!</p>

  <p class="normal">Bu tezin sahiplerine “sivil itaatsizlik” kavramının ABD’nin 90’larda gündemine aldığı Yeni Dünya Düzeni doktriniyle birlikte ortaya çıktığını; Washington’un 80’lerde başlattığı ve SSCB ile milli devletleri hedef almak üzere teorileştirdiği “sivil toplumculuk” zemininde geliştiğini hatırlatmak isteriz.</p>

  <p class="normal"><span class="idebold">Müslüman Kardeşler ve Ordu</span></p>

  <p class="normal">Mısır’daki halk hareketini Sorosçu ilan eden aydınlarımızın, Mısır Ordusu’nun tutumuyla ilgili değerlendirmeleri de ilginçti.</p>

  <p class="normal">Bu değerlendirmelere geçmeden önce, yerinden bir değerlendirme alalım. Arap ve İslam dünyası uzmanı Muhammed Hassan’ın Müslüman Kardeşler korkusu ve Ordu değerlendirmesi şöyle:</p>

  <p class="normal">“Herkes Müslüman Kardeşler’den söz ediyor. Oysa Mübarek, Mısır’da İslami eğilimlere karşı koyan bir kalkan değildi ki. Müslüman Kardeşler esasında Mübarek diktatoryasının hayati bir unsuruydu. 1956’dan 1970’e değin Cemal Abdül Nasır Mısır’da sosyalist bir program uyguladı. Müslüman Kardeşleri de baskı altında tuttu. Bu süreçte pek çok hata yaptı. SSCB ile yakın olan Nasır’ın ölümü üzerine Enver Sedat yönetimi devraldı ve ülkeyi ABD’ye yanaştırdı. İsrail ile savaş baltalarını gömdü ve ülkeyi liberal bir ekonomik modele taşıdı. Ama Nasır’ın mirası hâlâ canlıydı. İşte Mübarek, o dönemde Sedat’ın adamı olarak, derin devlet olarak, çeteleri Nasırcılara ve komünistlere karşı örgütledi. Ama bu yeterli değildi. Nasır’ın mirasının ideolojik olarak da yıkılması lazımdı. Sedat bu noktada dini kullandı. Kuran’dan ayetler okudu, Müslüman Kardeşleri hapisten çıkarttı. Mısır’da diktatörlüğün İslami yükselişi kontrol için gerekli olduğu tezi gördüğünüz gibi yanlış bir tez. Müslüman Kardeşler, aslına bakarsanız Mısır için en kabul edilebilir partidir. Pek çok kez parlamentoda temsil imkânı bulmuştur. Bir diktatörlükte düşmanınıza tolerans göstermezsiniz. Müslüman Kardeşler totaliter sistemin, emperyalizm tarafından da desteklenen öteki yüzünü temsil ediyor. Ayrıca programlarına bakarsanız, sınırsız kapitalizm, serbest girişim ve emek düşmanlığını görebilirsiniz. Hatta önemli pek çok işçi ve köylü hareketini de karşılarına almış durumdalar. Kısacası, onlar emperyalistlerin Mısır’daki operasyonlarını devam ettirmek için mükemmel adaylardır.</p>

  <p class="normal">“Nasırcılar ya da komünistler çok küçük bir parçayı oluşturuyor. Müslüman Kardeşler de hem toplumun önemli bir kısmını temsil etmiyor hem de gerçek bir muhalefet değil. Muhammed El Baradey de aslında ‘batılı ve dışarıdan’ bir figür ve Mısır halkına yabancı. Tek seçenek şu aşamada ordu. Tek örgütlü kurum onlar şu noktada.</p>

  <p class="normal">“Ordu homojen bir yapı değil. Aynı Mısır halkı gibi orduda da çok farklı eğilimler var. Ordunun omurgasını diktatörlüğe karşı sıradan Mısırlılar oluşturuyor. Unutmayın, 1952’de Mısır’da monarşiyi sona erdirenler de subaylardı. Mübarek’e yakın olanlar küçük bir azınlık. Şimdi diktatör devrildi ve siyasi partilerin önünü açacak bir anayasa oluşturuluyor. Buradan hangi güçlerin çıkacağını göreceğiz”.<sup class="calibre2"><a href="../Text/soros_split_021.html#footnote-1010-15" id="footnote-1010-15-backlink">[15]</a></sup></p>

  <p class="normal"><span class="idebold">Halk-Ordu İttifakı</span></p>

  <p class="normal">Gelelim, halk hareketini Sorosçu ilan eden aydınlarımızın, ilginç Mısır Ordusu değerlendirmesine...</p>

  <p class="normal">Mısır Ordusu’nun gelişmelere müdahil olmayan tutumunu, günlerce halk hareketinin Sorosçu olduğuna kanıt diye sundular. Onlara göre Mısır Ordusu, Pentagon’dan aldığı emir gereği hiçbir şeye karışmıyordu...</p>

  <p class="normal">En sonunda Mübarek 11 Şubat’ta istifa etti, yönetim askeri konseye, dolayısıyla da konseyin başı olan eski Savunma Bakanı Tantavi’ye geçti. Yani bir nevi Mısır tarzı askeri darbe oldu! (Mübarek’in gelişmeleri engellemek üzere, Tantavi’yi Savunma Bakanlığı görevinden aldığını ve yerine Genelkurmay Başkanı Sami Hafız Anan’ı atadığını ama Tantavi’nin, Mübarek’in hemen ardından kurulan Silahlı Kuvvetler Yüksek Komisyonu Başkanlığı’na seçildiğini de anımsatalım!)</p>

  <p class="normal">Müdahil olmayan ordu, sonunda müdahil olmuş, hatta yönetimi de devralmıştı. Ancak bu yeni durum da yine ABD’nin eseri sayıldı! Güya ABD, Mısır Ordusu’na darbe emri vermişti!</p>

  <p class="normal">Sonuç olarak, tez baştan yanlış olduğu için, Mısır Ordusu öyle de yapsa, böyle de yapsa, ABD’nin emri gereği yapmış oluyordu!</p>

  <p class="normal">Aynı aydınlarımız, halk hareketinin ilk günlerinde, Mübarek’in Cumhurbaşkanlığı yardımcılığı diye bir pozisyon yaratmasını ve bu pozisyona istihbaratın başında olan Ömer Süleyman’ı atamasını, ABD’nin planı olarak değerlendiriyorlardı. Onlara göre Washington, Mübarek’in yerine böylece bir başka sadık adamını, Ömer Süleyman’ı getirecekti. Zaten, Wikileaks belgelerinde Süleyman’ın İsrail’in tercihi olduğu da ortaya çıkmıştı! Kahire ve Tel Aviv’deki ABD diplomatları tarafından kaleme alınan 2008 tarihli yazışmalarda, Mübarek sonrası dönemde Ömer Süleyman’ın liderliğinin, İsrail tarafında olumlu karşılanacağı belirtiliyordu.<sup class="calibre2"><a href="../Text/soros_split_022.html#footnote-1010-16" id="footnote-1010-16-backlink">[16]</a></sup> (Bu arada aynı aydınlarımızın, daha önce Wikileaks belgelerine itibar etmediğini, bunların da bir ABD oyunu olduğunu savunduklarını anımsatalım)</p>

  <p class="normal">Ancak, öyle olmadı; Süleyman’ın yerine Tantavi başa geçti. Aydınlarımız, bu sefer de Tantavi’nin başa geçmesini ABD planı olarak yorumladılar!</p>

  <p class="normal">Yani iş öyle bir hâl aldı ki, Mısır halkı eylem yapsa da yapmasa da Sorosçu oluyordu; Mısır Ordusu gelişmelere müdahil olsa da olmasa da Pentagon’un emrini uyguluyordu; Mübarek istifa etse de etmese de, süreç ABD’nin kurguladığı gibiydi; başa Süleyman da geçse, Tantavi de geçse ABD istemiş oluyordu!</p>

  <p class="normal">Çünkü tez en baştan yanlıştı! Yanlış tez, gelişmeler karşısında iyice çıkmaza giriyordu!</p>

  <p class="normal">Mısır’daki halk hareketini Sorosçu ilan edenlerin en önemli kanıtlarından(!) biri de, olayların başladığı 25 Ocak 2011 günü, üst düzey Mısırlı komutanların Pentagon’da toplantı halinde olmasıydı! Keşke komutanlar döndükten birkaç gün sonra halk harekete geçseydi de, bu çarpık komplo bir parça ciddiyet kazansaydı!</p>

  <p class="normal">Yıllık 1. 3 milyar dolarlık askeri yardımın yarattığı bağımlılık ilişkisi nedeniyle, Mısır Ordusu’nun üst düzey komutanları zaten çok sık ABD’de temaslarda bulunuyordu. Bu gerçeğin üstünden atlayarak Mısır Genelkurmay Başkanı’nın 25 Ocak günü ABD’de olmasını, “halk hareketi orada verilen emirle başlatıldı” gibi bir sonuca yormak, en hafifinden cehalet örneğidir.</p>

  <p class="normal">Birincisi, Washington, Mısır Ordusu’na “halk hareketi başlatması” emrini, kırmızı hatlı telefonlardan veremiyor mu da, dikkat çeker bir şekilde Washington’dan emrediyor?</p>

  <p class="normal">İkincisi, Washington, Mısır Ordusu’na “halk hareketi başlatması” emrini neden aynı güne sıkıştırdı? Birkaç gün bekleyemedi mi? Örneğin, “uzman analistler” durumu çakmasınlar diye, Mısır Genelkurmay Başkanı ülkesine döndükten birkaç gün sonra halk hareketini başlatabilirlerdi... Akıl edemediler mi?</p>

  <p class="normal">Ayrıntılar bilinmeyince, komplocu mantık daha da hız kazanıyor!</p>

  <p class="normal">Peki, gerçekte Mısır Ordusu gelişmelerin neresindeydi? Nasıl konumlanmıştı? Ordu bir bütün halinde miydi? Üst ve orta düzey subaylar arasında görüş ayrılıkları var mıydı?</p>

  <p class="normal">İnceleyelim:</p>

  <p class="normal">Mısır Ordusu’nun gelişmelerde kritik önemde yer alması 10-11 Şubat günlerindedir.</p>

  <p class="normal">Önce Mısır Silahlı Kuvvetleri “göstericilere destek” şeklinde yorumlanan bir bildiri yayımladı. Hatta bildiri, başta Washington olmak üzere tüm batı başkentlerinde “Mübarek bugün istifa edecek” yorumlarına yol açtı.</p>

  <p class="normal">ABD Başkanı Barack Obama yaptığı konuşmada, kendilerine gelen bilgilere dayanarak Mısır’da yeni bir devrin başladığını bildirdi. CIA Başkanı Leon Panetta da “Mübarek büyük ihtimalle gidiyor” dedi.<sup class="calibre2"><a href="../Text/soros_split_023.html#footnote-1010-17" id="footnote-1010-17-backlink">[17]</a></sup></p>

  <p class="normal">Ancak Mübarek akşam ekrana çıktı ve istifa etmediğini açıkladı! Eylül ayına kadar görevde kalacağını bir kez daha belirten Mübarek, Anayasa’nın 5. maddesinin değiştirilmesi ve olağanüstü halin kaldırılması için bir maddeyi iptal edeceklerini duyurdu. (Mübarek daha önce, halk hareketini dizginlemek için bir daha aday olmayacağını ilan etmişti) Mübarek konuşmasının sonunda da “Anayasa’nın izin verdiği yetkileri cumhurbaşkanı yardımcısı Ömer Süleyman’a verdiğini” açıkladı.</p>

  <p class="normal">Mübarek’in Arapçada yetki anlamına gelen “salahiyet” sözcüğü yerine “ihtisas” kelimesini kullanması ilginç yorumlara yol açtı. Örneğin Mısırlı siyaset uzmanı Mustafa El Faki “Mübarek koltuğunda kalmaya kararlı” dedi.<sup class="calibre2"><a href="../Text/soros_split_024.html#footnote-1010-18" id="footnote-1010-18-backlink">[18]</a></sup></p>

  <p class="normal">Mübarek’ten sonra ekrana çıkan yardımcısı Ömer Süleyman, göstericilere “evinize dönün” çağrısı yaptı. Tahrir Meydanı’nda Mübarek’in istifasını bekleyen Mısırlılar, bu gelişme üzerine, önlerine yeni bir hedef koydular ve “Başkanlık Sarayı” diye haykırmaya başladılar.</p>

  <p class="normal">Gelişmeler üzerine Muhammed El Baradey, “Mısır patlayacak, ordu ülkeyi kurtarmalı” dedi.</p>

  <p class="normal">Ertesi sabah, yani 11 Şubat günü, Mısır Genelkurmay Başkanı’nın liderliğinde toplanan üst düzey komutanlar, “Mübarek’in yapmaya söz verdiği reformların takipçisi olacaklarını” açıkladılar. Halk bu açıklamadan memnun olmadı. Açıklama “Genelkurmay’dan Mübarek’e destek” diye yorumlandı.<sup class="calibre2"><a href="../Text/soros_split_025.html#footnote-1010-19" id="footnote-1010-19-backlink">[19]</a></sup></p>

  <p class="normal">Ve halk Cuma namazından sonra, önüne “Başkanlık Sarayı’na yürümek” hedefini koydu.</p>

  <p class="normal">İşte tam bu esnada, Mübarek’i istifaya götüren gelişmelerde sıçrama yaratan bir olay yaşandı. Orta düzey subaylar, “halkla dayanışma hareketi” başlattı:</p>

  <p class="normal">“Mısır’da Devlet Başkanı Hüsnü Mübarek’in 30 yıllık iktidarına karşı gösteriler sürerken, silahlı kuvvetlerden orta kademede 15 subay Mübarek’e karşı halk hareketine katıldı. Cuma sabah namazından hemen sonra telefonla Reuters ajansına açıklamada bulunan Binbaşı Ahmed Ali Şuman, ‘Silahlı kuvvetlerin halkla dayanışma hareketi başlamıştır’ dedi. Başkent Kahire’nin Tahrir Meydanı’ndaki gösteride dün gece halka hitap eden Ali Şuman, ‘rütbeleri yüzbaşı ile yarbay arasında 15 subay, halk hareketine katıldı’ diyerek, silahını orduya teslim ettiğini de bildirdi. Şuman, harekete katılan diğer subayların da cuma namazından sonra halkla konuşacağını belirtti. Tahrir Meydanı’nın batı girişini korumakla görevlendirildiğini belirten Şuman, diğer subaylara da Mübarek karşıtı gösterilere katılma çağrısı yaptığını belirtti”.<sup class="calibre2"><a href="../Text/soros_split_026.html#footnote-1010-20" id="footnote-1010-20-backlink">[20]</a></sup></p>

  <p class="normal">Halk, Tahrir’den Başkanlık Sarayı’na doğru yürüyüşe başladı. Sarayın önüne gelen ilk grup protestolara başladığında, Mübarek ailesiyle birlikte Kahire dışına çıkmıştı!</p>

  <p class="normal">Mısır’daki halk hareketi, ilk bölümü kazanmıştı!</p>

  <p class="normal">Mübarek’in istifa edip, yönetimin orduya geçmesiyle sonuçlanan halk hareketinin birinci aşamasında olan biten nesnel olarak şöyleydi: Mısır halkı 2004 yılından bu yana adım adım halk hareketini büyüttü, ABD-Mübarek rejimi büyüyen bu halk hareketini 2009 yılında kanla bastırdı... Ancak bu yıl, Tunus’ta ortaya çıkan başarının da etkisiyle halk hareketi daha da kitleselleşti. Üstelik geçen altı yıl içinde, önemli bir mücadele birikimi ve deneyim de kazanılmıştı! Washington, gelişmeleri öngörüyordu, ancak çaresizdi. Çünkü ABD “gerileme” dönemine girmişti, çöküyordu... Halk hareketinin başladığı gün Mısır hükümetini “sağlam” ve “istikrarlı” ilan eden Washington, ortaya çıkan kitlesellik karşısında, “Mübarek’i verip, Mısır’ı kurtarma” taktiğine yöneldi. “Kazananın tarafında” olmak için de, çırpındıkça çırpındı...</p>

  <p class="normal">Son tahlilde, ABD’nin bölgedeki bir numaralı müttefiki olan Mübarek artık yok! Ve ABD, artık Mısır’a istediği valiyi tayin edecek güçte değil! Artık Mısır’ın başına Mübarek’ten daha Amerikancı biri geçemez! Mübarek rejiminin içinden çıkıp başa gelen kişi de, artık Mübarek kadar Amerikancılık yapamaz!</p>

  <p class="normal">Yer yer başlayan grevler ve alanlara işçi müdahalesi, büyüdüğü oranda, halk hareketinin yönelimini ileriye doğru taşıyacaktır! Ama ilerinin sınırı bellidir! Mısır’dan “tüm aşamaları” bir çırpıda geçmesini kimse beklemesin...</p>

  <p class="normal">Mısır halk hareketi büyük başarı kazanmıştır. Çünkü Mısır, 24 Ocak gününün, artık çok ilerisindedir!</p>

  <p class="normal">Üstelik halk hareketi içinde ortaya çıkan altı hedeften üçü gerçekleşmiştir Birincisi Mübarek gitmiştir. İkincisi Parlamento feshedilmiştir. Üçüncüsü de yeni bir Anayasa hazırlığı için komisyon kurulmuştur!</p>

  <p class="normal">Dahası Yüksek Askeri Konsey, iktidar peşinde olmadığını açıklamış ve “iktidarı altı ay içinde sivil yönetime ve halkın görüşlerini yansıtan özgür ve barışçıl biçimde seçilen bir devlet başkanına devretmeyi” hedeflediğini belirtmiştir.<sup class="calibre2"><a href="../Text/soros_split_027.html#footnote-1010-21" id="footnote-1010-21-backlink">[21]</a></sup></p>

  <p class="normal">Elbette ABD’ye en bağımlı orduların içinde Mısır Ordusu en başta gelenlerdendir. Yıllık 1.3 milyar dolarlık yardım bile başlı başına bir göstergedir. Ancak 2006 Lübnan İşgali ve 2008 Gazze İşgali konusunda Mısır’ın tutumu, ordu içinde ciddi bir tartışma dahası kamplaşma yaratmıştır. Orta ve üst kademeler arasında yaşanan bu çelişme, bundan sonraki süreçte daha da keskinleşecektir!</p>

  <p class="normal">Öte yandan halk ve ordunun ittifak yaptığı yorumu, Mübarek’in devrildiği günün ertesinde çıkan gazetelerde de yer almıştı.</p>

  <p class="normal">Örneğin yarı resmi İhbar El Youm gazetesi, Mısır Savunma Bakanı Meraşal Hüseyin Tantavi’nin Tahrir Meydanı’ndaki askeri birlikleri denetlerken çekilmiş fotoğrafını yayımlayarak, “Mübarek Gitti, Ordu Halk ile Birlikte” sürmanşeti ile çıktı.</p>

  <p class="normal">Yarı resmi <span class="ideitalik">El Ahram</span> gazetesi, “Halk Mübarek’i ve Sistemi Devirdi” başlığıyla verdiği haberde, sevinç gösterisinde bulunan halkın fotoğrafını kullandı.</p>

  <p class="normal">Muhalif gazetelerden <span class="ideitalik">El Düstur</span> gazetesi de “Sonunda Gitti” sürmanşeti atarak, manşete Mübarek’in resmini koydu.</p>

  <p class="normal">Muhalif <span class="ideitalik">El Mısri El Youm</span> gazetesi de “Halk Sistemi Devirdi” başlığını sürmanşetten verdi; haber fotoğrafı olarak da Tahrir Meydanı’nda gece çekilmiş sevinç gösterisi fotoğrafını kullandı.</p>

  <p class="normal"><span class="ideitalik">El Şeruk</span> gazetesi de “Halk Kazandı” başlığını sürmanşetine taşırken, alt başlıklarda “Halk Yeni Bir Sistem İstiyor” ifadesine yer verdi.</p>

  <p class="normal"><span class="idebold">3.. ABD HALK HAREKETLERİNİN NERESİNDE?</span></p>

  <p class="normal"><span class="idebold">ABD’nin ‘Milyonuncu Aptallığı’</span></p>

  <p class="normal">Tunus’ta başlayan, Mısır, Cezayir, Yemen ve Ürdün’e de yansıyan halk ayaklanmalarının ABD kaynaklı olmadığı, yani bizzat ABD tarafından planlanmadığı ve ortaya konulmadığının en önemli kanıtı, ABD’nin gelişmeler karşısındaki resmi tutumudur.</p>

  <p class="normal">Aşağıda da gün gün okuyacağınız gibi, ABD gelişmelere göre tutum belirlemeye çalışmış ve bölgedeki en önemli Arap müttefiki olan Mısır’ın tümden kaybedilmemesini hedef olarak belirlemiştir.</p>

  <p class="normal">ABD, önce Mübarek yönetimini “istikrar” unsuru olarak nitelendirmiş; halk ayaklanmasının boyutu büyüyünce, Mübarek’e “reform yap” çağrısında bulunmuş; durum kötüye gidince de “geçiş dönemi” demeye başlamıştır.</p>

  <p class="normal">Mısırlı gazeteci Hüssam el-Hamalawi, bu tutumu ABD’nin “milyonuncu aptallığı” olarak nitelendiriyor:</p>

  <p class="normal">“ABD yönetimiyse, Mısır devrimindeki konumu açısından, sanırım gene milyonuncu kere aptallık etmiştir. Başta gösteriler başladığında Hillary Clinton hemen bir bildiriyle hiçbir şekilde kaygılı olmadıklarını ve Mübarek rejiminin dengede olduğunu söylemiştir. Ve Joe Biden da yayınlara çıkarak Mübarek’i bir diktatör olarak tanımlamayı reddetti. Neden? Çünkü Mübarek hem Amerika’nın hem de İsrail’in dostu. Bu size Amerikalıların, kimin demokrat olduğu ve kimin olmadığı konusundaki ikiyüzlülüğünü gösterir. Ve de şimdi, en sonunda Hüsnü Mübarek’in düşürülmesi gerektiği sonucuna vardıklarında da, gece gündüz onun nasıl mümkün olan en yumuşak şekilde ayrılacağının planlarını yapmaktalar”.<sup class="calibre2"><a href="../Text/soros_split_028.html#footnote-1010-22" id="footnote-1010-22-backlink">[22]</a></sup></p>

  <p class="normal">ABD, çok açık biçimde, kendi planlamadığı ve başlatmadığı süreçte yer almaya çalışan bir çizgi izlemiştir. Bu çizgiyi “Mübarek’i verip, Mısır’ı kurtarmak” şeklinde ifade edebiliriz. Bu çizginin ne anlama geldiğini en iyi yansıtan yorumlardan birini de BBC yaptı: “ABD Mısır’ı devrimden uzaklaştırıp, evrime yaklaştırmaya çalışıyor. Değişimin, ılımlı, kontrollü bir şekilde gerçekleşmesini istiyor”.<sup class="calibre2"><a href="../Text/soros_split_029.html#footnote-1010-23" id="footnote-1010-23-backlink">[23]</a></sup></p>

  <p class="normal"><span class="idebold">ABD, Etkisinin Kısıtlı Olduğunu Fark Etti</span></p>

  <p class="normal">ABD’nin halk hareketlerinin neresinde olduğunu anlamamızı sağlayan en önemli değerlendirmelerden birini <span class="ideitalik">Wall Street Journal</span>’dan Adams Etous yapıyordu. BBC’den Elif Kalaycıoğlu’nun Etous’la yaptığı röportaj çarpıcı değerlendirmeler içeriyordu:</p>

  <p class="normal">“Belli ki, Obama hükümeti ilk başta hangi adımı atması gerektiğine karar vermekte yavaş davrandı. Belki durum düzelir diye düşünerek, Mübarek’ten vaktinden önce umudu kesmek istemediler. O noktada protestoların ne kadar güçlü olduğu da belli değildi. Ancak bu durum, hafta sonu hükümetin eski büyükelçi Frank Wisner’i Mısır’a göndermesiyle değişmeye başladı. Wisner, Obama’dan Mübarek’e sert bir mesaj iletmek için gönderildi.</p>

  <p class="normal">“Başlamış olan bölünmeyi keskinleştiren ise dün yaşanan şiddet ve Mübarek’in ABD’nin baskısını reddetmesi oldu. Şimdi ise iki iradenin mücadelesiyle karşı karşıyayız. Mübarek, geçiş dönemine liderlik etmek istiyor, ABD ise Mübarek’in çekilmeye başlamasını.</p>

  <p class="normal">“Obama hükümetinin karşısında bir dizi zor seçenek var. Bu zorluklardan biri, ABD hükümetinin etkisinin kısıtlı olduğunu fark etmesi. Bunu geçtiğimiz günlerde, Mübarek’e Mısır’a hemen bir geçiş dönemine girilmesi çağrısı yaptığında ve Mübarek bunu reddettiğinde gördük.</p>

  <p class="normal">“Obama hükümeti ılımlı İslamcılar olarak tanımladıkları gruplarla ilişkiye geçme konusunda dengeli bir tutum oluşturmaya çalışıyor. Ancak bu büyük bir sorun olacak.</p>

  <p class="normal">“Şu anda görünen, ABD hükümetinin, Mısır’da muhalefetin üyelerini de içeren bir geçiş dönemi hükümeti seçeneği üzerinde durduğu. Bu geçiş dönemi hükümetinde, şimdiki iktidarın üyelerinden de yer alanlar olabilir. Tüm bu detayların düşünülmesi lazım. Bu hükümet, geçici bir süre boyunca Mısır’ın yönetiminden sorumlu olacaktır, bu mesela altı aylık bir süre olabilir. Asıl hedef, seçimlerin yapılabilmesi için gerekli mekanizmaların oluşturulması olacaktır.</p>

  <p class="normal">“Şurası kesin, son birkaç günde yaşananlar sonrasında eğer Mübarek iktidarda kalsaydı, ABD’yle ilişkileri, ABD’nin göstericilere verdiği destek nedeniyle çok zorlanırdı. Dolayısıyla, Amerika’nın ne kadar etkili olacağını belirleyen, tamamen geçiş dönemi hükümetinin içeriği olacaktır.</p>

  <p class="normal">“ABD’nin Mısır ordusuyla ilişkileri çok iyi ve ordu kesinlikle hem geçiş dönemi hükümetinin hem de bir sonraki hükümetin içeriği konusunda belirleyici olacak. Dolayısıyla, ABD’nin etkisi sona ermeyecek ama bu etkinin sınırları var olmaya devam edecek. ABD Mısır’da ne yaşanacağını dikte edemez ve bir sürü yönden, aslında ABD de ne olduğunu izliyor ve olanlara tepki veriyor.</p>

  <p class="normal">“Obama hükümetinin Mısır’da yaşananlar konusunda hazırlıksız yakalandığı kesin. Tunus’taki olayların Mısır’a sıçramasını beklemiyorlardı ve yaşananların ülke sınırlarını bu kadar hızlı geçmesine çok şaşırdılar. ABD için istikrarının kritik önemde olduğu başka ülkeler de var. Bunlardan biri Ürdün. Bu ülkede de hükümete karşı protestolar düzenlendi ancak görünen kralın erken davranıp hükümeti değiştirmeye karar verdiği. Yemen de ABD için çok önemli. ABD, El Kaide’nin Yemen’de faaliyet gösteren koluna karşı burada Cumhurbaşkanı Salih ile birlikte mücadele ediyor. Ve bu çok büyük bir öncelik. Yemen’deki herhangi bir istikrarsızlık, ABD’nin El Kaide’ye karşı yürüttüğü mücadele için önemli bir darbe olacaktır. Dolayısıyla, hükümet bu konuda ince bir ipte yürüyor. Olayların nereye gideceğini bilmiyorlar, fakat işlerin iyi sonuçlanmasını umuyorlar”.<sup class="calibre2"><a href="../Text/soros_split_030.html#footnote-1010-24" id="footnote-1010-24-backlink">[24]</a></sup></p>

  <p class="normal"><span class="idebold">ABD İzlemekten Başka Bir Şey Yapamıyor</span></p>

  <p class="normal">ABD Woodrow Wilson Center’ın Ortadoğu Uzmanı Roger Hardy de, gelişmeler karşısında Washington’un bir şey yapamadığını düşünenlerden:</p>

  <p class="normal">“Arap dünyasında müesses nizam dağılıyor. Ancak tamamen çökecek mi, yoksa küllerinden bir şekilde yeniden mi doğacak henüz belirsiz. Kuzey Afrika’dan Körfez’e, zengin ülkelerden yoksullara, tüm Arap ülkelerinin liderleri aynı durumda. Neredeyse tamamı, halklarının gözündeki meşruiyetini ya büyük ölçüde ya da tamamen kaybetmiş, yolsuzlukla anılan otokrasilerle yönetiyor ülkelerini. Hepsi Mısır’daki gelişmeleri ürpertiyle izliyor. Kaderlerinin 82 yaşındaki Hüsnü Mübarek’in kaderiyle ortak olduğunu hissediyorlar. Batılı gözlemcilerin, protestoların ‘biz’ den çok ‘onlar’ ile ilgili olduğu tespiti yerinde.</p>

  <p class="normal">“Protestocuların öfkesi, Batı, ABD ya da İsrail’den ziyade içeriye, Arap dünyasının iflas etmiş düzenine yönelik. Ancak tamamen sorumlu olmasa da, otokrasilerin Arap dünyasındaki gelişiminde Batı’nın da payı var. Amerikalı ve Avrupalı liderler on yıllar boyunca, istikrarı demokrasiye tercih ettiler. Şimdi de ektiklerini biçiyorlar. Şimdi ABD Başkanı Barack Obama ve diğer Batılı liderler, olaylar kimsenin öngöremediği bir yöne doğru evrilirken, izlemekten başka bir şey yapamadıklarını fark ediyor. Aslında Orta Doğu ve Kuzey Afrika’nın yerli aktörleri de, öyle değilmiş gibi davransalar da, izleyici koltuğundalar”.<sup class="calibre2"><a href="../Text/soros_split_031.html#footnote-1010-25" id="footnote-1010-25-backlink">[25]</a></sup></p>

  <p class="normal">Uludağ Üniversitesi Uluslararası İlişkiler Bölüm Başkanı Prof. Dr. Tayyar Arı da, ABD’nin Mısır konusundaki tutumunu şöyle özetliyordu: “Değişimi desteklediği görüntüsünü vermeye çalışan Obama yönetimi, bölgede önemli bir müttefikini kaybetme endişesini en derin biçimde yaşamaktadır. Çünkü bu değişim sadece Mısır’la sınırlı kalmayacak, bölgede diğer Amerikan yanlısı otoriter rejimleri de sarsacak ve ABD bölgede ciddi bir zemin kaybına uğrayacaktır”. <sup class="calibre2"><a href="../Text/soros_split_032.html#footnote-1010-26" id="footnote-1010-26-backlink">[26]</a></sup></p>

  <p class="normal"><span class="idebold">ABD’nin Resmi Mısır Takvimi</span></p>

  <p class="normal">Mısır’daki halk hareketinin gücüne göre politika belirlemeye çalışan ABD, hem gelişmelerin arkasında kaldı, hem zikzaklar çizdi, hem de birbiriyle çelişen pozisyonlar aldı. “Mısır hükümeti sağlam” diyerek konumlanmaya başlayan Washington, Tahrir Meydanı dolunca“Mübarek gitmeli” dedi ama ardından “Mübarek şimdilik kalmalı” pozisyonuna demir attı.</p>

  <p class="normal">İşte ABD’nin gün gün resmi tutumu:</p>

  <p class="normal">25 Ocak 2011: ABD Dışişleri Bakanı Hillary Clinton, Mısır’daki gösterilerin ilk günü yaptığı açıklamada, bu ülkedeki hükümetin “sağlam” olduğunu söyledi.<sup class="calibre2"><a href="../Text/soros_split_033.html#footnote-1010-27" id="footnote-1010-27-backlink">[27]</a></sup></p>

  <p class="normal">27 Ocak 2011: Beyaz Saray Sözcüsü Robert Gibbs, gazetecilere yaptığı açıklamada ABD’nin, Mısır hükümetinin “istikrara” sahip olduğunu düşündüğünü kaydetti.<sup class="calibre2"><a href="../Text/soros_split_034.html#footnote-1010-28" id="footnote-1010-28-backlink">[28]</a></sup></p>

  <p class="normal">28 Ocak 2011: Mısır’daki olaylarla ilgili ilk kez konuşan ABD Başkanı Barack Obama, Mısır’ın birçok önemli konuda Washington’un müttefiki olduğunu söyledi. Devlet Başkanı Hüsnü Mübarek’in bir dizi zor konuda kendilerine yardımcı olduğunu belirten Obama, Mübarek’e her zaman, siyasal ve ekonomik reformların ileri götürülmesi ve yasallaştırılmasının ülkenin uzun vadedeki refahı için kritik önemde olduğunu kaydetti.<sup class="calibre2"><a href="../Text/soros_split_035.html#footnote-1010-29" id="footnote-1010-29-backlink">[29]</a></sup></p>

  <p class="normal">29 Ocak 2011: ABD Başkanı Barack Obama, Mısırlı yetkililere, barışçıl protestoculara karşı şiddet kullanmaktan kaçınması çağrısında bulundu. Obama, Mısır halkının, toplanma ve ifade özgürlüğü, kendi geleceklerini tayin edebilme gibi evrensel haklara sahip olduğunu bildirerek, bunların insan hakları olduğunu ve ABD’nin her yerde bu hakların destekçisi olacağını vurguladı.<sup class="calibre2"><a href="../Text/soros_split_036.html#footnote-1010-30" id="footnote-1010-30-backlink">[30]</a></sup></p>

  <p class="normal">30 Ocak 2011: ABD Dışişleri Bakanı Hillary Clinton, “iyi yönde geçiş” istediklerini belirterek, “Halen iktidarda olan Mübarek’ten, rejiminden geçişin kolaylaşması için gerekeni yapmasını istiyoruz” dedi.<sup class="calibre2"><a href="../Text/soros_split_037.html#footnote-1010-31" id="footnote-1010-31-backlink">[31]</a></sup></p>

  <p class="normal">2 Şubat 2011: ABD Başkanı Barack Obama, “Mübarek’le görüşmem sırasında kendisine açıkça, ‘barışçıl bir iktidar değişikliğinin, çatışmasız, düzenli ve anlamlı bir şekilde hemen başlaması’ gerektiğini belirttim” dedi. Şiddete karşı olduğunu belirten Obama Mısır ordusuna da teşekkür etti: “Mısır’da sokaklarda, tankların üzerinde pankartlar, birbirine sarılan asker ve göstericiler gördük. İktidar değişikliğinin barışçıl olması amacıyla bu barış havasının devamının sağlanması önemli, bu yüzden de askerlerin bu yönde hareket etmeye devam etmeleri için çağrıda bulunuyorum”.<sup class="calibre2"><a href="../Text/soros_split_038.html#footnote-1010-32" id="footnote-1010-32-backlink">[32]</a></sup></p>

  <p class="normal">3 Şubat 2011: ABD Başkanı Barack Obama, Eylül’deki seçimlerde aday olmayacağını açıklayan Mübarek’in kararını yeterli bulmadı.<sup class="calibre2"><a href="../Text/soros_split_039.html#footnote-1010-33" id="footnote-1010-33-backlink">[33]</a></sup></p>

  <p class="normal">4 Şubat 2011: ABD Başkanı Barack Obama, göstericilerin üzerine düzenlenen develi baskının ardından, Mısır ordusunu yönetime el koymaya çağırdı! Obama, Genelkurmay Başkanı Mike Mullen’a, “Mısır ordusu ile temasa geçin ve yönetime el koymaları gerektiğini açık bir dille anlatın” talimatı verdi.<sup class="calibre2"><a href="../Text/soros_split_040.html#footnote-1010-34" id="footnote-1010-34-backlink">[34]</a></sup></p>

  <p class="normal">4 Şubat 2011: Beyaz Saray sözcüsü Robert Gibbs, Mısırla ilgili soruları, “Başkan’ın tavrı belli. Değişim şimdi olmalı dediyse şimdi olmalı” dedi. “Bu Mübarek’in istifasını istediğiniz anlamına mı geliyor?” şeklindeki ısrarlı sorular üzerine yeniden, “şimdi demek şimdi demektir” yanıtını verdi.<sup class="calibre2"><a href="../Text/soros_split_041.html#footnote-1010-35" id="footnote-1010-35-backlink">[35]</a></sup></p>

  <p class="normal">5 Şubat 2011: ABD Başkanı Barack Obama’nın Mısır’daki krizle ilgili özel temsilcisi Frank Wisner, Almanya’nın Münih kentinde düzenlenen Güvenlik Konferansı’na video konferansı ile katıldı ve şunları söyledi: “İleri doğru atılacak adımların önkoşulları üzerinde ulusal düzeyde oydaşmanın sağlanmasına ihtiyacımız var. Cumhurbaşkanı Mübarek, bu değişikliklerin yönlendirilmesi için makamında kalmalı. (...) Ülkedeki liderliğin devamı, demokrasiye doğru barışçıl dönüşüm için gerekli. Cumhurbaşkanı Mübarek’in liderliğinin devamını önemli görüyorum”.<sup class="calibre2"><a href="../Text/soros_split_042.html#footnote-1010-36" id="footnote-1010-36-backlink">[36]</a></sup></p>

  <p class="normal">5 Şubat 2011: Mısır, Tunus, Cezayir, Ürdün ve Yemen’deki isyan dalgasını kastederek, Ortadoğu ve Kuzey Afrika’nın “kusursuz fırtına”ya tutulduğunu söyleyen ABD Dışişleri Bakanı Hillary Clinton, Arap ülkelerine yaptığı reform çağrısını yineledi.<sup class="calibre2"><a href="../Text/soros_split_043.html#footnote-1010-37" id="footnote-1010-37-backlink">[37]</a></sup></p>

  <p class="normal">7 Şubat 2011: ABD Dışişleri Bakanlığı, yaptığı açıklamayla, Obama’nın Mısır özel temsilcisi Frank Wisner’in “Mübarek kalmalı” sözlerinin, kendi, şahsi görüşü olduğunu belirtti. Dışişleri’nin açıklamasının ardından, Wisner’in, New York ve Washington’da bulunan bir hukuk şirketi için çalıştığı ve bu şirketin Mübarek hükümetiyle doğrudan iş yaptığı basına yansıdı.<sup class="calibre2"><a href="../Text/soros_split_044.html#footnote-1010-38" id="footnote-1010-38-backlink">[38]</a></sup></p>

  <p class="normal">Ancak, Wisner’in Obama’nın özel temsilcisi olması ve Münih Güvenlik Konferansı gibi önemli bir uluslararası toplantıda, “kendi” görüşlerini ifade etmeyecek kadar deneyimli ve üst düzey bir diplomat olduğu da ortadaydı. Dün “Mübarek hemen istifa etmeli” diyen Obama’nın bugün “Mübarek kalmalı” demesi ise ABD’nin gelişmeler karşısındaki çaresizliğini gösteriyordu.</p>

  <p class="normal">10 Şubat 2011: ABD Başkanı Barack Obama, “Mısır’daki olaylar, bu ülkede tarihin değişmekte olduğunu gösteriyor” dedi.<sup class="calibre2"><a href="../Text/soros_split_045.html#footnote-1010-39" id="footnote-1010-39-backlink">[39]</a></sup></p>

  <p class="normal">11 Şubat 2011: ABD Başkanı Barack Obama, Mısır Cumhurbaşkanı Hüsnü Mübarek’in istifa ederek, Mısır halkının değişime duyduğu açlığa cevap verdiğini, bunun Mısır’ın dönüşümünün son noktası değil, başlangıcı olduğunu belirtti. Beyaz Saray’da açıklama yapan Obama “Önümüzde zorlu günlerin olacağına eminim. Birçok soru hâlâ yanıtsız. Ancak Mısır halkının bu cevapları bulabileceğinden ve bunu barışçıl, yapıcı ve bu son haftayı tanımlayan birlik ruhu içinde yapacağından eminim” ifadesini kullandı.<sup class="calibre2"><a href="../Text/soros_split_046.html#footnote-1010-40" id="footnote-1010-40-backlink">[40]</a></sup></p>

  <p class="normal">Salt bu resmi açıklamalardan da görülüyor ki, ABD bu sürecin mimarı değil! Üstelik gelişmelere göre pozisyon alma zorunluluğu, ABD’yi birbiriyle çelişen açıklamalara mecbur etmiş!</p>

  <p class="normal"><span class="idebold">ABD Yönetiminde Ayrılık</span></p>

  <p class="normal"><span class="ideitalik">Los Angeles Times</span>’dan Peter Nicholas ve Christi Parsons, ABD resmi açıklamalarına yansıyan bu çelişkileri görmüş ve “ABD Başkanı’nın danışmanlarının Mübarek konusunda ayrılık” yaşadığını yazmışlardır.</p>

  <p class="normal"><span class="ideitalik">Los Angeles Times</span>’a göre, Dışişleri Bakanı Hillary Clinton, Ulusal Güvenlik Danışmanı Thomas Donilon ve Savunma Bakanı Robert Gates, bölgesel istikrar açısından büyük endişe duyuyorlar. Bu üçlü, Ortadoğu’daki diğer hükümetlere, müttefiklik ilişkilerinin süreceği ve yüzüstü bırakılmayacaklarına dair güvence verilmesini savunuyorlar. Ancak diğer yandan Mübarek’in pozisyonunun kötü olduğunu görüp, Süleyman’ın reform sözleriyle birlikte görevi devralması gerektiğini savunuyorlar. Yani “Mübarek’siz bir Mübarek rejiminin” sürmesi gerektiğini savunuyorlar.</p>

  <p class="normal">Diğer yandan ABD Ulusal Güvenlik danışmanları Ben Rhodes ve Samantha Power ise Ömer Süleyman konusunda farklı düşünüyor ve Obama’nın, Mübarek rejiminin artıklarıyla aynı safta görüntü vermesinin, Mısır halkı nezdinde ABD’nin prestijini tahrip edeceğini savunuyorlar.<sup class="calibre2"><a href="../Text/soros_split_047.html#footnote-1010-41" id="footnote-1010-41-backlink">[41]</a></sup></p>

  <p class="normal"><span class="idebold">Wikileaks Belgelerinde Mısır</span></p>

  <p class="normal">Aslında Wikileaks’in yayımladığı ABD belgelerinin de ortaya koyduğu üzere, ABD bölgede bir memnuniyetsizlik olduğunu öngörmüş.</p>

  <p class="normal">Örneğin ABD’nin Kahire Büyükelçisi Francis Ricciardone’nin mayıs 2006 tarihli kriptosunda durum şöyle belirtilmiş: “Mübarek rejiminin içeride nizamı yok. Alternatifsizlik, Mübarek’in sert müdahalelerine ortamı açık hale getiriyor”.</p>

  <p class="normal">Mübarek’in oğlu Cemal’in cumhurbaşkanlığı koltuğunu devralması ihtimalinin de olduğunu belirten Ricciardone, “Bu olasılığı ne basın ne de halk hoş karşılıyor” diye rapor etmiş.<sup class="calibre2"><a href="../Text/soros_split_048.html#footnote-1010-42" id="footnote-1010-42-backlink">[42]</a></sup></p>

  <p class="normal">Yine Ricciardone imzalı, 2007 tarihli bir belgede de, Mısır “diktatörlük” olarak tanımlanıyor ve Mübarek’in durumu “züccaciye dükkânındaki fil”e benzetiliyor.<sup class="calibre2"><a href="../Text/soros_split_049.html#footnote-1010-43" id="footnote-1010-43-backlink">[43]</a></sup></p>

  <p class="normal">Kimi çevreler bu belgeleri, ABD’nin Mısır’daki sürecin mimarı olduğuna kanıt olarak yorumladılar. Oysa gerçek bambaşkaydı! Dünya çapında inişe geçen bir kuvvet olarak ABD, gelişmeleri öngörse bile müdahale edemiyordu, çaresizdi! Durumu kontrol edemeyen ABD’nin izleyebileceği yegâne çizgi, kötünün iyisini tercih etmek ve gelişmelerin yönünü mümkün olduğunca lehine değiştirmeye gayret etmekti!</p>

  <p class="normal">Kaldı ki, ABD yönetiminin olasılıklar konusunda uyarıldığı ancak bu denli bir gelişme öngörmediği gerçeği, ABD Senatosu’nda da dile getirildi. ABD Ulusal İstihbarat Direktör Başyardımcılığı görevine aday gösterilen, CIA görevlisi Stephanie O’Sullivan, Senato’da katıldığı oturumda yaptığı açıklamada, geçen yılın sonunda Mısır’da istikrarsızlığa dair ABD Başkanı Barack Obama yönetimini uyardıklarını, ancak o tarihte, bu istikrarsızlığın isyanı başlatacağını öngöremediklerini belirtti.<sup class="calibre2"><a href="../Text/soros_split_050.html#footnote-1010-44" id="footnote-1010-44-backlink">[44]</a></sup></p>

  <p class="normal">ABD’nin Mısır’da bir halk hareketinin çıkmasını engelleyemeyeceği, çıktığında da bastıramayacağı gerçeğini ABD’li ünlü gazeteci Seymour Hersh de saptıyor. Pulitzer ödüllü Hersch, “Mısır’daki halk isyanına ABD de destek verdi. Neden?” şeklindeki soruya şu yanıtı veriyor: “ABD, geçen yıl Mısır’da başlayan çok büyük bir isyanı bastırdı. Hem de çok kanlı bir şekilde. Ancak bunu bastırması mümkün değil”.<sup class="calibre2"><a href="../Text/soros_split_051.html#footnote-1010-45" id="footnote-1010-45-backlink">[45]</a></sup></p>

  <p class="normal">ABD, artık isyan bastıracak konumda değil! Kaldı ki, Mısır’da bu isyanlar, ayaklanmalar, halk hareketleri ilk kez oluyor da değil! 2004 yılından bu yana Mısır halkı ayakta!</p>

  <p class="normal"><span class="idebold">ABD Sağı Bölündü</span></p>

  <p class="normal">Geçmişte, Washington’u doğrudan ilgilendiren konularda neredeyse homojen bir görüntü sergileyen Demokratlar ve Cumhuriyetçiler, “Büyük Ortadoğu’daki halk hareketleri” karşısında birbirinden farklı, hatta birbirine zıt fikirler ortaya koydular. Cumhuriyetçiler kendi aralarında bile ortak bir görüş oluşturamadılar. Aslında BBC’nin başlığı durumu ortaya koyuyordu: “Arap ayaklanması ABD sağını böldü”.<sup class="calibre2"><a href="../Text/soros_split_052.html#footnote-1010-46" id="footnote-1010-46-backlink">[46]</a></sup></p>

  <p class="normal">Örneğin eski ABD Başkanı George Bush’un destekçilerinden olan John Bolton, ABD’nin Mısır’daki gelişmeler karşısında “sessiz kalmasının daha iyi olacağını” belirtiyordu. Bolton, ABD’nin uzun süredir müttefiki olan Hüsnü Mübarek’ten çok haz etmese de, Müslüman Kardeşler’in iktidarı ele geçirmesi riskinin çok daha büyük olduğunu savunuyordu.<sup class="calibre2"><a href="../Text/soros_split_053.html#footnote-1010-47" id="footnote-1010-47-backlink">[47]</a></sup></p>

  <p class="normal">ABD eski Ulusal Güvenlik Danışmanı Elliott Abrams ise Obama yönetimini Mübarek karşısında çok yumuşak olmakla suçluyordu. Abrams, 29 Ocak 2011 tarihli <span class="ideitalik">Washington Post</span>’da yayımlanan yazısında “Yönetimimiz diktatörlüklerin hiçbir zaman tam anlamıyla istikrarlı olmadığını öğrenecek mi? diye soruyordu. İsrail’in kaygılarını bir kenara iten Abrams, Müslüman Kardeşler konusundaki endişelerin yersiz olmadığını ancak diktatörlüklerin bu tür grupları daha güçlü kıldığını ileri sürüyordu.<sup class="calibre2"><a href="../Text/soros_split_054.html#footnote-1010-48" id="footnote-1010-48-backlink">[48]</a></sup></p>

  <p class="normal">Obama karşısında başkanlık yarışını kaybeden Cumhuriyetçi Partili Senatör John McCain de, Mübarek’in istifasını istiyordu.<sup class="calibre2"><a href="../Text/soros_split_055.html#footnote-1010-49" id="footnote-1010-49-backlink">[49]</a></sup></p>

  <p class="normal"><span class="idebold">ABD Kazananın Tarafında Olmak İstiyor</span></p>

  <p class="normal">Merkezi Washington’da bulunan düşünce kuruluşu German Marshall Fund’un uzmanı Ian Lesser Mısır yönetimi ile halkların özgürlük talepleri arasında sıkışan Washington’un, Mısır’da stratejik çıkarlarının bulunduğunu ve bu ülkede bir kaos istemediğini belirtiyordu. Washington’un Müslüman Kardeşler’in iktidara geldiği bir Mısır’ı da istemediğini belirten Lesser, ABD’nin, reform ve değişimin ve aslında “kazanan tarafın” yanında olmak istediğini vurguluyordu. Lesser, günün sonunda ABD’nin “doğru tarafta” olmaya dikkat etmesi gerektiğini ve kendi düşüncesine göre, doğru tarafın da “Mısır’da değişim” olduğunu söylüyordu.<sup class="calibre2"><a href="../Text/soros_split_056.html#footnote-1010-50" id="footnote-1010-50-backlink">[50]</a></sup></p>

  <p class="normal">ABD’deki düşünce kuruluşu Carnedie Endowment for International Peace uzmanı Henri Barkey de, ABD’nin Mısır’daki olaylar nedeniyle “son derece zor durumda olduğunu” belirtiyordu: “Bundan daha kötü durumda olamazdı. Bir yandan demokrasi yanlısı görünmek istiyor ama öten yandan da Mübarek en önemli müttefiklerinden. Ben de şu an hükümette olsam ne yapardım diye düşünmüyor değilim”. Barkey ABD’nin içinde bulunduğu durumun zorluğunu ise “Mısır yönetimi ile ABD’nin ortak konularda muazzam görüş birliği içinde” olmasına bağlıyordu.<sup class="calibre2"><a href="../Text/soros_split_057.html#footnote-1010-51" id="footnote-1010-51-backlink">[51]</a></sup></p>

  <p class="normal">ABD’nin resmi açıklamalarındaki sıkıntıya dikkat çeken bir diğer isim de Brooking Enstitüsü uzmanlarından Şadi Hamid’di. Hamid, Clinton’un, olayların hemen başında dile getirdiği “Mısır hükümetinin istikrarlı” olduğu şeklindeki sözlerin, 1977 yılında dönemin ABD Başkanı Jimmy Carter tarafından İran için de kullanıldığını anımsatıyordu.<sup class="calibre2"><a href="../Text/soros_split_058.html#footnote-1010-52" id="footnote-1010-52-backlink">[52]</a></sup></p>

  <p class="normal">Öte yandan ABD’nin Mübarek karşıtı halk hareketinin büyümesi üzerine, Kahire’deki büyükelçiliğine askeri takviye yapması da, ABD’nin ikinci bir İran korkusunun sonucu olduğu şeklinde yorumlandı. Odatv’den Barış Terkoğlu’nun haberi şöyleydi:</p>

  <p class="normal">“ABD yönetimi, Kahire Büyükelçiliği’ndeki deniz piyadelerine takviye yaptı. Bu noktada önemli bir ayrıntı daha var. Odatv’ye bilgi veren kaynaklar, ABD’nin takviye ettiği piyadelerin sokak gösterilerine karşı kullanılabilecek türden silahlara sahip olduğunu da söyledi. ABD elçiliğine olası bir saldırı durumunda kullanılacak silahlar ile konsolosluk kendisini savunmayı planlıyor. Gösteriler için özel timlerin gönderilip gönderilmediği sorusu yanıtsız kalırken, ABD’li kaynaklar sık sık İran Devrimi sırasında yaşanan büyükelçilik krizini hatırlatıyor. İran Devrimi sürecinde, 4 Kasım 1979 tarihinde bir grup İranlı öğrenci, ABD Büyükelçiliği’ni basarak 52 Amerikalıyı rehin almış ve rehine krizi tam 444 gün sürmüştü. ABD’li kaynaklar net olarak İran Devrimi’nde yaşanan krizi tekrar etmeyeceklerini vurguluyorlar”.<sup class="calibre2"><a href="../Text/soros_split_059.html#footnote-1010-53" id="footnote-1010-53-backlink">[53]</a></sup></p>

  <p class="normal"><span class="ideitalik">Newsweek</span> dergisine bir analiz yapan Stephen Kinzer ise Washington’un Ortadoğu’da yanlış bir strateji sürdürdüğünü ve bu nedenle olayları etkileyemediğini belirtiyordu. Kinzer, İran Hizbullah, Hamas ve Irak’taki Şii partiler gibi seçimleri kazanan popüler güçlerin yanında yer alırken, ABD’nin bu yükselen güçlere karşı koymak için Mübarek gibi her zamanki dostlarına dayandığına dikkat çekiyordu: “ABD’nin uzun vadeli Ortadoğu stratejisini gözden geçirme ihtiyacının gerektiği hiçbir zaman bu kadar açık olmamıştı. Müslüman Ortadoğu’daki en yakın ABD müttefiki olan Türkiye’yi daha dikkatli dinlemek iyi bir başlangıç olur. Akıllıca bir ikinci adım, İran’a yönelik politikayı, çatışmadan samimi bir uzlaşı arayışına değiştirerek, tersine çevirmektir”.<sup class="calibre2"><a href="../Text/soros_split_060.html#footnote-1010-54" id="footnote-1010-54-backlink">[54]</a></sup></p>

  <p class="normal"><span class="idebold">ABD Bahreyn’de Savunmaya Geçti</span></p>

  <p class="normal">ABD’nin halk hareketlerini başlatmadığı, tersine engelleyemediği bu halk hareketlerine eklemlenmeye çalıştığı gerçeği, ayaklanmalar bölgedeki diğer ülkelere sıçradıkça, daha da net olarak ortaya çıktı.</p>

  <p class="normal">Örneğin Bahreyn’de...</p>

  <p class="normal">ABD açısından kritik öneme sahip olan Bahreyn’deki halk hareketi Washington’da büyük endişe yarattı. Çünkü Bahreyn ABD 5. Filosu’nun merkezi! 5. Filo’nun görev alanı ise merkezi Basra Körfezi olmak üzere Büyük Ortadoğu’nun ana alanı... Öte yandan Bahreyn, ABD’nin müttefikleri olan Suudi Arabistan ve Körfez ülkeleri ile İran’ın nüfuz savaşları açısından da kilit önemde. Öyle ki, İranlı bir yetkili, 2009 yılında Bahreyn’i İran’ın 14. eyaleti olarak telaffuz etmişti! Ayrıca Bahreyn, ABD’nin bölgede serbest ticaret anlaşması imzaladığı tek ülke!</p>

  <p class="normal">Bu önem Wikileaks’in yayınladığı ABD belgelerinde de görülüyor. 2008 ve 2009 yıllarına ait belgelerde, “eğer İran silahlı çatışmanın içine girerse, Bahreyn’deki Şiiler buna olumlu yaklaşır” kaygısı dile getirilmiş. Belgelerde, bu nedenle, Washington’un askeri yardım oranını artırması önerilmiş.<sup class="calibre2"><a href="../Text/soros_split_061.html#footnote-1010-55" id="footnote-1010-55-backlink">[55]</a></sup></p>

  <p class="normal">Bu durum, ABD’yi Bahreyn’deki halk hareketlerine karşı önlem almaya zorladı. Nasılsa, Bahreyn Mısır’a göre daha küçük ve halk hareketi daha kolay bastırılabilecek büyüklükteydi! İşte bu nedenle, Bahreyn’de halk hareketlerine karşı kuvvet kullanıldı ve kanla bastırılmaya çalışıldı.</p>

  <p class="normal">İran ise kanla bastırılmaya çalışılan Bahreyn’deki ayaklanmalara destek verdi. İran Dışişleri Bakanlığı sözcüsü Ramin Mihmanperest, Bahreyn’de göstericilere yapılan şiddet olaylarından dolayı kaygılı olduklarını ve bu durumu kınadıklarını belirtti. Mihmanperest, Bahreyn yönetimini şiddete başvurmamaya çağırarak, halkın meşru isteklerini dile getirmesine saygı gösterilmesini istedi.<sup class="calibre2"><a href="../Text/soros_split_062.html#footnote-1010-56" id="footnote-1010-56-backlink">[56]</a></sup></p>

  <p class="normal">Bahreyn’deki durum, halk hareketlerini “Sorosçu” diye karalayanları da ters köşeye yatırdı. Madem ABD Tunus’ta Sorosçu isyan başlatmış ve bunun tüm Ortadoğu ve Kuzey Afrika’ya yayılmasını istemişti, peki neden Bahreyn’deki “isyana” karşı çıkmış ve kanla bastırmaya çalışmıştı?</p>

  <p class="normal">Pratikler, yanlış teoriyi çürütüyordu...</p>

  <p class="normal">Bu arada Wikileaks’in yayımladığı yeni belgeler, Batı basınında “Bahreyn’deki gösterilere ön ayak olan muhalefeti Hizbullah eğitti” haberlerine yol açtı. Belgelerde, Bahreyn Kralı Hamid bin İsa el Kalife’nin, ABD’ye bu konuda bir uyarıda bulunduğu ve İran ile Suriye’yi suçladığı belirtiliyordu. İran, muhaliflerin Hizbullah aracılığıyla eğitimini sağladığı için, Suriye de eğitimin Lübnan’da yapılmasına olanak yarattığı için suçlanıyordu.</p>

  <p class="normal">Belgelere göre Kral Hamid, ABD’li General David Petraus’a, ülkesinin “İran, Hamas, Hizbullah, Taliban ve Suriye’nin ABD’li güçleri Körfez’den atma çalışmalarına destek vermeye zorlandığını” şikâyet etmiş!<sup class="calibre2"><a href="../Text/soros_split_063.html#footnote-1010-57" id="footnote-1010-57-backlink">[57]</a></sup></p>

  <p class="normal">ABD’nin Bahreyn’le ilgili tutumu, Arap dünyasında “çifte standart” olarak yorumlandı. Washington’un Bahreyn’le birlikte Yemen ve Ürdün’de de, farklı bir tutum sergilediği gazetelerde dile getirildi. Örneğin, Ürdün gazetesi <span class="ideitalik">Düstur</span>’dan Ureyb Elrentavi şöyle sesleniyordu:</p>

  <p class="normal">“Bizler Obama’nın Yemen ve Bahreyn hükümetlerinin Manama, Aden ve Sana’da ayaklanan kitlelere yönelik davranışlarına esnek yaklaşımını paylaşmıyoruz; ABD yönetiminin çifte standart uygulamasından memnun değiliz. Konu İran’la ilgili olunca, Amerikalı yetkililerin ağzından en sert ifadelerin çıktığını görüyoruz. Fakat konu, Sana’da terörle mücadeledeki müttefikiyle ilgili olunca, Washington’dan çıkan en uç ifade ‘Kendinize hâkim olun’ oluyor. Bu ifade, rejime ve göstericilere yöneltiliyor. Sanki göstericiler, polis ve orduya karşı gerçek ve plastik mermi, göz yaşartıcı bomba kullanmış gibi.</p>

  <p class="normal">“Bahreyn’de yaşananlara yönelik Amerikan tutumunun da Yemen halkına yönelik olandan aşağı kalır tarafı yok. Konu Amerikan filosuna ev sahipliği yapanlarla ilgili olunca, Bahreyn rejimine dair ifadeler daha da esnekleşiyor; Washington’un Amerikan üslerinin huzurunu bozan göstericileri kınaması uzak bir ihtimal değil. Yine de göstericiler, henüz ‘tahliye’ sloganları atmaya başlamadı.</p>

  <p class="normal">“Bugünden itibaren çifte standart uygulamasına yer yok. Arap halkları bu oyunlara kanmıyor artık. Washington, İran, Bahreyn ve Yemen’deki gösterilere karşı eşit tutumlar almalı. Halkların kendi düşüncelerini ve taleplerini özgürce ifade etme hakkı var ve ABD’nin rejimlerle ilişkilerine mahkûm edilemezler.</p>

  <p class="normal">“Bizler tıpkı Tunus ve Mısır’da yaşandığı gibi, devrimlerin hedefe yaklaştıklarında ABD’nin olayların gelişimiyle birlikte söylemini de değiştireceğini ve sokaklara yakınlaşmaya başlayacağını biliyoruz. Fakat halkların kendi geleceklerini tayin hakkına yönelik Amerikan desteğinin sıkıntılı bir dönemde olmasıyla, ABD’nin bu halklara destek sunması arasındaki fark büyük”.<sup class="calibre2"><a href="../Text/soros_split_064.html#footnote-1010-58" id="footnote-1010-58-backlink">[58]</a></sup></p>

  <p class="normal">İran açıkça görülen bu “çifte standart”a sert tepki gösterdi. İran Dışişleri Bakanı Ekber Salihi, ABD ve Avrupa ülkelerinin, bölgedeki halk hareketleri ve yönetim değişikliği konusunda çelişkili olduğunu belirtti. Bazı ülkelerin, bölgedeki halk hareketlerinde çok sayıda masum sivillerin öldürülmesine ciddi tepki göstermediklerini belirten Salihi, ancak gerçeklerin bölge halkı için ortaya çıktığını kaydetti. Bölge ülkelerinin ABD’den uzaklaşmak için çaba gösterdiğini söyleyen Salihi, “ABD’ye bağlı hükümetler yıkılıyor” diye konuştu.<sup class="calibre2"><a href="../Text/soros_split_065.html#footnote-1010-59" id="footnote-1010-59-backlink">[59]</a></sup></p>

  <p class="normal">Pakistan asıllı İngiliz yazar Tarık Ali de, ABD’nin en büyük kaygısının Bahreyn olduğunu dile getirenlerden. Tarık Ali, Batı’nın desteklediği despotların kapı dışarı edildiğini ve bölgedeki siyasetin sonsuza dek değiştiğini savunuyor ancak ABD hegemonyasının da tamamen yok olmadığının altını çiziyor. Tarık Ali, bundan sonraki süreçte, halk hareketlerinin yaşandığı ülkelerde mücadelenin ağırlıklı olarak liberalizm ile muhafazakârlık arasında geçeceğini savunuyor. ABD’nin Bahreyn konusunda büyük endişe taşıdığını belirten Tarık Ali, “Eğer bu ülkeyi yönetenler iktidardan uzaklaştırılırsa, Suudi Arabistan’da demokratik bir devrimi durdurmak zor olacaktır” diyor.<sup class="calibre2"><a href="../Text/soros_split_066.html#footnote-1010-60" id="footnote-1010-60-backlink">[60]</a></sup></p>

  <p class="normal"><span class="idebold">Libya’da Bölünme Tehlikesi</span></p>

  <p class="normal">Halk hareketlerinin Tunus ve Mısır’da diktatör deviren gücü, Ürdün ve Yemen liderlerini, hükümetlerini kurban vermeye götürdü. Ancak halk, hükümetlerin feshedilmesine rağmen protestolarını inişli çıkışlı da olsa, sürdürdü. Suudi Arabistan Kralı Abdullah ise ülkesinde benzer bir tabloyla karşılaşmamak için vatandaşlarının emlak alım-satımında, evliliklerinde ve iş kurma durumlarında kullandığı kalkınma fonuna, milyarlarca dolarlık ek kaynak aktarılması kararı aldı.<sup class="calibre2"><a href="../Text/soros_split_067.html#footnote-1010-61" id="footnote-1010-61-backlink">[61]</a></sup></p>

  <p class="normal">Diğer yandan sıra sıra diğer bölge ülkelerinde de halk sokağa çıkıyordu...</p>

  <p class="normal">ABD’nin Bahreyn’deki gelişmeler karşısındaki tutumuyla teorileri çökenlerin imdadına İran ve Libya’daki gösteriler yetişti!</p>

  <p class="normal">İşte ABD karşıtı iki ülkede, yani İran ve Libya’da, halk sokaklara dökülmüş ve Washington’un isteği doğrultusunda hükümetlerini devirmeye çalışıyorlardı! Desenize, Washington sırf bu iki ülkede, halkı ABD karşıtı iktidarı devirmeye seferber edebilmek için domino etkisi yaratsın diye müttefikleri Tunus’u, Mısır’ı, Yemen’i, Ürdün’ü kurban vermişti!</p>

  <p class="normal">Gelişmeleri teoriye uydurtmaya yönelik bu yaklaşımlar, mantığı iyiden iyiye zorluyordu!</p>

  <p class="normal">Oysa olan biten gayet çıplak bir şekilde ortadaydı. Ortadoğu’daki konjonktürden yararlanmak isteyen İran ve Libya’daki muhalifler de, ABD’nin tam desteğiyle birlikte, eylem yapmaya başlamıştı, hepsi bu...</p>

  <p class="normal">İran’ın güçlü devlet yapısı, -ABD’yi memnun eden- bu kalkışmayı hızla bastırmış ancak Libya, yapısal zaaflarından ötürü kısa sürede kan gölüne dönmüş ve bölünme tehdidiyle karşı karşıya gelmişti.</p>

  <p class="normal">Libya’daki kalkışmanın, Tunus’taki halk hareketinden temel farkları şunlardı:</p>

  <p class="normal">1. Libya, Mısır’dan farklı olarak tam bir aşiret toplumu yapısına sahipti.</p>

  <p class="normal">2. Mısır’daki halk hareketlerinin unsurları, orta sınıflardan, esnaftan, diplomalı işsiz gençlerden, İslamcı akımlardan ve işçilerden oluşuyordu. Bu yapı, eylemlere düzen ve disiplin sağlamıştı. Libya’da sokaklara dökülenler ise ülke yapısı gereği, aşiret mensuplarından oluşuyordu. Bu yapısal fark, Libya’daki kalkışmanın, yağmacı, çapulcu bir karakter kazanmasına yol açıyordu. Libya’daki sayısı 25 bini bulan Türk işçileri, şantiyelere yönelik yağmalar nedeniyle, ülkeden kaçmak zorunda kalıyordu.</p>

  <p class="normal">3. 1940’larda İtalya, Fransa ve İngiltere arasında Trablus, Bingazi ve Fizan olarak üç parçalı olan Libya, 1951’de bağımsızlığını kazanırken de, federal bir sistem çerçevesinde, “Birleşik Libya” halini almıştı. Bu parçalı yapı, 2011 Libya’sında da sürüyor. Bu durum, Libya’yı bölünme tehlikesiyle karşı karşıya getiriyor. Oysa Mısır halk hareketi, ülkenin siyasal birliğini perçinlemek adına, rejimi ve Mübarek’i hedef almıştı.</p>

  <p class="normal">4. Mısır ve Tunus’un devrik diktatörleri Mübarek ve Bin Ali, ABD’nin müttefikleriydiler; Kaddafi ise ABD karşısında konumlanmış bir isimdi.</p>

  <p class="normal">Bu arada Kaddafi’nin elini zayıflatan gelişmelerden biri de birkaç bakanın sıra sıra istifa ederek, “Kaddafi’nin liderliğini tanımıyoruz” demeleriydi. İstifa eden bakanlardan İçişleri Bakanı Abdülfettah Yunus El Ubeydi, daha da ileri gidip, muhalefete destek vereceğini ilan etti.<sup class="calibre2"><a href="../Text/soros_split_068.html#footnote-1010-62" id="footnote-1010-62-backlink">[62]</a></sup></p>

  <p class="normal">Peki, muhalefet kimdi? Ne Tunus’ta ne Mısır’da görülmeyen bir şey oldu ve El-Kaide ortaya çıkıp, kalkışmanın lideri olduğunu açıkladı. Üstelik Lübnan’daki kalkışma sekizinci gününe girdiğinde, El-Kaide’nin, ülkenin doğusunda bağımsız bir şeyhlik kurduğu da iddia ediliyordu.</p>

  <p class="normal">25 Şubat 2011 tarihinde ekranlara ikinci kez çıkan Kaddafi şöyle açıklıyordu muhalefeti: “Artık şurası açık ki, bu işin arkasında El Kaide var... ABD ve Batı dünyası tarafından aranan isimler gençlerimizi, çocuklarımızı kışkırtıyor”.<sup class="calibre2"><a href="../Text/soros_split_069.html#footnote-1010-63" id="footnote-1010-63-backlink">[63]</a></sup></p>

  <p class="normal">Küba devrimin lideri Fidel Castro, ABD’nin durumdan yararlanıp, NATO’ya Libya’yı işgal emri bile verebileceğini belirtti: “ABD’nin Libya’da tam barış için endişe duymadığı benim için apaçık ortadadır ve ABD, NATO’nun bu zengin ülkeyi işgal etmesi emrini vermekte tereddüt etmeyecektir, bu bir zaman veya gün meselesidir”.<sup class="calibre2"><a href="../Text/soros_split_070.html#footnote-1010-64" id="footnote-1010-64-backlink">[64]</a></sup></p>

  <p class="normal">Nitekim ABD Dışişleri Bakanı Hillary Clinton’dan, Castro’nun endişesini doğrulayan bir açıklama geldi. Clinton, “sırası gelince gerekli adımları atacağız, ancak uluslararası kamuoyu ile uyum içinde çalışmak zorunda kalacağız” dedi.<sup class="calibre2"><a href="../Text/soros_split_071.html#footnote-1010-65" id="footnote-1010-65-backlink">[65]</a></sup></p>

  <p class="normal">Libya’nın üretim bakımından uluslararası petrol fiyatlarında belirleyici konumu olmadığı halde, “Kaddafi’nin petrol borularını havaya uçuracağı, bunun da dünyayı olumsuz etkileyeceği” şeklindeki haberler, bir müdahaleye zemin oluşturma amaçlıydı. (Libya petrolünün yüzde 78’i Avrupa’ya, yüzde 22’si ise ABD, Brezilya ve Çin’e satılıyor)</p>

  <p class="normal">Castro’nun açıklaması, NATO Genel Sekreteri Anders Fog Rasmussen’i açıklama yapmak zorunda bıraktı. Rasmussen, Libya’ya askeri müdahalede bulunmak gibi bir planları olmadığını açıkladı.<sup class="calibre2"><a href="../Text/soros_split_072.html#footnote-1010-66" id="footnote-1010-66-backlink">[66]</a></sup> Ancak buna rağmen, vatandaşlarını bahane eden AB’nin Libya’ya askeri bir müdahalede bulunabileceği bilgisi piyasaya sürüldü.</p>

  <p class="normal">Tunus, Mısır, Yemen, Ürdün, Bahreyn gibi ABD’nin nüfuz alanı olan yerlerdeki halk hareketi ile ABD’nin karşısında konumlanan Libya’daki kalkışmanın birbirine zıt karakteri, halklar ile emperyalizm arasındaki mücadelenin bölgesel boyutunu görmek bakımından önemliydi. Libya’nın süreci en az zararla atlatması, süreçten siyasi ve coğrafi birliğini koruyarak çıkması, kuşkusuz ABD’ye Tunus ve Mısır’dan sonra yeni bir darbe daha vuracaktır.</p>

  <p class="normal"><span class="idebold">ABD’nin Kukla Devleti’nde de Halk Ayaklandı</span></p>

  <p class="normal">Ortadoğu ve Kuzey Afrika’daki halk hareketleri, bunları Sorosçu diye suçlayanları mahcup edercesine, ABD’nin “kukla devleti” olan Kuzey Irak’a da sıçradı!</p>

  <p class="normal">Kuzey Irak’taki tepkilerin önderliğini, Talabani’nin partisi KYB’den kopan, son seçimlerde de Barzani ve Talabani’ye karşı muhalefet eden, Goran Hareketi yaptı.</p>

  <p class="normal">Goran Hareketi, 29 Ocak 2011’de yedi maddelik talep içeren bir bildiri yayımlayarak, halkı protestolara çağırdı:</p>

  <p class="normal">“Güvenlik güçlerinin politik alandan çıkarılması,</p>

  <p class="normal">“KDP ve KYB’nin parlamento, yargı, hükümet ve güvenlik güçlerinden azledilerek, partilerin etki alanlarının kısıtlanması,</p>

  <p class="normal">“KDP ve KYB hükümetinin yıkılarak, yerine tarafsız bir teknokrat hükümetinin kurulması,</p>

  <p class="normal">“Kürt Parlamentosu’nun feshedilerek, 3 ay içerisinde saydamlık ölçütü içerisinde yeni bir seçim yapılması,</p>

  <p class="normal">“Yeni bir anayasa taslağının oluşturulması,</p>

  <p class="normal">“Valilikler tarafından el konulan arazi ve malların halka yönelik ıslah edilmesi”.<sup class="calibre2"><a href="../Text/soros_split_073.html#footnote-1010-67" id="footnote-1010-67-backlink">[67]</a></sup></p>

  <p class="normal">Kürt Bölgesel Yönetimi ise Goran Hareketi’nin taleplerinin meşru olmadığını belirterek, tümünü reddetti.</p>

  <p class="normal">Goran Hareketi’nin bu çağrısı sonrası küçük çaplı da olsa değişik protesto gösterileri oldu. En büyük olanında ise göstericiler Süleymaniye kentinden sokaklara döküldü ve bölgesel yönetimin başkanı Mesut Barzani’nin parti merkezine saldırdı. Ayaklanmaya açılan ateş sonucu ölenler ve çok sayıda yaralananlar oldu.<sup class="calibre2"><a href="../Text/soros_split_074.html#footnote-1010-68" id="footnote-1010-68-backlink">[68]</a></sup></p>

  <p class="normal">Kuzey Irak halkı, ABD’nin baş kuklası olan Barzani’ye karşı ayağa birkaç kez daha kalktı. Ama gücü sınırlıydı.</p>

  <p class="normal">Öte yandan Güney Irak’ta da küçük çaplı ayaklanmalar oldu. Irak’ın güneyindeki en önemli kent olan Basra’da da vilayet binası kuşatıldı, halk protestolarda bulundu!</p>

  <p class="normal"><span class="idebold">Mısır’ı Kaybeden ABD, Ortadoğu Politikasında Çözülmeye Başlar</span></p>

  <p class="normal">ABD’nin Ortadoğu’daki bu halk hareketlerinden, gerçekte nasıl etkileneceğini en iyi ifade eden isimlerden biri Colombia Üniversitesi’nden Prof. Richard Bulliet’di. Prof. Buliet Mısır kaybının ABD için ne anlama geldiğini şu sözlerle ortaya koyuyordu:</p>

  <p class="normal">“ABD yönetimi, yeni Mısır hükümetine İsrail’le iyi ilişkiler kurma ve Filistinli militanlara sırtını dönme şartını koyamaz. İsrail ve ABD her zaman dost olacak. Ama Mısır’ın dostluğunun kaybedilmesi, ABD’nin yarım asırlık Ortadoğu politikasının çözülmeye başlamasına neden olur”.<sup class="calibre2"><a href="../Text/soros_split_075.html#footnote-1010-69" id="footnote-1010-69-backlink">[69]</a></sup></p>

  <p class="normal">ABD’nin Ortadoğu politikasının da hangi somut gerçek nedeniyle çözüleceğini, İngiltere merkezli siyasi risk danışmanlık şirketi Maplecroft’un direktörü Anthony Skinner analizinde ortaya koyuyordu:</p>

  <p class="normal">“Asıl etki yüzeyin altında. ABD’ye bağımlı olan otoriter devletler endişelenecek. Dolayısıyla destek almak için başka yönlere başvuracaklar. Çin’in yardımı daha karşılıksız”.<sup class="calibre2"><a href="../Text/soros_split_076.html#footnote-1010-70" id="footnote-1010-70-backlink">[70]</a></sup></p>

  <p class="normal">Reuters’te yer alan bu analize ek olarak, şu saptama da yapılıyordu: “Hem İran hem de Myanmar, ayaklanmaları minimum ekonomik zararla kapatmayı başardı çünkü iki ülke de Batı’nın ekonomik yardımlarına ve yatırımlarına bağımlı değildi. Zimbabwe, Sudan, Sri Lanka da Çin’in desteğinin Batı’nın eleştirilerine karşı bir korunma mekanizması sunduğunun farkına vardı”.<sup class="calibre2"><a href="../Text/soros_split_077.html#footnote-1010-71" id="footnote-1010-71-backlink">[71]</a></sup></p>

  <p class="normal"><span class="idebold">Batı’nın Egemenlik Çağı Sönüyor</span></p>

  <p class="normal">İsrail’in muhalif gazetesi <span class="ideitalik">Haaretz</span>, Mısır’daki halk hareketini değerlendirdiği analizinde, “Süper güçlerin, palavra güçlere dönüştüğü” sonucuna ulaştı! <span class="ideitalik">Haaretz</span>’e göre bu halk hareketleri Batı’nın gerilemesini hızlandıracak ve Batı’nın egemenlik çağını sona erdirecek:</p>

  <p class="normal">“Ortadoğu’daki eski düzen çatırdıyor. 1950’lerde generallerin, sömürge güçlerine dayanan Arap monarşisini yıktıkları devrim gibi, 2011’de de meydanlarda yaşanan devrim, ABD’ye sırtını dayamış olan Arap tiranlarının sırtını yere getiriyor.</p>

  <p class="normal">“Tanık olduğumuz ikinci süreç, Batı dünyasının yaşadığı gerilemenin hızlanması. Yaklaşık 60 yıl boyunca, Batı, dünya genelinde, mükemmel olmaktan uzak bir istikrar kurdu. Bu istikrar, refah ve maksimum barış içeren bir tür imparatorluğa dönüştü. ABD’deki ekonomik kriz yaşandığı dönemde, Çin, Hindistan, Brezilya ve Rusya’nın yükselmesi, bu imparatorluğun zayıfladığının kanıtı oldu.</p>

  <p class="normal">“Yine de, Batı uluslararası alandaki egemenliğini bir şekilde sürdürmeyi başardı. ABD dolarının yerine geçecek bir para birimi bulunamazken, Kuzey Atlantik’in yeni liderinin kim olacağı hâlâ belli değil. Batı ülkelerinin Ortadoğu’yla baş edememesi, onların artık lider olmadığını gösteriyor. Dünyanın süper güçleri, gözlerimizin önünde ‘palavra güçler’e dönüşüyor.</p>

  <p class="normal">“Batı’nın Mübarek’e ihaneti daha olumlu bir sonuç getirmeyecek. Bu sadece, istikrar sağlayan, modernleşmeyi destekleyen, Batı’ya sadık olan bir lidere ihanet etmek değil. Bu, Batı’nın Ortadoğu’daki tüm müttefiklerine ve gelişmekte olan dünyaya ihaneti.</p>

  <p class="normal">“Mesaj açık ve net: ‘Batı’ kelimesi artık bir kelime bile değil; Batı’yla yapılan ittifak artık ittifak değil. Batı, artık kaybetti. Batı, artık dünyada öncü olan ve istikrar sağlayan bir güç değil.</p>

  <p class="normal">“Arap özgürlük devrimi, Ortadoğu’yu tamamen değiştirecek. Batı dünyasının içinde olduğu gerilemenin hızlanması dünyayı değiştirecek. Elde edilecek sonuç, Çin, Rusya ve Brezilya, Türkiye ve İran gibi bölgesel güçlere doğru bir yönelim başlatacak.</p>

  <p class="normal">“Diğer sonuçlar ise Batı’nın caydırıcılığını yitirmesiyle ortaya çıkan uluslararası gerginlikler olacak. Ancak genel çıktı, Kuzey Atlantik’in politik egemenliğinin on yıllarda değil, birkaç yıl içinde yıkılması olacak. ABD ve Avrupa Mübarek’i şimdi gömerse, aynı zamanda bir zamanlar sahip oldukları gücü de gömecekler.</p>

  <p class="normal">“Kahire’nin Tahrir Meydanı’nda, Batı’nın egemenlik çağı sönüyor”.<sup class="calibre2"><a href="../Text/soros_split_078.html#footnote-1010-72" id="footnote-1010-72-backlink">[72]</a></sup></p>

  <p class="normal"><span class="idebold">Yeni Bir Çağ Başlıyor</span></p>

  <p class="normal">Tunus ve Mısır’daki ayaklanmaları değerlendiren eski CIA Başkan Yardımcısı Graham Fuller, büyük bir hayal kırıklığı içinde olduklarını itiraf etti.</p>

  <p class="normal">Fuller, bölgede en çok ABD yanlısı rejimlerin kendilerini tehdit altında hissettiklerine işaret ederek, “Bu Amerikan dış politikasının başarısızlığının kanıtı. ABD her zaman Amerikan yanlısı rejimleri demokratikleşmeye tercih etti. Bu, bölgede durumu kötüleştirdi. Önce 11 Eylül, ardından bugünkü protestolar geldi” diyordu.</p>

  <p class="normal">Graham Fuller, Ortadoğu’daki eylemlerden hareketle, “yeni bir çağa girildiğini” savunuyor ve ABD ile AB’nin “çok farklı bir dünya ile karşı karşıya olduğunu”, “yeni bir dünya düzeninin” kurulmakta olduğunu belirtiyordu.</p>

  <p class="normal">Fuller, Amerikan yüzyılı hayalinin de bittiğini kabul ediyordu: “ABD kendisinin baskın hegemonik rolünün tüm dünyaya hâkim olmasını istiyordu. Özellikle Sovyetler yıkılıp, ortada başka süper güç kalmayınca ‘21. yüzyılın Amerikan yüzyılı olması’ umudu ortaya çıktı. Amerikan hedeflerinin dünya genelinde kabul göreceği ve ABD’nin olumlu bir şekilde dünyayı yönetebileceği düşünüldü. Bunu komplike hale getirebilecek hiçbir bölgesel güç Washington’da mutlu bir şekilde karşılanmadı. Ama dünya değişti ve 21. yüzyılın ABD yüzyılı olacağı ideali bir şaka gibi artık. Bunun dışında yeni küresel ortamda rol almak isteyen çok sayıda büyüklü küçüklü bölgesel güçler ortaya çıkıyor”.<sup class="calibre2"><a href="../Text/soros_split_079.html#footnote-1010-73" id="footnote-1010-73-backlink">[73]</a></sup></p>

  <p class="normal">ABD açısından durumun tersine döndüğünü savunanlardan biri de Londra City Üniversitesi’nden Prof. Rosemary Hollis. Ortadoğu Çalışmaları profesörü olan Hollis şöyle söylüyor: “Bu ABD’nin bölge genelindeki gücü için bir dönüm noktası. Washington bu otokratik rejimler aracılığıyla bölgede iktidar kurmuştu ama şimdi dalga tersine dönüyor”.<sup class="calibre2"><a href="../Text/soros_split_080.html#footnote-1010-74" id="footnote-1010-74-backlink">[74]</a></sup></p>

  <p class="normal"><span class="idebold">Batı’nın İdeolojik Egemenliği Kayboluyor</span></p>

  <p class="normal">Arap ve İslam dünyası uzmanı Muhammed Hassan, bölgedeki halk hareketlerini değerlendirdiği söyleşisinde çok önemli bir noktaya işaret ediyor. Hassan’a göre “ABD emperyalizmi tekliyor” ve “Batı’nın ideolojik egemenliği kayboluyor”, çünkü Doğu yükselişte:</p>

  <p class="normal">“Amerikan emperyalizmi tekliyor. Disney World’de yaşıyor sanki; her şey harika ve işler tıkır tıkır yürüyor sanıyor. Irak ve Afganistan felaketlerini öngöremedi, üzerine bir de İran’a yöneliyor. Bir başka örnek: Çin uzun bir süredir, yeni bir tür gelişmiş savaş uçağı üretmeye çalışıyor. Pentagon elindeki bilgilere dayanarak, Pekin’in gerekli teknolojiyi ancak gelecek 15 yılda geliştireceğini söyledi. Bir kaç ay önce ABD Savunma Bakanı Robert Gates, Çin’i ziyaret etti. Nazik Çinliler, bakan havaalanına indiğinde ona bir sürpriz yapıp yaptıkları uçağı uçuruverdiler.</p>

  <p class="normal">“Yeni kolonyal güçler dünyanın değiştiğini anlamıyor. Mesela Fildişi Kıyısı’nı ele alalım. ABD ve Fransa, bir IMF kuklası olan Alassane Outtara’yı getirmek istiyor. Ama o seçimleri kazanamadı ve durum kritik bir hal aldı. Batı Afrika ülkeleri emperyalizm adına orduları kullanıyor ama askerler batı çıkarları için kendi halklarının kanını dökmek istemiyor. Bu, çok önemli bir ders. Afrika ve Arap ülkelerinde siyasi bilinç yüksek. Aslında tüm Üçüncü Dünya ülkeleri için bu geçerli. Artık insanların kolayca gözlerine perde çekilemiyor. Bence emperyalist güçlerle, Güney ülkeleri arasındaki çatışma yükselecek. Eskiden batılı güçler Üçüncü Dünya pastasını aralarında paylaşmak için çekişirdi. Şimdi o ülkelerle pazarlık yapmak zorundalar. Batı’nın siyasi ve ekonomik hegemonyası bir sona doğru yaklaşıyor. Avrupa da bir seçim yapmak zorunda; ABD’ye boyun mu eğecek, yoksa gerçekten bağımsız olabilecek mi? Batı’nın ideolojik egemenliği de kayboluyor. Artık Rousseau, Sartre, Camus gibi büyük filozoflarınız yok”.<sup class="calibre2"><a href="../Text/soros_split_081.html#footnote-1010-75" id="footnote-1010-75-backlink">[75]</a></sup></p>

  <p class="normal">Büyük Ortadoğu’daki halk hareketleri ile bölgede güç erozyonuna uğrayan, 30 yıldır iktidarda tuttuğu müttefik isimlerini kaybeden ABD (Batı), sürecin tamamen dışında kalmamak için, özellikle Mısır’daki halk hareketiyle birlikte bölgeye abanmaya çalıştı. En azından sürecin bundan sonraki kısmını kontrol altında tutmaya çalışan Batı, nüfuzunu tamamen kaybetmemek için kendisine orta dereceli bağımlı iktidarlar peşinde oldu. ABD, halkların “ileri” hamlesine barikat oluşturabilmek için en gerici kuvvetlerle dirsek teması kurdu.</p>

  <p class="normal">Gazeteci Hüsnü Mahalli bu durumu şöyle açıklıyor: “Bunlar yüzde yüz yerli devrimler. Orada ne bir ABD parası, ne CIA var! Batı, bunları gördükten sonra, ‘Orada bir şeyler var, niye bundan yararlanmayalım?’ diye düşünüyor. Mevcut dinamikler bunu getiriyor, Batı ‘Bunu nasıl kendi lehime çeviririm?’ diye plan yapıyor.&nbsp;Hedef, bölgeye ‘uyumlu İslam’ı getirmek. Arap toplumları inanç olarak kaderci, ekonomik olarak ise kapitalist. Bu da uyumlu İslam için çok uygun. Bu planın tutup tutmayacağını ise Mısır’la anlayacağız”.<sup class="calibre2"><a href="../Text/soros_split_082.html#footnote-1010-76" id="footnote-1010-76-backlink">[76]</a></sup></p>

  <p class="normal"><span class="idebold">4.. İSRAİL’İN ‘BÜYÜK ORTADOĞU’ KORKUSU</span></p>

  <p class="normal"><span class="idebold">Mübarek’in Kaybı, Güvenliğin Kaybıdır</span></p>

  <p class="normal">Hüsnü Mübarek’in durumundan en çok endişe eden ülke, kuşkusuz İsrail’di. Çünkü İsrail – Arap dünyası ilişkisinin merkezinde Mısır Devlet Başkanı Hüsnü Mübarek bulunmaktaydı. 1979 tarihli Camp-David sürecinin masada olması, İsrail’in bölgedeki en önemli güvencesidir. Bu durum, Mübarek karşıtı gösterilerin başladığı ilk andan itibaren İsrail’in açıklamalarına da yansıdı.</p>

  <p class="normal">İsrail Başbakanı Benyamin Netanyahu, “Bizim amacımız, Mısır ile barışın sürmesi” dedi.<sup class="calibre2"><a href="../Text/soros_split_083.html#footnote-1010-77" id="footnote-1010-77-backlink">[77]</a></sup></p>

  <p class="normal">İsrail Ordu Radyosu, Mısır’ın içinde bulunduğu krizle ilgili olarak, ABD’nin takındığı tutum nedeniyle İsrail yetkililerinin hayal kırıklığı içinde olduklarını bildirdi.<sup class="calibre2"><a href="../Text/soros_split_084.html#footnote-1010-78" id="footnote-1010-78-backlink">[78]</a></sup></p>

  <p class="normal">İsrail eski Savunma Bakanı Şaul Mofaz, Mısır’da meydana gelen son olayların “İsrail ile Filistin Yönetimi arasındaki müzakerelere de zarar vereceği” görüşünü dile getirdi. Mofaz, “istikrarın ne kadar önemli olduğunun bugünlerde görüldüğünü” söyledi.<sup class="calibre2"><a href="../Text/soros_split_085.html#footnote-1010-79" id="footnote-1010-79-backlink">[79]</a></sup></p>

  <p class="normal"><span class="idebold">ABD’nin Zayıflığı Dostlarını da Etkiliyor</span></p>

  <p class="normal"><span class="ideitalik">Haaretz</span> gazetesinde yayımlanan Aluf Benn imzalı bir analizde, Jimmy Carter’ın tarihe “İran’ı kaybeden başkan” olarak geçtiği belirtilerek şöyle deniliyordu: “Barack Obama, Türkiye, Lübnan ve Mısır’ı kaybeden, görev süresi sırasında ABD’nin Ortadoğu’daki ittifaklarının çöktüğü başkan olarak anılacak”.</p>

  <p class="normal">ABD’nin “genel zayıflığının açıkça dostlarını da etkilediği” belirtilen yorumda şu saptama yapılıyordu: “Tunus ve Mısır’daki sokak ayaklanmaları, ABD’nin, dostlarını, vatandaşlarının öfkesinden kurtarmak için pek az şey yapabileceğini gösteriyor”.<sup class="calibre2"><a href="../Text/soros_split_086.html#footnote-1010-80" id="footnote-1010-80-backlink">[80]</a></sup></p>

  <p class="normal">Halk ayaklanmalarından büyük endişe duyan İsrail, gelişmeler karşısında “Mübarek’ten desteğini çeken” ABD ve AB ülkelerini, bölgedeki istikrarın muhafaza edilmesi amacıyla Mübarek’e yönelik eleştirilerini frenlemeye çağırdı. Üst düzey İsrailli yetkililere göre Dışişleri Bakanlığı, ABD, Kanada, Çin, Rusya ve bazı Avrupa ülkelerindeki elçiliklerine yazı göndererek, büyükelçilerin bulundukları ülkelerde Mısır’ın istikrarının önemine vurgu yapmalarını istedi.</p>

  <p class="normal">Üst düzey bir İsrailli yetkili ise ABD’yi uyarıyordu: “Amerikalılar ve Avrupalılar kamuoyları tarafından bir oraya bir buraya çekildiklerinden gerçek çıkarlarını düşünemiyorlar. Mübarek’i eleştiriyor olsalar dahi, dostlarına yalnız olmadıklarını hissettirmek zorundalar. Ürdün ile Suudi Arabistan, Batı’daki tepkileri izliyor, herkesin Mübarek’i nasıl terk ettiğini görüyorlar. Bunun da çok ciddi sonuçları olacaktır”.<sup class="calibre2"><a href="../Text/soros_split_087.html#footnote-1010-81" id="footnote-1010-81-backlink">[81]</a></sup></p>

  <p class="normal"><span class="idebold">ABD İmparatorluğu Çöküyor</span></p>

  <p class="normal">İsrail’in <span class="ideitalik">Haaretz</span> gazetesinde Ari Şavit tarafından yapılan analiz hem İsrail’in gelişmeler karşısındaki endişesini hem de ABD’nin izlediği çizgiye dair değerlendirmesini göstermesi bakımından oldukça önemliydi.</p>

  <p class="normal">“Mübarek’le birlikte, ABD’nin gücü de gidiyor” başlığı taşıyan analizde, “Obama’nın Mübarek’e ihanet ettiği” vurgulanıyordu. Analizde, ayaklanmalar için “özgürlük intifadası” deniliyor ve 1789 Fransız İhtilali’nin simgesi olan Bastil kalesine atıf yapılarak “Tunus’da Bastil düştü. Kahire’nin Bastil’i de yıkılmak üzere. Öteki Arap Bastil’lerinin de sonu geliyor” deniliyordu.</p>

  <p class="normal">Analizde, ABD Başkanı Barack Obama’nın ABD imparatorluğuna zarar verdiği belirtiliyordu: “Obama’nın Mübarek’e ihaneti, ABD’ye sadık kalan, istikrarı ve ılımlılığı cesaretlendiren ılımlı Mısır Cumhurbaşkanı’na sadece bir ihanet olmakla kalmıyor. Obama’nın Mübarek’e ihaneti, Üçüncü Dünya ülkelerinde, her stratejik müttefike de bir ihaneti sembolize ediyor. Asya, Afrika ve Güney Amerika boyunca, liderler şimdi Washington ile Kahire arasında neler olup bittiğine bakıyor. Herkes mesajı kavrıyor: Amerika’nın sözünün bir değeri yoktur. Amerika’yla müttefikliğe güvenilmez”.</p>

  <p class="normal">Ari Şavit bu anlayış nedeniyle Çin’e, Rusya’ya ve İran, Türkiye ile Brezilya gibi bölgesel güçlere dönüş olacağını, bu durumun ikinci bir sonucu olarak da ABD’nin caydırıcı gücünün kaybolacağını vurguluyordu.<sup class="calibre2"><a href="../Text/soros_split_088.html#footnote-1010-82" id="footnote-1010-82-backlink">[82]</a></sup></p>

  <p class="normal">ABD’yi en sert eleştiren İsrailli yetkili ise eski Kahire Büyükelçisi Eli Shaked oldu: “Tek kelimeyle ifade edersem ABD, hata yaptı. Daha detaylı cevabım ise şu: Olanlara çok safça yaklaşıyorlar. Bu iyi niyetten kaynaklanıyor ancak Başkan Hüsnü Mübarek’e ‘fikirlerini ifade etme hakkını kullanan barış yanlısı göstericilere müdahale etme’ demek, onu sırtından bıçaklamaktır. ABD, böyle hassas bir zamanda Ortadoğu’da yaşanmakta olanları tam olarak anlama kabiliyeti gösteremedi”.<sup class="calibre2"><a href="../Text/soros_split_089.html#footnote-1010-83" id="footnote-1010-83-backlink">[83]</a></sup></p>

  <p class="normal">İsrail’in eski Mısır Büyükelçilerinden Zvi Mazel ise Mübarek’in istifasının ardından, İsrail’in endişelenmesi için pek çok nedenin bulunduğunu belirterek, “İsrail’in başı dertte” dedi.</p>

  <p class="normal">Mısır’da askeri yönetimin anlamına da değinen Mazel, “Bu, tamamen yeni bir dünya... Bilinmeyen bir dünya” dedi ve askeri sürecin, sivil iktidardan bütünüyle farklı olacağını dile getirdi.<sup class="calibre2"><a href="../Text/soros_split_090.html#footnote-1010-84" id="footnote-1010-84-backlink">[84]</a></sup></p>

  <p class="normal">Ortadoğu ve Kuzey Afrika’daki halk hareketleri karşısında ABD’nin izlemek zorunda kaldığı çizgi ile İsrail’in güvenlik çıkarlarının örtüşmemesi, her iki devletin farklı tutum belirlemelerine neden oldu. Bu durum, “ABD’yi aslında İsrail yönetiyor” şeklindeki dayanaksız tezin de bir kez daha iflas ettiğini gösteriyor. ABD, çıkarları gerektirdiğinde, İsrail’le değil, İsrail karşısında da konumlanıyor!</p>

  <p class="normal">Öte yandan, İsrail’in endişelenmesi gereken bir gelecekle karşı karşıya olduğunun ikinci bir işareti daha ortaya çıkmıştı. Daha birkaç ay önce saldırılması gündemde olan, Batı’nın ambargo uygulama kararı aldığı İran, konjonktürden yararlanmış ve Süveyş Kanalı’ndan geçirerek Akdeniz’e iki savaş gemisi göndermişti. Ne İsrail’in itirazları para etti, ne de Washington’dan İran’a yönelik sert bir açıklama geldi...</p>

  <p class="normal"><span class="idebold">5. DÜNYA HALK HAREKETLERİNE NE DEDİ?</span></p>

  <p class="normal"><span class="idebold">AB’nin Tutumu</span></p>

  <p class="normal">Ortadoğu ve Kuzey Afrika’daki halk hareketleri karşısında AB ülkeleri önce sessiz kaldı sonra da birbiriyle çelişen açıklamalar yaptı.</p>

  <p class="normal">İngiltere Dışişleri Bakanı William Hague, Mısır Cumhurbaşkanı Hüsnü Mübarek’i “ülkesinin aşırıcıların eline düşmesini önlemek için demokratik dönüşüm yapmaya” çağırdı.<sup class="calibre2"><a href="../Text/soros_split_091.html#footnote-1010-85" id="footnote-1010-85-backlink">[85]</a></sup></p>

  <p class="normal">Fransa Cumhurbaşkanı Nicolas Sarkozy, Tunus ve Mısır’daki rejimlerin “barışçıl değişimini” tercih ettiklerini söyledi.<sup class="calibre2"><a href="../Text/soros_split_092.html#footnote-1010-86" id="footnote-1010-86-backlink">[86]</a></sup></p>

  <p class="normal">İngiliz Dışişleri Bakanlığı yayımladığı yazılı açıklamada, Mısırlı makamların “gerçek, gözle görülür ve tam bir siyasi değişikliğe yönelmeleri gerektiğini” belirtti.<sup class="calibre2"><a href="../Text/soros_split_093.html#footnote-1010-87" id="footnote-1010-87-backlink">[87]</a></sup></p>

  <p class="normal">En temkinli davranan Almanya ise sessizliğini bozduğu ilk açıklamasında Mübarek’e mesafe koymaya başladı. Almanya Dışişleri Bakanı Guido Westerwelle Mısır’da “yeni demokratik bir dönem” başlaması gerektiğini savundu.<sup class="calibre2"><a href="../Text/soros_split_094.html#footnote-1010-88" id="footnote-1010-88-backlink">[88]</a></sup></p>

  <p class="normal">İtalya Başbakanı Silvio Berlusconi ise Mısır Devlet Başkanı Hüsnü Mübarek’e çok güçlü bir destek vererek görevinden ayrılmaması gerektiğini söyledi. Berlusconi, yaptığı açıklamada Mübarek’in Batı’nın gördüğü “en bilge” lider olduğunu belirtti: “Umuyorum Mısır’da Batı’da ve her şeyin ötesinde ABD’de en bilge lider ve referans noktası olarak görülen Devlet Başkanı Mübarek’ten bir kopma yaşanmadan daha demokratik sisteme doğru bir dönüşüm yaşanır”.<sup class="calibre2"><a href="../Text/soros_split_095.html#footnote-1010-89" id="footnote-1010-89-backlink">[89]</a></sup></p>

  <p class="normal"><span class="idebold">İran Gelişmelerden En Memnun Ülke</span></p>

  <p class="normal"><span class="ideitalik">Financial Times</span> yazarı Gideon Rachman’a göre, Mübarek iktidarının devrilmesine Ortadoğu’da sadece Tahran sevinecekti.<sup class="calibre2"><a href="../Text/soros_split_096.html#footnote-1010-90" id="footnote-1010-90-backlink">[90]</a></sup></p>

  <p class="normal">Gerçekten de İran, Ortadoğu ve Kuzey Afrika’daki halk ayaklanmalarını en çok alkışlayan ülkeydi.</p>

  <p class="normal">İran Dışişleri Bakanı Ali Ekber Salihi, açıktan, Mısır halkının özgürlük ve adalet taleplerini desteklediklerini belirtiyordu. Tunus ve Mısır halkının, bölgedeki zorba güçlerin kontrollerinin sona erdiğini kanıtladığını belirten Salihi, bölge halklarının kendi kaderlerini kendilerinin belirleme sürecinde olduğunu söylüyordu.<sup class="calibre2"><a href="../Text/soros_split_097.html#footnote-1010-91" id="footnote-1010-91-backlink">[91]</a></sup></p>

  <p class="normal">İran Dışişleri Bakanlığı, ayaklanmaların “Ortadoğu’da İslami Rönesansın işareti” olduğunu savunuyor ve bu ayaklanmaların “gerçekten bağımsız bir Ortadoğu’nun ortaya çıkmasına yol açabileceğini” belirtiyordu.<sup class="calibre2"><a href="../Text/soros_split_098.html#footnote-1010-92" id="footnote-1010-92-backlink">[92]</a></sup></p>

  <p class="normal">Hizbullah da, Tahran’la paralel görüş açıkladı. Mübarek’i devirmek için protestolar düzenleyen Mısır halkına destek açıklaması yapan Hizbullah lideri Hasan Nasrallah, başarının Hizbullah’ın İsrail’le 2006 yılındaki savaşı gibi önemli olduğunu savundu.<sup class="calibre2"><a href="../Text/soros_split_099.html#footnote-1010-93" id="footnote-1010-93-backlink">[93]</a></sup></p>

  <p class="normal"><span class="idebold">Castro: Mısır Halkı, ABD’nin Baş Müttefikini Yıktı</span></p>

  <p class="normal">Küba devriminin lideri Fidel Castro, Mısır halkını kutladı: “Mısır halkı önemli bir hedefi başardı: ABD’nin Arap ülkelerinin bağrındaki başlıca müttefikini yıkmak”.</p>

  <p class="normal">Castro, Mısır’daki halk hareketinin başarısını şu sözlerle değerlendirdi: “Günler öncesinden, ‘Mübarek’in şansı tükendi, artık onu Obama bile kurtaramaz’ demiştim. Mübarek, halkına zulmediyor ve yağmalıyordu. Filistinlilerin düşmanı, İsrail’in suç ortağı, dünyadaki 6. nükleer güç ve NATO’nun savaşçı grubunun ortağıydı. Mısır’daki halk devriminin, sadece en temel hakların ihlal edilmesine karşı yapıldığını düşünmek bir hata. Halklar basit bir sebepten dolayı ölüme veya baskıya meydan okumuyorlar veya geceler boyu kalıp tüm enerjileriyle protesto etmiyorlar”.<sup class="calibre2"><a href="../Text/soros_split_100.html#footnote-1010-94" id="footnote-1010-94-backlink">[94]</a></sup></p>

  <p class="normal"><span class="idebold">Hindistan KP’den Mısır Halkına Destek</span></p>

  <p class="normal">Hindistan Komünist Partisi Politik Bürosu, Mısır’da yaşanan halk ayaklanmasına, yayımladığı bir bildiriyle açık destek verdi. Bildiride şu ifadeler kullanıldı:</p>

  <p class="normal">“Mısır’ın despotik Hüsnü Mübarek rejimine karşı bir ayaklanmasına tanık oluyoruz. On binlerce insan Mübarek rejimine son vermek için sokaklarda eylem yapıyor. 30 yıllık Mübarek rejiminde otoriterlik, demokratik haklara baskı ve yolsuzluklar yaşandı ve Mübarek rejimi ABD’nin bölgedeki ajanı olarak hareket etti. Hindistan Komünist Partisi despotik yönetimi devirmek için mücadele eden Mısır halkına tüm desteğini verir. Kendi buyruğuna uymayan ülkelerde ‘rejim değiştirme’ mühendisliğiyle ünlü ABD Mısır halkının iradesine karışmama konusunda uyarılmalıdır. Mısır halkı Mübarek’in derhal iktidardan inmesinden başka bir çözümü kabul etmemektedir. Ancak bu yolla halkın istediği demokratik bir düzene geçilebilir”.<sup class="calibre2"><a href="../Text/soros_split_101.html#footnote-1010-95" id="footnote-1010-95-backlink">[95]</a></sup></p>

  <p class="normal"><span class="idebold">Çin ve Rusya’nın Tutumu</span></p>

  <p class="normal">Her iki ülke de, halk hareketlerinin ilk gününden itibaren nötr bir çizgi izlemeye dikkat etti. Çin, yüzlerce yıla dayanan diplomasi geleneğini sürdürerek, gelişmeleri sadece “izledi”. Pekin yönetimi, nasılsa gün geçtikçe bölgedeki etkinliği artırıyordu...</p>

  <p class="normal">Çin’in bu geleneğini bilenler için, tarafsız görüntü, her koşulda ABD’nin karşısında konumlanmak demekti!</p>

  <p class="normal">Mısır konusunda nadiren açıklama yapan Çin’in dikkat çeken tek resmi açıklaması da iki cümleden ibaretti. Çin Dışişleri Bakanlığı sözcülerinden Hong Lei, Pekin’deki olağan basın toplantısında gazetecilerin sorularını yanıtlarken, “Mısır, Çin’in dost bir ülkesidir. Mısır’ın toplumsal istikrar ve normal düzene bir an önce dönmesini arzuluyoruz” dedi.<sup class="calibre2"><a href="../Text/soros_split_102.html#footnote-1010-96" id="footnote-1010-96-backlink">[96]</a></sup></p>

  <p class="normal">Rusya’nın en dikkat çeken resmi açıklaması ise “Mısır’a dışarıdan müdahale edilmemesini” istediği açıklamaydı. Rusya Dışişleri Bakanı Sergey Lavrov, “Mısır Rusya’nın stratejik ortağı ve Ortadoğu’nun anahtar ülkesi. Oradaki gelişmelere kayıtsız değiliz. Mısır’ın istikrarlı, gelişmiş ve demokratik bir ülke olması ile yakinen ilgiliyiz. Mevcut sosyo-ekonomik ve siyasi sorunların en kısa sürede barışçıl bir şekilde çözülmesini arzu ediyoruz” dedi. Bunun nasıl yapılacağı konusunun Mısırlı politikacılar ve halkın işi olduğunu savunan Lavrov, “Dışarıdan herhangi bir müdahale ya da bu anlamda ültimatomların yararlı olacağını düşünmüyoruz. Yerel siyasi güçlerin orada konuşması gerekiyor” dedi.<sup class="calibre2"><a href="../Text/soros_split_103.html#footnote-1010-97" id="footnote-1010-97-backlink">[97]</a></sup></p>

  <p class="normal"><span class="idebold">6.. TÜRKİYE MODEL Mİ?</span></p>

  <p class="normal"><span class="idebold">Mısır Devrimini Erdoğan Başlattı(!)</span></p>

  <p class="normal">Wikileaks’in yayımladığı belgelerden “kahraman Erdoğan” yaratabilen kesimler, Mısır halk hareketi boyunca da fırsat kolladı. Her konuda konuşan Erdoğan’ın Mısır’la ilgili günlerce süren suskunluğunu bile hayra yoran bu kesimler, en sonunda Ortadoğu’daki halk hareketlerini de Erdoğan’ın başarısına bağladı!</p>

  <p class="normal">Bu kesimler içinde en uçuk değerlendirme, “Siyaset, Ekonomi ve Toplum Araştırmaları Vakfı” SETA’nın Washington direktörü olan Nuh Yılmaz’dan geldi. Yılmaz, Mısır’da yaşanan olayların Başbakan Erdoğan’ın İsrail Cumhurbaşkanı Şimon Peres’e ‘one minute’ çıkışını yaptığı Davos Zirvesi’yle başladığını ileri sürdü:</p>

  <p class="normal">“Mısır yönetimi, neredeyse 60 yıl süren bir maceradan sonra tüm meşruiyetini kaybetmiştir. İkinci Dünya Savaşı’nı takiben kurulan modern Mısır Devleti’nin meşruiyeti Baasçılık üzerinden kurulmuştu. Arap milliyetçiliğinin kalesi olan Mısır, İsrail karşısında tüm Arap dünyasının liderliğini üstlenerek meşruiyetini inşa etmişti. Arap-İsrail barışının temeli olan Camp David anlaşması ile meşruiyeti aşınan Mısır, İsrail’le stratejik işbirliğine rağmen, iç kamuya dönük politikalarıyla İsrail’e mesafe almayı başararak, meşruiyetini İsrail karşıtlığı üzerinden danışıklı dövüşle idare etmeyi başarmıştı. İçeride ulusalcı, dışarıda Batıcı bu siyaset Başbakan Erdoğan’ın Ocak 2009’da Davos’ta İsrail Cumhurbaşkanı Peres’e aldığı tavra kadar da başarıyla devam etti. Erdoğan’ın tavrı Mısır’ın İsrail yanlısı tutumunu deşifre ederek, Mısır yönetiminin kendi halkı nezdindeki meşruiyetini eritti. Davos süreci, artık meşruiyet üretemeyen Mısır yönetiminin tedricen altını oydu. Hele ki buna Mısır’ın Filistin konusunda tavır almaması ve Mavi Marmara sürecinde sessiz kalması eklenince, sözde İsrail karşıtlığı üzerinden örgütlenen meşruiyet tamamen çözüldü. Özetle bugün yaşanan meşruiyet krizi, Türkiye’nin İsrail konusunda aldığı tavrın uzantısı olarak ele alınmalı, ancak bölgesel düzen arayışlarının sonucu olarak değerlendirilmelidir”.<sup class="calibre2"><a href="../Text/soros_split_104.html#footnote-1010-98" id="footnote-1010-98-backlink">[98]</a></sup></p>

  <p class="normal"><span class="ideitalik">Star</span> Gazetesi Genel Yayın Yönetmeni Mustafa Karaalioğlu ise daha da ileri gidiyor ve Mısır Devrimi’nde “tezkereyi reddetmenin” bile payının bulunduğunu saptıyordu: “Tezkereyi reddeden, ABD’ye eşit diplomatik ilişkiyi öğreten, Davos’ta one minute’i belleklere kazıtan bu ülkenin Mısır devriminde payı vardır. Çünkü İslam dünyasının ABD-İsrail eksenine sıkışmış paradigmasını Erdoğan liderliğindeki Türkiye yıkmıştır. Erdoğan ve arkadaşları 8 yıldır ilmek ilmek ördükleri yeni dış politika felsefesiyle bölgenin ve dünyanın kaderini değiştirdiler”.<sup class="calibre2"><a href="../Text/soros_split_105.html#footnote-1010-99" id="footnote-1010-99-backlink">[99]</a></sup></p>

  <p class="normal"><span class="idebold">‘Türkiye Mısır’a Model Olsun’ Kampanyası</span></p>

  <p class="normal">Özellikle <span class="ideitalik">New York Times’</span>da çıkan Landon Thomas imzalı “Bazıları Türkiye örneğinde Mısır için yol haritası görüyor” başlıklı makaleyle birlikte, “Türkiye Mısır’a model olsun” kampanyası başlatıldı.</p>

  <p class="normal">Bu kampanya sırasında “Erdoğan’ın Kahire’de Mübarek’ten daha çok tanındığı”ndan tutun da, “Mübarek’in Erdoğan’ın konuşmasından sonra istifa ettiği”ne kadar varan, bir dizi mantık dışı saptama(!) yapıldı.</p>

  <p class="normal">Bilge Adamlar Stratejik Araştırmalar Merkezi BİLGESAM’ın yaptığı “Mısır’da Türkiye ve Türk Algısı” araştırması ise bir kısım medyanın analiz havuzu oldu!</p>

  <p class="normal">Obama’nın “revize BOP” kapsamında “model ortak” ilan ettiği Türkiye’nin, Ortadoğu’ya model olabilme olasılığını inceleyen bu araştırmanın sonuçları, ilginçti!</p>

  <p class="normal">Birkaç örnek vermek gerekirse; bu araştırmaya göre Mısır halkının yüzde 63’ü Türkiye’yi model ülke olarak görüyordu; Mısır halkının yüzde 87’si Araplara, yüzde 81’i de Türklere sempati duyuyordu; Mısırlıların yüzde 82’si Türkiye’de çalışmak istiyordu.</p>

  <p class="normal">İşsizliğin çok yüksek olduğu, çalışanların yarısının da günlük 1,5 dolara yaşam mücadelesi verdiği bir ülkede yaşayanların yüzde 82’sinin Türkiye’de çalışmak istemesinden, “ikinci vatan Türkiye” sonucu bile çıkartabiliyorlardı!<sup class="calibre2"><a href="../Text/soros_split_106.html#footnote-1010-100" id="footnote-1010-100-backlink">[100]</a></sup></p>

  <p class="normal">Günlerce ekranlardan “stratejik analizler” yapan Mısır uzmanları(!), bu kez halk hareketlerini bir yana bırakıp, Türkiye’nin Mısır’a model olması için hararetli tartışmalara başladılar. Bu uzmanları dinleyenlerin çıkardığı tek sonuç, Mısırlıların yatıp kalkıp, Erdoğan’ı ve Türkiye’yi konuştuğuydu.</p>

  <p class="normal">Öyle ki Mısır’ın Ankara Büyükelçisi Abdurrahman Selahaddin bile ekrana çıkıp “Türkiye bize model olamaz” demek zorunda kaldı.<sup class="calibre2"><a href="../Text/soros_split_107.html#footnote-1010-101" id="footnote-1010-101-backlink">[101]</a></sup></p>

  <p class="normal">İngiliz <span class="ideitalik">Guardian</span> gazetesinin bu konuda görüşlerini aldığı Gareth Jenkins ise meseleye tersten bakıyordu: “Jenkins’e göre Türkiye askeri bir tür otoriter yönetimden, sivil bir otoriter yönetime geçiyor. Son yıllarda Türk basını üzerinde siyasi bir baskı bulunuyor. İnsanlar neyle suçlandıklarını bilmeden hapse atılıyor. Polis bir baskı aygıtı olarak kullanılıyor. Türkiye, Mısır’a model ülke olmaktan çok, giderek Mısır’a benzeyen bir ülke haline geliyor”.<sup class="calibre2"><a href="../Text/soros_split_108.html#footnote-1010-102" id="footnote-1010-102-backlink">[102]</a></sup></p>

  <p class="normal"><span class="idebold">Mısır’a Model Olmak Başka, ABD’nin Model Ortağı Olmak Başka</span></p>

  <p class="normal">Peki “Türkiye, Mısır’a model olsun” kampanyasının sağdan sola, pek çok kesim arasında yankı bulması neye dayanıyordu?</p>

  <p class="normal">Kuşkusuz, AKP Genel Başkanı’nın, Büyük Ortadoğu Projesi Eş Başkanlığına... Bir kesim bu nesnelliği olumlu, bir kesimse olumsuz anlamda kullanarak, aynı sonuca varıyordu(!)</p>

  <p class="normal">Açıklayalım:</p>

  <p class="normal">ABD, Bush döneminde ilerletilemeyen Büyük Ortadoğu Projesi’ni, Bush’un son yılında revize etti ve Obama ile yeniden tedavüle soktu. Revize BOP’un uygulanmasında Türkiye’ye kilit rol verildi. AKP hükümeti, ABD adına bölgede “kolaylaştırıcı ve yumuşatıcı” bir görev alacaktı.<sup class="calibre2"><a href="../Text/soros_split_109.html#footnote-1010-103" id="footnote-1010-103-backlink">[103]</a></sup></p>

  <p class="normal">Dışişleri Bakanı Ahmet Davutoğlu, bu görevi “Türkiye, küresel yeni düzene, çevresinde alt bölgesel düzenleri yeniden kurarak katkıda bulunacak” diyerek tarif ediyordu.</p>

  <p class="normal">ABD Başkanı Obama, bu görevin ismini, 5 Nisan 2009 tarihli Türkiye ziyareti sırasında ortaya koydu: Türkiye, ABD’nin model ortağıydı!</p>

  <p class="normal">“Türkiye’nin AKP eliyle ABD’nin planlarına uygun böyle bir süreci geliştirmesi iki ana unsura bağlıdır:</p>

  <p class="normal">“1. İran’dan rol çalmak.</p>

  <p class="normal">“2. Sözde İsrail karşıtlığı üzerinden Arap desteği sağlamak”.<sup class="calibre2"><a href="../Text/soros_split_110.html#footnote-1010-104" id="footnote-1010-104-backlink">[104]</a></sup></p>

  <p class="normal">İşte AKP, “model ortak” olarak ve “alt bölgesel düzenleri yeniden kurmak” adına, önce Suriye-Ürdün ve Lübnan’la, ismine “Ortadoğu Birliği” dediği bir yapı kurdu. Ardından aniden İsrail’le gerilimli bir çizgiye girdi! Son olarak da İran’ı Batı’yla masada tutmaya yönelik arabuluculuk faaliyetlerine soyundu.<sup class="calibre2"><a href="../Text/soros_split_111.html#footnote-1010-105" id="footnote-1010-105-backlink">[105]</a></sup></p>

  <p class="normal">ABD’nin AKP üzerinden Türkiye’yi “model ortak” yaparak, İran’a karşı kullanması ile Tunus-Mısır olayları sonrası, bölgeye Türkiye’nin “model” olarak önerilmesi aynı şeyler değil!</p>

  <p class="normal">Ne Kemalist-Ulusalcı kesimler içinden gelen “Laik, demokratik, Batı’yla bütünleşmiş” bir Türkiye’nin ne de liberal-muhafazakâr kesimler içinden gelen “Müslüman, İsrail’e meydan okuyan, ABD’ye kırmızı kart gösteren” bir Türkiye’nin Mısır için model olması gerçekçi değil!</p>

  <p class="normal">Çünkü bir kere tarifler doğru değil! İkincisi, Mübarek ile Erdoğan arasında, ABD’ye müttefiklik konusunda bir fark yok. Üçüncüsü, ABD müttefikini devirmiş bir halka, bir başka ABD müttefikini model olarak sunmak, akıl işi değil. Dördüncüsü, bir ülkenin bir ülkeyi “model” alması, eşyanın doğasına uygun değil. Beşincisi, kimsenin haddine değil!</p>

  <p class="normal"><span class="idebold">7. SONUÇ</span></p>

  <p class="normal">ABD’nin güç kaybının bir sonucu olan Büyük Ortadoğu’daki, yani Ortadoğu ve Kuzey Afrika’daki halk hareketleri, hiç kuşku yok ki, yeni bir sürecin başladığının işaretidir. ABD’nin “tek kutuplu dünya” hayalinin yerle bir olduğu, “çok kutuplu bir dünya”nın hayata geçtiği bu süreç, zamanla yeni uluslararası kurulların da oluşmasını sağlayacak.</p>

  <p class="normal">İnişe geçen ABD, her ne kadar hâlâ dünyanın en büyük askeri gücüne sahipse de, dünyayı yönetmeye muktedir olmadığını görmektedir ve fiilen “mevzilerini koruma” dönemine girmiştir. Bu gerçek, ABD devlet aygıtı içinde de yoğun bir tartışmaya neden olmaktadır. ABD, ya düzenli bir geri çekiliş süreci yaşayacaktır ya da en büyük yenilgiyi kendisinin alacağı bir büyük dünya savaşı çıkaracaktır! Soros bile “ABD’nin kabuğuna çekilmesi gerektiğini” savunmaktadır!</p>

  <p class="normal">İşte bu koşullardaki ABD, planlamadığı ve başlatmadığı ama eklemlenmeye çalıştığı bir süreçle karşı karşıya... Büyük Ortadoğu’daki halk hareketlerinde, müttefiklerini, dostlarını, adamlarını kurtaramayan Washington, mümkün mertebe Batıcı isimlerin iş başı yapmasını arzulamaktadır. Yeni savaş, bu zemindedir.</p>

  <p class="normal">Bu zeminin ötesinde, bir “devrim” beklentisi içinde olmak hayaldir. Ortadoğu ve Kuzey Afrika halklarının, aşamaları sıçrayıp, devrim yapması söz konusu değildir. Ancak, işte bu süreçler, ileriki dönemlerde ortaya çıkacak devrimci süreçlerin de altyapısını oluşturacaktır! Devrimci örgütler, önderlikler, programlar toplumsal ihtiyaçların ve bu mücadelelerin biriktirdiği dönüşümlerin üzerinden oluşacaktır.</p>

  <p class="normal">Bazı “ulusalcı” kesimler, sular durulduğunda “Büyük Ortadoğu’da şeriatçıların iktidar olacağından” endişe ediyorlar. Bu nedenle de Büyük Ortadoğu’daki halk hareketlerine “mesafeli” yaklaşıyorlar. (Gerçi bu endişe, bu mesafe, Büyük Ortadoğu halklarının umurunda bile değil ama...)</p>

  <p class="normal">Daha önceki bölümlerde de açıklamaya çalıştığımız gibi mevcut sosyo-ekonomik şartlar nedeniyle, bu küçümsenmemesi gereken bir olasılık. Ancak, halk hareketlerinin önündeki temel hedef, “ABD’nin adamlarından” kurtulmak! Ayağa kalkanlar, sokaklara dökülenler, önlerine koyduğu bu hedefe kilitlenmiş durumdalar. “Madem şeriat olasılığı var, o zaman Mübarek’e başkaldırmayalım” demek, zaten halk hareketlerinin doğasına aykırı. Halklar, kendi önlerindeki sorunları öncelikle çözerler!</p>

  <p class="normal">Bizi daha çok ilgilendiren, Büyük Ortadoğu’daki bu halk hareketlerinin, Batı’yı zayıflatıp, Doğu’ya siyasal kazançlar sağlamasıdır.</p>

  <p class="normal">Örneğin, İran gelişmelerden en çok memnun olan ülkedir. Halk hareketlerinin başlamasından daha bir ay önce İsrail’in her an İran’a saldırabileceği konuşuluyor, Tahran yönetiminin nükleer girişimlerine karşı Batı tehditler yağdırıyordu... Tahran açışından bu iki yakın tehdit de, Ortadoğu’daki gelişmeler neticesinde rafa kalkmış görünüyor! Dahası, İran koşulların ilk fırsatını da kullanarak, Mübarek’in yıkılmasından sonra, Süveyş Kanalı’ndan geçirerek, Akdeniz’e iki savaş gemisi bile yolladı! İsrail’in itirazları para etmezken, ABD gemileri neredeyse görmezden geldi!</p>

  <p class="normal">Örneğin, Hizbullah... İsrail’in kısa dönemde Lübnan’a Hizbullah’ı hedef alan bir saldırı yapma olasılığının zayıfladığı söylenebilir.</p>

  <p class="normal">Örneğin, Filistin, örneğin Hamas... İsrail’in Gazze işgalinin en büyük güvencesi Mısır’dı. Mısır, İsrail’in isteği doğrultusunda, Gazze halkına kapıları kapatmış, Filistinlilere en ağır ekonomik ambargoyu uygulamıştı. Gazze artık nefes almaya başlayacaktır! Kaldı ki, Mübarek’in devrilmesinden bir hafta sonra, Devlet televizyonu, yetkililerin insani durumlar ve Mısır’da kalan Filistinlilerin geçişi için sınırı açmaya karar verdiğini duyurdu.<sup class="calibre2"><a href="../Text/soros_split_112.html#footnote-1010-106" id="footnote-1010-106-backlink">[106]</a></sup></p>

  <p class="normal">Örneğin Rusya... ABD’nin daha üç yıl önce Doğu Avrupa’dan, Karadeniz’den ve Kafkasya’dan sıkıştırdığı Rusya, tehdidi yakın bölgelerinin dışına çıkartmış oldu. Ortadoğu’daki gelişmeler ABD’nin yeni cepheler açmasını engelleyecektir.</p>

  <p class="normal">Örneğin Çin... ABD’nin arka bahçesine yaptığı siyasal ve ekonomik yatırımların meyvelerini son yıllarda yemeye başlayan Pekin yönetimi, şimdi de Ortadoğu ve Afrika’ya yaptığı yatırımların sonuçlarını bekliyor... Wikileaks’in yayımladığı ABD belgelerinde, Washington’un bu durumdan nasıl kaygılandığı görülmektedir. Afrika ve Ortadoğu ülkelerindeki elçiliklerinden ABD Dışişleri Bakanlığı’na gönderilen raporlarda, Çin’in bölgede artan ağırlığına dikkat çekilmesi önemli bir göstergedir. Öte yandan ekonomik büyümesini kesintisiz sürdüren Çin, ABD’nin ensesinde, Washington’u para politikası ile sıkıştırıyor. ABD’nin enerji temin ettiği havzalara göz diken Çin, enerji yolları üzerinde de ağırlık oluşturmaya başladı. Doğu Asya-Pasifik’e egemen olmayı askeri doktrinin hedefi sayan ABD’nin Ortadoğu’da bocalaması, Washington’un Çin’e Kuzey Kore ve Tayvan üzerinden silah göstermesini de engelleyecek!</p>
</body>
</html>
