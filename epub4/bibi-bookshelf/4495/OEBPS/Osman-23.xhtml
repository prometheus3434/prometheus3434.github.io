<html xmlns="http://www.w3.org/1999/xhtml" xmlns:epub="http://www.idpf.org/2007/ops">
	<head>
		<title>Osman-23</title>
		<link href="css/idGeneratedStyles.css" rel="stylesheet" type="text/css"/>
<meta content="urn:uuid:640e2a52-bd0d-4106-8ef7-ecabd0af7845" name="Adept.expected.resource"/>
	</head>
	<body id="Osman-23" lang="tr-TR" xml:lang="tr-TR">
		<div class="Basic-Text-Frame">
			<p class="ARA-BASLIK ParaOverride-14" lang="en-US" xml:lang="en-US"><span class="CharOverride-1">*****</span></p>
			<p class="konusulan_kisi">Osman’ın 4. defteri </p>
			<p class="_--baslik-numarali-metin-icinde">12 Nisan 2000</p>
			<p class="ana-metin">İnanılmaz mutluyum. Evlendik, Şebnem’le bugün evlendik. Yarın balayına, Paris’e gidiyoruz. Şebnem’in karım olduğuna hâlâ inanamıyorum. İkide bir evlenme cüzdanımıza bakıyorum. Tanrım ne kadar güzel bir karım var, soluğumu kesecek kadar güzel. Ben de hiç fena değilim ama, yan yana çok iyi duruyoruz. Dünyanın birbirine en çok yakışan çifti kesinlikle biziz. Öyle mutluyum ki, kendimi çok iyi hissediyorum, karımla önümüzde yepyeni bir gelecek var artık. Şebnem’e nasıl oldu da evlenelim diyebildim hâlâ bilmiyorum. Gün’ün ölümünden beri birlikte yaşıyor olsak da, varlığını sabah akşam benliğimde hissetsem de başlangıçta adını koyamadığım, zamanla sevgilimin ele avuca gelmezliği, bir tür bağımsızlık tutkusu olduğuna karar verdiğim şey aramızda duruyordu. Bir gün benden sıkılacak, beni bırakıp gidecek diye ölüyordum korkudan, ödüm kopuyordu. Gece korkuyla uyanıp yanımda mı diye bakıyordum. Melek gibi uyuduğunu görünce içim rahatlıyordu. İyice sokuluyordum, sarılıyordum, uykusunda sırtını göğsüme yaslıyordu, aşktan bitiyordum. Kanepede ayaklarını altına almış, kitap okurken güzel ötesi yüzüne bakıyordum. Yemekte bana bir şey anlatırken günbatımı laciverti gözlerine dalıp gidiyordum. Beni dinlemiyorsun diyordu, gözlerin öyle güzel ki bakmaya doyamıyorum diyordum. Ama beni bırakma, sensiz yaşamaya dayanamam diyecek cesareti bulamıyordum. Onun için bir şarkı yazmaya başlamıştım. <span class="apple-converted-space CharOverride-19">Sözlerini mırıldanıyordum, beni duysun, onu nasıl sevdiğimi anlasın istiyordum, başını kaldırıp bakıyordu, gülümsüyordu ama bir şey söylemiyordu. </span>Bir akşam birlikte yemek yapıyorduk. Daha doğrusu o yapıyordu, ben de yanında dikilmiş bir işe yaramaya çalışıyordum. Meryem hasta olduğu için gelmemişti. Yemeği dışarıda mı yiyelim, eve bir şeyler mi söyleyelim diyecektim, akşama ne yemek yapalım dedi. Akşama ne yemek yapalım mı? Bir anda yıllar öncesine gittim, annemin sağlıklı olduğu, o güzel zamanlara. Okuldan geldikten sonra ödevlerimi yaparken annem odama gelirdi, akşama ne yemek yapalım diye sorardı. Annem burnumda tüttü. Şebnem bakalım dolapta neler var dedi, kalktı mutfağa gitti, buzdolabını karıştırmaya başladı. Kapıda durmuş ona bakarken seninle aynı evde yaşamak ne kadar güzel dedim içimden, bu zamanı dondurmanın bir yolu bulunur mu? Göz göze geldik, niye öyle bakıyorsun, gel yardım et dedi. Birlikte yemek yapmak, sofra kurmak evi ev yapıyormuş meğer. İçinde yemek yapılıp sofra kurulmuyorsa rengi soluk, eksik bir imgeymiş ev, boşlukmuş daha doğrusu, bilmiyormuşum ki, evimi ev sanıyormuşum. Bir yerlere gidelim mi birkaç gün dedim, atlayalım uçağa, Bodrum’a gidelim örneğin. Mart soğuğunda Bodrum’da ne işimiz var dedi, buz gibidir şimdi orası. Harıl harıl iş yapıyordu, etleri fırın tepsisine diziyor, pirinç kavuruyor, soğan doğruyor. Sen de şu marulları yıkasana dedi. Aldım demeti, olduğu gibi suyun altına tuttum. Ne yapıyorsun? E yıka dedin. Öyle mi yıkanır? Önce yaprak yaprak ayıracaksın. Nasıl, böyle mi? Güldü, ver Allah’ın cezası, ver. Elimden aldı, yıkamaya başladı. Salata da mı yapmadın hiç, makarna da mı haşlamadın? Yapmadım dedim, inanmadı, vallahi yapmadım, gerekmedi ki. Gerekmesi şart mı? İnsan merak eder en azından. Ama sucuklu yumurta yapabiliyorum dedim. Marifet sanki dedi, onu babam da yapıyor. Bana kendinden söz etmeye başlamıştı, annesinin onları terk edip gittiğini, babasının tek koluyla günde üç öğün sucuklu yumurta yaptığını anlatmıştı. Baban nasıl dedim. Aynı dedi, her zamanki gibi evini bok götürüyordu, temizledim, alışverişini yaptım, şimdi koymuştur rakısını, kaderine söve söve içiyordur. Yüzüne o siyah kelebek kondu yine, artık nedenini bildiğim kelebek. Pilavı karıştırdı, üstüne kâğıt havlu örttü, tencerenin kapağını kapattı. O sırada birden ağzımdan çıktı, evlenelim mi dedim. Der demez pişman oldum. Hayır diyecek, kesin hayır diyecek. Ya benimle yaşamak istemezse artık? Ağzından evlenmeye ilişkin tek sözcük çıkmadı bugüne dek. Ama hiçbir şey söylemedi. Birlikte masayı hazırlarken duymazlıktan mı geldi, yoksa duymadı mı diye düşünüyordum. Yemek nefis olmuş dedim, ellerine sağlık, yediğim en güzel fırında bonfile, hele pilav. Yalan söyleme dedi, bonfile biraz daha kızarabilirdi, pilav da lapa olmuş. Söyleyeceğim dedim, dünyanın en kötü yemeğini bile yapsan ben her zaman harika olmuş diyeceğim. Ben de inanacağım sanki dedi, gülüştük. Sonra birden sen demin evlenelim derken ciddi miydin dedi, ciddi miydin, öylesine mi söyledin? Duymuş demek ki, duymuş ve bunu düşünüyormuş. Ciddiydim dedim, seninle yaşadığım için o kadar mutluyum ki, evlenmek istiyorum. Bir süre sessizlik. Böyle durumlarda zaman nasıl uzuyor, tam bir işkence. Tamam dedi. Nasıl tamam, evlenelim mi yani? Evet, evlenelim. Ne kadar uzun bakakalmışsam yüzüne, sevinçten dilim nasıl tutulmuşsa, pişman olduğumu sandı, vazgeçebilirsin dedi, hemen unuturuz. Deli misin dedim, vazgeçmek istemiyorum, ömrümün sonuna dek seninle yaşamak istiyorum. Gülümsedi, o zaman evlenelim. Gerçekten mi? Sen de benimle evlenmek istiyor musun gerçekten? Tanrım inanamıyorum! Daha güzel çatal bıçak takımları almamız gerektiğini düşündüm, daha güzel servis takımları, daha güzel masa örtüleri. Evli bir evde neler olur? Annemin zamanlarını anımsamam gerek. Hayır annem olmaz, annem mutlu bir kadın değildi. Bizim mutlu evimiz kimselerinkine benzememeli. Ah Şebnem, nasıl seviyorum seni, nasıl derin, nasıl yoğun. Sanki aşkın bir okyanus ve ben bu okyanusta boğulmak istiyorum. Yarın başvurumuzu yapalım, işlemler hazırlanana dek bir yerlere gidelim dedim, mutluluğumuza başka kentler de tanık olsun. Hemen karşı çıktı tabii ki. Evlenince balayına gideriz, ne acelemiz var? Balayına zaten gideceğiz, öncesinde de gidelim, ben bu coşkuyu bu eve sığdıramam. Nereye gideceğiz peki? Nereye istersen, Paris’e örneğin, âşıklar kentine. Yüzü bir an ışıldadı, sonra buruldu. Paris’e gidemeyiz. Neden? Pasaportumun süresi geçti. O zaman Paris’e balayına gideriz dedim, yarın öbür gün şu işleri halledelim sonra güzel bir yere gidelim. Hadi kalk, İzmirlere filan gidelim dedi, yüzünde hınzır bir gülümseme. Senden aşağı kalacağımı mı sanıyorsun dedim. Hadi kalk trenler kalkıyor duyuyorum, biliyorum. / Hadi kalk yorgun güzelim, hadi kalk. Canımız Turgut Uyar. Kalktı, sofrayı toplamaya başladı. Bırak, Meryem yarın gelince yapar diyecektim ama evim ev oldu, kirli tabakları ortada bırakmamalıyız, sabahları erken kalkmalıyız, pencereleri açmalıyız, evimizi taze havayla doldurmalıyız, bu ev bizim evimiz artık. Birlikte sofrayı topladık, bana bulaşıkların makineye nasıl yerleştirileceğini gösterdi, birlikte yerleştirdik, işimiz bitti. Hadi dışarı çıkalım dedim, sevincimden eve sığamıyorum, hem hava çok güzel. Giyindik, bindik arabaya, doğru Bebek’e. Yeni araba aldım bu arada, Necmi Bey’in Mercedes’i aküyü yenileyince canavar gibi olmuştu ama çok demodeydi, bana yakışmıyordu. Yine bir BMW aldım, vazgeçemiyorum BMW’den. Bu kez metalik mavi bir 318i Techno Plus, yarı otomatik, sunroof, klima, müzik seti, ful aksesuar, şahane. Galeriye Şebnem’le birlikte gittik. Üç renk seçeneği vardı, sütbeyazı, ateş kırmızısı, metalik mavi. Rengini sen seç dedim. Hangisini seçerse onu alacağım ama umarım maviyi seçer diyorum içimden. Senin araban, sen karar ver dedi. Ama sen seçersen gerçek bir çift gibi olacağız diyemedim, karar veremiyorum dedim, üçü de çok güzel. Mavi o zaman dedi, ben olsam maviyi alırım. Tamam, mavi olsun, bu maviyi alıyoruz. Aldık, sevgilimle ilk arabamız. Bebek’teki açık otoparkta zor yer bulduk, İs­tan­bul’da hafta ortasında bile her yer kalabalık olmaya başladı. Ardı ardına kulüpler barlar açılıyor, hepsi de tıklım tıklım. Bir de fasıl meyhanesi modası çıktı şimdi. Pek sevmem ama millet çok eğleniyormuş. Belki bir gün Şeb­nem’le gideriz. İstanbul çok renklendi, Avrupa’yı aratmıyor neredeyse, mağazalar, restoranlar hepsi harika. Gerçi felaket tellalı Ferhat Bey’e göre bu tatlı tatlı yemelerin çok yakında acı sonuçları olacakmış. Tabii, işi para ya adamın, her zaman karanlık bir tablo çizmesi şart. Kapıdan çıkarken yakalandık karabuluta, yatırım sepeti yapmadığım için bana hâlâ bozuk, uzun uzun ekonomi dersi verdi, geleceğe borçlanıyormuşuz, bankacılık sektörü batışa gidiyormuş, bu eller havaya, vur patlasın çal oynasın durumları yakında bitecekmiş, bakalım ne olacakmış o zaman. Niye tadımızı kaçırıyorsun kardeşim? Millet ne güzel eğleniyor işte, niye batıyor sana? Sana ne ayrıca, herkesin kendi parası. He he dedik geçtik. Sahile indik, nereye gidelim dedim. Yürüyelim dedi, hava bahar kokuyor, cemreler düştü. Gerçekten de çılgınca bahar kokuyordu ya da öyle mutluyuz ki bize öyle geliyor. El ele Hisar’a kadar yürüdük. Bizim gibi sarmaş dolaş yürüyen onlarca çift vardı. Ali Baba’nın kahvesinde oturalım mı dedim, istemedi, öğrenci dolu orası, ben seninle baş başa olmak istiyorum. Ben de onu istiyorum sevgilim, ben de yanımda yalnızca sen ol istiyorum. Hisar iskelesinin orada bir banka oturduk, omzundan sarıldım, burnumu saçlarına gömdüm, kokusuna doyamıyorum. Karşının ışıkları suda titreşiyor, küçük tekneler pat pat pat geçiyor önümüzden. Arada arabalarında felaket müzikler çalarak geçen kırolar olmasa gece güzel, Boğaz güzel, İstanbul güzel, yaşamak güzel, aşkımız hepsinden güzel. Baharın kokusu vardı ama kendisi ortada yoktu, normal tabii, martın 15’i henüz. Ellerini tuttum, buz gibi olmuş, ovaladım. Mutluluktan aklımı kaçırabilirim dedim. Madem bu kadar istiyordun, niye daha önce evlenelim demedin? Hayır dersin diye korktum. Der miyim, ben sana Gün’ün doğum gününü kutladığımız gece âşık olmuştum. Niye benden uzak durdun o zaman? Bak onca zamanı boşuna harcadık. Sağa sola baktık, kimseler yok, öpüştük, liseli âşıklar gibi. Düğünümüzü nerede yapalım dedim, nerede evlenmek istersin? Düğün yapmasak olmaz mı dedi, gideriz nikâh dairesine, benim babamla senin kardeşin gelir, tamam işte. Şaşırdım, nasıl yani, düğün istemiyor musun? Her kadın güzel bir düğün ister. Çağıracak insanı olan ister dedi, benim kimsem yok, Gün de öldü, mutluluğuma sevinecek kimsem kalmadı. İçime ateş doldu, Günsüz kalışımızın ateşi. Ah Gün. Yaşasaydı şahane bir düğün yaptırırdı bize, eminim. Ne demek düğün istemiyoruz? Asla olmaz, ben sabaha kadar dans edeceğim düğününüzde. Ederdi de eminim, yorgunluktan bitkin düşene kadar dans ederdi. Sen peki dedi, sen ille düğün istiyor musun? Benim de çağıracak kimsem olmadığını düşündüm, yeni arkadaşlarım var, mahalleden bir sürü eşim dostum var ama evlenirken yanımda olmalarından sevinç duyacağım kimsem yok. Gün’ün ölümünden sonra Kubi tümüyle kayboldu ortadan, telefonunu da değiştirmiş, bu numara kullanılmamaktadır çıkıyor. Eski arkadaşlarımız birer ikişer çıktı yaşamımızdan. Altan karşıda bir yere taşındı, mahalleye uğradığı yok artık. Soydan zaten Çiğ­dem’den sonra kafayı sıyırdı, ne yapıyor ne ediyor, bilmiyoruz. Muzo’da da bir tuhaf haller, karşılaşırsak merhaba deyip geçiyor. Bizi bir arada tutan Gün’müş meğer. İstemiyorum dedim, benim istediğim tek şey seninle evlenmek. Hadi evlenelim deyince öyle bir günde evlenilmiyor tabii. Evrak hazırlıyorsun, başvuru yapıyorsun, bir sürü angaryası var. Nikâh için 12 Nisan’ı verdiler, en yakın tarih bu. Bize uyar, Şebnem’in pasaportunu yenileriz o arada. Aynı gün koştur koştur pasaport başvurusu yaptık, benim vizeciye gittik sonra. Schengen’i hızlı çıkarttırırım ama pahalıya mal olur dedi. Parası önemli değil dedim, hallet yeter. İlk gezimizde nereye gidelim dedim. Tabii ki İzmirlere filan dedi, gülüştük. Hemen ertesi gün yola çıkarız diyordum ama vize evrakını hazırlamak zaman aldı. Bir gün de alışveriş yapmamız sürdü. Şebnem gerek yok diye tutturdu ama üsteledim, yeni bir yaşama başlıyoruz, ikimiz de yepyeni giyineceğiz dedim. Abdi İpekçi’de ne kadar mağaza varsa girdik, ikimiz de tepeden tırnağa donandık. Karıma harika giysiler aldım, ayakkabılar, çantalar, montlar, kemerler, blucinler, her şey. Beyaz bir gece elbisesi görünce, peki gelinlik dedim, nasıl bir gelinlik istiyorsun? Gelinlik de istemiyormuş, hoş bir elbise giyecekmiş. Nasıl istersen ama hiç değilse <span class="CharOverride-16">haute couture</span> olsun, seninle evleneceğim günden daha önemli bir gün yok benim için dedim, tanıdığım çok iyi modacılar var. Sözümü kesti, <span class="CharOverride-16">haute couture</span>’ün âlâsı olacak, çok beğeneceksin, merak etme. Nasıl tatlı gülümsüyordu, tanrım, aşktan içim içime sığmıyor. Uçak bileti bakacaktım, arabayla gidelim dedi, yolculuk da gezimizin bir parçası. Peki, sen nasıl istersen sevgilim. Yürüyerek gidelim de, seni kucağımda taşıyayım. Perşembe sabah beşte yola çıktık. Hava çok bulutluydu ama arabalı vapur kuyruğundayken pırıl pırıl bir güneş açtı. Yolda çok eğlendik, bağıra çağıra şarkılar söyledik. Şebnem’le uzun yol çok başka bir şeymiş, her dakika bir heyecan, bir merak. Osman şuraya uğrayalım mı, Osman şurada duralım mı? Ben rota adamıyım, sağa sola pek dikkat etmem ama o öyle değil. Balıkesir’e gelirken yol üstünde lokanta demeye bin şahit isteyen bir lokanta gördü. Bahçesinde birkaç adam koyun kesmişler, derisini yüzüyorlar, kuyu kebabı var diye koca bir tabela. Çok acıktım, burada kuyu kebabı yiyelim dedi. Baktım çatallar teneke, tabaklar melamin, adamlar da öyle temizlikten ölüyor gibi görünmüyorlar ama çok istiyor. Hiç umutlu değildim, berbat bir yemek yiyeceğiz derken bir kuyu kebabı getirdiler, tadına doyamadık, hele köy yoğurdu, tadı damağımda kaldı. Garson soğan getirdi, yumruğunu vurmuş, kırmış, bu böyle yenir beyim diyor. Şebnem leş gibi soğan kokacağız arabada diyerek yiyince ben de yedim. İlk kez yumrukla kırılmış soğan yedim, ne kadar lezzetli oluyormuş, bazı tatları Şebnem’le öğrenmek çok hoşuma gidiyor. İzmir’e girdiğimizde çoktan gece olmuştu, kent ışık ışıktı, bir tur atmak güzel olurdu ama öyle yorulmuşuz ki doğru Hilton’a. Büyük Efes Oteli’ni düşünmüştüm önce, çok severim orayı ama Hilton açıldıktan sonra gözden düştü. Hilton’u da merak ediyordum zaten, olağanüstü bir manzarası varmış, işte fırsat. Lise birdeyken okuldan bir grup İzmir’e geziye gitmiştik, Efes’te kaldık. Alber adında Musevi bir çocukla aynı odadaydım. Benden bir sınıf yukarıdaydı. İçki içeceğiz diye sevinçten çıldırıyordu. Tekelden aldığımız viskiler yetmezmiş gibi mini barda da ne var ne yoksa içip sarhoş olduk, odanın her yerine kustuk, ertesi gün öğretmenlerden çok fena fırça yedik, disipline verecekler, pederlerin kulağına gidecek, yandık. Ama bedenci Gökay Hoca çok anlayışlı bir adamdı, Nursel Hanım’ı bir şekilde ikna etti, konu kapandı. Bir kere de ailece kalmıştık Efes’te, hazırlıktaydım, İzmir Fuarı zamanıydı. Babamın sorun çıkarmadığı, çok güzel geçen ender tatillerimizden biriydi. Teo nereden duymuşsa, Ajda Pekkan’ın Efes Oteli’nde kaldığını duymuş, babama sormaya da cesaret edemiyor, ikide bir bana soruyor Ajda Pekkan’ı görecek miyiz diye. Bir sabah kahvaltıya indik, Nil Burak’ı gördüm. Ajda Pekkan’ı unut dedim. Neden? Nil Burak burada, kavgalılar, birinin olduğu yere öteki gelmiyor. İnandı salak. Hilton’un kapısında durunca Şebnem şaşırdı, tutturdu burası çok pahalıdır, burada kalmayalım. Ne önemi var sevgilim, tabii ki layık olduğumuz yerlerde kalacağız. İstediğim gibi bir süit yalnızca 25. katta varmış, ne yapalım, yemeğimizi 33. katta yeriz artık dedim, panoramik deniz manzarasına karşı. İzmir gerçekten çok güzel bir kent, İstanbul’dan hatta Nişantaşı’ndan başka yerde yaşayamam ama zorunlusun deseler İzmir’i seçerim. Harika bir hafta geçirdik. Hava sıcak olsaydı daha iyi olurdu gerçi, montlarımızı, berelerimizi çıkaramadık soğuktan ama yine de çok güzeldi. Leica’mı almayı unuttuğum için Konak civarında bir mağazadan yeni bir Nikon aldım, bir sürü fotoğraf çektik. İzmir’in altını üstüne getirdik, ne Kemeraltı kaldı ne Asansör. Pasaport’ta kahveler içtik, Rum usulü meyhanelerde nefis yemekler yedik. Varyant’tan İzmir’e hiç bakmamıştım, kent oradan ne kadar güzel görünüyormuş. Çevreyi gezdik, Çeşme’ye, Urla’ya gittik. Sığacık diye bir köy var, antik adı Teos, duymuştum ama pek ilgimi çekmemişti, oraya da gittik, minicik, çok hoş bir köy. Bir yerleri keşfetmek çok güzel şeymiş. Niye keşif ruhu yok acaba bende? Her zaman arkadaşlarım nereye gidiyorsa oraya giderim, bildiğim yerlerde kendimi daha güvende hissediyorum herhalde. Ama Şebnem elimden tutup bilinmeze götürüyor beni, çok hoşuma gidiyor, beni korkularımdan kurtarıyor, onunla birlikteyken dünyayı alt edebilirmişim gibi geliyor, sanırım bu da aşkın bir parçası. Çok mutlu döndük İzmir’den, birbirimize daha çok âşık olarak. Ama Teo mutluluğumuzu zehir etmese olmazdı. Benim sevincim kardeşimin ıstırabı çünkü. Çok kötü kapıştık. Bir sürü mülkümüzün tapuları ortak, birini satmak istiyordum, bir uğra da konuşalım demiştim, Şeb­nem’le evleneceğimizi söyleyecektim ayrıca, nikâhımıza çağıracaktım, olup olan bir tane kardeşim var. Tatilden önce babamın Mercedes’ini satıp Şebnem’e bir tektaş yüzük almıştım. Necmi Bey’in arabasının parası, yaşamımı adamak istediğim karıma harika bir tektaş almama ve balayımızı Paris’te geçirmemize yetiyordu da artıyordu. Mercedes’i galeriye bıraktım, Necmi Bey’den kalan son hatıraya son bir kez baktım, hiç de içim sızlamadı, doğru Şencan Kuyumcusu’na gittim. Şebnem’den gizli tektaş siparişi verdim. Halit önce elindekileri gösterdi, hiçbirini beğenmedim, daha büyük, daha berrak bir elmas istiyorum. O da getirtmiş, 2,1 karat, hem kesimi hem berraklığı mükemmel. Bir de yakut küpe gösterdi, zevkimi anlamış, bunları beğeneceğimi düşünmüş, nasıl anladıysa artık. Tam satıcı herif, ağzı iyi laf yapıyor. Ama gerçekten şahane küpeler, altın yuvalarda minicik iki yakut damla. Hemen o akşam kadife kutusunda tektaş yüzük ve bir kucak kırmızı gülle teklifimi yineledim, benimle evlenir misin? Şebnem tektaşı görünce gözlerine inanamadı. Osman götür bunu geri ver, bu büyük bir şey, çok büyük bir şey. Senin aşkına az bile dedim. Çok pahalıdır bu, bu kadar pahalı bir yüzük istemiyorum. Ama ben istiyorum, dünyanın en güzel mücevherlerini senin üstünde görmek istiyorum sevgilim. Yüzünde öyle büyük bir şaşkınlık vardı ki hiç bozulmasın istedim. Yaşamımız boyunca ona hep güzellikler yaşatayım, o da hep böyle şaşırsın. Gece boyunca durup durup tektaşına baktı, ben de onun güzelliğine. Teo Şebnem’le tanışmıştı, bir gün Süha’nın orada Şebnem’le oturuyorduk, Teo geldi. Bizi görünce masamıza oturdu, tanıştırdım, sevgilimi hiç önemsemediğini, onun da yaşamıma girip çıkan kadınlardan biri olacağını düşündüğünü hissettim ama hiç üstünde durmadım. Nasıl olsa görecek, Şebnem’i nasıl sevdiğimi, onun için her şeyi yapabileceğimi anlayacak. Şebnem’in parmağına yüzüğü taktığım sırada kapı çalındı. Açtım Teo. Öyle mutluyum ki, uçuyorum sevinçten, bütün dünyaya evleneceğimizi haykırmak istiyorum. Daha ağzımı açmadan gülleri gördü, sonra Şebnem’in tektaşını. Hemen anladı, patlak gözleri dışarı fırladı, hayırdır evleniyor musunuz? Evet evleniyoruz. Sevinçten ağzım kulaklarımda, bizi kutlasın, sarılsın, çok sevindim desin. Çakal çakal sırıttı, gerçekten mi? Evet, niye öyle inanamıyormuş gibi bakıyorsun? Birden açtı ağzını yumdu gözünü kötülük kralı. Nasıl inanabilirmiş ki, ben evlenecek bir adam değilmişim çünkü, nerede akşam orada sabah bir yaşamım varmış, evime girip çıkan kadınların sayısı belli değilmiş, benimle değil evlenmek Taksim’e çıkılmazmış, doğru dürüst bir işim bile yokmuş, evlenmek ne demek farkında mıymışım? Avazım çıktığı kadar bağırdım. Sevin ulan sevin, abim mutlu olacak diye sevin! Susmadı Allah’ın belası. Şeb­nem’e aklın varsa bu heriften yakanı kurtar dedi, bundan koca moca olmaz, çok üzülürsün sonra. Siktir git dedim, defol evimden, bir daha da geleyim deme. Siktirdi gitti, mahvetti gecemizi. Şebnem çok üzüldü. Ben üzüldüm diye daha çok üzüldü. Sonra da babası onu üzdü, ben de o üzüldü diye üzüldüm. Müjde vermek için babasına gitmiştik, onu da alıp Boğaz’a yemeğe gidecektik. Babam balığı çok sever demişti, birlikte lakerda yaparlarmış eskiden. Nasıl mutluydu, babasının evleneceğimiz haberine çok sevineceğinden emindi. Suratsız Cavit Bey televizyonda maç izliyordu. Şebnem, baba biz Osman’la evleniyoruz dedi. Başını bile çevirmedi, iyi dedi, o kadar. Ne bir soru ne bir yorum. Nikâhımız bu çarşamba, dörtte dedi Şebnem, iki gibi seni evden alırız birlikte gideriz. Yine yanıt yok. Şebnem’imin sesi düştü iyice, nikâhtan sonra da yemeğe gidelim diyoruz, nereye gitmek istersin? Babası ben evden çıkıyor muyum ki dedi ters ters, hiçbir yere gidemem. Televizyondaki maça döndü. Çok şaşırdım, nikâhımıza gelmeyecek misiniz yani dedim. Bana da yanıt vermedi. Kalakaldık. Sonra Şebnem’e rakı al bana, rakım bitti dedi, gözlerini maçtan ayırmadan. İnanamadım, Şebnem’in haline kahroldum, dondu kaldı bir tanem, gözlerinde dolu dolu yaş, akamadan öyle duruyor. Bu adam benim babamdan bile kötü diye düşündüm, bu baba babaların en kötüsü. Şebnem arabada ağlarken tekele gittim, rakı aldım geldim. Kapıyı çaldım, açtı, rakıyı elimden aldı, teşekkür bile etmeden yüzüme kapattı. O gece ne yaptıysam avutamadım Şebnem’i, Teoman da bana aynını yaptı, gördün dedim, boş ver, bu insanlar için üzülmeye değmez. Kucağımda ağlaya ağlaya uyudu. Sabaha kadar içim kanadı. Neden mutlu olmuyor bu insanlar? Kızının, kardeşinin mutluluğuna sevinmek bu kadar mı zor? Nikâh günü ikimiz de mutluluğumuza sevinmeyenleri unuttuk. O da benim gibi alışmış kötü şeyleri unutmaya. Erkenden uyandık, yatakta yüzlerimiz birbirimize dönük yatıyoruz, gözlerimizin içine bakıyoruz. Heyecanlı mısın? Çok. Sen? Ben de. Yarım bir kahvaltı ettik, iştahımız kesilmiş heyecandan. Sen evde bekle, ben elbisemi alıp geleceğim dedi. Nereden alacaksın, terzin nerede, ben götüreyim. Hayır gerek yok. Çıktı gitti. Kaygıdan içim pır pır, ya dönmezse ya başına bir şey gelirse ya vazgeçerse? Yarım saat sürmedi, elinde bir Migros poşetiyle geldi. Allah Allah. Hiçbir terzi diktiği elbiseyi Migros poşetine koymaz, ne oluyor? Poşetten tülbende sarılı bir elbise çıkardı, beyaza yakın tozpembe, eteklerinde dantel, V dekolteli, ışıl ışıl, harika bir şey. Kim dikti dedim, hangi terzi bu? Vatuş’umun bir arkadaşı dedi, kolay kolay kimseye dikmez, bana da Vatuş’umun hatırı için dikti. Vatuş kim? Pangaltı’da otururlarken karşı komşularıymış, annesi işe giderken Şebnem’i ona bırakırmış, annesinden daha çok emeği varmış üstünde, en zor zamanlarda o avutmuş Şebnem’i. Nikâhımıza çağırdın mı dedim, onu da alalım giderken, madem bu kadar önemli biri senin için. Gelemez dedi, öldü, Şişli Ermeni mezarlığında yatıyor. Çok üzüldüm, istersen nikâhtan sonra mezarlığa gideriz dedim. Acı acı gülümsedi, Osman ne kadar iyi bir adamsın sen dedi, iyi ki seninle evleniyorum. Öyle mutlu oldum ki. Saçını makyajını kendi yaptı, kuaförde vakit geçirmeyi sevmiyor. Saat yaklaştıkça heyecanımız arttı. Kapıdan çıkarken dur dedim, daha bitmedi. Ona aldığım yakut küpeleri uzattım, bunlar elbisene çok yakışacak. Çok beğendiğini gözlerinin ışıldamasından anladım. Buruklaştı sonra. Çok güzel dedi, gerçekten harika küpeler ama yapma Osman, beni bu kadar şımartma. Seni sonsuza kadar şımartacağım, yeter ki sen beni sevmekten vazgeçme. Ni­kâh memuru konuğumuz olmamasına bozuldu. Adam için nikâh kıymak bir tür gösteri yapmak herhalde, izleyicisi yoksa tadı mı olmuyor nedir? Çok suratsızdı herif. Şebnem sinir oldu ama ben pek takmadım. İki kişiye şahit olmalarını rica ettik, biri genç bir çocuktu, temiz yüzlüydü, uğurlu gelir diye düşündüm, benim şahidim bu çocuk olsun. Rica ettik, çok sevindi, ilk kez nikâh şahidi olacakmış. Daha yaşın ne başın ne diyecektim ama kendi de evleniyormuş. Hazirana gün alacakmış, nikâhtan sonra birliğine teslim olacakmış. Deli midir nedir, insan yeni evlendiği karısını bırakıp askere gider mi? Şebnem sevdi­ğinin başı bağlansın, kimse göz koymasın diyedir dedi. Doğ­ru, hiç aklıma gelmedi. Bedelli çıktı da ben yırttım neyse ki. Şebnem’in şahidi belediyede çalışan bir kadın oldu. Kime rica edelim diye odalara bakıyorduk. Bir odada iki kadınla bir adamın çalıştığını gördük. Şebnem başıyla kadını işaret etti. Ne dersin? Olur, anlayışlı bir tipe benziyor. Masasına gittik, Şebnem benim nikâh şahidim olur musunuz dedi. Hiç şaşırmadı kadın, tabii olur dedi kalktı. Ölüyordu ama meraktan, aileler niye yok? Şebnem ayaküstü bir öykü uydurdu. Eşimin anne babası Amerika’da yaşıyor, yaşları da ileri, gelemiyorlar, nikâhtan sonra biz yanlarına gideceğiz. Sizin anne babanız? Yalancı bir hüzünle boynunu büktü oyuncuların en güzeli karım. Benim kimsem yok, yetiştirme yurdunda büyüdüm ben. Tanrım nasıl inandırıcıydı, ben bile inanacağım neredeyse. Kadın ağlamaklı oldu, ah canım, üzülme diye sarıldı. Gülmemek için kendimi zor tuttum. Çiçeğin nerede güzelim senin dedi, gelinin elinde çiçek olmadan olur mu damat bey? Unutmuşum dedim. Gerçekten unutmuştum. Hemen gidip alayım. Uğraşma şimdi, bende var de­di, gitti, bir demet papatyayla geldi, vazodan çıkarmış, saplarından su sızıyor. Bir peçeteyle kuruladı, Şebnem’in eline tutuşturdu. Valla böyle en iyisi aslında dedi. Kimsesiz evleniyoruz diye üzülüyoruz sanıyor, aklınca avutuyor bizi. Düğün boşuna masraf, gelecekler, sizin kesenizden yiyecekler içecekler, bir de düğünü beğenmedik diye dedikodu yapacaklar, yaranılmaz, en iyisi bu, ikiniz baş başa, oh. Şebnem’le bakıştık, tabii tabii dedik, yuva kuruyoruz, parayı sokağa atmaya ne gerek var? Fotoğrafımızı kim çekecek? Nikon’um yanımda ama kimin çekeceğini düşünmemişim. Ben çektiririm birine dedi. Yaşlıca bir hademeyi çağırdı. Bu kazma mı Nikon kullanacak? Ama adam zeki bir şeydi, hemen öğrendi. Stüdyo Zümrüt’e bıraktım filmi, balayı dönüşü alacağız. Becerebildi mi çok merak ediyorum, umarım güzel çekmiştir. Konuksuz olunca ni­kâh memuru töreni ciddiye almıyor anlaşılan, motor takmış gibi beş dakikada kıydı nikâhımızı, siz Necmi oğlu Osman, siz Cavit kızı Şebnem evlenmeyi kabul ediyor musunuz? Evet dedik, evet evet evet. Ben de sizi karıkoca ilan ediyorum. Hadi geçmiş olsun, güle güle. Bir dur be adam, bir tadını çıkaralım. İmzalarımızı attık, hademe sürekli deklanşöre basıyor. Memur evlenme cüzdanı tiradını aksatmadı ama, yuva şudur, yuva budur. Aldık cüzdanımızı. Genç çocuk bahşiş vereceğimi hissetti sanırım, dur mur demeye kalmadan bizi hızla kutlayıp gitti. Kadınla hademe alışıklar belli ki, bahşişlerini teşekkürlerle aldılar. Dışarı çıktık, şaşkınız. Biz evlendik mi yani şimdi? Akşam Nüvit’e yemeğe gittik. Önce barda birer içki içtik, sonra buyurun dediler, masamızı hazırlamışlar, bölmemizi daha doğrusu, terasın Boğaz’a bakan kısmını kapattırmıştım. Çıktık, her şeyi çok ince düşünmüşler, masamız şahane, çiçekler, mumlar, geceler soğuk oluyor diye ayaklı ısıtıcıyı dekorasyona gizlemişler. Şebnem niye tek masa var dedi. Çünkü yalnızca ikimiz olacağız dedim. Yine o tatlı şaşkınlık belirdi yüzünde. Ah Osman dedi. Adım senin ağzından ne kadar güzel çıkıyor, sen söylediğin zaman adımı seviyorum. Müzisyenler geldi, iki keman bir kontrbas, benim akustik gitarımı da getirdiler. Otelin müzisyenlerini ayarlamıştım, Şebnem’den gizli prova yapmıştık. Ona yazdığım şarkıyla başladık: Sensiz artı bensiz eşit değildir sen artı ben. Ben uzakta solan bir yıldız, günü <span class="CharOverride-19">aydınlatan güneş sen. Şarkıyı söylerken Şebnem ağlamaya başladı, gözlerinden inci taneleri gibi akıyordu yaşlar. Mutluluk gözyaşlarım dedi, yaşamımda ilk kez mutluluktan ağlıyorum. </span>İlk gecemizi Çırağan’da geçirelim demiştim, Şebnem yeter ama diye payladı beni, ertesi gün Paris’e gideceğiz zaten hazırlık yapmamız gerek. Tamam, kızma, tamam. Ben senin mutlu olmanı istiyorum yalnızca. Mutluyum Osman, beni mutlu etmek için bu kadar çırpınmana gerek yok, seninle evlendiğim için çok mutluyum ben. Çakırkeyif bir halde evimize geldik, valizlerimizi yaptık, yattık. İlk kez sevişiyormuşuz gibi seviştik, karım benliğime doldu, damarlarıma sızdı, ben yok artık, biz var diye düşündüm, karım ve ben. Çocuğumuz da olunca tam bir aile olacağız. Şebnem uyurken kalktım, uykusunu izledim, evlenme cüzdanımıza baktım yine. Çekmecemden yepyeni bir defter çıkardım, yazmaya başladım. Neredeyse sabah olacak, birazdan öperek uyandıracağım karımı, hazırlanacağız, kahvaltımızı havalimanında yapalım diyeceğiz, çıkacağız. Öğle saatlerinde Paris bizi karşılayacak. Şebnem’imle Paris. Şanzelize, Montmartre, Eyfel Kulesi, müzeler, restoranlar, kafeler, Seine’de tekne gezileri. Sabırsızlanıyorum. Pek çok ünlünün kaldığı, eski bir otelde kalacağız, Hotel Lumiere’de, Anais Nin’in kaldığı odayı seçtim. Şebnem Paris’ten Londra’ya geçeceğimizi bilmiyor, pasaportunu inceler de İngiltere vizesini görür diye bende dursun dedim, vermedim. Paris’i sevsem de benim kentim Londra. Fransızcam hiç fena değil aslında ama Paris’te inatla İngilizce konuşmamalarına sinir oluyorum, Londra’da çok daha iyi hissediyorum kendimi. Şebnem uyandı galiba. Ama ben uyandıracaktım seni sevgilim. </p>
			<p class="ü--yıldız_-metin-i-inde ParaOverride-21">* * *</p>
			<p class="_--baslik-numarali-metin-icinde ParaOverride-24">5 Mayıs 2000 </p>
			<p class="ana-metin">Paris’te yedi harika günden sonra Londra’da beş ber­bat gün yaşadık. Önce otelde rezervasyonumuzun yapılmamış olduğu ortaya çıktı. İnanamadım, Dalloway gibi bir otelde nasıl böyle bir aksaklık olabilir? Telefonla yaptırdım, Arthur diye bir arkadaş aldı rezervasyonumuzu diyorum, yok diye ekranı gözüme sokuyorlar. Arthur nerede? İzin günüymüş, arayın sorun dedim, bir şey değişmez dediler, boş odamız yok. Çıldıracağım. Şebnem boş ver, çıkarız buluruz bir yer diyor. Kocaman iki bavulla otel mi arayacağız? Bir de trende öve öve bitirememişim Londra’yı, düştüğüm duruma bak. Resepsiyondakiler de öküzün önde gidenleri çıktı, insan bir yardımcı olur, bir çare arar, oralı bile olmadılar. O zaman interneti kullanayım dedim, mırın kırın ettiler ama lütfettiler sonunda. Oturdum bilgisayarın başına, iyi otelleri arıyorum yer yok, orta hallileri arıyorum yer yok. Herkes mi Londra’ya geldi, anlamadım ki. Sonunda Camden Town’da, üç yıldız bir otelde yer bulabildim. Resepsiyondaki suratsız kız güzel oteldir, seversiniz dedi. Sağol canım be, çok yardımcı oldun. Bir zahmet taksi çağırsanız? İstemeye istemeye çağırdılar. Bindik taksiye, gittik. Oteli görünce yıkıldım, bu mu yani seveceğimiz otel? Kulakları çınlasın, Kubi derdi ama, fotoğrafa inanma, iyi fotoğrafçı öyle bir açıdan çeker ki, Ayşen Gruda’yı Cher sanırsın derdi. Karşımızda internetteki fotoğrafıyla ilgisi olmayan sıradan bir yapı, oda küçücük, hiçbir özelliği yok, üstelik Cam­den’ın da en kötü yerinde. Şebnem yine dert etmiyor, bütün gün gezecekmişiz zaten, yatmadan yatmaya gelecekmişiz, olsunmuş. Sevgilim, bu bizim balayımız, yalnızca yatıp uyumak için bile olsa, güzel bir otelde kalmamız gerekmez mi? Nasıl bezdirdiysem canımı, bunaldı sonunda, bul o zaman dedi, benim için fark etmez, ille de kalmam diyorsan gönlüne göresini bul, gidelim. Bulamıyorum ki, bulsam durur muyum? Şansımıza çalışanlar Dalloway’dekiler gibi suratsız değillerdi, onların yakınlığı beni otele bir parça ısıttı, odanın manzarası da fena değildi, bıraktık bavullarımızı, kendimizi dışarı attık ve tabii korktuğum başıma geldi, yağmur başladı. E Londra bu, normal, yanımıza şemsiye almayı akıl etmem gerekirdi. Bir yerden bir şemsiye alıncaya kadar bayağı ıslandık. Islandık diye gülüşüyoruz ama nereden bilebilirdim bu yağmurun bir sonucu olacağını? Otel krizi sayılmazsa o gün çok güzel geçti, gezdik, tozduk, yürüdük, ayaklarımıza kara sular indi. İkinci gün Picadilly’de bir kafede otururken Şebnem’in çantasını çaldılar, kimlik, kredi kartları her şey gitti. Hadi bankaları ara, kartları iptal ettir. Allahtan pasaportlar bendeydi, bir de onlar gitseydi yanmıştık. Polise gittik ama boşuna. Şebnem en çok Louis Vuitton çantasının gittiğine üzüldü, çok severek almıştı onu Paris’ten. Yenisini alırız dedim, söz aynından bulacağım sana. Üçüncü gün geç kalktık, küçücük ama çok şirin bir kafede nefis bir İngiliz kahvaltısı yaptık. British Museum’a gittik, daha üçte birini gezmişken yorulduk. Thames kıyısında Paula diye çok sevdiğim bir restoran var, nefis deniz ürünleri yapıyorlar, akşamüstü oraya gittik, gece de So­ho’da bir kulübe gideceğiz. Ama Şebnem üşüyor, iştahı yok, ateşi çıkmış. Olacağı buydu, o günkü yağmurda üşütmüş. Erkenden otele döndük. Gece yatsın dinlensin, yarın gezeriz dedim ama sabah daha kötü uyandı, boğazı şişmiş, ateşi bir çıkıyor bir iniyor. Hastaneye gidelim dedim, istemedi. Resepsiyondakiler çok yardımcı oldu, ilaç getirdiler, biraz çay içti, birkaç bisküvi yedi. O gün yataktan çıkamadı, küçücük otel odasına tıkıldık. Bana sen çık gez, başımda beklemene gerek yok diyor. Olur mu öyle şey, sensiz bir yere gider miyim? Yarın iyileşeceksin, gezeceğiz, London Bridge’e gideceğiz, Buckingham’a gideceğiz diye anlatıyorum. Osman İstanbul’a dönelim dedi. Ama daha hiçbir yeri görmedin ki sevgilim. Gene geliriz, ben evimizde olmak istiyorum. Canım benim, yalvarır gibi bakıyor. Nasıl istersen dedim, madem evimizde olmak istiyorsun dönelim. Biletlerimizi değiştirdim, ertesi gün doğru Heathrow’a. Hoşça kal Londra, yakında yine geleceğiz. Bir hafta mutlu olduk ya, Paris’te yaşamımın en güzel haftasını geçirdim ya, burnumdan gelmesi şarttı. Londra rezaleti yetmedi. Döndük evimize, bavulları kapıda bıraktım, koşturarak nikâh fotoğraflarımızı almaya gittim. Ama İlhami denen orospu çocuğu filmi yakmış, kapkaranlık bir rulodan başka bir şey yok. Bir de zeytinyağı gibi üste çıkıyor aşağılık herif, siz makineden çıkarırken ışık almıştır, bizde olmaz diyor. Gırtlağına sarılacaktım neredeyse. Öyle kızgınım ki, gece gidip dükkânını ateşe mi versem ne yapsam diye düşünüyorum. Halimi görünce Şebnem’in ödü koptu. Filmi yakmışlar dedim, ağlayacağım sinirimden. Ben de çok kötü bir şey oldu sandım dedi. Sinirlendim, sevgilim daha ne olsun? Nikâ­hımızdan bir kare bile fotoğrafımız yok. Ama hepsi belleğimizde duruyor dedi, ben nikâh günümüzün tek bir ânını bile unutmayacağım, sen unutacak mısın? Öyle tatlı bakıyor, öyle yumuşak konuşuyor ki, öfkem uçtu gitti. Bazen karımın bu Pollyanna hallerine sinir olmuyor değilim. Ne zaman nikâhımızdan fotoğrafımız yok desem ama Paris fotoğraflarımız çok güzel diyor. Aynı şey değil ki. Paris fotoğraflarımız gerçekten çok güzel. Onlarda da ikimiz azız, çoğunlukla ben Şebnem’i çekmişim. Hepsinde de öyle güzel çıkmış ki bakmaya doyamıyorum. Dün mahalledekilere evlendiğimizi söyledik. Aslında bir parti vermek istiyordum, Öktemleri, Müjdatları filan çağıracaktım, orada söyleyecektim ama kendiliğinden oldu. Sabah on buçuk gibi evden çıkmıştık, hiç gerekmediği halde erken kalkıyoruz, ikimiz de sekizde ayaktayız, erken yatıyoruz çünkü. Şebnem hastalığı hâlâ tam atlatamadığı için gece dışarı çıkmak istemiyor, kanepede kucak kucağa oturup film izliyoruz, çok hoşuma gidiyor. Mutluluk bu işte diyorum, bundan daha büyük bir mutluluk yok. On iki gibi esnemeye başlıyor, Osman yatalım mı? Hemen. Sana sarılıp uyumak en sevdiğim şey. Dün sabah kahvaltıda çok bunaldım, çıkalım bir yerlere gidelim dedi. Çıktık. Banyoya orijinal bir ayna almak istiyorduk, Ziya Abi’nin dükkânında bulamamıştık, Çukurcuma’ya gidelim bakalım dedik. Ara sokaklardan birinde bir antikacı gördük, küçük bir dükkân, vitrinde de güzel bir ayna var. Girdik içeri, ayna biraz kararmış ama çerçevesi güzel. Buna yeni ayna taktırsak olur mu diye konuşuyoruz. Adam bir tane daha var dedi, ama biraz büyük, gelin bakın. Küçücük sandığımız dükkân hangarmış meğer, arkada kocaman bir alan, içeride de yok yok. Ziya Abi dükkân görsün. Adam aynayı gösterdi, dört parmak eninde altın varak çerçeve, öyle eskitme falan değil, orijinal, en az seksen yıllıkmış, deseni çok zarif, boyutları tam istediğimiz gibi. Ama onun aynası da çatlak. Adam değiştirtirim, evinize de gönderirim dedi. Kaparo verdim, adres bıraktık, çıktık. Öğle yemeğini nerede yiyelim diye bakıyoruz ama her yer çok kalabalık, hava da sıcak, mahalleye dönelim en iyisi dedik, Pino yine toparladı, orada yeriz. Pino’ya bir gittik ki bizimkiler orada, uzun bir masa yapmışlar yemek yiyorlar. Gülce de var. Bizi gördüler, hadi oturun dediler, yeni sipariş vermişler. Şebnem hepsiyle tanışmıştı ama milletle takılmaktan fazla hoşlanmıyor, yalnızlığı daha çok seviyor, evlenmeden önce de öyleydi gerçi, evde kitap okusun, birlikte film izleyelim, istediği bu. Çocuklar oturun diye ısrar edince oturduk. Gülce bir şey söyleyecek diye çok tedirgindim. Gün’ün tekrar hastalanmasından önce Şebnem’in bana uzak durduğu günlerde birkaç kere birlikte olmuştuk, bayağı bir umutlanmıştı, Şebnem ortaya çıkınca çok bozuldu. Şebnem de başka yer yokmuş gibi, gitti onun karşısına oturdu. Gülce kaltağı Şebnem’in tektaşını hemen gördü tabii. Evlendiniz mi siz? Renk vermemeye çalışıyor ama şoke oldu. Ne sanıyordu acaba, Şebnem’den ayrılacağımı mı? Herkes ayağa kalktı, kutlamalar, sarılmalar, sitem ediyorlar, aşk olsun bizi niye çağırmadınız? Kimseyi çağırmadık dedik, ikimiz gittik evlendik. Müjdat ben anlamıştım zaten dedi, halinizden belliydi, çifte kumrular gibiydiniz. Semiha ben de dedi, hepinizden eski tanıyorum ben Osman’ı, ilk kez bu kadar âşık olduğunu gördüm. Masada ooo sesleri. Semiha çok samimi geldi bana, iyi kızdır zaten. Müjdat’la Alihan kafa çocuklar. Müjdat çok komik ayrıca. Şebnem’e ânında yenge demeye başladı, yenge aşağı yenge yukarı. Yenge Osman’ın ara sıra bizimle takılmasına müsaade eder misin? Şebnem de hiç bozmuyor, olmaz, kocamı yoldan çıkarırsınız diyor. Bayılıyorum bu hallerine. Eski müzisyen tayfasından kopunca ikisiyle takılmaya başlamıştım, ikisi de iyi müzisyen. Müjdat beste de yapıyor. Alihan çok beğeniyor ama ben biraz üslupsuz buluyorum, daha çok yol alması gerek. Alihanların Teneke Mahallesi’nde bir binası var, üst katları tekstil atölyeleri, Alihan bodrum kata el koymuş, birkaç ekipman attık oraya, ara sıra prova yapıyoruz. Konforlu değil ama idare ediyor. İyi bir davulcu arıyoruz da yok. Bulsak ufak ufak gruba doğru gideriz diye konuşuyoruz. Müjdat çok ciddiye alıyor müzik işini, bu yanını çok seviyorum. Bu saatten sonra kıçı kırık barlarda çıkacak değiliz, doğrudan sektöre çalışmak gerek diyor, kesinlikle haklı. Ben zaten karşıyım. Albümüm çıkar, belli bir tanınırlığım oluşur, iyi mekânlardan teklif gelir, ancak o zaman. Albüme de yakın sayılırız. Müjdat’ın bestelerine bir el atarım, benimkiler de var, hepsini bir yeniden düzenlesek, tamam. Çevresi de hiç fena değil Müjdat’ın. Haftada bir Hit FM’in direktörüyle yemekte. Albümümüz Hit FM’de iki hafta dönse tamam. Evlendim diye Gülce nasıl bozulduysa erken kalktı, gitmeden önce sırtımdan sarıldı, karın biliyor mu dedi kulağıma. Tepeden tırnağa sinir kesildim. Manyak karı. Allahtan Şebnem görmedi. Ama Gülce’nin halinden kuşkulanmış belli ki, gece <span class="CharOverride-16">Fight Club</span>’ı izliyorduk. Durup dururken sizin Gülce’yle aranızda bir şey mi geçti dedi. Gülce’yle mi? Hayır, ne geçebilir ki? Evlendik deyince niye o kadar bozuldu öyleyse? Bozulduğunu fark etmedim desem ze­ki karım asla yemez, salağa yatıyorum diye kızar. Boş ver dedim, uzaktan kesikti bana, ondandır. Ama ısrarlıydı. Bir şey geçmedi yani. Hayır, geçmiş olsa niye söylemeyeyim ki? Karıma doğruyu söylemediğim için huzursuzum aslında. Gülce birilerine söylemişse kulağına gidebilir, o zaman ne yapacağım, Gülce hayal görmüş mü diyeceğim? Ama birlikte olduğum kadınları anlatmaya başlarsam mahallede oturamayız. Birbirimizin geçmişindeki her şeyi bilmemize gerek yok ayrıca. Geçmiş geçmiştir dedik bitti, onunki de geçmiş benimki de. </p>
			<p class="ü--yıldız_-metin-i-inde ParaOverride-21">* * *</p>
			<p class="_--baslik-numarali-metin-icinde ParaOverride-24">25 Eylül 2000</p>
			<p class="ana-metin ParaOverride-15">BABA OLACAĞIM! İnanamıyorum, baba olacağım. Sevinçten içim içime sığmıyor. Durup durup bebeğimizin ultrason resmine bakıyorum, baba olacağım diye bağırıyorum, çocuğumuz olacak. Şebnem gülüyor. Bir hafta önce reglim gecikti demişti, o anda çok umutlandım ama bir şey söylemedim, erken sevinmekten korkarım. Test yaptık, pozitif çıktı, iki pembe çizgi. Gözlerime inanamadım, hemen doktora gidelim dedim, bekleyecek sabrım yok. Bu sabah gittik, altı haftalıkmış. Sevtap Ha­nım’ın hesabına göre nisan sonu, mayıs başı bebeğimiz geliyor. Her şey yolunda giderse mart sonunda doğumun tarihini belirleriz dedi. Tabii ki gidecek, her şeyin yolunda gitmesi için ne gerekiyorsa yapacağım. Başladım bile, eve gelir gelmez Şebnem’e bundan sonra şunu şuradan alıp şuraya koymak yok, ona göre dedim, öyle Meryem’e yardım edeyim, kadıncağız çok yoruldu falan yok, bitti. Mevlüt’e de bir sürü talimat verdim, bundan sonra her sabah gazete ve ekmekle birlikte günlük süt de getirecek, her iki günde bir de Mevsim manavından sebze meyve alacak, çok taze oluyor onun ürünleri. Eti balığı şarküteriyi gözümle görüp kendim alacağım. Meryem’i gönderelim, yatılı kadın alalım dedim, evimiz uygun. Tabii ki kabul etmedi inatçı karım, bebek doğunca zaten bakıcı tutmamız gerekecekmiş, onu o zaman düşünürmüşüz. Ama hamileliğinde de rahat etmeni istiyorum. Zaten rahatım, ne yapıyorum ki diyor. O zaman Meryem geç gitsin dedim, akşam yemeğinden sonra ortalığı toplasın, senin sütünü filan hazırlasın, öyle gitsin. Ben çok ısrar edince kabul etmek zorunda kaldı. Meryem’e maaşına yüzde elli zam yapacağım ama akşam ona kadar kalacaksın dedim. Olmaz demez mi? Meryem, yüzde elli zam diyorum bak, 300 milyon yerine 450 milyon alacaksın. Ben istemem mi Osman Bey dedi. Ama eve gitmesi gece yarısını bulurmuş, o saatte sokak it kopuk dolu oluyormuş. Nerede oturuyorsun sen dedim, Ünalan diye bir yerde oturuyormuş. Tamam, seni her akşam taksiyle göndereceğim evine, kapına kadar götürecek, anlaştık mı? Çok tutar ama diyor. Sana ne, senin cebinden mi çıkacak parası? Doktordan dönerken bir bebek mağazasının önünden geçiyorduk, o zamana kadar orada bir bebek mağazası olduğunun farkında bile değildim, artık aklım fikrim bebeğimizde, hemen gözüm takıldı. Şebnem’e şuraya bir bakalım mı dedim. Daha altı haftalıkken böyle yaparsan dokuz aylık olunca ne yaparsın düşünemiyorum dedi. Ama kendimi tutamıyorum ki, çocuk gibi yalvarıyorum, n’olur, birazcık bakalım, lütfen. İçeri girdik. Pusetler, kangurular, bebek arabaları, küvetler, ne güzel şeyler var. Hele giysiler, hepsi o kadar şirin ki bütün mağazayı almak istiyorum. Sevtap Hanım’a cinsiyetini ne zaman öğreniriz diye sordum, 12 haftadan önce söyleyemezmiş. Altı hafta bekleyeceğiz yani. Pembe dantelden bir bebek elbisesi gördüm, bayıldım, bunu alalım hiç olmazsa. Ya erkek olursa, cinsiyetini öğrenelim, alırız dedi, aldırmadı. Eve geldik. Kız mı istiyorsun erkek mi dedim. Birden ağlamaya başladı. İçime korku doldu, istemiyor mu yoksa? Ama konuşmuştuk, bir çocuğumuz olsun, iki hatta üç çocuğumuz olsun demiştik, hayal kurmuştuk, hayal kurarken yaşlanmıştık, çocuklarımızı evlendirmiştik. Şebnem neden ağlıyorsun? Korkuyorum dedi. Korkuyor musun? Neden? İyi bir anne olamazsam diye korkuyorum. Benden iyi bir anne olmaz çünkü, ben iyi bir anne nasıl olur bilmiyorum. Ben de iyi bir baba nasıl olur bilmiyorum dedim. Ama bir tek şey biliyorum, çocuğumuzu çok seveceğiz ve onu bu kadar çok sevmemiz iyi bir anne baba olmamıza yetecek. Sarıldım, gözyaşlarından öptüm, sakinleştirdim. Sevincimiz geri geldi. Üç aylık olmadan kimseye söylemek yok ama dedi. Neden? Nazar değer, bir şey olur. Babana da mı söylemeyeceğiz? Asıl babama söylemeyeceğiz, hiç kimseye. Peki dedim, nasıl istersen. Ama duramadım ki. Akşamüstü Teo’yu görmeye şirkete gitmiştim. Şişli’deki handa ikimizin de kiracıları var, benimkilerin zam zamanı geliyor. Kontratlarını getir, benim avukat halleder demişti. Masasına kurulmuş Allah’ın kırosu, bir de puro yakmış, tütünden çok anlarmış gibi, daha da kilo almış, masaya sığmıyor. Önündeki koltuklarda da kendisine benzeyen iki hıyar oturuyor, kah kah gülüyorlar. Beni görünce n’oldu dedi? Fotokopileri gösterdim, bakacaktık ya. Bırak sonra bakarım dedi, bir canım sıkıldı. Neyse ki o iki hıyar kalktı, Teo geçirdi misafirlerini, geldi. Sevinçten yerimde duramadığımı fark etti. Hayırdır dedi, ağzın kulaklarında, piyango mu çıktı, n’oldu? Kardeşim bu işte, ne kadar küçük bir adam, birini sevinçli görmesin, aklına sadece para geliyor. Amca oluyorsun dedim. Nasıl yani, Şebnem hamile mi? Evet. Çok şaşırdı. Sonra gülmeye başladı. Boşandığınız zaman yavrunuz han­ginizde kalacak? Kanım dondu, inanamadım. Birden ayağa fırladım, ne diyorsun ulan sen dedim, boşanacağımızı nereden çıkarıyorsun? Öfkeden kıpkırmızı kesilmiştim, alnımda bir damarın şiştiğini hissediyordum. Hemen değişti hayvan, sana şaka da yapılmıyor, vallahi şaka söyledim, bu kadar kızacağını bilseydim söylemezdim diyor. Kalk bir öpeyim dedi, zorla tuttu kolumdan kaldırdı, boynuma sarıldı. Amca oluyorum ha dedi, vay be. Osman Koryürek baba oluyor, Teoman Koryürek’in yeğeni oluyor. Bunu kutlayalım. Hemen bir şişe viski açtı. Hadi yeğenimin şerefine. Hep böyle yapıyor, önce bir deli ediyor beni, sonra benim kadar seviniyor. Şebnem’e, kendimi tutamadım, Teoman’a söyledim dedim. Kızacak sanıyordum. Sevindi mi dedi. Çok dedim, çok sevindi, amca olacak diye uçuyor. Sen babana söylemeyecek misin? Bilmiyorum, belki de söylerim dedi. O da duramaz, söyler, eminim. Daha sayfalarca yazmak istiyorum ama sevinç yorgunuyum. Uzun zamandır günlük yazma gereksinimi duymuyordum. O şarkıdaki gibi, aşk yaşanır, anlatılmaz durumu. Pespaye bir şarkı ama doğru, doyasıya yaşanan bir aşk sözcüklere aktarılınca yavanlaşıyor, oysa çok mutluyuz, aşkımızı doyasıya yaşıyoruz. Evlendiğimizden beri her günümüz dolu. Partilere gidiyoruz, arkadaşlarımızı eve çağırıyoruz. Ara sıra küçük tatlı kavgalarımız olmuyor değil. Müjdatlarla da iyi gidiyor. Onun iki şarkısının, benim bir şarkımın aranje işlerini bitirdik, üçü de çok iyi oldu, albüm çıkınca hangimizinki patlayacak, merak ediyorum. Alihan bizden ayrıldı yalnız, müziği bıraktı daha doğrusu. Datça’dan toprak almış, oraya yerleşecekmiş. Bok mu var bu Datça’da, Bodrum’da anlamıyorum ki. Niye gidip duruyor bu insanlar? Ne yapacak yani, enginar yetiştirip pazarda mı satacak? Müjdat iyi oldu boş ver, yetersizdi zaten diyor. Doğru aslında, kayda değer bir katkısı yoktu bize. Davulcu da bulduk. Gürcan bizden genç ama çok iyi bir perküsyoncu, timpaniden bongoya, bendirden darbukaya ne kadar vurmalı varsa konuşturuyor. Müjdat oğlum Roman mısın sen doğru söyle, darbukayı bu kadar iyi ancak Romanlar çalar diye takılıyor. Bebeğimiz için günlük tutalım dedim Şebnem’e, ben başladım bile dedi. Nasıl, ne zaman? Ben Teo’ya gittiğimde çekmecemden bir defter almış, ilk sayfasına da ultrason resmini yapıştırmış. Açtı gösterdi. Birlikte yazacağız dedi. Tamam dedim, seve seve, kaytarmak yok ama. Ben kaytarabilirim, sen yazarsın diyor. İlk sayfasını birlikte yazdık. Sevtap Hanım ne söylediyse hepsini sıraladık. Seni dört gözle bekliyoruz diye bitirdik ilk günü. İkimiz de çok heyecanlıyız. Baba olacağıma hâlâ inanamıyorum, çocuğumu kucağıma alıncaya kadar da inanamayacağım sanırım.</p>
			<p class="ana-metin ParaOverride-17"><span class="CharOverride-16">(4. defter burada bitiyor.)</span></p>
		</div>
	</body>
</html>