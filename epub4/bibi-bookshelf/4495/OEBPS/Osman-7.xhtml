<html xmlns="http://www.w3.org/1999/xhtml" xmlns:epub="http://www.idpf.org/2007/ops">
	<head>
		<title>Osman-7</title>
		<link href="css/idGeneratedStyles.css" rel="stylesheet" type="text/css"/>
<meta content="urn:uuid:640e2a52-bd0d-4106-8ef7-ecabd0af7845" name="Adept.expected.resource"/>
	</head>
	<body id="Osman-7" lang="tr-TR" xml:lang="tr-TR">
		<div class="Basic-Text-Frame">
			<p class="ARA-BASLIK ParaOverride-14" lang="en-US" xml:lang="en-US"><span class="CharOverride-1">*****</span></p>
			<p class="konusulan_kisi">Osman’ın 1. defteri </p>
			<p class="_--baslik-numarali-metin-icinde">10 Şubat 1990 Cumartesi </p>
			<p class="ana-metin ParaOverride-17">Bu gece babamın evindeki son gecem. Yarın yeni bir sayfa açıyorum. Yaşamım yarından sonra tümüyle bana ait olacak. 24 yaşındayım ve bundan sonra nasıl yaşayacağıma sonunda kendim karar verebileceğim. Yaşamımı elime almakta bu kadar geç kaldığım için utanıyorum aslında. Ama yaşamımın akışını değiştirmek benim elimde değildi. Eski defterlerimin hepsini yok ettim. Üniversiteye yazıldığım gün yazmaya başladığım, annemin öldüğü güne kadar da yazdığım, en ucuzundan, kimi çizgili, kimi kareli tam 22 defter doldurmuşum. Ucuz defter sevmem. Ama defterlerimin Teo’nun dikkatini çekmesinden çekiniyordum. Teo bende yeni veya pahalı bir şey varsa hemen fark ederdi çünkü. Hâlâ öyledir, fark etmekle de kalmaz, kurcalar, karıştırır, didik didik eder. Bugün Emral Hanım’dan aldığım, siyah yumuşak kapaklı çizgili Moleskine’e, yine bugün Emral Hanım’dan aldığım Caran d’ache’la yazıyorum. Caran d’ache için paraya kıydım. İyi dolmakalemlerle yazmayı çok seviyorum. Bununla birlikte dokuz tane dolmakalemim oldu, iki Scricss, iki Parker, bir Lamy, bir Aurora, bir Sheaffer ve bir de Mont Blanc. Aurora ile Mont Blanc dışındakiler sıradan markalar ama bendeki modelleri az bulunur türden. Dolmakalem tutkum pederin takdir ettiği tek özelliğim sanırım. Koyu yeşil Mont Blanc’ı üniversiteyi kazandığımda o armağan etmişti bana. Bu satırları yazdığım Caran d’ache’ım siyaha kaçan bir lacivert, bayılıyorum rengine. Moleskine’e de bayılıyorum, kalemim yağ gibi kayıyor üstünde. Kalite başka bir şey. Kaliteyi seviyorum. Defterlerimi yok etmeden önce neler yazmışım okumak istedim. Başladım ama fazla dayanamadım. Sürekli babama kızmışım, Teo da ikide bir beni babama gammazlamış, hiç şaşırtıcı değil. O zamanlar takıldığım çocuklarla yaptıklarımızı yazmışım, maça gitmelerimiz, içmelerimiz, sarhoşluklar, çıktığımız kızlar falan. Kızların çoğunu anımsamıyorum bile. Örneğin Tuba diye bir kızla The Marmara Cafe’de tanışmışız, sinemaya gitmişiz. Ama nasıl bir kızdı, esmer miydi, sarışın mıydı, en ufak bir fikrim yok, birkaç hafta sonra ayrılmışız zaten, bende bir iz bırakmadan yok olup gitmiş, defterimde adı kalmış yalnızca. Esra hakkında yazdıklarımı okurken ken­dime çok kızdım, niye yere göğe koyamamışım ki bu kızı? Tamam çok güzeldi, okuldakilerin içi gidiyordu ama sıradan bir kızdı, aptaldı hatta, sıkıntıdan bayıyordu beni. Sonunda ilgisizliğime dayanamadı, o benden ayrıldı. Tanrım ne kadar boş şeyler yazmışım defterlerime, kötü de yazmışım üstelik. Bazı yerlerde ne demek istemişim ben bile anlamadım. Eski defterlerimi okurken yarından önceki yaşamım bana çok acı verdi. Hiçmişim meğer, yalnızca yaşamın getirdiği üzüntüleri umutsuzca göğüslemeye çalışan biriymişim. Yarından önceki yaşamımı yok ettim. Nasıl yok etmeliyim diye çok düşündüm. Sanki yok etme biçimim geleceğimi etkileyecek. Yaşanmışların gölgesi yaşanacakların üstüne düşecekmiş gibi geliyor bana, çok saçma bir düşünce ama öyle. En doğrusu yakmak diye düşündüm. Ölüleri yakmak gibi, küller doğaya karışır ve insan hiç yaşamamışçasına yok olur. Seçme şansım olsa öldüğümde yakılmak isterim ama Türkiye’de buna izin yok, belki öleceğim zaman olur. Kimsenin görmeye gelmeyeceği, yosun tutmuş, unu­tulmuş, otlar arasında kaybolmuş bir mezar taşının altında yatmak çok acıklı. Ara sıra annem kendini yalnız hissediyor mudur diye düşünüyorum. Öldüğü yıl, ilk birkaç ay sık sık mezarına gittik, babamın annem öldükten sonra başlayan annem aşkı sönene kadar. Babam kendini suçlu mu hissediyordu bilmiyorum ama en azından değer veriyormuş gibi yapıyordu. Sonrasında birkaç kez tek başıma gittim. Derken etkilenmez oldum, bıraktım gitmeyi. Defterlerimi yakmaktan vazgeçtim, 22 defteri nerede, nasıl yakacağım? En iyisi yazıları silmek diye düşündüm. Ama eriyen kâğıt çok iğrenç bir şeymiş. 22 defterin erimesi çok uzun sürdü. Çabuk erisin diye çamaşır suyu döktüm, daha da iğrenç oldu. Evde babam veya Teo bulur, dalga geçerler, hatta babam olay çıkarır diye kovayı kalorifer dairesine saklamıştım, bir sürü hurdanın arasına, ara sıra gidip bir çubukla karıştırıyordum. Bir gün gittim kova yok. Nurettin bulmuş, atmış. Apartmanda bir sürü dedikodu döndü, altı numaradaki mali müşavirin gizli hesap defterleriymiş, dört numaradaki Birsen Hanım’ın aşk mektuplarıymış, kadın kocasından korkup yok etmiş falan. Millet ne meraklı böyle şeyler uydurmaya. Ben de çok merak ediyormuş gibi Nurettin’e sordum nedir bu konu diye. Manyağın biri herhalde ne bileyim dedi. Kovayı olduğu gibi çöpe atmış. Bütün geçmişim çöpe gitti diye düşündüm, bir sıkıntı çöktü içime. Keşke yaksaydım, doldururdum bir poşete, bir taksiye binip Surlara filan giderdim, boş bir yerde yakardım. Neyse, oldu artık. Kâğıt hamuru yaşamın tutanağı değil, ölüm değil, yok olmak değil, bir tür temizlik, su kâğıttaki geçmişi siliyor, yazılanlar yok oluyor böylece. Defterlerimi kâğıt hamuru haline getirmekle geçmişin yok olmadığını biliyorum elbette ama her temizlik acıyı bir parça hafifletiyor. Annem öldüğünden beri günlük tutmuyordum. İlk birkaç gün fırsat bulamamıştım, ev çok kalabalıktı, sürekli başsağlığına gelenler vardı. Sonra yazacak bir şey bulamadım, sözcüklerim tutulmuştu sanki, bir türlü kalemimin ucundan akmıyor, cenaze törenini bile nasıl yazacağımı bilemedim. Demek ki artık defter tutmama gerek kalmadı dedim ve yazmayı bıraktım. Bu geceye kadar da gerek duymadım. Ama şimdi içimde öylesine büyük bir coşku var ki saatlerce yazabilirim. İlkokuldan beri günlük tutuyordum. Ayten Öğretmen zorunlu tutmuştu, her gün günlüklerimizi okutturuyordu sınıfta, özellikle zengin çocuklarına. Salak karı. Ne yaşadığımı bütün sınıf öğrenecekse doğruları yazar mıyım? Yalan böyle başlıyor işte daha bacak kadarken. Aslında yaptığı salaklık değildi, kötücüllüktü, adi bir meraktı. İnci kolyeli kaltak çocuklar aile sırlarını ele versin istiyordu, neler yaşanıyor ev içlerinde, ölüyordu meraktan. İnsan sır saklamayı çok küçükken öğreniyor. Çok kötü yürekli bir kadın olarak anımsıyorum zaten Ayten Öğ­retmen’i. Önemsediği velilere karşı, örneğin babama, yüzünde hep yapay bir gülümseme olurdu. Çocuklar arasında da ayrım yapardı. Bana, Tarkan’a, Elif’e filan hep beş verirdi, Mehmet’le Zehra’ya iki, üç. Bu arada, Zehra ne oldu acaba? Çok zeki bir kızdı, dört işlemi kafadan yapardı. Kesin hayvanın tekiyle evlendirmiştir babası. Gerçi günlük tutmanın tadını da Ayten orospusunun sayesinde aldım, yadsıyamam. Sözcükler en az notalar kadar büyüleyici, sözcükler tıpkı müzik gibi ruhun drenajı. Orta ikideyken kasığımda çıkan çıban için drene etmemiz gerek demişti Kaya Amca. Yani? İçindeki irini akıtacağız. Çok canım yandı çıbanı keserken, ama bitince acayip rahatladım. Sözcükler de aynı öyle, alkolle sterilize edilmiş neşter sanki, çok acı veriyor ama insanın içindeki irinin de akmasını sağlıyor. Günlüğümü yazdıktan sonra kendimi çok iyi hissettiğimin farkına varınca iki ayrı günlük tutmaya başladım. Biri gerçek günlüğümdü. Babamın eline geçmesin diye Türkçe veya sosyal bilgiler defterimin orta sayfalarına yazıyordum, babam onlara bakmıyordu çünkü. Bir kere eline geçmişti, matematik ödevimi kontrol ediyordu, onu neden sevmediğimi yazmıştım, çok şaşırdı, çok bozuldu, sevdiğimi sanıyordu herhalde. Defterimi suratıma fırlattı, niye böyle saçma sapan şeyler yazıyorsun diye. O defterlerim de atılıp gitti, asıl onları okumak isterdim şimdi. Öbürü sınıfta yüksek sesle okuduğum günlüktü. Orospu Ayten kuşkulu bir yüzle dinlerdi beni, yanaklarının içini kemirirdi, okuduğum tek sözcüğe bile inanmadığını hissediyordum. Ama ne diyebilirdi ki, oğlunuz çok mutlu, vallahi hiç inanmadım mı diyecek babama? Anneme anıştırmış ama. Günlüğümle ne ilgisi varsa, Osman’ın ne kadar enteresan bir hayal gücü var demiş. Sen hayal gücü görmemişsin geri zekâlı. Enteresan da çok enteresan bir sözcük bu arada, kendi başına bir şey ifade etmiyor, iyi mi kötü mü belli değil. Anlamın mimikle ya da başka sözcüklerle desteklenmesi gerekiyor. Ayten uydurduğumu anlamasın diye çok sıradan şeyler yazıyordum günlüğüme, ondan kuşkulanıyordu zaten. Senin kalemin çok güçlü Osman, daha iyisini yazabilirsin. Yazabilirim de sana ne? Öteki çocuklar da benim gibi uyduruyorlar mıydı, merak ediyordum ama hiç sormadım. Şimdi uydurmadıklarından eminim. Dün akşam anneannemlere gittik, köfteyle pilav yedik kadar sıradan tümceleri uydurmaya gerek yok ama gerçeğin bazı bölümlerini atlamışlardır kesin, herkes gibi. Yarından sonraki yaşamımın yarından önceki yaşamım gibi olmayacağından eminim, yalnızca yapmak istediklerimi yapacağım. Kendimi düşlerime adamaya kararlıyım. Müzikte istediğim yere geleceğim. Başlamakta gecikmiş olduğumu biliyorum. O da babamın yüzünden. Herkes benden fazla yol almış durumda. Selim kendi grubunu kurdu örneğin, Aydın bir şarkısını Porte Müzik’e satmış. Kenan’la Mert geçen yazı Bodrum’da geçirdiler. Bayağı bir isim yaptılar. Peder beyin gönlünden koptu, izin verdi beyefendi, biz de gittik Bodrum’a Çağatay’la. Gazi de gelecekti son anda yamuk yaptı. Çadır tatili iğrenç bir şey bu arada, sıcaktan geberdim, sinekler böcekler. Asla çadırla gitmem bir daha. Bodrum’da Kenanların çıktığı bara da gittik. Ciddi ciddi dinliyordu insanlar, içim gitti. Şimdi Karanlık’ta sahne alıyorlar. Ama benim sahnede gözüm yok, sesim yeterince iyi değil. Kendi şarkılarımı yazacağım. Sessiz ve derinden gitmeye kararlıyım. Çalışmak için kendi yerim de olacak artık, arayı kapatmak fazla zamanımı almaz. Huzur Apartmanı. Adı gibi huzur bekliyor beni, kendi evimde yaşamak düşüncesi çok hoşuma gidiyor. İstersem bütün gün uyurum, istersem her gün parti yaparım, canım ne zaman isterse o zaman gelirim, kimseye hesap vermek zorunda değilim. Bunu düşünmek bile çok heyecan verici. 24 yaşında bir erkeğin kendi evinde istediği gibi yaşayacağı için bu kadar heyecanlı olması çok gülünç bir şey ama umurumda değil. Yaşadığım yer annem öldüğünden beri yalapşap temizlenen ve aylardır nereden geldiği öğrenilip de yaptırılamayan su kaçağı yüzünden tavanı kabarmış küçük bir odadan ibaret olmayacak artık. Yarın kendime ait bir evim olacak. Evim büyük bir salon, biri aydınlığa bakan üç oda, mutfak ve banyodan oluşuyor. Peder kıllığını yaptı tabii, durur mu? Bu kadar büyük eve ne gerek varmış. Sana ne? Büyük ev seviyorum. Allah Allah... Banyonun parlak siyah fayansları çok demode yalnız. Ev sahibine değiştirmeyi önerdim, para senin, çok istiyorsan değiştir dedi. O kadar da değil, zaten oturulur hale getirmek için çok harcama yaptım. Siyah miyah, idare edeceğim. Bir yerleşeyim, ilk işim karanlık odaya ses yalıtımı yaptırmak. Kayıt aygıtlarının en iyisini almak istediğim için acele etmiyorum. Evimi neyle dolduracağım değerli piyanosu yerine gitar çalmayı yeğlediğimi öğrenince hippi mi olacaksın başıma diye kıyameti koparan Necmi Bey’i kesinlikle ilgilendirmiyor. Hippiliğin hâlâ var olduğunu sanacak kadar zaman dışı bir adam benim babam. Müzik nedir, insanlar neler yapıyor, en ufak bir bilgisi yok. Piyanodan başka enstrüman da tanımaz zaten, o da kendi eşinin dostunun çocukları piyano çalıyor diye. Piyanist olmamı çok istiyordu aslında, şimdi hakkını yemeyeyim. Yalnız benim değil, Teo’nun da. Güher-Süher Pekinel kardeşlerin erkek versiyonu olalım. Osman-Teoman Koryürek kardeşler. Bir hayal edin, iki kardeş fraklar içindesiniz, dünyanın en önemli kentlerinin en güzel salonlarında, en önemli devlet adamlarına resitaller veriyorsunuz, herkes sizi ayakta alkışlıyor. İyi de ben en önemli devlet adamları beni alkışlasın istemiyorum ki, bana ne onlardan? Teo salağının yeteneksiz olduğu çok çabuk ortaya çıkınca yakasını bıraktı, uğraşmadı onunla. Madam Gülezyan yalnızca bana ders veriyordu. Tanrım, ne sıkıcıydı... Mozartlar, Bachlar, Debussyler. Yalvarırdım, madam ne olur biraz başka şeyler çalalım. Oğlu Aret’le karşılaştım geçen yaz. Annesi annemden bir yıl sonra ölmüş, onunki rahim ağzı kanseriymiş. Çok üzüldüm, severdim Madam Gülez­yan’ı. Çok iyi kadındı. Evde kimse yoksa istediğimi çalmama izin verirdi. Annem gibi o da Adamo hastasıydı, Fransızcasını birlikte söylerdik. <span class="CharOverride-16">Tombe la neige. </span><span class="CharOverride-17">Tu ne viendras pas ce soir. </span><span class="CharOverride-18">Her yerde kar var, kalbim senin bu gece. </span>Babam beni konservatuar sınavına sokmaya kararlıydı, birincilikle kazanacağımdan hiç kuşkusu yoktu. Ama sınav sabahı kusmaya başladım, oluk oluk, yer gök kusmuk oldu. Sınav yerine doğru acile. Doktor midesini üşütmüş dedi. Allahtan psikolojik falan demedi. Eve dönünce annemi bir saat sorguya çekti, zorla mı hasta etti kendini bu diye. Lise birde harçlıklarımı biriktirip ilk klasik gitarımı aldım ve babama artık piyano çalmayacağım dedim. Öyle mi? Duvara vura vura kırdı o canım gitarı. Çok ağladım, bir posta da ağladığım için dayak yedim. Babam benimle ipleri neden tümüyle koparmıyor, anlamış değilim. Belki de benimle uğraşmanın zevkinden vazgeçmek istemiyordur. Zor uğraşır bundan sonra, kendime ait bir evim var artık. Ama pek kolay ol­madı. Annemden kalan mirastaki hakkımı ona bırakacağımı sanıyordu herhalde, kiraların eskisi gibi kendi hesabına yatacağını. Ben de öyle sanıyordum. Coşkun Abi aklıma girmeseydi babama ağzımı açacak cesareti bulamazdım. Osman kaç oldun sen, yirmiyi geçtin mi? Geçtim Coşkun Abi, niye? Ne zamana kadar babanın evinde oturmayı düşünüyorsun oğlum? Koca adamsın, kendi evine çık artık. Önce işe girmem gerek Coşkun Abi, okul bitmedi daha, babam kendi evimde oturmam için asla para vermez. Babanın parasını ne yapacaksın? Senin kendi paran var. Nasıl var? Teyzemden miras kalmadı mı size? Sattır dairelerin birini, kur yaşamını. Coşkun Abi’nin yüzüne bakakaldım. Doğru söylüyor. Yalnızca Etiler’deki daireyi satsak bile yaşamım değişir. Yakışmıyor böyle muhallebi çocuğu gibi babanın dizinin dibinde. Gel bir gün benim büroya, miras paylaşımı davası açalım. Dava açalım deyince buz gibi oldum, kalbim gümledi. Babamı mı dava edeceğim? Annenin mirasının paylaşılmasını isteyeceksin oğlum, ölüm hak miras helal. Yapamam dedim. Ama kafama girdi bir kere. Kendi evimde yaşamak düşüncesi yakamı bırakmıyor. Önce Teo’ya açtım konuyu, annemden kalan daireler dük­kânlar falan. Ne olmuş onlara dedi. Satıp bölüşsek kendi evlerimize çıksak. Babam için de iyi olur hem, belki evlenir, daha genç sayılır. Açtı ağzını yumdu gözünü. Ne demek lan evlenmek, annem daha yeni öldü. Adam karısını yitirmiş zaten, bir de biz mi terk edelim? Sen nasıl bir evlatsın? Aynı babamın ağızları. Tamam haklısın deyip konuyu kapattım. Aptallık bende, Teo’yu tanımıyorum sanki. Beş yaşından beri babamın yalakası. Bin pişman oldum söylediğime. Yemeyip içmeyip babama yetiştirecek şimdi. Bir süre fırtına öncesi sessizlik. Garip bir şekilde hiçbir şey olduğu yok. Derken ansızın patladı beklediğim fırtına. Bir akşam okuldan geldim, Necmi Bey salonda volta atıyor. İçeri girer girmez geç bakayım karşıma dedi. Bir sorun varsa hep böyle başlar: Geç bakayım karşıma. Teoman adisi ben ders çalışacağım diye içeri kaçacaktı tam, ona da otur diye gürleyince kaldı. Ayakta bekliyorum. Şiddetli bir nutuk geliyor. Nutukla sınırlı kalsa bari, kavgaya dönerse yandık, sabaha kadar sürer bağırması. Babamın nutuklarının kendine özgü bir ritmi vardır. Sert başlar, sonra tonu yavaş yavaş iner, işkenceyi uzatmak için derin bir sessizlik, derken birden tize çıkar, tekrar iner ve güçlü bir vuruşla da sonlanır. Coşkun mu verdi sana bu akılları diye başladı. Anamın tarafını tanımıyor muymuşum, onlar ne zaman bizim iyiliğimizi istemişler, Coşkun itinin niyetini anlamayacak kadar salak mıymışım, miras ayağına beni yolacakmış, bende bu salaklık varken malımı mülkümü Coşkun denen düzenbaza kaptırırmışım. Coşkun Abi babamı sevmez, teyzemle eniştem de babamı sevmezler. Babam onları hiç sevmez. Babam aslında anne tarafımdan kimseyi sevmez, onların da kendisini sevmediklerini bilir. Bu yüzden annemin sağlığında anne tarafımızla görüşmemizi istemezdi. Teyzemi fırsatçı, kıskanç, seni çekemiyor diye; eniştemi fesat, ukala, beni kıskanıyor diye; Coşkun Abi’yi de katakullici, düzenbaz, avukat bozuntusu diye yıllarca anneme kötüledi durdu. Gerçi kendi akrabalarını sevdiği de söylenemez. Babamın sevdiği biri var mı acaba? Biz çocuklarını seviyor elbette ama kan bağının gerektirdiği kadar. Teo’yu benden daha fazla sevdiği kesin yalnız, Teo her zaman babamın duymak istediklerini söyler çünkü. Aslında ölüleri sever babam. Ölü babasını, ölü abisini, ölü hocalarını dilinden düşürmez. Öldüğünden beri annemi çok sevdiğini söylüyor. Madem çok seviyordun yaşarken niye kan kusturdun? Annemle teyzem annemin hastalığı sırasında yakınlaştılar ve bu yakınlık başta babamın hiç hoşuna gitmedi. Ama tedavi sürecinin çok ağır geçeceği ortaya çıkınca birden teyzemi sevesi geldi. Tabii, yakınlaşsınlar ki baldızı baksın karısına. Doktorlara o götürsün, tahlillerinin peşinde o koşsun, kemoterapi sonrasında bulantılarını o çeksin. Kaç bakıcı geldi gitti eve, babam hepsine bir kulp buldu. Mahmure sizde kalsın bir süre diyebilecek kadar alçalmaya hazırlanıyordu ki, teyzemin annem öldükten sonra düzelen bel fıtığı çıktı ortaya, birden yataktan kalkamaz oldu. Annem çok üzüldü. Boş ver oğlum, hiç teyzeni arama, o da kendi canıyla uğraşıyor. Kaç kere dilimin ucuna geldi anne teyzem hasta masta değil demek. Ama söyleyemedim, o da biliyordu zaten, söyleyip de acısını artırmaya ne gerek var? Annemin bakımını teyzeme kakalayamayınca teyzemlere düşmanlığı iyice arttı babamın. Zaten Coşkun Abi avukat, Hanzade Abla da çocuk doktoru oldular diye kudurup acısını benden çıkarıyordu. Utan utan, bak o iki ahmak aldı yürüdü, sen daha bir diploma alacaksın. Ben bunda utanılacak bir şey görmüyorum baba. Diploma almak da istemiyorum ayrıca, müzik yapmak istiyorum ben. Ya tamam. İki dersim kaldı zaten, bu yıl vereceğim ikisini de. O Coşkun denen pezemenkle bir daha görüştüğünü duyarsam yemin ediyorum Allah yarattı demem. Birden bir cesaret geldi. Daha doğrusu Coşkun Abi koydu içime o cesareti, ne yapacak oğlum sana, dövecek mi? Kapı gibi adamsın, bir yumrukta ezersin sinek gibi, o da biliyor. Sahne bir an gözümde canlandı, babama çakıyorum yumruğu, iki sek­sen yere seriyorum. Babam şokta. Yeni bir gitar aldığım ve gözünün önünde çaldığım günü anımsadım. Görünce mosmor olmuştu, ağzını açmak istedi ama açamadı, piyanonun başına oturdu, dan dan dan gürültü yapmaya başladı. İkimiz de o gün artık çocuk olmadığımı anladık. Yirmi yaşındaydım ama harçlığımı veren yine babamdı öte yandan. Madem param varmış artık, diklenebilirim. Evet dedim, ne yaparsın Coşkun Abi’yle görüştüğümü duyarsan? Çok şaşırtıcı bir an yaşadığımızı Teo’nun başını kaldırıp şokla bana bakmasından anladım. Babamın bana bakışı otuz saniye sürmüştür. Birkaç dakika sürseydi cesaretimi yitirebilirdim, bu türden sinir savaşlarında hiç iyi değilim, neyse ki sürmedi. Duraksadı, Allah yarattı demem’den sonra kırarım bir tarafını diye sürdürse çok zor artık, iş o noktaya gelmez ama gelirse bir tarafı kırılacak olanın kendisi olduğunu biliyor. Koyarım seni kapının önüne dese, ki çok söylemiştir bu sözü bana, orta ve lise yıllarım bu gözdağıyla geçti, ama şimdi istediğim şey bu, kapıya konmak. Baktı ikisi de olmuyor, duygu sömürüsüne başladı. Bu kez ritmi farklı. Yükselmiyor, hatta aşağı iniyor, daha pes, giderek hüzünlü. Ben sizin iyiliğinizi istiyorum, her baba evlatlarının iyiliğini ister. Ben sana kendi evine çıkma demiyorum. Okulunu bitir, bir işe gir, seni en kral dairede oturtmazsam şerefsizim. Ağlayacak neredeyse, çok içten görünüyor. Ama beni en kral dairede oturtacak olan o, en kral dairenin nasıl bir şey olduğuna karar verecek olan yine o. O otuz saniyenin sonunda bütün cesaretim uçup gitti ama bir şeyler de değişti aramızda. Sonra konuşuruz bu konuyu, şimdi yemek yiyelim dedi. Havadan sudan konuşarak yemeğimizi yedik. En boş konuşan her zamanki gibi Teo’ydu, babamı yıkama yağlama seansları her akşam olduğu gibi. Yemeğin sonunda bir tur da annemin hatırasına hürmet faslı, akıllarınca bana laf sokuyorlar. Babam konu kapandı sanıyordu, ama kapanmamıştı. Coşkun Abi’yle görüşmeyi sürdürüyordum. Teo’ya, dava açacağım dedim sonunda, hakkımı alacağım. Teo bunu da hemen yetiştirdi tabii babama. Bir kıyamet de öyle koptu. Ne mal mülk düşkünü çıktın sen, yazıklar olsun, hele bir aç o davayı, seni evlatlıktan nasıl reddediyorum gör. Edemiyormuş, yokmuş öyle bir şey. Bilmiyorum artık gerçekten yok mu, Coşkun Abi beni mi gazladı. Babam kafasına göre mirası bölüştürmeye kalktı, gidelim notere, ver bana bir vekâlet, halledelim. Hayır diye direttim. Derken iş büyüdü. Babam Coşkun Abi’nin bürosunu basmış, sen kim oluyorsun bizim aile işlerimize karışıyorsun demiş. Gülüyordu Coşkun Abi anlatırken, seninki fena telaşlanmış dedi. Sonunda babamdan gizli dava açtım. Ölüyordum korkudan, mahkemeden kâğıt gelecek, babam ne yapacak? Her akşam eve geldiğimde yüzünü kolluyordum. Dava açtın öyle mi? Siktir git o zaman diyecek. Tamam, zaten çekip gitmek istiyorum da, beş kuruşum yok, mahkeme sonuçlanıp daireler satılana kadar ne yapacağım? Gerçi Coşkun Abi annemlerde kalırsın demişti, seni sokakta bırakacak değiliz. O sıralarda bana niye bu kadar iyilik yapıyor diye düşünmedim değil. Babam haklı olabilir mi, beni ketenpereye getirip malımı mülkümü elimden mi alacak? Ama kendi yaşamımı kurmak düşüncesi ağır bastı, bu riski göze aldım. Dava sonuçlandı. Coşkun Abi en ufak bir kazık atmadığı gibi mahkeme masrafları dışında para almadı, avukatlık ücretini bile. Olur mu lan öyle şey? Teyzemin oğlundan da mı vekâlet ücreti alacağım dedi. Eee Necmi Bey? Buna ne diyeceksiniz? Gerisi korktuğum kadar kötü olmadı aslında. Mahkemeden celp gelmiş, peder bu kez volta atmıyor, oturmuş, düşünceli düşünceli beni bekliyor. Davayı açtın demek. Şimdi otur karşıma, beni iyi dinle. Bir an çıkıp gitsem mi diye düşündüm. Bu konuşmanın sonu büyük bir kavgaya varabilir. Ama gözlerinde yumuşak bir şey vardı. Oturdum. Annenin mirasını almanı niye istemedim biliyor musun dedi. Yaşamımın kontrolü sende olsun diye olabilir mi acaba? Sende para kavramı yok çünkü, sana paranın nasıl harcanacağını öğretemedim gitti. Hep annenin yüzünden. Her pazartesi harçlığını verirdim, daha çarşamba günü beş kuruş kalmazdı elinde ama annen benden gizli verirdi. Çok kötü alıştırdı seni. Hâlâ öylesin, hâlâ harçlığını bir günde yiyorsun. Çok da haksız değildi aslında, para harcamayı seviyorum ama asıl sorun artık yetişkin olduğumu anlamamasıydı. Nutkunu sürdürdü, fakat hayret, tizlere çıkmıyor, neredeyse başımı okşayacak. Madem artık adam oldum diyorsun, ol o zaman. Yakında çok paran olacak ama ben malımı biliyorum, su gibi harcayacaksın. Hazıra dağ dayanmaz, satıp satıp yersen ileride çok pişman olursun. Sonra bir posta da Teoman övgüsü. Bak Teoman’a? Küçüğün diye sana verdiğim kadar bile harçlık vermiyorum ona ama banka hesabında 500 bin lirası var. Vay anasını, 500 bin lira ha? Ulan eşşoğlueşşek ne zaman biriktirdin o kadar parayı? Teo büyük pintidir gerçi, arkadaşları arasında hesap ödeneceği zaman ortadan kaybolmasıyla ünlüdür ama nasıl bir şeytan tüyü varsa serseride vazgeçemezler de. İş bitiricidir çünkü, insanları kendine borçlandırmayı iyi bilir. Sonunda dava sonuçlandı. Bu kez de hangi mülk kaça satılacak, hangisinin kirası kime yatacak tartışması başladı. Teo konuya ânında katıldı tabii ki, para söz konusuydu çünkü. Ama çok ince bir politika yürüttü kurnaz, babamın gözünden düşmeden, mal mülk düşkünü sıfatını tümüyle bana yakıştırarak. Sonunda Etiler’deki ev satıldı. Babam parasıyla sana daire alalım diye tutturdu. Daire baktırıyor sağda solda, bak şurada şöyle bir şey var, onu alıyoruz. Ya istemiyorum, para benim değil mi, istediğim gibi harcarım. Dinlemedim, kiraya çıkacağım dedim. Çok kızdı ama baktı kararlıyım, bu kez de emlakçılara yedirme paranı diye tutturdu. Sonunda kendi beğendiğim evi emlakçıdan tuttum. Bir de o yüzden fırça, bir kira parasını sokağa attın. Son fırçalar diye sesimi çıkarmıyorum. Evde bakım onarım işleri başladı. Yine her şeye karışıyor, öyle yaptırma, böyle yaptırma. Ya sana ne? Ben böyle istiyorum! Gene de bir şey demedim, niyeti iyi, ayrı yaşayacağımı kabullendi artık, kendince babalık etmek istiyor. Ama bir gün eve gittim ki salon iğrenç bir şampanya sarısı olmuş. Babam ustaların başında, kafasına göre bir şeyler yaptırıyor. Çok fena kapıştık. Sana yardımcı olanda kabahat zaten diye bağırdı çağırdı, gitti. O günden beri dargınız, konuşmuyoruz. Payıma düşen parayı bankaya yatırdım, mis gibi faizi var. Tuttuğum ev için epeyce harcama yaptım, en az beş yıl oturacağım sonuçta ama onun dışında hiç de su gibi para harcamıyorum. Salak değilim, ben de biliyorum hazıra dağ dayanmayacağını. Kira gelirleri istediğim gibi yaşamama yeter de artar bile ayrıca. Nur içinde yat anneciğim. Sen de Harun Dedeciğim. Senden anneme, annemden bize kalanlar olmasaydı, Necmi Bey’in çalışma kampında yaşamayı sürdürmekten başka yolum yoktu. Saat dört olmuş. Hiç uykum yok ama yatmam gerek artık. Yarın hamallar gelecek.</p>
		</div>
	</body>
</html>