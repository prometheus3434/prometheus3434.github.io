<html xmlns="http://www.w3.org/1999/xhtml" xmlns:epub="http://www.idpf.org/2007/ops">
	<head>
		<title>Osman-16</title>
		<link href="css/idGeneratedStyles.css" rel="stylesheet" type="text/css"/>
<meta content="urn:uuid:640e2a52-bd0d-4106-8ef7-ecabd0af7845" name="Adept.expected.resource"/>
	</head>
	<body id="Osman-16" lang="tr-TR" xml:lang="tr-TR">
		<div class="Basic-Text-Frame">
			<p class="ARA-BASLIK ParaOverride-14" lang="en-US" xml:lang="en-US"><span class="CharOverride-1">*****</span></p>
			<p class="konusulan_kisi">Kazayı yapan kamyonun şoförü İsmail Saka</p>
			<p class="_--baslik-numarasiz-metin-icinde">“Hatırlamıyorum.”</p>
			<p class="soylesi-soru ParaOverride-12">Geçmiş olsun. Tutuksuz yargılanmak üzere serbest bırakılmışsınız. </p>
			<p class="ana-metin ParaOverride-13">Sağolun, allah razı olsun. Bıraktılar da mahkeme devam ediyor. Beş ay sonra duruşmam var. Tekrar girecek miyiz girmeyecek miyiz.. orası belli değil. </p>
			<p class="soylesi-soru">N’olacak sizce? </p>
			<p class="ana-metin ParaOverride-13">Gireceğiz herhalde.. öyle görünüyor. Şirket arkamızda durmadı ki. Bir avukat bile göndermedi. Eşe dosta borçlandık da öyle tuttuk. </p>
			<p class="soylesi-soru">İnşaat şirketi miydi arkanızda durmayan? </p>
			<p class="ana-metin ParaOverride-13">Değil. İnşaat şirketiyle bir alakam yok benim. Taşerona çalışıyordum ben. </p>
			<p class="soylesi-soru">Taşeron şirket de suçlanıyormuş kazayla ilgili. </p>
			<p class="ana-metin ParaOverride-13">Suçlansa n’olacak? Patron inşaat sahibinin akrabası, kum gibi para var adamlarda. Bulacaklar bir yolunu, olan bana olacak. Olan hep bizim gibi garibanlara olmuyor mu zaten? Parası olmayana adalet yok ki bu memlekette..</p>
			<p class="soylesi-soru">Haklısınız. Adalet çok pahalı bir şey oldu gerçekten. Kaç yaşındasınız? </p>
			<p class="ana-metin ParaOverride-13">Kırk dört.. ama daha yaşlı gösteriyorum. Bu kaza en az on yaş ihtiyarlattı beni.</p>
			<p class="soylesi-soru">Bence abartıyorsunuz.. Çocuğunuz var mı? </p>
			<p class="ana-metin ParaOverride-13">Var. İki kız bir oğlan. </p>
			<p class="soylesi-soru">Allah bağışlasın, okuyorlar mı? </p>
			<p class="ana-metin ParaOverride-13">Sağolun. Oğlan okumadı.. en büyükleri. Gebze’de sanayide çalışıyor. Onun küçüğü kız.. Adnan Menderes üniversitesinde okuyor, tıpta. Nasipse iki seneye doktor çıkacak ama o iki seneyi nasıl okutacağız bilmiyorum. Allah büyük gerçi, yardım eder. Ufak kız lisede daha. </p>
			<p class="soylesi-soru">Ne güzel.. kızlarınızı okutuyorsunuz. </p>
			<p class="ana-metin ParaOverride-13">Asıl onların okuması lazım. Öyle değil mi? </p>
			<p class="soylesi-soru">Doğru. Kaç yıldır kamyon şoförlüğü yapıyorsunuz? </p>
			<p class="ana-metin ParaOverride-13">Kamyonda yeni sayılırım daha.. iki sene olmadı. </p>
			<p class="soylesi-soru">Ondan önce ne iş yapıyordunuz? </p>
			<p class="ana-metin ParaOverride-13">Evvelce bir toptancı şirketinde çalışıyordum.. depocuydum, marketlere gıda gönderiyorduk. İki sene çalıştım orda.. iyiydi ama patron batınca işsiz kaldık. Ondan önce bir seneye yakın boştaydım. Arada inşaatlarda çalıştım. Bir müddet Tuzla organizede plastik fabrikasında çalıştım ama paramızı alamayınca bıraktık. Tahtakale’de seyyar işi yaptım, kazancı iyiydi ama zabıta rahat vermedi. Baktım astarı yüzünden pahalıya geliyor, korsan taksiye geçtim. Ama onda da şansımız yaver gitmedi. Polis yakaladı, aracı bağladı, gene boşta kaldık. Sonra ağır vasıta al, ağır vasıta ehliyeti olana iş gırla dediler, inandık. Bir ton da para harcadık. Aldık da ne oldu? </p>
			<p class="soylesi-soru">Çok iş yok mu ağır vasıtada? </p>
			<p class="ana-metin ParaOverride-13">Var da.. iş iş değil ki zulüm. Gecen yok, gündüzün yok, aldığın para üç kuruş.. onu da ya verirler ya vermezler. Sonunda da bu hadise geldi başımıza. </p>
			<p class="soylesi-soru">Kazanın olduğu gece saat kaçta işe çıkmıştınız? </p>
			<p class="ana-metin ParaOverride-13">On ikide. Öğlen on ikide direksiyonun başına geçmiştim.</p>
			<p class="soylesi-soru">Nasıl yani.. on beş saattir mi çalışıyordunuz? </p>
			<p class="ana-metin ParaOverride-13">Evet. Ondan önceki gün de on yedi saat çalışmıştım. </p>
			<p class="soylesi-soru">Bütün gün yani. Ne yaptınız bütün gün? </p>
			<p class="ana-metin ParaOverride-13">Gündüz Halkalı tarafındaydım. Akşama kadar moloz döktüm. Beş sefer yaptım Altınşehir’e. Saat oldu gece yarısı. Paydos ederiz artık derken şirketten aradılar. Sabri bey aradı, bizim müdür. Dedi temel toprağı çekilecek ama gece ikiden sonra. Dikkatli ol.. şikâyet eden olmasın. </p>
			<p class="soylesi-soru">Şikâyet niye? </p>
			<p class="ana-metin ParaOverride-13">Kaçak çalışıyorduk. Ruhsat yok.. izin yok.. yolda yakalanmayalım. </p>
			<p class="soylesi-soru">Yolda polis kontrolü olmuyor mu? </p>
			<p class="ana-metin ParaOverride-13">Oluyor olmaz mı? Ama çevirme olmayan güzergâhı kullanıyorduk biz. Bana hiç denk gelmedi de.. gelirse polis kamyonu bağlıyor, ceza kesiyor, cezayı da şirket ödüyor zaten. </p>
			<p class="soylesi-soru">Cezaya rağmen kaçak çalıştırıyorlardı yani sizi. </p>
			<p class="ana-metin ParaOverride-13">Cezadan n’olacak.. kayıtlı kuyutlu işten ucuza geliyor patrona. </p>
			<p class="soylesi-soru">Kazanın olduğu sırada inşaata kaçıncı seferinizdi? </p>
			<p class="ana-metin ParaOverride-13">İlkti daha. Gece ikiye doğru vardım Bayrak sokağa. </p>
			<p class="soylesi-soru">Toplam kaç saat çalışmış olacaktınız? </p>
			<p class="ana-metin ParaOverride-13">On dokuz-yirmiyi bulurdu herhalde. Diyorum ya iş değil, zulüm. Günde on altı-on yedi saatten az çalıştığım olmadı. Yirmi dörtten çıkar, ne kalır? Yedi-sekiz. Bu yedi-sekiz saatte yemek mi yiyeceksin, uyku mu uyuyacaksın, banyonu mu yapacaksın, namazını mı kılacaksın, ço­luk çocuğunu mu göreceksin? </p>
			<p class="soylesi-soru">Çalışma şartları gerçekten insanlık dışıymış. Kaza nasıl oldu, anlatır mısınız? </p>
			<p class="ana-metin ParaOverride-13">Hatırlamıyorum ki. </p>
			<p class="soylesi-soru">Karanlık mıydı yol? Çaptığınız kişiyi görmediniz mi? </p>
			<p class="ana-metin ParaOverride-13">Onu da hatırlamıyorum. Polis yüz elli metre sonra fren yapmışsın dedi. Hiç hatırlamıyorum. </p>
			<p class="soylesi-soru">Niye hatırlamıyorsunuz? Unutmak mı istediniz?</p>
			<p class="ana-metin ParaOverride-13">Uyuyordum çünkü. </p>
			<p class="soylesi-soru">Uyuyor muydunuz? Kamyonu kullanırken mi? </p>
			<p class="ana-metin ParaOverride-13">Kullanırken.. evet. Çarpınca bir açtım gözümü.. hayal meyal hatırlıyorum onu da. Bayağı bir gitmişim, durmuşum, sonra tekrar gözüm kapanmış. </p>
			<p class="soylesi-soru">Uyurken nasıl gidebildiniz? </p>
			<p class="ana-metin ParaOverride-13">Gittim işte.. hep gidiyordum. Acayip bir uyku bu, bir tarafın uyuyor ama bir tarafın uyanık. Bazen eve gidip yattığımı bile hatırlamadığım oluyor. Eve gelmişim, yemek yemişim, hatta kömür taşımışım sobaya.. hiç hatırlamıyorum. Hanım söylüyor ertesi gün. </p>
			<p class="soylesi-soru">O gece ne zaman uyandınız? </p>
			<p class="ana-metin ParaOverride-13">Sarıyer civarına geldiğimde.. polis sirenlerini duyunca. Kesti zaten yolumu polis, yaka paça indirdiler. Doğru karakola. </p>
			<p class="soylesi-soru">Adama çarptığınızı o zaman mı hatırladınız? </p>
			<p class="ana-metin ParaOverride-13">Bir şeye çarptığımı hatırlar gibi oldum da.. köpektir herhalde dedim.. çok sokak köpeği var oralarda. </p>
			<p class="soylesi-soru">İnsana çarptığınızı öğrenince ne yaptınız? </p>
			<p class="ana-metin ParaOverride-13">İnanmadım ki.. baştan inanmadım ama polis ısrar ediyor.. adamı öldürdün diyorlar. </p>
			<p class="soylesi-soru">Ne düşündünüz peki? </p>
			<p class="ana-metin ParaOverride-13">Uyumayı. Sadece uyumayı düşündüm. </p>
			<p class="soylesi-soru">Birine çarpmış olduğunuzu hiç düşünmediniz mi? </p>
			<p class="ana-metin ParaOverride-13">Ertesi gün düşündüm ancak.. uyuduktan sonra. </p>
			<p class="soylesi-soru">Ne hissettiniz? </p>
			<p class="ana-metin ParaOverride-13">Hiç.. hiçbir şey hissetmedim o an. Ama sonra sonra işte.. koyuyor insana.. ölmüş. Kimmiş diye sordum, müzikçi dediler. Beşiktaş’ta bir kadınla oturuyormuş. Gideceğim.. avukattan adresini istedim, ne yapacaksın boşver dedi. Kaldı öyle. Ama gideceğim.. bulacağım adresini. </p>
			<p class="soylesi-soru">Ne diyeceksiniz bulunca? </p>
			<p class="ana-metin ParaOverride-13">Anlatacağım.. böyle böyle oldu diyeceğim.. bilerek yapmadım.. </p>
			<p class="soylesi-soru">Sizi affetmesini mi umuyorsunuz? </p>
			<p class="ana-metin ParaOverride-13">Affetse ne olur ki.. giden gitti. Polisler kazanın resimlerini gösterdiler karakolda, adamın hali aklımdan çıkmıyor.. </p>
			<p class="soylesi-soru">Seyir halindeyken uyuduğunuzu polise söylediniz mi? </p>
			<p class="ana-metin ParaOverride-13">Söylemedim.. korktum o anda. </p>
			<p class="soylesi-soru">Şimdi bana niye söylüyorsunuz? </p>
			<p class="ana-metin ParaOverride-13">Doğru çünkü.. uyuyordum. </p>
			<p class="soylesi-soru">Artık korkmuyor musunuz? </p>
			<p class="ana-metin ParaOverride-13">Korkmaktan usandım. Çaptığım adamı düşünmekten usan­dım. Uyuduğumu gizlemekten usandım. Avukata da söyledim.. mahkemede uyuyordum diyeceğim dedim.. sakın öyle bir şey yapmaya kalkma, katiyen kurtaramam seni dedi. Ama söyleyeceğim, ne olacaksa olsun artık.. kaç sene verirlerse versinler. Uyuyamıyorum. Çarp­tığım adamı düşünmekten uyuyamıyorum. </p>
			<p class="soylesi-soru">Bazı görgü tanıkları çarptığınız kişinin kendini öldürmek istediğini, bilerek kamyonun önüne yürüdüğünü söylüyor. Bundan haberiniz var mı? </p>
			<p class="ana-metin ParaOverride-13">Var, avukat söyledi de ne fark eder ki? Çarptım adama, öldü. </p>
			<p class="ü--yıldız_-metin-i-inde ParaOverride-23">* * *</p>
			<p class="konusulan_kisi">Osman’ın kuzeni Avukat Coşkun Hersekli </p>
			<p class="_--baslik-numarasiz-metin-icinde">“Yaşama tarzına karşı çıkmamdan sıkılmıştı.”</p>
			<p class="soylesi-soru ParaOverride-12">Osman Koryürek kuzeninizdi değil mi.. </p>
			<p class="ana-metin ParaOverride-13">Evet.. teyzemin oğluydu. </p>
			<p class="soylesi-soru">Kaç yaş vardı aranızda? </p>
			<p class="ana-metin ParaOverride-13">On. Benden on yaş küçüktü. </p>
			<p class="soylesi-soru">Öldüğünü nasıl öğrendiniz? </p>
			<p class="ana-metin ParaOverride-13">Kardeşi haber verdi.. Teoman. Duruşmam vardı o gün, büroya geldim, sekreterim sizi Teoman diye biri aradı, çok önemliymiş dedi. Şaşırdım.. yıllardır görüştüğümüz yoktu Teoman’la. Hemen aradım. Abime kamyon çarpmış, ölmüş dedi. Ne? Kahroldum kahroldum.. çok üzüldüm. Aramız bozuktu ama severdim ben Osman’ı. Cumartesiyi pazara bağlayan gece ölmüş aslında ama Teoman’a ancak salı sabahı ulaşabilmişler. Cenazeyi salı akşamı teslim alabildik, çarşamba öğlen namazına da defnettik. </p>
			<p class="soylesi-soru">Neden o kadar geç ulaşmışlar Teoman’a? </p>
			<p class="ana-metin ParaOverride-13">Bir kardeşi olduğunu bilmiyorlardı demek ki. Osman kardeşiyle görüşmüyordu çünkü. Pakize adında bir hanımla birlikte yaşıyormuş.. haberim yoktu benim.. bağımız kopmuştu Osman’la. Gerçi Teoman’la da kopmuştu da ölüm sonuçta.. ikisi de teyzemin oğlu. Pakize hanım bir yerlerden Teoman’ın numarasını bulmuş, haber vermiş, o da öyle öğrenmiş. Morga ben yalnız gidemem dedi, beraber gittik. </p>
			<p class="soylesi-soru">Pakize hanım da var mıydı? </p>
			<p class="ana-metin ParaOverride-13">Morgda yoktu. Ama cenazeye geldi, orada tanıştık. </p>
			<p class="soylesi-soru">Konuştunuz mu? </p>
			<p class="ana-metin ParaOverride-13">Valla pek konuşmadık. Zaten pek konuşacak halde değildi kadıncağız. </p>
			<p class="soylesi-soru">Morgda Teoman mı teşhis etti abisini? </p>
			<p class="ana-metin ParaOverride-13">Teşhis edilecek bir tarafı kalmamıştı ki, kafasından darbe almış. Adli tıp doktoru bence bakmayın dedi. Gerekmedi zaten, kimliği üstündeymiş, çalıştığı kulüptekiler de Osman olduğunu doğrulamışlar. Cesedin onun olmadığına dair bir şüphe yoktu yani. </p>
			<p class="soylesi-soru">Kulüpte çalıştığını öğrenince ne hissettiniz? </p>
			<p class="ana-metin ParaOverride-13">İçim çok acıdı, o hale düşmemeliydi. Nerden nereye.. cenaze de tam bir sefaletti, birlikte yaşadığı hanım falan.. küçümsediğimden değil yanlış anlamayın.. ama ya­ni.. Osman’a göre biri değildi. </p>
			<p class="soylesi-soru">Hangi açıdan değildi? </p>
			<p class="ana-metin ParaOverride-13">Sosyal açıdan.. kültürel açıdan. Osman profesör çocuğuydu, kolej mezunuydu, müzisyendi. Kadın iyi bir kadındı.. ama seviyesi başkaydı.. anlatabildim mi.. </p>
			<p class="soylesi-soru">Anlıyorum. Cenaze kalabalık mıydı? </p>
			<p class="ana-metin ParaOverride-13">Cami avlusu kalabalıktı, birkaç cenaze birden kalktığı için. Başkalarıyla birlikte kılındı namazı. İyi âdet bu aslında, mecburiyetten doğmuş ama cami avlusu bomboş olmuyor hiç olmazsa. </p>
			<p class="soylesi-soru">Kimler vardı cenazede? </p>
			<p class="ana-metin ParaOverride-13">Valla Teoman’dan başka tanıdığım kimse yoktu. Kulüpten arkadaşları.. patronu falan geldiler. Sekiz-on kişi anca. Patronu cenazeye geldi ama mezarlığa gelmedi. </p>
			<p class="soylesi-soru">Cenazesini Teoman mı kaldırdı? </p>
			<p class="ana-metin ParaOverride-13">Beraber kaldırdık. Pakize hanımın cenazeye sahip çıkmaya niyeti yoktu.. ayrılmışlar zaten ama Osman parasızlıktan bir ev bulup çıkamadığı için mecburen beraber oturuyorlarmış. Kadıncağız böyle olacağını bilseydim deyip durdu cenazede. </p>
			<p class="soylesi-soru">Ne demek istedi sizce? </p>
			<p class="ana-metin ParaOverride-13">Sormadım. Ben böyle olacağını biliyordum çünkü. </p>
			<p class="soylesi-soru">Yani? </p>
			<p class="ana-metin ParaOverride-13">Yani öyle hayat böyle biter. Osman hayatını heba etti, göz göre göre bitirdi kendini. Çok üzüldüm. Ama bir yerde de kendi etti kendi buldu diyorum.. o kadar çok yanlış yaptı ki. Hayatına sahip çıkmadı, yarını düşünmedi. Saçtı savurdu koca serveti. </p>
			<p class="soylesi-soru">İntihar etmiş olabilir mi sizce? </p>
			<p class="ana-metin ParaOverride-13">Valla Teoman da söyledi.. intihar etti diyorlar dedi ama bence olamaz. </p>
			<p class="soylesi-soru">Neden olamaz? </p>
			<p class="ana-metin ParaOverride-13">İki sebepten. Bir, kazanın oluş şekli. Yukarıdan gelen bir kamyonun önüne intihar etmek amaçlı çıkması pek mantıklı değil. Muhtemelen sarhoştu, kamyonun geldiğini görmedi.</p>
			<p class="soylesi-soru">Sarhoş değilmiş. </p>
			<p class="ana-metin ParaOverride-13">Dalgındı o zaman. </p>
			<p class="soylesi-soru">İkincisi? </p>
			<p class="ana-metin ParaOverride-13">İkincisi intihar edecek olsaydı karısının olayından sonra yapardı. Çok ağır bir itham ama aklıma geldikçe.. yani çok niteliksiz, düşük bir kadınla evlenmiş. Kadın adını sanını şerefini yerin dibine batırmış.. olayın içindeki kişi yüzünden İstanbul’u terk edip kaçmak zorunda kalmış.. ama bütün bunlara rağmen yaşamaya devam etmiş. Bu kadar ağır şeyler yaşamış bir adamın yıllar sonra hayatım çok sefil diye intihar edeceğine ben ihtimal vermiyorum açıkçası. </p>
			<p class="soylesi-soru">Bunalımda olamaz mıydı? </p>
			<p class="ana-metin ParaOverride-13">Olabilirdi tabii, muhtemeldir. Hali vakti fazlasıyla yerinde, seçkin bir ailenin oğlu yevmiyeyle kulüplerde piyano çalacak duruma düşmüş, başını sokacak bir ev tutup çıkamıyor, sığıntı gibi yaşıyor. Evet.. bütün bunlar intihar sebebi olabilir ama gene de bilemiyorum.. belki de haklısınız, birden yeter dedi, ani bir kararla kamyonun önüne çıktı. Olabilir yani. </p>
			<p class="soylesi-soru">İntihar etmiş olduğunu bilseydiniz ne düşünürdünüz? </p>
			<p class="ana-metin ParaOverride-13">Ölümü intihar gibi bir şey zaten.. farklı bir şey düşünmezdim. Ama suçluluk duyar mıydınız diye soruyorsanız hayır. Ben bir abisi olarak Osman için elimden geleni yaptığım kanaatindeyim. Vicdanım rahat bu bakımdan. </p>
			<p class="soylesi-soru">Yakın mıydınız gençliğinizde? Annesinin ölümünden sonra kendi hayatını kurması için yüreklendirdiğiniz defterlerinden anlaşılıyor. </p>
			<p class="ana-metin ParaOverride-13">Arkadaş sayılmazdık, yaş farkından ötürü.. ama abilik ederdim. Annemle babam eniştemden hazzetmezlerdi, fazla görüşmezdik.. bayramlar, doğum günleri falan o kadar. Ama ben çok severdim Osman’ı. Eniştemin baskısından kurtulup kendi ayaklarının üstünde durması için çok cesaret verdim, destek oldum, doğrudur. Ama geldiği noktaya bakınca acaba yapmasa mıydım dediğim oluyor. Gerçi değişen bir şey olmayacaktı. Babası öldükten sonra her halükârda alacaktı o mirası, yine har vurup harman savuracaktı. Kopmasaydık hayatını yoluna koyması için zorlamaya çalışırdım gene de. Ama olmadı. </p>
			<p class="soylesi-soru">Bağınız karısının olayı nedeniyle mi koptu? </p>
			<p class="ana-metin ParaOverride-13">Hayır, çok daha önce kopmuştu. </p>
			<p class="soylesi-soru">Neden koptu? </p>
			<p class="ana-metin ParaOverride-13">Eniştemin ölümünden sonra çok fena dağıtmıştı. Daha bir sene olmadan bir daire parasını sefahatte harcadı. Bir işe girip çalışmadı. Müzisyendi sözde ama bir kuruş kazandığı yoktu. Hadi tamam çalışmasın.. mirasına güveniyor.. rantiye olmak istiyor demek ki.. olsun. Ama onun da bir adabı var. Rantiye adam hesap bilir, satıp satıp yemez. Osman mevduat faizi ne kadar, onu bile bilmezdi. Çok uyardım, bu har vurup harman savurmaların bir sonu var dedim ama dinletemedim. Sonunda da eniştemin şirketi mesele oldu.. öyle koptuk. </p>
			<p class="soylesi-soru">Neden mesele oldu? </p>
			<p class="ana-metin ParaOverride-13">Teoman’a ben şirketle uğraşmak istemiyorum, senin olsun demiş, karşılığında da bazı mülkleri talep etmiş. Teoman çok uyanıktır, zaten kardeşlik bağları da zayıf.. hemen kabul etmiş. Yani Osman’ın bana söylediği bu.. bilmiyorum artık ne kadar doğru. Hisse devri falan yapılacak. Coşkun abi sen halleder misin dedi. Etmem dedim, deli misin, niye devrediyorsun? İki kardeş el ele verin, çalışın, ikinize de kaç tane mülk aldırır bu şirket. Yapma etme falan derken biraz tartıştık. Ben gene tabii.. savurganlığını eleştiriyorum. Sonunda avukatım değil misin, senin işin ben ne istiyorsam onu yapmak dedi. Başımdan aşağı kaynar sular döküldü. Kardeşim gibi gördüğüm çocuğun ağzından çıkan söze bak. Öyle mi? Al dedim vekâletini geri, bitti! Bundan böyle ne avukatınım ne de Coşkun abinim. O oldu. Bir daha görüşmedik. Çok nazik bir çocuktu aslında, çok saygılıydı, beni de çok severdi, nasıl böyle bir cümle kurabildi hâlâ anlamış değilim. Muhtemelen yaşama tarzına karşı çıkmamdan sıkılmıştı, tamamen özgür olmak istiyordu. Dediğim de çıktı, depremden sonra şirket aldı yürüdü, zemin etüdü yapmaya yetişemiyordu. </p>
			<p class="soylesi-soru">Evet.. defterlerinde bahsediyor bundan. Coşkun Abi yapma demişti, dinlemedim diyor. </p>
			<p class="ana-metin ParaOverride-13">Öyle mi? Aklı başına gelmiş demek ama çok geç olmuş. Şirket Teoman’ı zengin etti. </p>
			<p class="soylesi-soru">Ama Teoman’ın da sonu pek parlak olmamış anladığım kadarıyla.. </p>
			<p class="ana-metin ParaOverride-13">Onunki açgözlülükten. Çok yanlış yatırımlar yapmış, çok büyük paralar kaybetmiş diye duydum. Zaten gözünü çok yukarılara dikmişti. İyi de kardeşim, sen kimsin, tepedeki kurtlarla dans etmek kim? Babası varlıklı bir profesör de olsa sonuçta memur çocuğuydu.. yetişme tarzı farklı.. yaşama tarzı farklı. Halbuki tepedeki kurtlar çekirdekten yetişme. Bu işlerin içine doğmuşlar, silah milah, karanlık işlerin her türlüsü.. bir çeşit mafya. Ben otuz dokuz yıllık şirket avukatıyım. Bu adamların her cinsini gördüm. İçine doğmamışsanız boy ölçüşemezsiniz onlarla, sizi yutarlar. Nitekim de yuttular. </p>
			<p class="soylesi-soru">Müvekkilleriniz arasında bu tür adamlar var mı? </p>
			<p class="ana-metin ParaOverride-13">Yok. Ben yasal iş yapan, düzgün şirketlerle çalışırım ama iş sebebiyle karşıma çıkıyorlar. Siz istediğiniz kadar temiz, dürüst olmaya çalışın, sistem öyle kirli ki bir şekilde karşınıza çıkıyor bu adamlar. </p>
			<p class="soylesi-soru">Mücadele edebiliyor musunuz? </p>
			<p class="ana-metin ParaOverride-13">Mücadele etmemi gerektirecek bir durum olmuyor, hukuk neyse o bizimki. Zaten güçlü şirketlerle çalışıyorum ben.. çoğu yabancı ortaklı. Ama meslek icabı duyuyoruz.. görüyoruz. </p>
			<p class="soylesi-soru">Yıllar sonra karşılaştığınızda nasıl buldunuz Teoman’ı? Ne düşündünüz? </p>
			<p class="ana-metin ParaOverride-13">Valla kuyruğu dik tutmaya çalışıyordu ama maddi açıdan perişan olduğu belliydi. Arabası bile yoktu. Çok ayıp böyle şeyleri konuşmak ama baktım cenaze masraflarını karşılamaya gücü yok, ben üstlendim. Bir zamanlar para içinde yüzdüğü düşünülürse.. onun hali de çok acıklı tabii. </p>
			<p class="soylesi-soru">Maddi durumu hakkında konuştunuz mu? </p>
			<p class="ana-metin ParaOverride-13">Konuşmadık. Sorsam da bir şey söylemezdi. Çocukluğundan beri durumu çok iyiymiş gibi davranırdı zaten, gene öyle yaptı. Mezar yeri için ödeme yapılacak, abi üstümde yok, sen hallet sonra sana öderim dedi. Tamam dedim, mesele değil. Karısını sordum sadece.. evlendiğini biliyordum, boşandık dedi, o kadar. Anladım, konuşmak istemiyor. Zaten cenaze işlemleri falan.. meşguldük. Cenazeden birkaç gün sonra aradım, baktım çok soğuk konuşuyor, uzatmadım. Teyzemin oğlu diye görüşmeye zorlayacak değilim. Görüşmedik bir daha.</p>
			<p class="soylesi-soru">Cenaze masraflarını size geri ödedi mi? </p>
			<p class="ana-metin ParaOverride-13">Ödemedi. Önemli değil. Helali hoş olsun. Akrabalık vazifemi yaptım ben. </p>
			<p class="soylesi-soru">Teoman’ın bu tür karanlık insanlarla arkadaş olmaya eğilimi mi vardı? Osman defterlerinde bunu ima ediyor. </p>
			<p class="ana-metin ParaOverride-13">Vardı, küçüklüğünden beri vardı. Gücü çok severdi Teoman.. kabadayılığa çok özenirdi. O zamanki mafya babalarından birinin oğluyla da arkadaş olmuştu. Biraz da onun tesiri oldu sanıyorum. O çocuğun belinde silah varmış daha o zamanlar.. kulağıma geliyordu. Ergenlikte tesir ediyor böyle şeyler. Osman öyle değildi ama.. çok farklıydı iki kardeş. Osman ne kadar nazik, duygulu bir çocuksa Teoman da o kadar malın gözüydü. Menfaatçiydi, yağmur olsa kimsenin tarlasına yağmaz yani.. o cinsten. Osman öyle değildi. Ama o da fazla hassastı, çok korkaktı, çok üzülürdüm haline. Biraz erkek ol oğlum derdim, dik dur, her şeye boyun eğme. Aşırı itaatkârdı, eniştemden ödü kopardı. Teoman ise tam bir oportünistti, eniştemi parmağında oynatırdı. </p>
			<p class="soylesi-soru">Osman babam bana miras bırakmayacaktı ama Teo’ya bırakmaya niyeti vardı diye yazmış. Gerçi babası bunu yapacak fırsatı bulamadan ölmüş. </p>
			<p class="ana-metin ParaOverride-13">Doğrudur, olabilir, Teoman bir şekilde ikna etmiştir eniştemi. </p>
			<p class="soylesi-soru">Enişteniz çocuklarını niye bu kadar ayırıyordu sizce? </p>
			<p class="ana-metin ParaOverride-13">Şimdi eniştem gayet seçkin bir çevresi olan, elit bir profesördü. Ama aynı zamanda derin kompleksleri olan bir adamdı. Kendini çok beğenirdi.. kimsenin aklına fikrine değer vermezdi. Osman’ı hem çok eziyordu.. hem de bu kadar kolay ezebildiği için kızıyordu. Teyzemi çok suçlamıştır bu konuda, muhallebi çocuğu gibi yetiştiriyor diye.. </p>
			<p class="soylesi-soru">Öyle mi yetiştiriyordu? </p>
			<p class="ana-metin ParaOverride-13">Hayır efendim, o zamanki terbiye nasılsa öyle. Bu biraz da yapı meselesi.. sırf terbiye değil.. Osman teyzeme çekmişti, yumuşak başlıydı çok. Teoman yırtıcıydı. Eniştem teyzemi de ezerdi, koskoca edebiyat fakültesini bitirmiş bir kadın, hem de o yıllarda.. ama kocasının karşısında yaprak gibi titrerdi. Eniştem çalışmasını istemedi mesela. Çok da eziyet ederdi. </p>
			<p class="soylesi-soru">Döver miydi? </p>
			<p class="ana-metin ParaOverride-13">Valla teyzem hep inkâr etti ama dövüyordu. Osman’ı da az dövmemiştir. Annem kaç kere boşan şu adamdan, al çocuklarını bize gel, arkanda dururuz dedi ama boşanmak o kadar kolay değildi tabii o zamanlar. Teyzem de cesaret edemedi. </p>
			<p class="soylesi-soru">Bu kadar seçkin bir çevreye mensup bir adam oğlunun bu kabadayılık özentisine karşı çıkmıyor muydu? </p>
			<p class="ana-metin ParaOverride-13">Babasının yanında öyle davranmıyordu ki. Evdeyken peki babacım, peki babacım. Babasının ölümünden sonra yeni zengin takımından bir ailenin kızıyla nişanlandı. Kızın dayısı şu olaydaki adam, o tarihteki İstanbul emniyet müdürü, çok önemli bir mevkide, kızın babası deseniz bürokratlıktan gelme bir fabrikatör, siyasi bağlantıları çok kuvvetli. Teoman’ın tam içinde olmak istediği aile yani. İktidara kolayca ulaşabilsin, emeksiz servet kazansın, bugünküler gibi kısacası. Her şey de yolunda gidiyordu Teoman için ama o olay patladı. Bir öğrendik ki başrolünde Osman’ın karısıyla Teoman’ın nişanlısının dayısı var. </p>
			<p class="soylesi-soru">O olay nedeniyle mi koptunuz Teoman’la? </p>
			<p class="ana-metin ParaOverride-13">O olaydan önce görüşmez olmuştuk. Aslında Teoman’la kopuşumuzda Osman’la olduğu gibi belli bir neden yoktu. Kendi yavaş yavaş uzaklaştı bizden. O kızla tanıştıktan sonra irtibatı tamamen kesti. Sanırım siyasi olarak da hayat tarzı olarak da uyuşamayacağımızı biliyordu. Biz başka bir çevreye mensubuz, cumhuriyet değerlerine bağlı, ilkeleri, prensipleri olan bir aileyiz.. ama bunlar bildiğiniz harami takımındandı. Yapamazdık yani. </p>
			<p class="soylesi-soru">Osman’ın karısıyla tanışmış mıydınız? </p>
			<p class="ana-metin ParaOverride-13">Hayır. O da karısıyla tanıştırmadı bizi. </p>
			<p class="soylesi-soru">Neden? Siz mi istemediniz? </p>
			<p class="ana-metin ParaOverride-13">Biz isterdik.. neden istemeyelim? Ama Osman tasvip etmeyeceğimizi düşünüyordu herhalde. Kadının sağlam ayakkabı olmadığını bir şekilde hissederiz, evlenmesine karşı çıkarız sanıyordu belki. Gerçi bir aile ilişkimiz kalmamıştı artık, bu kadınla evlenme desek bizi mi dinleyecek? Ama Osman’ın çöküşünde o kadının etkisinin büyük olduğu kanısındayım. O olay yüzünden yerle bir oldu çocuk.. Teoman da tabii. </p>
			<p class="soylesi-soru">Sizce Teoman bu olaya nasıl dahil olmuş olabilir? </p>
			<p class="ana-metin ParaOverride-13">Nişanlısı vasıtasıyla. Gerçi Teoman’ın haberi yokmuş bu ilişkiden.. o da olaydan sonra öğrenmiş. Yengenin emniyet müdürüyle ilişkisi olduğunu hiç mi sezmedin dedim. Hiç, zerre kadar dedi. Akıl fikir danışmak için büroma gelmişti bir gün. Çok korkuyordu, eli ayağı titriyordu korkudan. Osman kaçmış gitmiş emniyet müdürü ödetir bana bunu diye.. </p>
			<p class="soylesi-soru">Sizce ödetir miydi? </p>
			<p class="ana-metin ParaOverride-13">Şimdi adamın mevkiini düşünürsek ödetebilirdi. Sonuçta Osman’ın karısıyla ilişkisi geleceğine mal oldu, tahtından indi adam. Allahtan kendi derdine düştü de uğraşmadı bizimkilerle. </p>
			<p class="soylesi-soru">Sizce Osman’ın karısı emniyet müdürüyle neden bir ilişki yaşadı? Ya da aşk ilişkisi miydi? </p>
			<p class="ana-metin ParaOverride-13">Orasını bilemiyorum, Teoman detaylı bir şey anlatmadı ama aşk olduğunu sanmıyorum. Güçlü bir adam.. hoppa bir kadın.. adam da istediği kadını almaya alışmış. Çok tipik bir durum yani. Benim tahminim, kadın Osman’la hayatlarının madden çöküşe gittiğinin farkındaydı. E adam da güçlü, iktidar sahibi.. dostluk ahbaplık vasıtasıyla bir çıkar yol bulurum diye düşünmüş olabilir. İlişki de ilerleyince.. aşk olmasa da gönül rızasıyla başlamıştır yani. </p>
			<p class="soylesi-soru">Gönül rızasıyla başlamışsa kadın niye video kaydı yapmış olabilir? </p>
			<p class="ana-metin ParaOverride-13">İstediğini elde edemediyse şantaj yapmak istemiş olabilir veya bir fanteziydi, adamın fantezisi de olabilir.. sonra kayıtlar kötü niyetli kişilerin eline geçti. Pek çok ihtimal var.. </p>
			<p class="soylesi-soru">Kadın videoyu medyaya kendi yollamış, emniyet müdürünü ifşa etmek istemiş. </p>
			<p class="ana-metin ParaOverride-13">Söylenen o. Ama hakikatin öyle olduğunu nerden biliyoruz? Birilerinin kadının başına silah dayamadığı ne malum? Çok karanlık ilişkiler bunlar. Bizim gördüğümüz buzdağının görünen kısmı. Neler oldu gerçekte bilemiyoruz. Siz Teoman’la hâlâ görüşmediniz değil mi? Aslında en doğrusu ona sormanız. </p>
			<p class="soylesi-soru">Görüşemedim. Çok ısrar ettim ama kabul etmiyor. </p>
			<p class="ana-metin ParaOverride-13">Evet. Siz arayıp kitap meselesini söyleyince ben de aradım. Pek hoş şeyler söylemedi. Bu kitabı yazarsanız size dava açacakmış. </p>
			<p class="soylesi-soru">Evet bana da söyledi telefonda. Ama bir dayanağı olacağını sanmıyorum, siz ne dersiniz? </p>
			<p class="ana-metin ParaOverride-13">Söyleşiler sıkıntı olmaz. İsteyerek verilmiş mülakatlar sonuçta. Ama abisinin defterlerini kullanıyor olmanız mesele olabilir. Gerçi tam da bilemiyorum, bir bakmak lazım. Birlikte yaşadığı kadınla görüştünüz mü? Pakize hanımla. </p>
			<p class="soylesi-soru">Telefonunu değiştirmiş. Ona da ulaşamıyorum. Sizde olma ihtimali var mı? </p>
			<p class="ana-metin ParaOverride-13">Yok maalesef. Bir soruştururum ama. Onunla konuşsanız iyi olur. Osman son yıllarını onunla geçirmiş. Size anlatacağı şeyler vardır. </p>
			<p class="soylesi-soru ParaOverride-17">Bence de. </p>
		</div>
	</body>
</html>