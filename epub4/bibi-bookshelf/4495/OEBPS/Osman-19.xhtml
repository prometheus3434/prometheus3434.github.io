<html xmlns="http://www.w3.org/1999/xhtml" xmlns:epub="http://www.idpf.org/2007/ops">
	<head>
		<title>Osman-19</title>
		<link href="css/idGeneratedStyles.css" rel="stylesheet" type="text/css"/>
<meta content="urn:uuid:640e2a52-bd0d-4106-8ef7-ecabd0af7845" name="Adept.expected.resource"/>
	</head>
	<body id="Osman-19" lang="tr-TR" xml:lang="tr-TR">
		<div class="Basic-Text-Frame">
			<p class="ARA-BASLIK ParaOverride-14" lang="en-US" xml:lang="en-US"><span class="CharOverride-1">*****</span></p>
			<p class="konusulan_kisi">Osman’ın 3. defteri (devam)</p>
			<p class="_--baslik-numarali-metin-icinde">19 Şubat 1999</p>
			<p class="ana-metin">Günlerdir Şebnem’i düşünmekten başka bir şey yaptığım yok. Spora bile gitmez oldum. Öktemler, Sunaylar telefon ediyorlar, açıp konuşmak gelmiyor içimden. Çok keyifsizim. Bazı geceler bir coşuyorum, arıyorum birini, hadi dışarı çıkalım, eğlenelim diyorum, çıkıyoruz ama daha gecenin başında o kadar sıkılıyorum ki, bir bahane bulup eve dönüyorum. İçimde dizginleyemediğim bir coşku ile koyu bir depresyon çarpışıp duruyor. Şebnem’i görmüyor değilim, arada bir Günlerde görüşüyoruz. Sevgililer gününde Gün yemeğe çağırdı örneğin. İkiniz baş başa kutlamayacak mısınız dedim. Osmancığım bize her gün sevgililer günü, hâlâ anlayamadın mı dedi. Yine de bir şişe Dom Pérignon aldım gittim, Şebnem de gelecekmiş, belki umudumu artıracak bir şey olur. Olmadı. Altan’la Pelin de geldi, bütün gece sessiz sinema oynadık, ot bile içmedik. Nasıl salak bir geceydi. Kubi sululuklar yaptı bir sürü ama eğlendirdi de, her durumda eğlenebilen bir adam. Gün deli bu, bir de şampanya almış gelmiş dedi benim için. Açtık içtik ama öylesine. Soydan sevgililer günü için Çırağan Kempinski’de oda tutmuş. Ayranı yok içmeye diye dalga geçtiler, ben de katıldım, iyi bir şey yaptığını düşünüyordum oysa. Şebnem de ben de sarhoş kafayla yaptığım o densizliği unutmuşuz, öyle bir şey olmamış gibi davranıyoruz. Gün’le Kubi’nin de öyle yapmaları cesaretimi kırıyor. Şebnem’in ya uzakta, kopamadığı bir sevgilisi var ya da kötü bir deneyim yaşadı, yeni bir ilişki istemiyor. Belki de duygularımın onda bir karşılığı yoktur, kendim anlayayım istiyordur, bilmiyorum, kafam çok karışık. Geçen cumartesi Kubi’nin stüdyosunda birlikteydik yine. Gün, sevgilim pis herifin teki olduğu için stüdyoyu bok götürüyor, gel de hep birlikte bir girişelim, bunun kendi kendine ortalığı toparlamaya niyeti yok demişti. Nasıl yani, ciddi ciddi temizlik mi yapacağız diye gittim ama bir şey yaptırmadılar. Ayşe Ablaları gelmiş zaten, neye elimizi atsak siz bırakın diyor. Biz de bütün gün geyik yaptık. Ama anlam veremediğim bir şey oldu. Kubi çekmecelerini temizliyordu, sürekli bir şey çıkarıyor, Gün bu dursun mu? Durmasın. O zaman çöpe. Bu dursun mu? O dursun. O zaman şuraya. Bir çekmeceden bir tomar fotoğraf çıkardı, neymiş bunlar ya derken hüzünlendi. Gün’le Şebnem’in fotoğraflarıymış. Ortaköy’de otururlarken bir gün çamaşır makineleri bozulmuş, Şebnem’le Gün çarşafları leğende çiğneyerek yıkamışlar, Kubi de fotoğraflarını çekmiş. Üçünün de yüzüne acı bir ifade çöktü. Keyifsizce bakıştılar. Ne oluyor dedim. Hiç, yoksul günlerimizin anıları dedi Gün. Bakıyordum, Şebnem elimden çekip aldı. Kubi’ye niye tutuyorsun ki bunları dedi, atmaya kalktı, Gün engel oldu. Anlayamadım, atmasını gerektirecek bir şey yoktu, çok tatlı fotoğraflardı. Bir şey var. Sır mı, nedir bilmiyorum ama Şebnem’in çevresinde bir türlü aşamadığım bir dikenli tel var. Bazen gözlerimiz konuşmasa hiç umut yok diyeceğim ama o kısacık bakışmalarımız öyle sıcak ki içimi umutla dolduruyor. Niye bu kadar tutuğum, niye arayıp seni görmek istiyorum diyemiyorum? Nedir bu halim, ilk kez mi âşık oldum? Daha önce olmamışım demek ki, olduğumu sanmışım, kendimi ilk kez böyle hissettiğime göre. Annem dışında bir kadını düşünürken aklımın yerini kalbimin alması da bir ilk. Pek konuşmayan soğuk kalbim sürekli konuşuyor şimdi. Şebnem bana kalbimi dinletiyor. Bazen öyle güzel şeyler söylüyor ki, ilham kaynağım oluyor. Bir akşam Yonca’nın tablosuna bakıyorduk. İçleri sevişiyor dedi. Anlamadım dedim. Gün’le Kubi dedi, onlardaki o içleri sevişme halini kimsede görmedim. Aşklarını ne kadar güzel tanımladı. O gece eve dönünce iki dize yazdım. Nasıl sevişir iki kalple iki nabız / Birbirine nasıl dolanır iki ruh. Bunu bestelemek istiyorum ama kafamı toplayamıyorum. Nedir varlığındaki gi­zem, çözemiyorum. Bir an çok güçlü görünüyor, ne olursa olsun yıkılmazmış gibi. Ama hemen ardından kırılgan bir hal çöküyor üstüne. Aynı anda hem neşeli hem hüzünlü olabiliyor. Cesaretimi toplasam da ona doğru yine bir adım atsam ne yapacağını kestirememek elimi ayağımı bağlıyor, kendimi Filiz’e âşık olmadan önceki çocukmuşum gibi korkak hissediyorum. </p>
			<p class="ü--yıldız_-metin-i-inde ParaOverride-21">* * *</p>
			<p class="_--baslik-numarali-metin-icinde ParaOverride-23">24 Şubat 1999</p>
			<p class="ana-metin">Dün Kubi’ye asistanlık yaptım. Talsan mı Tulsan mı, bir yerli giyim markası piyasaya giriyormuş, katalog çekimini Kubi yapacakmış. Sen de gel, eğleniriz dedi. Olur dedim, zaten yapacak işim yok, hâlâ Mors Müzik’ten haber bekliyorum. Sabahın köründe Karaköy’deki balıkçı teknelerinin orada buluştuk. Marka ajansa parayı fena saçmış, karavan getirtmişler, katlanır koltuklar, bilmem neler. Öyle bir set kurdular ki sanki Oscar’lık film çekecekler. Ajanstan, bir sürü insan gelmiş. Biri kendini Donna Karan sanan bir kadın, bütün gün tasarımlarım da tasarımlarım diye beynimi yedi. Telefonda bangır bangır yalan yanlış İngilizce konuşan bir kadın da ben styling’ciyim diye her şeye karışıyor. Markayı kadın giyim sanmıştım, erkekmiş. İki genç model, 25 yaşında yoklar, çok yakışıklı çocuklar ama biraz konuştuk, bu geri zekâlılıkla nasıl hayatta kalabiliyorlar, şaşırdım. Saat 11 gibi Kubi mola verdi, kahve servisi yapıldı. Asistanı Mehmet telefonla konuşuyordu, birden yere çöktü ağlamaya başladı. Babası kalp krizi geçirmiş, hastaneye kaldırmışlar. Kubi hemen gönderdi çocuğu. Bana geç dedi. Nereye geçeceğim? Sen asistanlık yapacaksın. Kubi saçmalama, ben ne anlarım asistanlıktan? Anlayacak bir şey yok, ben söyleyeceğim ne yapacağını. Peki. Gerçekten de anlayacak bir şey yokmuş, ayak işi çünkü, şunu getir, bunu götür. Kubi’yi işbaşında izlemek çok zevkliydi yalnız. Daha, evet arkadaşlar hazır mıyız dediği anda bizim Kubi gitti, yerine başka bir adam geldi, nasıl ciddi, nasıl otoriter. Ekip hazır ola geçti, modellerin ikisi de mum kesildi. Akşamüstü iş bitti, bindik arabaya, doğru Beylerbeyi’ne. Öncesinde bir yerden lakerdayla balık aldık, eve geldik. Şebnem de gelmiş, onu görünce yüzüm güldü ama yine aynı arkadaşça haller içindeydi. Masayı hazırladık, oturduk, yemeğe başladık. Şebnem lakerdadan bir çatal aldı, aferin, torikten yapmışlar dedi, şimdikiler ucuza kaçıyor, palamuttan yapıyorlar. Lakerdanın iyisi torikten olur ama işin sırrı temizlemekte, iliğini ince bir telle temizleyeceksin, kan pıhtısı kalmayacak diye kırk yıllık balıkçı gibi anlatmaya başladı. Güzel güzel dinliyoruz, çok hoşuma gitti böyle şeyleri bilmesi. Biz babamla tenekeye basardık, bir kat iri tuz, bir kat balık dedi, birden sustu. Eee dedi Kubi, sonra? Öyle işte dedi, bir kat tuz bir kat balık. Yüzüne siyah bir kelebek kondu sanki, kirpikleri titreşiyor. Lakerda bir şeyi anımsatmış olmalı. Kubi konuyu değiştirdi. Tunus’taki çekimlerde çölde vantilatörle kum fırtınası yaptırmak istemiş ama yönünü iyi hesap edememişler, kumlar olduğu gibi suratlarına gelmiş, günlerce kum tükürmüşler. İlginç şeyler anlatıyordu ama gözüm Şebnem’deydi benim, o siyah kelebek yüzünde hâlâ duruyor. Başka şeylerden konuştuk. Belgrad Ormanı’nda yürüyüş yaparken gördüğümüz ayıyı anımsadık. Kubi ayılar insanlara âşık oluyormuş dedi. Gün olur mu canım öyle saçma şey deyince, ben sana oldum ya dedi. Bir kahkaha kopardık ama halimizde daha önce olmayan acı bir şey var gibi geldi bana. Masayı topladık sonra. Gün mutfağa geldi. Şebnem zor kızdır Osman dedi. Yani? Yanisi bu işte, zordur, üsteleme. Şebnem’in çok zor bir yaşamı oldu. Nasıl zor? Zor işte. Herkes senin gibi varlık içinde doğmuyor, insanlar neler yaşıyor bilmiyorsun. Şebnem’in sana âşık olması iyi bir şey değil, üstüne gitme. Anlat o zaman dedim. İsterse kendisi anlatır dedi, çıktı. Peşinden gittim, konuşturmak istedim ama ağzını bile açmadı. Şebnem’le Kubi film seçiyorlardı. Onlarla oturup film izleyemeyeceğimi hissettim. Benim gitmem gerek diye kalktım. Kubi saçmalama ne güzel oturuyoruz derken Gün’le göz göze geldiler, sustu. Şebnem neler yaşamış olabilir diye düşünmekten deli olacağım. </p>
			<p class="ü--yıldız_-metin-i-inde ParaOverride-21">* * *</p>
			<p class="_--baslik-numarali-metin-icinde ParaOverride-24">(tarihsiz)</p>
			<p class="ana-metin ParaOverride-17">Bu sabah hastaneden çıktım, sonunda evimdeyim. Akşamüstü Teo uğradı, meyve getirmiş. İlaçlarım eksikti, gitti onları aldı eczaneden. Meryem’e mercimek çorbası yaptırdı. Uzun uzun da nutuk attı Necmi Bey’in oğlu. Bir bok bilmiyorsun dedim. Geberiyordun ulan, daha ne bileceğim dedi. İtin teki ama kardeşim gene de. Bazen böyle iyiliği tutuyor, seviyorum lan bu herifi diyorum. Doktor bir süre kolunu zorlama dedi ama inat ettim, başlamadan biten bu kısacık aşk öyküsünü yazacağım. Sait Faik’in dediği gibi, yazmazsam deli olacağım çünkü. Başlamıştık aslında. Ben başladığımızı sandım daha doğrusu. Bir akşam Kubilerdeydik yine, dördümüz bir yandan şarap içiyoruz, bir yandan king oynuyoruz. Gün’ü teyzesi aradı, annesi banyoda düşmüş, kolunu kırmış. Kubi’yle Gün hemen fırladılar. Biz de gelelim dedik ama gerek yok, siz oturun dediler. Canıma minnet, Şebnem’le yalnız kalacağım. Müziği açtım, kanepeye oturduk, bir ucuna o, öbür ucuna ben. Havadan sudan konuşuyorduk, bir yandan kalan şarabı içiyorduk. Birbirimize yakınlaştığımızı hissediyordum. Sormak istiyordum, neydi yaşamını zor kılan şey, neler yaşadın? Ama yanıt vermenin pek de kolay olmayacağını tahmin ettiğim sorular sorarak bu büyülü ânı bozmak istemiyordum. Filmlere bakıyorduk, birini koyalım. Onu izledim, bunu izledim. Ama sen de her şeyi izlemişsin derken nasıl oldu anlamadım, öpüşmeye başladık. İçim dehşetli bir mutlulukla doldu. Varlığını iliklerimde hissediyordum, işte bu ateş, sonsuza kadar yanmak istediğim bu ateş sonunda tutuşturdu ikimizi. Tanrım zaman dursun, bu an bitmesin. İstediğim sevişmek değil sevmekti. Öylesine derin bir sevmek ki Gün’le Kubi gibi bir elmanın iki yarısı olalım, çözülmeyen bir düğüm olalım, havayla toprak, denizle güneş olalım. Şarabımız bitti. Hemen alıp geleyim dedim, fırtına gibi çıktım, çabucak gidip gelmeliyim, dışarda olduğum her an onunla geçireceğim zamandan çalıyor. İçimde müthiş bir coşku vardı, aşktan gözlerim yaşarıyordu. Günlerin evinin orada tekel bulamadım, Boğaz’a inmem gerekti, Çengelköy’de açık bir yer buldum, şarap aldım, geldim. Daire kapısının aralık olduğunu görünce şaşırdım, çıkarken kapattığımdan eminim. İçime bir korku doldu. İçeri girdim. Evde her şey bıraktığım gibiydi ama Şebnem yoktu. Kanepede ikiye katlanmış bir kâğıt parçası gördüm, üstünde Osman yazıyor. Az önce içimi dolduran aşk sevinci uçtu, içim boşlukla doldu, böyle bir anda bırakılmış bir mektupta iyi şeyler yazmaz çünkü. İçimi kanırtan şeyler yazmış. Hemen aradım, açmadı. Konuşalım diye mesaj attım, aşkı dilenen sen değilsin, asıl ben senden aşkını dileniyorum dedim, yanıt yazmadı. Günler geldi sonra. Ben elimde mektupla kanepede kalakalmıştım. Şebnem’i sordular. Mektubunu gösterdim, okudular, bakıştılar. Anlatın artık dedim. Osman boş ver. Hayır anlatın. Şebnem eğer kendi kazdığım kuyuya düşmediysem Gün beni tuttuğu için demiş, ne demek bu? Sonunda anlattılar. Yazıya geçirmek istemediğim, yazarak gerçekliğini silinmez, unutulmaz hale getirmek istemediğim bir Şebnem anlattılar bana ve bu Şebnem’in oluşumunda kendi paylarını. İnanamadım, ak­lım durdu. Nasıl yani? Siz çektiniz öyle mi? Siz ikiniz, Şebnem’in o fotoğraflarını. Gün’ün gözlerinde yaş vardı, Kubi yere bakıyordu. Bana öylesine acı ve öfke dolu bir yaşam anlattılar ki, tümüyle onları suçlamanın haksızlık olacağını düşündüm. Üstelik bir bakıma, kurtarmış da sayılırlardı. Çıktım gittim, sabaha kadar sokaklarda ruh gibi dolaştım. Asla görmek istemediğim o fotoğrafları ve Şebnem’in yaşadıklarını sindirmeye çalıştım, başardım da. Ama Şebnem yine telefonlarıma çıkmadı, beni görmek istemedi. Sonunda bir gün babasının evinden çıkarken yakaladım. Dünyanın bu en kısa aşkını unutalım dedi, unutamam dedim, yaşadıklarının benim için anlamı yok, geçmişin bir önemi yok, hiçbir zaman da olmayacak. Ben düne değil yarına bakıyorum, seninle birlikte yarına bakmak istiyorum. Ama ben dünden geliyorum dedi, dün yaşanmamış gibi yapamam, boşuna zorlama. Sonra onu eskisi gibi göremez oldum. Gördüğümde de o dikenli telle sarılı oluyordu yine. Herifin biriyle birlikte olduğunu duyunca fena dağıttım. Günlerce ondan nefret ettiğimi düşünüp öfkelendim, ağladım. Geceleri yeni edindiğim arkadaşlarla kulüp kulüp gezmeye başladım. Her gece başka bir kadınla çıktım kulüplerden. Yaşadığım düş kırıklığının acısını suçsuz kadınlardan çıkardım. Yarı yolda bıraktım onları, kırdım, aşağıladım. Bu yaptıklarım yarama merhem olmadı ama yaptım. Bir gece yıllar öncesinin Canan’ıyla karşılaştım, evlenmiş, bir oğlu olmuş, kocası iş gezisindeymiş. Bana gidelim mi dedim, hemen geldi. Yataktayken birden içimde bir öfke kabardı, durup dururken aşağılamaya başladım kadını. Kocan iş gezisinde diye hemen yatağıma girdin dedim, kocan senin nasıl bir kadın olduğunu biliyor mu? Ayda kaç kez boynuzluyorsun? Daha pek çok ağır şey söyledim. Bunu nasıl yapabildim hâlâ bilmiyorum. Ağlattım zavallıyı, gecenin bir yarısında ağlayarak çekti gitti. Yaptığımdan çok utandım ama haline üzülemedim. Bir gece sabaha karşı bir kulüpten çıktım, yanımda adını bile bilmediğim bir kız vardı. Nasıl tanıştık, bana mı gidecektik hiç anımsamıyorum. Çok içmiştim, Maslak’ta arabamın kontrolünü yitirdim. Takla atmışız. Günler sonra gözümü hastanede açtım, kaburgalarım kırılmış, sağ kolum zedelenmiş, beyin kanaması geçirmişim. Allahtan kıza bir şey olmamış. Arabam paramparçaymış. Teo o arabanın içinden nasıl sağ çıktın dedi. Bilmiyorum, çıktım işte. Kaza geçirdiğimi duyunca Ku­bi’yle Gün hemen hastaneye koşmuşlar. Yoğun bakımda yattığım günlerde kapının önünden ayrılmamışlar, Teo söyledi, bu kadar iyi arkadaşlarım olmasına şaşırmıştı. Yoğun bakım sonrası odaya geçince her gün elleri kolları dolu geldiler, tatlılar, meyveler. Kubi portatif bir müzik seti getirdi, bir sürü de CD, yeni çıkmış grupların CD’leri. Moruk iyileş de şu grubumuzu kuralım artık dedi. Bütün arkadaşlarım sık sık beni görmeye geldiler, her geldiklerinde beni neşelendirmek için ellerinden geleni yaptılar. Ne güzel arkadaşlarım var dedim, mutlu oldum. On yedi gün hastanede yattım, Şebnem bir kere geldi, Gün’le birlikte. Gülten Akın’ın bir şiir kitabını getirmişti, <span class="CharOverride-16">Sessiz Arka Bahçeler</span>. Güneş gözlüğü takmıştı, gözlerini görmek istiyordum, gözleri bana güzel bir şey söylesin istiyordum ama beklentimin farkındaydı, inatla çıkarmadı. Yanımda oturduğu yarım saat boyunca yine sıradan bir arkadaşımmış gibi davrandı. O kadar üzüldüm ki arkasından ağladım. Çok mutsuzum, sanki bir depresyon bulutunun içinde yaşıyorum. Onsuzluk mu daha ağır, yoksa bu aşkı başlamadan bitirmek mi bilmiyorum. Yaşasaydık belki de ayrılırdık, onsuz yaşayamam desem bile her aşk bitebilir, kimlerin aşkları bitmedi ki. Ama yaşayıp ayrılmak hiç yaşayamamaktan çok daha iyi. Bu aşkı yaşayamamış olmak boğazımda bir yumru, aklıma her geldiğinde yutkunamaz oluyorum, zaten aklımdan çıktığı da yok. Ne Gün’e soruyorum onu ne Kubi’ye. Bazen hâlâ ve umutsuzca sevdiğim kadını birlikte olduğu herifle düşünüyorum, delirecek gibi oluyorum. O herif o fotoğrafları kabul ediyor da ben mi etmiyorum? Ama Gün Şebnem’in geçmişinden kimseye söz etmediğini ima etti. Beni görmeye yalnız gelmişti bir gün. Şebnem yüzünden acı çektiğimin farkındaydı. Sözü nasıl getirdi anımsamıyorum ama insan sırlarını ancak değer verdiğine açar dedi, çünkü her sır utanç taşır, yaşamın gelip geçici konuklarına anlatılmaz. Bir keresinde gözlerini sevmediğini söylemişti Şebnem, öpüştüğümüz geceden çok önce. Gün’le Sirkeci’de buluşup fotoğraf malzemesi alacaktık, sonra Sultanahmet köftesi yiyecektik. Gün aradı, acil işi çıkmış, gelemiyormuş. İstediklerini mesaj at, biz alırız dedik. Aldık, üç-beş parça bir şey, Şebnem’in sırt çantasına doldurduk. Olağanüstü güzeldi o gün, ona bakarken içim eriyordu. Sultanahmet’e çıkmaya üşendik, Tahtakale’de bir yerlerde bir esnaf lokantasına gittik. Bildiği, sevdiği bir yermiş. Bir aralar bu taraflarda bir yerde çalışıyormuş, arkadaşlarıyla öğle yemeğini burada yerlermiş. Nedense doğru söylemediğini düşünmüştüm o gün. Yemeğimizi yerken neşeyle Gün’ün uykusu gelince gözlerinin küçülmesinin ona çok yakıştığından konuşuyorduk. Durup dururken hüzünlendi, ben gözlerimi sevmiyorum dedi. Neden? Çünkü susmuyorlar. Sandım ki gözlerim hiçbir şeyi gizleyemiyor, o anda ne hissediyorsam belli ediyor demek istiyor. Aynaya baktığımda fazla konuşuyor gözlerim dedi, gözlerimi sevmiyorum, gözlerimin gördüklerini sevmiyorum. Anlamadım, ne demek istiyorsun? Boş ver dedi sustu, o siyah kelebek ilk kez o gün konmuştu yüzüne. Bana mektup bırakıp yaşamımdan çıktığı gece, Gün her şeyi anlatınca anladım gözlerinin gördüklerini neden sevmediğini. Şimdi yanımda olsa unut derim, gözlerinin gördüklerini unut, unutmak harika bir armağan, ancak unutarak dayanabiliriz yaşama. Herkes öyle yapmıyor mu? Ellerim hâlâ ağrıyor, tekrar bas çalabilecek miyim bilmiyorum, umurumda da değil. Müzik bir anlam ifade etmiyor artık bana. Yaşamım bomboş, hiçbir amacım yok. </p>
		</div>
	</body>
</html>