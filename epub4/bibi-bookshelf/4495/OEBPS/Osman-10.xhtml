<html xmlns="http://www.w3.org/1999/xhtml" xmlns:epub="http://www.idpf.org/2007/ops">
	<head>
		<title>Osman-10</title>
		<link href="css/idGeneratedStyles.css" rel="stylesheet" type="text/css"/>
<meta content="urn:uuid:640e2a52-bd0d-4106-8ef7-ecabd0af7845" name="Adept.expected.resource"/>
	</head>
	<body id="Osman-10" lang="tr-TR" xml:lang="tr-TR">
		<div class="Basic-Text-Frame">
			<p class="ARA-BASLIK ParaOverride-14" lang="en-US" xml:lang="en-US"><span class="CharOverride-1">*****</span></p>
			<p class="konusulan_kisi">Elit Antik’in sahibi Ziya Söylemezoğlu </p>
			<p class="_--baslik-numarasiz-metin-icinde">“Sarhoş eğlendirsin diye mi senelerce piyano dersi aldırdı babası?”</p>
			<p class="ana-metin ParaOverride-13">Demek ölmüş ha. Vah vah vah.. </p>
			<p class="soylesi-soru">Maalesef.. siz iyi tanırmışsınız. </p>
			<p class="ana-metin ParaOverride-13">Tanırdım, iyi müşterimdi, çok alışverişimiz oldu. Müzayedelerimi hiç kaçırmazdı. Gerçi en az on senedir gördüğüm yoktu.. uğramıyordu artık dükkâna. Çok üzüldüm.. yahu gençti daha.. elli bile yoktu. </p>
			<p class="soylesi-soru">Elli üç yaşındaymış. </p>
			<p class="ana-metin ParaOverride-13">Elli üç ne ki.. ben altmış sekiz yaşındayım, yirmi sene daha yaşarım diyorum. Eskidendi o elli-altmış yaşındakilere yaşlı demek.. ömürler uzadı şimdi. Ne zaman ölmüş? </p>
			<p class="soylesi-soru">9 Şubat Cumartesi gecesi. Sabaha karşı daha doğrusu, saat üç civarında. </p>
			<p class="ana-metin ParaOverride-16">Çok da zaman olmuş, hayret.. hiç duymadım. Allah rahmet eylesin. Nasıl olmuş peki? Kalpten mi gitmiş? </p>
			<p class="soylesi-soru">Hayır, kamyon çarpmış. </p>
			<p class="ana-metin ParaOverride-13">Ne diyorsunuz! Gecenin o saatinde nerden bulmuş kamyonu? </p>
			<p class="soylesi-soru">Caz kulübünden çıkmış, karşıya geçerken bir hafriyat kamyonu çarpmış. </p>
			<p class="ana-metin ParaOverride-13">Kadere bak. Ne yapıyormuş caz kulübünde? Eğlenmeye mi gitmiş? </p>
			<p class="soylesi-soru">Hayır, orada çalışıyormuş. </p>
			<p class="ana-metin ParaOverride-13">Ne iş yapıyormuş orda? </p>
			<p class="soylesi-soru">Piyanistmiş. </p>
			<p class="ana-metin ParaOverride-13">Piyanist miymiş? Vah yavrum.. vah canım.. bakın daha çok üzüldüm şimdi. </p>
			<p class="soylesi-soru">Piyanist olmasına mı üzüldünüz? </p>
			<p class="ana-metin ParaOverride-13">Gece kulübünde çalışmasına üzüldüm.. </p>
			<p class="soylesi-soru">Neden? </p>
			<p class="ana-metin ParaOverride-13">Yahu büyük müzisyen olacaktı bu çocuk. Çok kabiliyetliydi.. çok hevesi vardı. Gece kulüplerinde sarhoş eğlendirsin diye mi senelerce piyano dersi aldırdı babası? Necmi bey çok uğraştı Osman’la.. çok emek verdi.. en iyi hocalardan ders aldırdı. Hatta konservatuvara sokacaktı ama Osman sınav sabahı hastalanmış, giremedi. Gerçi iyi de oldu. Klasik müzikte gönlü yoktu Osman’ın.. yeni şeyleri seviyordu o.. zamane müziklerini. Şart da değildi yani. İlla Fazıl Say olacaksın diye bir şart yok, öyle değil mi? Ben sevmem ayrı ama rock da iyi bir müzik. Şimdi bütün gençler rock dinliyor, rap diye bir şey çıkmış, onu dinliyorlar. Benim kafam kaldırmıyor ama gençler seviyor. Benim torunlarım hep rockçı mesela.. küçük torunum dizilere müzik yapıyor. Orçun Durak. Duymuşunuzdur belki. Üç-dört dizinin müziklerini yaptı. Adını televizyonda her gördüğümüzde anneannesinin de benim de göğsümüz kabarıyor. Mühim olan başarılı olmak, öyle değil mi? Ne iş yaparsan yap. Ama işte Necmi bey avam buluyordu o cins müzikleri, illa klasik müzik olacak. Bu mevzuda çok dar görüşlüydü rahmetli. Çocuğu rahat bıraksaydı Osman çok güzel işler yapabilirdi. </p>
			<p class="soylesi-soru">Necmi beyi de iyi tanıyordunuz o zaman.. </p>
			<p class="ana-metin ParaOverride-13">Tanımam mı.. babamın müşterisiydi. </p>
			<p class="soylesi-soru">Nasıl biriydi? </p>
			<p class="ana-metin ParaOverride-13">Haza beyefendi, görgülü, bilgili, zevk sahibi bir adamdı. Teknik üniversitede profesördü. Karısı da tam bir İstanbul hanımefendisiydi.. Mahmure hanım. Kanserden öldü. Kalburüstü bir aileydi bunlar. Necmi bey aslen Kastamonuluydu, babası oranın köklü ailelerinden. Mahmure hanım dört kuşaktan İstanbulluydu. Ailece de görüşürdük.. bayramda seyranda evlerimize gidip gelmişliğimiz çoktur.. hatta Osman’ın piyanosunu da babam satmıştı. Hiç unutmam, maun bir Henry Schwander’le tuşları fildişi bir Petrof arasında kararsız kalmışlardı. Mahmure hanım Petrof’u daha çok beğenmişti ama Necmi bey Çekoslovak malı diye istemedi, Schwander’i aldılar. Petrof daha iyiydi halbuki. Öyle takıntıları vardı Necmi beyin, bildiğinden şaşmazdı. Aklına kazınmış bir kere Alman veya Avusturya malı piyanolar daha iyi olur diye. </p>
			<p class="soylesi-soru">İkinci el almayı mı tercih ettiler? </p>
			<p class="ana-metin ParaOverride-13">O tarihte orijinalini bulmak çok zordu.. iyi piyanolar hep ikinci eldi o zamanlar. </p>
			<p class="soylesi-soru">Osman bey kaç yaşındaydı o sırada? </p>
			<p class="ana-metin ParaOverride-13">Ufaktı daha.. beş-altı anca.. </p>
			<p class="soylesi-soru">Siz de babanızla mı çalışıyordunuz? </p>
			<p class="ana-metin ParaOverride-13">Öğrenciydim, okuldan vakit buldukça dükkâna yardıma geliyordum. İktisadi ve ticari ilimler akademisini bitirdim ben, Sultanahmet’teki. Ama şimdi öyle bir okul yok tabii. </p>
			<p class="soylesi-soru">Marmara üniversitesine bağlandı sanırım. </p>
			<p class="ana-metin ParaOverride-13">Maalesef.. İşte bunlar hep yanlış şeyler. Osmanlı zamanında kurulmuş bir okul.. yaşatsana.. niye adını sanını siliyorsun tarihten? Bak İngilizlere Almanlara.. okulları dört yüz-beş yüz senelik hepsinin. </p>
			<p class="soylesi-soru">Osman bey piyanoların hangisini istemişti, hatırlıyor musunuz? </p>
			<p class="ana-metin ParaOverride-13">O da Petrof’u istemişti. Daha sevimliydi Petrof.. çok şirin bir taburesi vardı, dönüyor falan, çocuk tabii.. Oturdu tabureye, babamlar konuşurken dönüp durdu. Annesi jilet gibi giydirmiş, mavi beyaz pötikare bir papyon takmış, lacivert pantolon askısı. Çok tatlıydı, dün gibi gözümün önünde. Çok güzel bir çocuktu. Annesine çekmişti. Mahmure hanım da çok güzel bir kadındı. </p>
			<p class="soylesi-soru">Schwander alınınca öbürünü istiyorum diye itiraz etmedi mi? </p>
			<p class="ana-metin ParaOverride-13">Etmedi. Edemezdi de zaten. Son söz babanın. Necmi bey ne derse o olurdu. </p>
			<p class="soylesi-soru">Osman beyin papyonundan piyanoların markasına kadar her şeyi hatırlıyorsunuz. Herkesi hatırlar mısınız böyle? </p>
			<p class="ana-metin ParaOverride-13">Her şeyi hatırlarım, hiçbir şeyi unutmam. Hafızam çok kuvvetlidir. Mesleğin kendisi de geliştiriyor tabii ister istemez. Bizim meslekte hafıza çok önemlidir. Neyi kimden aldınız, kaça satmanız lazım, ne zamandır dükkânda.. bunları bileceksiniz. Öyle dur deftere bakayım derseniz müşteri malından haberi yok der. Eşyanın tarihini de aklınızda tutacaksınız. En önemlisi de budur aslında. Müşteri merak eder çünkü, kiminmiş, kimden kime geçmiş, neden satılmış.. takılmadan anlatacaksınız. Bilmiyorum derseniz size güvenini kaybeder. İnsanlar antikayı sadece güzel yahut değerli olduğu için almazlar, tarihine de sahip olmak isterler. Antikayı antika yapan hikâyesidir. Millet televizyonda niye bayılıyor tarihî şeyleri seyretmeye? Çarın hayatı, kraliçenin hayatı. Şöyle olmuş, böyle olmuş.. </p>
			<p class="soylesi-soru">Sattığınız her şeyin hikâyesini bilir misiniz? </p>
			<p class="ana-metin ParaOverride-13">Bilirim. Yurtdışından getirdiklerimin varsa onları da bilirim. Bilgi verirler zaten, bilhassa İngilizler. Adamlar çok ciddiye alıyor işlerini. Belgeleri var bir kere.. çok tertipli kayıt tutmuşlar. Öyle evler var ki.. ev dediğim kırk-elli odalı şatolar.. iğneden ipliğe her şeyi envantere kalem kalem yazmışlar. Bizde kayıttır faturadır öyle şeyler yok. Müzelerin bile envanteri yarım yamalaktır bizde. Kim bilir hangi saraylardan ne kıymetli şeyler kimlerin eline geçti.. kimler nelerin üstünden haksız servet sahibi oldu. Hiç bilmiyoruz. Neyse.. üzücü mevzular bunlar. </p>
			<p class="soylesi-soru">Osman beyin piyanosunun da bir hikâyesi var mıydı? </p>
			<p class="ana-metin ParaOverride-13">Vardı tabii.. olmaz mı? Yahudi bir ailenin evinden çıkmaydı o Schwander.. Goldberglerin.. iki oğulları vardı, ikisi de genç yaşta bir deniz kazasında öldü, Güney Afrika’da. Bindikleri feribot batmış. Bir de kızları vardı, Eliza.. abileri ölünce Amerika’ya gitti. Karıkoca yalnız kaldılar, madam Goldberg yaşayan ölü haline gelmişti zaten. Her şeyi sattılar savdılar, Eliza’nın peşinden Ame­rika’ya gittiler. O vesileyle geldi bize o Schwander. </p>
			<p class="soylesi-soru">Eski eşyaların hikâyeleri ilginç midir hep? </p>
			<p class="ana-metin ParaOverride-13">Aslına bakarsanız hepsi aynıdır. Sahipleri yaşlanırlar, ölürler, mirasçıları kıymet bilmez yahut paragözdürler yahut zorda kalmışlardır, satarlar. Bu kadar. Gerisini siz hikâye edeceksiniz. Uyduracaksınız demiyorum, yanlış anlamayın, anlatmayı bileceksiniz. Bakın mesela şu şandöliye yüz bir yaşında ölen Galatalı bir Lövanten hanımın evinden geldi, Madam Karla’nın. Madam Karla Pilatti ailesinin geliniydi. Pilattilerin hepsi öldü gitti, bir madam kalmıştı, o da gitti sonunda. Silindiler tarihten. </p>
			<p class="soylesi-soru">Kimdi bu Pilattiler? </p>
			<p class="ana-metin ParaOverride-13">Pilattiler cam ve ayna ithalatçısıydılar, Venedik aynaları getirtirlerdi bilhassa. Dolmabahçe Sarayı’nda onların aynaları hâlâ durur mesela. Sadece Türkiye’de de değil, Mısır, Ürdün, Lübnan, İran.. Ortadoğu’nun bütün saraylarında, büyük ailelerinin konaklarında hep onların aynaları vardı bir zamanlar. İngilizler İstanbul’u işgal ettikleri zaman işgal komutanı bunların Pilatti apartmanındaki dairelerine ziyarete geliyor. Bu şandöliyenin altındaki masada oturuyorlar. Baba Edmondo Pilatti İngiliz komutanın maksadının İstanbul Lövantenlerini kendi taraflarına çekmek olduğunu anlayınca, benim atalarım üç yüz sene önce bu topraklara gelmiş, üç yüz senedir bu topraklarda yaşıyoruz, atalarımızın anayurtları gibi sevdiği topraklara ihanet etmeyiz diyor ve komutanı evinden kovuyor. Şimdi bu hikâye birebir yaşanmış, Edmondo Pilatti’nin anılarında yazıyor, kitabını bulun bakın. Bunu anlattığınız anda müşterinin gözünde şandöliyenin değeri kat kat artar. Eşya tarihe bir nevi şahit olmuştur çünkü. Demek istediğim antikacılık sadece aldım sattım işi değil, neyiniz var, kıymeti ne, hikâyesi ne, hangisi kime satılır bunları bilmek bizim mesleğin icabı. Ama şimdikiler öyle değil. Şimdikiler eşyaya para olarak bakıyorlar, hikâyesi umurlarında değil. Yüzde doksan dokuzu da dükkânında kaç parça mal var bilmez, ille bilgisayara bakar. </p>
			<p class="soylesi-soru">Siz biliyor musunuz? </p>
			<p class="ana-metin ParaOverride-13">Biliyorum tabii. Mesela bu sabah dükkânı açtığımda irili ufaklı 1367 parça vardı. Sekizini sattım, kaldı 1359. Depodakiler hariç.. depoda 78 adet büyük parça var. Dük­kânda çok yer tutuyor onlar, sergilemek zor. Diyeceğim.. malımın sayısını da bilirim, hikâyesini de bilirim, yerlerini de bilirim. Yardımcım küçücük bir şeyin yerini değiştirsin mesela.. hemen fark ederim. </p>
			<p class="soylesi-soru">Bugün ne sattınız? </p>
			<p class="ana-metin ParaOverride-13">Barok bir vitrin sattım sabah. Şu gördüğünüz. Sigortası yetişmedi, cumartesiye teslim edeceğiz. Nefis bir şey değil mi?</p>
			<p class="soylesi-soru">Harika gerçekten. Kime sattınız? </p>
			<p class="ana-metin ParaOverride-13">İsmi lazım değil bir işadamı aldı, çok zevkli bir şahıstır, koleksiyonerdir aynı zamanda.</p>
			<p class="soylesi-soru">Kendisi mi gelip gördü? </p>
			<p class="ana-metin ParaOverride-13">Kendisi nadiren gelir, vakti yok. Uzmanları var, onlar sık sık gelirler dolaşırlar, fotoğraf çekerler, beyefendiye bilgi verirler. İlgileneceğini düşündüğüm bir şey gelirse ben arar haber veririm. Müşterilerimin hepsinin neye meraklı olduğunu bilirim. </p>
			<p class="soylesi-soru">Hiçbir şey satamadığınız gün oluyor mu? </p>
			<p class="ana-metin ParaOverride-13">Çok. Günü gününe uymaz bizim işin. Gün olur satmaya yetişemezsiniz ama kasaya giren paraya değmez. Gün olur tek bir parça satarsınız ama dükkânın bir aylık masrafını çıkarır. </p>
			<p class="soylesi-soru">Burada gördüğümüz her şey antika mı? </p>
			<p class="ana-metin ParaOverride-16">Değil efendim, olur mu.. bazıları antika sınıfına girer ama çoğu ikinci eldir. Antika nadir bulunur. Mesela şu aslan ayaklı ceviz masa sandalye takımı seksen senelik ama çok var bunlardan, zamanının harcıâlem işlerinden. O yüzden antika değildir, iyi bir ikinci eldir, antika unique olur.. ait olduğu dönemi ifade edecek bir işareti olur aynı zamanda. Ustası biliniyorsa önemlidir, mührü veya belgesi varsa değeri kat kat artar. </p>
			<p class="soylesi-soru">Bütün antikacıların internet üzerinden satışı var, sizin niye yok? </p>
			<p class="ana-metin ParaOverride-13">Ben internetten satışa taraftar değilim. İnternetten alışveriş yapanların yüzde doksanı ucuza alıp pahalıya satar mıyım diye aranan fırsatçılar. Antikadan anlamayan benim malıma talip olsun istemem. Benim müşterim hakiki alıcıdır, görmeden almaz. Gelir bakar inceler.. hikâye­sini dinler. Önce sever yani. Gerçi eski müşteri profili de yok artık.. on beş-yirmi sene öncesine kadar esas müşterilerim İstanbul’un köklü aileleriydi. Kültürlü, zevk sahibi insanlardı. Paraları az bile olsa zevkleri için küçük bir şey de olsa almak isterlerdi, öyle aileler kalmadı. Ama koleksiyonerlerin sayısı arttı, kendine koleksiyoner diyenlerin daha doğrusu. Zengin olup sınıf atlayan hemen bir şeylerin koleksiyonunu yapmaya başlıyor.. sırf gösteriş. Çeşmibülbül veya ferman koleksiyonu yapıyor diye kültür sahibi olmuyor insan. Bir şey soracağım, Osman babasının yanına mı defnedilmiş? Zincirlikuyu’ya. </p>
			<p class="soylesi-soru">Hayır. Kilyos Mezarlığı’na defnedilmiş. </p>
			<p class="ana-metin ParaOverride-13">Kilyos mu? Yahu Kilyos İstanbul bile değil. Niye Zin­cirlikuyu’ya defnedilmemiş? Babası aile mezarlığı almıştı Zincirlikuyu’da. </p>
			<p class="soylesi-soru">Aile mezarlığı almamış.. iki parsel almış sadece.. karısı ve kendisi için.</p>
			<p class="ana-metin ParaOverride-13">Öyle mi? Ben aile mezarlığı aldı diye biliyordum.. demek öyle.. </p>
			<p class="soylesi-soru">Ne kadar süre ailece görüşmüştünüz Necmi beylerle? </p>
			<p class="ana-metin ParaOverride-13">Valla Osman liseye başlayıncaya kadar görüşmüşüzdür. Babamın ani vefatından sonra koptuk, ailece görüşmeler bitti haliyle ama Osman’la alışverişimiz devam etti. </p>
			<p class="soylesi-soru">Osman bey çok alışveriş yapar mıydı sizden? </p>
			<p class="ana-metin ParaOverride-13">Babası hayattayken fazla yapmazdı ama Necmi beyin vefatından sonra çok geldi. Dükkândan çıkmıyordu bir ara. Müzayedelerimi de hiç kaçırmazdı. </p>
			<p class="soylesi-soru">Babasının evinin eşyasını da siz almışsınız. </p>
			<p class="ana-metin ParaOverride-13">Ben aldım. Teoman her birine tek tek fiyat biçtirdi.. kıran kırana pazarlık etti. Lafını sözünü de bilmiyordu, kaba bir çocuktu zaten. Necmi beyin hatırı olmasa olduğu gibi bırakıp çıkardım ama hadi dedim.. köpeğin yoksa bile sahibinin hatırı var. </p>
			<p class="soylesi-soru">Osman bey ne alırdı daha çok? Müzikle ilgili şeyler mi? </p>
			<p class="ana-metin ParaOverride-13">Ne beğenirse.. rasgele yani. Müzikle alakasını bildiğimden bazı parçaları ona ayırırdım. Cihat Günaydın’ın gitarını aldı mesela, elyazması nota kâğıtları aldı. Aldıklarının bir mantığı yoktu, neden aldığını da anlamazdım.. almayı severdi. Sonra sıkılırdı, geri vermek isterdi.. alırdım. </p>
			<p class="soylesi-soru">Necmi bey peki? O da çok şey alır mıydı? </p>
			<p class="ana-metin ParaOverride-13">Çok sayılmaz. Necmi bey çok varlıklıydı ama eli sıkı bir adamdı, hesabını çok iyi bilirdi, sırf almış olmak için bir şey almazdı. Ama eşini dostunu çok getirirdi. Kimi müşteri vardır, alışverişi azdır ama müşteri getirir, kimisi devamlı bir şeyler alır ama kendinden başka kimsenin ayağını bastırmaz. Müşteri getiren müşteri daha kıymetlidir her zaman. </p>
			<p class="soylesi-soru">Teoman’ı da iyi tanır mıydınız? </p>
			<p class="ana-metin ParaOverride-13">Onu fazla tanımam. Ne yapıyor ne ediyor hiç bilgim yok. O böyle şeylere meraklı değildi zaten. </p>
			<p class="soylesi-soru">Necmi bey Osman’a mı daha çok düşkündü, Teoman’a mı? </p>
			<p class="ana-metin ParaOverride-13">İkisini de severdi, çocuklarını ayırmazdı. Ama Osman’dan beklentisi daha büyüktü tabii. </p>
			<p class="soylesi-soru">Nasıl bir beklentisi vardı? </p>
			<p class="ana-metin ParaOverride-13">E sanatçı olacaktı Osman.. evvel ezel hülyalı bir çocuktu.. sanatın her çeşidine meraklıydı. Ama Teoman’ın bu taraklarda hiç bezi yoktu. Necmi bey çok yakınırdı resim müzik hak getire diye.</p>
			<p class="soylesi-soru">Necmi bey baskıcı bir baba mıydı? </p>
			<p class="ana-metin ParaOverride-13">Baskıcı mı? Neden? </p>
			<p class="soylesi-soru">Son söz babanın dediniz.. </p>
			<p class="ana-metin ParaOverride-13">Canım son söz babanın demek baskıcıydı demek değil ki. Baba nihayetinde.. elbet son söz onun olacak. Osman da Teoman da iyi okusunlar, adam olsunlar istiyodu.</p>
			<p class="soylesi-soru">Çocuklarına şiddet uygular mıydı? Ailece görüşüyormuşsunuz.. biliyor olabilirsiniz. </p>
			<p class="ana-metin ParaOverride-13">Kusura bakmayın ama hiç sevmiyorum bu lafı. Ne demek şiddet uygulamak? Sana döneceğim.. geri arayacağım.. hep tercüme Türkçesi bunlar. Bir de tüketmek çıktı şimdi. Benim kız torun da böyle.. sinir ediyor beni. Sebze tüketiyorum.. su tüketiyorum. Yiyorum içiyorum desene şu­na. Türkçe diye bir şey kalmadı, çok üzülüyorum. </p>
			<p class="soylesi-soru">Döver miydi diyelim o zaman. Necmi bey çocuklarını döver miydi? </p>
			<p class="ana-metin ParaOverride-13">Döver miydi derken bir-iki şamar diyorsanız atmıştır herhalde.. bilemem. Evin içinde olan şeyler bunlar. Ne şahit oldum ne de Osman’dan böyle bir şikâyet duydum. Terbiye için atılan bir-iki şamar da dövmek sayılmaz. Biz de zamanında çok şamar yedik babamızdan. </p>
			<p class="soylesi-soru">Ne olursa dövmek sayılır? </p>
			<p class="ana-metin ParaOverride-13">Sahi mi soruyorsunuz bunu? </p>
			<p class="soylesi-soru">Evet.. sizin fikrinizi öğrenmek istiyorum. </p>
			<p class="ana-metin ParaOverride-13">Şimdi dövmek.. yani.. adamakıllı dayak atmak. Öyle babalar var.. biliyoruz, kemerle dövüyor mesela veya işte.. çocuğun ağzından burnundan kan getiriyor. Benim gençliğimde de vardı böyle babalar. Ama zaman çok değişti. Ana baba fiske vursa ortalık ayağa kalkıyor şimdi. Necmi beyin de attıysa bir-iki tokattan ileri gittiğini hiç zannetmiyorum. Çok iyi bir babaydı Necmi Bey. </p>
			<p class="soylesi-soru">Sizce karısını döver miydi? </p>
			<p class="ana-metin ParaOverride-13">Karısını mı? Asla. Katiyen. Mahmure hanım buna müsaade edecek bir kadın değildi.</p>
			<p class="soylesi-soru">Osman beyi en son ne zaman görmüştünüz? </p>
			<p class="ana-metin ParaOverride-13">En son telefonla konuşmuştuk. Başına gelen hadiseden sonra evinin eşyasını satmak için beni aramıştı. </p>
			<p class="soylesi-soru">O hadiseyi anlatır mısınız? </p>
			<p class="ana-metin ParaOverride-13">Siz bilmiyor musunuz? </p>
			<p class="soylesi-soru">Kabaca biliyorum. Ama bir de sizden duymak isterim. Herkes farklı şeyler anlatıyor. </p>
			<p class="ana-metin ParaOverride-13">Valla ben de fazla şey bilmiyorum aslında.. gazetelerden ne öğrendimse o. </p>
			<p class="soylesi-soru">Bildiğiniz kadarını anlatın. </p>
			<p class="ana-metin ParaOverride-13">Bildiğim şu. Osman’ın karısı çok yüksek mevkide bir emniyetçiyle beraber oluyor, gizlice videoya çekiyor, basına gönderiyor. Hadisenin akabinde de emniyetçi görevden alınıyor. Kadın hangi maksatla yaptı bunu bilmiyorum.. bir sürü rivayet dolaştı o tarihte.. Teoman da işin içindeymiş güya. Hatta bir gazete Osman’ın maddi çıkar için karısını emniyetçiye peşkeş çektiğini bile yazdı. Mümkün değil.. Osman yakinen tanıdığım bir kişi, gözümle görsem inanmam. Ama büyük skandal oldu tabii.. o hadiseden sonra kimsenin yüzüne bakamayacak duruma düştü çocuk. Maddi sıkıntısı varmış diye duydum, toparlar dedim ama toparlayamamış demek.. </p>
			<p class="soylesi-soru">Karısını tanır mıydınız? </p>
			<p class="ana-metin ParaOverride-13">Birkaç kere beraber gelmişlerdi dükkâna. İlk geldiklerinde evli değillerdi, aniden evlendiler.. düğün dernek yapmadan. İkisi gitmiş nikâh dairesine, iki de şahit bulmuşlar, oldu bitti. Niye öyle tercih ettiler bilmiyorum. Gerçi Osman tamam.. anne babası rahmetli olmuş.. mürüvvetini görecek kimsesi yok.. niye düğün masrafı yapsın? Ama karısı niye istemedi bilmiyorum. Yeni evliyken de bir kere geldiler. Kahve içtik, sohbet ettik.. </p>
			<p class="soylesi-soru">Osman bey karısına âşık mıydı? </p>
			<p class="ana-metin ParaOverride-13">Hem de nasıl.. çok dikkatimi çekmişti. Gözleri parlıyordu kadına bakarken. </p>
			<p class="soylesi-soru">Kadın değil miydi? </p>
			<p class="ana-metin ParaOverride-13">Âşıktı.. o da âşıktı.. </p>
			<p class="soylesi-soru">Kadın hakkındaki izleniminiz ne olmuştu? </p>
			<p class="ana-metin ParaOverride-13">Çok güzeldi. Boylu boslu, endamlı, kestane rengi saçlar, biçimli bir ağız burun, iri, renkli gözler. Hani insanın nutku tutulur ya bakarken.. o cinsten bir güzellikti. Os­man’ın niye bu kadar âşık olduğunu anlıyor insan. İlk geldiğinde çok ürkekti yalnız. Eşyaya dokunmaya çekiniyordu. Rahat olun, elinize alıp bakın demiştim de düşürüp kırarsam diye korkuyorum demişti. Evlendikten sonra geldiklerinde baktım, bir kendine güven gelmiş, dükkânda rahatça dolaşıyor. Çok da meraklı.. sorular soruyor. Büyük değişim vardı yani. </p>
			<p class="soylesi-soru">Siz nasıl yorumladınız bu değişimi? </p>
			<p class="ana-metin ParaOverride-13">Açıkçası zengin kocayla nikâhlanınca rahatladı diye düşündüm. Osman da daha bir.. şeydi.. nasıl söylemeli.. gururlu.. karım çok güzel diye iftihar ediyor. Öyle bir hali vardı yani. Kadın çok güzeldi, hoştu, nazikti.. ama rahatsız edici bir tarafı da vardı aslına bakarsanız.</p>
			<p class="soylesi-soru">Ne gibi? Hafifmeşrep mi bulmuştunuz kadını? </p>
			<p class="ana-metin ParaOverride-13">Öyleymiş gerçi ama o bakımdan dikkatimi çekmemişti. Sağı solu belli olmayan kadınlardan gibi gelmişti bana. Bakışları çok kuvvetliydi. Hani ters bir şey söylense içinden canavar çıkacak sanki.. içi başka dışı başka. Güven vermiyordu. Bir şey gördüğümden söylemiyorum bunları.. his sadece. Gittiklerinde ağzımda acı bir tat kaldı. Osman’a yazık olacak diye düşündüğümü hatırlıyorum. Haksız da değilmişim. Kadın hayatını mahvetti çocuğun. </p>
			<p class="soylesi-soru">Osman evinin eşyasını satmak için aramıştı dediniz, aldınız mı eşyasını? </p>
			<p class="ana-metin ParaOverride-13">Aldım. Yok pahasına gitmesin diye tencere tavaya varana kadar bütün eşyasını aldım. Para eder mi etmez mi bakmadım.. değerinin epeyce de üstünde bir ödeme yaptım. </p>
			<p class="soylesi-soru">Neden? Ticari olarak pek akıllıca bir iş olmasa gerek. </p>
			<p class="ana-metin ParaOverride-13">Değildi zaten.. ama bizim ilişkimiz ticaretten öteydi, yardım etmek vazifem diye düşündüm. Borç istese onu da verirdim. Ama hiç istemedi, çok gururluydu. </p>
			<p class="soylesi-soru">Eşyasını ne yaptınız? </p>
			<p class="ana-metin ParaOverride-13">Benim dükkâna uyanları ayırdım, kalanları Kurtuluş’ta bir eskiciye devrettim. Değerli olanların çoğunu önceden satmış zaten.. tablolarını falan. Kitaplarını da bir sahaf arkadaş aldı.</p>
			<p class="soylesi-soru">Öncekileri de siz mi almıştınız? </p>
			<p class="ana-metin ParaOverride-13">Hayır, onları bana getirmedi.. eşyasını satacak vaziyete düştüğü için utanıyordu herhalde. </p>
			<p class="soylesi-soru">Ne gibi değerli eşyaları vardı? </p>
			<p class="ana-metin ParaOverride-13">İrili ufaklı bir sürü şey. Mobilyaları değerliydi, güzel tabloları vardı. Para edecek bir şey kalmamıştı evinde. Bu işten zararla çıktık anlayacağınız.. ama helali hoş olsun. </p>
			<p class="soylesi-soru">Dolmakalemlerini de aldınız mı? Değerlileri varmış. </p>
			<p class="ana-metin ParaOverride-13">Onları da daha evvelden satmış. Kime sattı bilmiyorum, ben almadım.. ben o cins malzemenin alıcısı değilim zaten. Evinden birkaç tane harcıâlem dolmakalem çıktı, o kadar. </p>
			<p class="soylesi-soru">Bir de çini soba almış sizden.. evlenmeden önce. </p>
			<p class="ana-metin ParaOverride-13">Almıştı evet. Yeşil bir arnuvo çini soba.. çok sevmişti onu. Nefis bir şeydi hakikaten. </p>
			<p class="soylesi-soru">Onu da önceden satmış mıydı? </p>
			<p class="ana-metin ParaOverride-13">O duruyordu, çok ağır olduğu için satamadı muhtemelen. Belki de sona saklamıştı. Evinin eşyasından bir o para ediyordu zaten. Eksper üç yüz yıla tarihledi o sobayı. Kanepe, berjer falan almıştı benden vaktiyle. Onları geri aldım. Getirdik çocuklarla depoya koyduk. Bir zaman öyle baktım. Hayat ne acayip.. nereden nereye. Allah kimseyi düşürmesin. </p>
			<p class="soylesi-soru">Sözünü ettiğiniz hadiseyi Osman beyin ağzından dinleyebildiniz mi? </p>
			<p class="ana-metin ParaOverride-13">Dinleyemedim maalesef. Evde yoktu. Ben bizzat gitmiştim işin aslını sorayım diye ama eşyanın başında Teoman vardı. Teoman’ı da en son o zaman gördüm zaten. Tanımadım baştan, çok kilo almış, hali derbeder, yaka paça bir tarafta. Birileriyle bağıra çağıra telefonda konuşuyordu. Baktım beni tanımamazlıktan geldi, ben de hiç oralı olmadım artık. </p>
			<p class="soylesi-soru">Eşyanın parasını kime ödediniz? </p>
			<p class="ana-metin ParaOverride-13">Teoman’a. Osman öyle istedi. Kardeşiydi sonuçta.</p>
			<p class="soylesi-soru">Sizce bu hadisenin aslı ne olabilir? </p>
			<p class="ana-metin ParaOverride-19">Hiçbir fikrim yok. Tamam.. karısı aklına eseni yapan, dengesiz birine benziyordu ama kadına kötü bir maksat da kondurmak istemiyorum. İnsan kendini rezil edecek şeyi eliyle televizyona gönderir mi? Göndermez. Var demek ki altında bir şey. Kim bilir ne yaşadılar.. neler oldu. Hakikati bilmiyoruz, öğrenemeyeceğiz de. </p>
		</div>
	</body>
</html>