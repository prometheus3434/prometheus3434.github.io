<html xmlns="http://www.w3.org/1999/xhtml" xmlns:epub="http://www.idpf.org/2007/ops">
	<head>
		<title>Osman-27</title>
		<link href="css/idGeneratedStyles.css" rel="stylesheet" type="text/css"/>
<meta content="urn:uuid:640e2a52-bd0d-4106-8ef7-ecabd0af7845" name="Adept.expected.resource"/>
	</head>
	<body id="Osman-27" lang="tr-TR" xml:lang="tr-TR">
		<div class="Basic-Text-Frame">
			<p class="ARA-BASLIK ParaOverride-14" lang="en-US" xml:lang="en-US"><span class="CharOverride-1">*****</span></p>
			<p class="konusulan_kisi">Emekli Başkomiser Celalettin Merdan </p>
			<p class="_--baslik-numarasiz-metin-icinde">“Emniyette deprem olmuştu.”</p>
			<p class="soylesi-soru ParaOverride-12">Emniyetten ne zaman emekli oldunuz? </p>
			<p class="ana-metin ParaOverride-13">2010’da. </p>
			<p class="soylesi-soru">Cinayet masasında mıydınız? </p>
			<p class="ana-metin ParaOverride-13">Evet. Cinayet şubede. </p>
			<p class="soylesi-soru">Emekli olduktan sonra hemen güvenlik işine mi geçtiniz? </p>
			<p class="ana-metin ParaOverride-13">Öyle oldu. Üç ay sonra bir şirketten teklif geldi, biz de özele geçtik. </p>
			<p class="soylesi-soru">Eski İstanbul Emniyet Müdürü Uluç Türkyılmaz olayını hatırlıyorsunuz.. </p>
			<p class="ana-metin ParaOverride-13">Unutulur mu.. emniyette deprem olmuştu. </p>
			<p class="soylesi-soru">Nasıl bir deprem olmuştu? </p>
			<p class="ana-metin ParaOverride-13">Felaket felaket.. İstanbul emniyetinin en tepesindeki kişiye komplo kuruluyor. Kimsenin tasvip etmeyeceği, ahlaka mugayir bir video çekiliyor, medyaya servis ediliyor. Nasıl bir deprem olduğunu siz tasavvur edin artık. Ortalık birbirine girmişti. İçişleri bakanlığı.. emniyet genel müdürlüğü.. adalet bakanlığı.. hepsi ayağa kalktı. Kıyamet koptu anlayacağınız. </p>
			<p class="soylesi-soru">Siz olayın komplo olduğuna mı inanıyorsunuz? </p>
			<p class="ana-metin ParaOverride-13">Tabii ki.. kesinlikle komploydu. Gayet de organizeydi. Ha.. videodaki kişi Uluç müdür müydü? Ta kendisiydi. Montaj falan dedi ama bilişim o olduğunu doğruladı. Görüntüler rezillik miydi? Büyük rezillikti, öyle böyle değil. Ama akıllı olacaksın kardeşim, memleketin en büyük şehrinin emniyet müdürüsün sen ya.. bu tuzaklara düşmeyeceksin. Gerçi çok da şaşırmadım. Uluç müdür kadınlara fazla düşkündü. Sadece kadınlara da değil.. anladınız işte. Çok zayıftı bu mevzuda. Hakkında dedikodular gırla gidiyordu. Demek ki zaafını fark ettiler, indirecek tezgâhı da ona göre kurdular. </p>
			<p class="soylesi-soru">Ama Şebnem Koryürek bunun kişisel bir intikam olduğunu, bu görüntüleri Uluç müdürü ifşa etmek için çektiğini söylemiş videosunda.</p>
			<p class="ana-metin ParaOverride-13">Ya ne diyecekti? Şu isimli organize çete için çalışıyorum mu? Bırakın allah aşkına. Kadının ne mal olduğu çıktı zaten meydana. Dergilerde çıplak fotoğraflar.. bilmem neler. Bu işleri iyi bildiği belliydi. Kocasının da çok büyük maddi sıkıntısı varmış.. Organize çeteler için tam kullanılacak eleman yani. Bastır parayı, istediğini yaptır. </p>
			<p class="soylesi-soru">Size göre Şebnem Koryürek’in kişisel intikamı olamaz yani. </p>
			<p class="ana-metin ParaOverride-13">Olabilir mi, sizin aklınız alıyor mu? Hangi kadın şahsi intikamı için böyle bir şeye cesaret eder? Ölümüne susamış olması lazım. Sen kendi başına İstanbul emniyet müdürünü devir ama burnun bile kanamasın. Mümkün mü? </p>
			<p class="soylesi-soru">Burnunun bile kanamadığından emin misiniz? </p>
			<p class="ana-metin ParaOverride-13">Yani.. şimdi bildiğim kesin bir şey yok. Ama başına bir şey gelmiş olsa bir şekilde kulağımıza gelirdi. Emekli olsak da o yıllarda teşkilatta hâlâ eşimiz dostumuz çoktu. </p>
			<p class="soylesi-soru">Sizce Şebnem’e ne oldu? Hiçbir şekilde izini bulamıyorum.</p>
			<p class="ana-metin ParaOverride-13">Komployu kuranlar büyük ihtimalle yurtdışına kaçırdılar. Ortadan kaldırmadılarsa tabii..</p>
			<p class="soylesi-soru">Kaldırmış olabilirler mi?</p>
			<p class="ana-metin ParaOverride-13">Mümkündür. Tehlike arz ettiyse ortadan kaldırılmıştır. </p>
			<p class="soylesi-soru">Bir gazeteci arkadaşının videonun medyada yayınlanmasına yardımcı olduğu söyleniyor. </p>
			<p class="ana-metin ParaOverride-13">Kuvvetle muhtemel o da vardı işin içinde. Hatırladığım kadarıyla gazeteci kadın yabancı bir basın kuruluşunda çalışıyordu. Bu da zaten komplo olduğuna delalet. </p>
			<p class="soylesi-soru">Neden? Dış güçler mi vardı işin içinde? </p>
			<p class="ana-metin ParaOverride-13">Dış güçler.. iç güçler.. hepsi bir arada. Adamı indirmek için çok ince bir tezgâh kuracaksın ama yerli basını kullanacaksın. Olur mu? Olmaz.. Medyanın hali o zaman da ortadaydı.. daha video kompütere düştüğü anda Uluç müdürün haberi olurdu. Hangi gazeteci cesaret eder bunu yayınlamaya? Adamın elinin uzanamayacağı, yabancı basından birinin olayı başlatması lazım ki yerli basın da olay patladı zaten.. biz de yazalım artık diyebilsin. </p>
			<p class="soylesi-soru">Şebnem Koryürek bu video nedeniyle sorgulandı mı? </p>
			<p class="ana-metin ParaOverride-13">Bulunamadı ki sorgulansın.. </p>
			<p class="soylesi-soru">Aranmadı mı peki? </p>
			<p class="ana-metin ParaOverride-13">Aranmaz olur mu? Tırım tırım arandı. Evine baskın yapıldı. Kocası, kayınbiraderi sorgulandı ama bir şey çıkmadı. </p>
			<p class="soylesi-soru">Komploysa sizce kim kurdu bu komployu? Emniyetin içinden mi dışından mı? </p>
			<p class="ana-metin ParaOverride-13">Onu söylemek çok zor.. o vakitler emniyetin içi de dışı da çok karışıktı, o onun adamı, bu bunun adamı.. kıyasıya bir siyasi rekabet yaşanıyordu. Organize suç örgütleri.. ordu mordu.. her şey birbirine girmişti. Kim kime dumdumaydı ortalık anlayacağınız. Hadiseden sonra her kafadan bir ses çıktı ama benim kesin olarak şudur diyebileceğim bir şey yok. Gerçi en dikkate şayan nokta hadisedeki kadının kayınbiraderinin Uluç müdürün damadı olmasıdır. </p>
			<p class="soylesi-soru">Neden dikkate şayan nokta bu? </p>
			<p class="ana-metin ParaOverride-13">Bu komploda ailenin kullanıldığını gösteriyor çünkü. Zannederim damat vasıtasıyla yaklaştılar Uluç müdüre. </p>
			<p class="soylesi-soru">Damadın bundan nasıl bir çıkarı olabilir? Olaydan sonra nişanı bozulmuş, şirketi batmış. </p>
			<p class="ana-metin ParaOverride-13">Tehdit söz konusu olmuştur. Damat bir şekilde organize çetenin eline düşmüştür.. olabilir bunlar, hep olmuş şeyler. Damat işadamıydı, şirketi vasıtasıyla ihale alıyordu.. öyle ufak tefek işler de değildi. Hakkında bir dosya filan vardıysa hayatın kayar diye tehdit etmiş olabilirler. Bu işte karanlıkta kalan çok taraf var.. şudur demek çok zor.</p>
			<p class="soylesi-soru">Komploya ilişkin bir soruşturma yapılmadı mı? </p>
			<p class="ana-metin ParaOverride-13">Dostlar alışverişte görsün kabilinden bir şeyler yapıldı ama netice çıkmadı. Çıkacağı da yoktu zaten. Maksat Uluç müdürü indirmekti, indirdiler. Niye kaşısınlar ki artık meseleyi? Bir an evvel kapattılar, geçti gitti. </p>
			<p class="soylesi-soru">Olaydan sonra Uluç Türkyılmaz görevden alınmış. Sonra ne yaptı, biliyor musunuz? </p>
			<p class="ana-metin ParaOverride-13">Valla Bakü’ye mi Tiflis’e mi, oralara bir yere gitmiş diye duydum. Şirket açmış.. Orta Asya’da nakliye işi yapıyormuş. Ne kadar doğru bilmiyorum. Ama adı sanı duyulmadı bir daha.. sırra kadem bastı. </p>
			<p class="soylesi-soru">Siz sever miydiniz Uluç müdürü? </p>
			<p class="ana-metin ParaOverride-13">Hiç sevmezdim. Doğru bir adam değildi. </p>
			<p class="soylesi-soru">Hangi açıdan değildi? Cinsel zaafları nedeniyle mi? </p>
			<p class="ana-metin ParaOverride-13">O ayrı. Asıl rüşvet irtikap hile desise.. her yol vardı Uluç müdürde. Arkası çok karanlıktı. </p>
			<p class="soylesi-soru">Kimler vardı arkasında? Mafya mı, siyasi güçler mi? </p>
			<p class="ana-metin ParaOverride-13">Biri olmadan diğeri olur mu? Zaten yolsuzluk söylentileri herkesin diline düşmüştü de basın açık açık yazamıyordu. Hadiseden sonra bir mal varlığı ortaya çıktı, akıllara ziyan.. otelden tut fabrikalara kadar devasa bir servetin sahibi. Hangi mevkide olursa olsun bu adam devlet memuruydu sonuçta. Bu kadar mal mülkü başka türlü izah etmek mümkün değil. </p>
			<p class="soylesi-soru">Aileden zengin olamaz mı? </p>
			<p class="ana-metin ParaOverride-13">Değil efendim.. gençliğini hepimiz biliyoruz. Sırtında bir gömlekle girdi teşkilata. Yükselişini yakından takip ettik. </p>
			<p class="soylesi-soru">Nasıl yükseldi bu kadar? İşinde çok mu başarılıydı? </p>
			<p class="ana-metin ParaOverride-13">Böyle mevkilerde yükselmenin işinizde başarılı olmanızla alakası yoktur.. siz de biliyorsunuz. </p>
			<p class="soylesi-soru">Mesele siyasiydi diyorsunuz. </p>
			<p class="ana-metin ParaOverride-13">Tabii ki siyasiydi.. bu mevkiler hep siyasidir. </p>
			<p class="soylesi-soru">Şebnem Koryürek’in medyaya gönderdiği videolarda görülen üçüncü kişi Cengiz Altın’ın ölüm olayını siz soruşturmuşsunuz. </p>
			<p class="ana-metin ParaOverride-13">Biz soruşturduk, evet. </p>
			<p class="soylesi-soru">Dosya intihar diye kapanmış. </p>
			<p class="ana-metin ParaOverride-13">Öyle oldu. </p>
			<p class="soylesi-soru">İntihar olmadığına dair hiç kuşkunuz olmadı mı? Önce cinayet denmiş, sonra intihar olduğuna karar verilmiş. </p>
			<p class="ana-metin ParaOverride-13">Oldu. İntihar değildi. </p>
			<p class="soylesi-soru">Siz de öldürüldüğünü mü düşünüyordunuz? </p>
			<p class="ana-metin ParaOverride-13">Şimdi bakın.. çocuk temiz biri değildi. Artist dendi ama seks işçisiydi.. pahalı bir erkek eskort.. madde kullanımı var.. eroin kokain. Birkaç kere uyuşturucudan gözaltına da alınmış.. ama video yayınlandıktan hemen sonra kendini camdan atıyor. Çok şüpheli. Vaka bize geldi. Gittik cesedi gördük. Ölmeden önce sağlam bir dayak yemiş, düşme yaralarına benzemiyor. Çocuklara dedim hatta, düşme değil bu, biri bunu aşağı atmış dedim. Olay yeri inceleme geldi. Onlar da aynı şeyi söylediler ama adli tıp intihar deyince kapattık mecburen. </p>
			<p class="soylesi-soru">Adli tıp kanıtlarla mı oynadı yani? </p>
			<p class="ana-metin ParaOverride-13">Valla şimdi kesin oynadı diyemeyiz, kanıtları intihar noktasında yorumladı diyelim. Bu çeşit yüksekten düşme vakalarında doğru bir neticeye varmak çok zordur zaten. Ama benim hissiyatım cinayet olduğu yönündeydi.</p>
			<p class="soylesi-soru">Cengiz Altın’ı kim öldürttü sizce? </p>
			<p class="ana-metin ParaOverride-13">Bilmiyorum. Epeyce uğraştım bir ipucu bulmak için ama çıkmadı. </p>
			<p class="soylesi-soru">Tahmininiz de mi yok? </p>
			<p class="ana-metin ParaOverride-13">Var tabii.. tahminim var. Bu çeşit hadiselerde konuşma ihtimali olan, zayıf kişileri hayatta bırakmazlar. Bu çocuk da konuşacaktı muhtemelen, uyuşturucu müptelası sonuçta.. bir doza bülbül kesilir. Benim tahminim Uluç müdüre kumpası kuranlar kimlerse çocuğu da onlar öldürttü.</p>
			<p class="soylesi-soru">Onlar dediğinize göre bir kişiden söz etmiyorsunuz.. </p>
			<p class="ana-metin ParaOverride-13">Organize suç örgütleri diyorum. Ha.. bir ihtimal daha var ama çok zayıf.. </p>
			<p class="soylesi-soru">Nedir o? </p>
			<p class="ana-metin ParaOverride-13">Şimdi bakın bu olayda esas mesele ne? Seks. Bir seks partisi videosu medyaya servis edilmiş. Ne var videoda? Bir kadın iki erkek. Görüntülerde Uluç müdür pek de takdir görecek bir vaziyette değil.. anlatabildim mi? Zaten sadece kadın olsa kapanırdı bir şekilde. </p>
			<p class="soylesi-soru">Eşcinsellik de söz konusu yani.. </p>
			<p class="ana-metin ParaOverride-13">Öyle. Müdür iki kadınla birlikte olsaydı mesele bu kadar büyümezdi. Üç kadın beş kadın bile olsa kulağı çekilirdi, gözden düşerdi tabii.. sonuçta kapanırdı. Ama bu olayda en üstte bir adam var, anlıyor musunuz? Uluç müdür kendini temizleyemezdi, mümkün değil yani, işin içine bir de erkek girince.. aile şerefi haliyle ağır yara alıyor. Uluç müdürün de iki yetişkin oğlu vardı.</p>
			<p class="soylesi-soru">Müdürün ailesi olaya karışmış olabilir yani.. tahmininiz bu. </p>
			<p class="ana-metin ParaOverride-13">Düşük ihtimal diyorum çünkü hadisenin akabinde öldürülmüş çocuk. O kadar kısa zaman içinde nasıl buldular da yok ettiler, şüpheli kısım o. Gerçi Uluç müdür bunu yaptırabilecek imkânlara sahipti. Yine de olan olmuş, görüntüler yayılmış, sonra çocuk ölüyor falan.. yani düşük ihtimal. Belki yayılmadan önce filme çekildiğinden haberdar oldu, çocuğu konuşturmak istediler. Bu da olabilir ama gene de komployu kuranların yapmış olması daha akla yakın. </p>
			<p class="soylesi-soru">Dosyayı kapatmak için baskı gördünüz mü? </p>
			<p class="ana-metin ParaOverride-13">Açık açık değil. İlk birkaç gün soruşturmanın akıbeti soruldu hatta. Ama kısa bir müddet sonra tamam uzatma, intihar işte denildi. Ben inatçıyımdır aslında.. öyle amirlerim kapat dediler diye dosya kapatmam ama bu cinayet çok çetin çıktı. Boyumu aştı. Ben de emekliliğimi istedim. </p>
			<p class="soylesi-soru">Vicdanen rahatsız mı oldunuz? Ondan mı emekli olmayı tercih ettiniz? </p>
			<p class="ana-metin ParaOverride-13">Aslında vicdan değil.. yani vicdan da var tabii de.. </p>
			<p class="soylesi-soru">Aslında ne? Korku mu? </p>
			<p class="ana-metin ParaOverride-13">Değil, korku değil. Neticesizlik. Baktım şahit yok, delil yok, adli tıp intiharda ısrarlı, bu dosyadan bir şey çıkmayacak. İnsan bir yere kadar uğraşabiliyor. Ya.. şimdi dürüst olalım.. açık açık söyleyeyim, evet. Korku da vardı yani biraz. Nasıl olmasın ki? Karşınızda ucunun nereye uzandığını bilmediğiniz bir organizasyon var. Siyasi olabilir, mafyatik olabilir, uluslararası olabilir, her şey olabilir. Uğraşayım derken altında kalırsınız. Çoluk çocuğum var benim, hanımın zaten yüreği ağzında.. yeter artık emekli ol diyor. Oğlumla kızım geçtiler karşıma, baba hayatımızla mı oynayacaksın, bırak şu işin peşini dediler. Çok düşündüm. Peşini bırakırsam katil elini kolunu sallaya sallaya dolaşacak.. zavallı çocuk öldüğüyle kalacak. Nasıl bir insan olursa olsun adaletin tecellisi onun da hakkı. Ama benim çocuklarım da haklı bir taraftan.. ya beni vazgeçirmek için çocuklarımın peşine düşerlerse? Değer mi? </p>
			<p class="soylesi-soru">Düşerler miydi? </p>
			<p class="ana-metin ParaOverride-13">Düşerlerdi herhalde.. bilemem.. göze almak kolay değildi benim için. </p>
			<p class="soylesi-soru">Emniyet teşkilatı mensubu olduğunuz halde ailenizi koruyamayacağınızı mı düşündünüz? </p>
			<p class="ana-metin ParaOverride-13">Bunun teşkilat mensubu olmakla bir alakası yok. Her kimlerse bu komployu kuranlar koskoca emniyet müdürünü indirmişler, konuşmasın diye genç bir çocuğu ortadan kaldırmışlar, hadisedeki kadının izi tozu kalmamış, bir gariban başkomsere mi acıyacaklar? Hanım sen mi temizleyeceksin emniyeti tek başına dedi. Doğru. Milleti kurtarmak bana mı kaldı? Sonunda verdim dilekçemi, emekli oldum. Allah da yüzümüze baktı, gül gibi iş çıktı karşımıza. Şimdi kafamız rahat çok şükür. </p>
			<p class="soylesi-soru">Vicdanınız peki? </p>
			<p class="ana-metin ParaOverride-13">Vicdanım da rahat. Diyeceksiniz ki, cinayet olduğunu bile bile dosyayı kapatmışsınız, nasıl rahat? Ama o kadar çok olay vardı ki böyle. Cinayet şube faili meçhul kaynıyordu biz teşkilattayken. Siyasisi ayrı.. düz cinayeti ayrı.. hangi birini çözeceksiniz? Düzen bozuktu düzen. Düzen bozuktu. Tuz bile kokmuştu artık. Tuz kokunca ne olur? İnsan evvela kendini, ailesini korumayı düşünür, öyle değil mi? </p>
			<p class="soylesi-soru">Şimdi düzen yeniden kuruldu mu sizce? </p>
			<p class="ana-metin ParaOverride-13">Şimdi vaziyet ortada, fazla söze hacet yok. Bunun sonu nereye varacak diyorsanız, göreceğiz. Ömrümüz olursa yaşayıp göreceğiz. Memleket bir gün başımıza göçecek, o zaman anlayacağız tuz kokunca ne oluyormuş. Ben elimden bu kadarı gelebildi diyorum. Hakikaten de bu kadarı geldi. Ne yapayım daha fazla? Kendimi mi feda edeyim, ailemi mi? Ne için? Kimin için? </p>
			<p class="ü--yıldız_-metin-i-inde">* * *</p>
			<p class="konusulan_kisi">Şebnem’in amcasının oğlu Ersin Öztürk</p>
			<p class="_--baslik-numarasiz-metin-icinde">“Bir yerden sonrası insanın kendi karakteri.”</p>
			<p class="soylesi-soru ParaOverride-12">Sizinle telefonda konuştuğumuzda amcanızın kızının skandalıyla ilgili çok çirkin iddialara maruz kaldığınızı söylemiştiniz. Gazeteleri tekrar taradım ama sizin adınıza rastlamadım. </p>
			<p class="ana-metin ParaOverride-13">Kaldırttım çünkü.. benimle ilgili olanlar internetteydi. Babamla ilgili olan da rezil bir gazetede çıkmıştı. O kadın işte bu adamın yeğeni diye haber yaptılar. Babamın mağazanın önünde çekilmiş bir fotoğrafını da koymuşlar.. </p>
			<p class="soylesi-soru">O olaydan sonra neler yaşadınız?</p>
			<p class="ana-metin ParaOverride-13">Hayatımız bitti.. maddi manevi. Hepimize çok ağır bir darbe oldu. Bu olayla bir alakamız olmadığını anlatamadık. Babam üzüntüden kalp krizi geçirdi, iki buçuk ay hastanede yattı, sonunda da kaybettik. Babamın üç halı mağazası vardı, üçünü de geçici olarak kapattık. Eşimiz dostumuz yüz çevirdi, akrabalarımız bizimle görüşmeyi kestiler. İkinci evliliğimi yapmak üzereydim, ayrıldım. En önemlisi de işten el çektirildim. </p>
			<p class="soylesi-soru">Ne iş yapıyordunuz? </p>
			<p class="ana-metin ParaOverride-13">Bir devlet bankasının teftiş kurulunda müfettiştim.. hakkımda iki ayrı soruşturma açıldı o dönem. </p>
			<p class="soylesi-soru">Neden açıldı? Sizinle ilgili ne gibi bir durum vardı? </p>
			<p class="ana-metin ParaOverride-13">Yoktu ama varmış gibi yazıldı. Olaydaki emniyet müdürünün bizim bankanın üst düzeyiyle ilişkileri varmış. İnternet haberinde benim de bu olayın içinde olduğum iddia edildi. Hatta sırf bu amaçla devlet bankasına geçtiğimi bile iddia ettiler. En ufak bir ilgim yoktu halbuki. Emniyet müdürünün adını bile o olay vesilesiyle öğrenmiştim. </p>
			<p class="soylesi-soru">Sizin de işin içinde olduğunuzu neye dayanarak iddia ettiler? </p>
			<p class="ana-metin ParaOverride-13">Akrabalık ilişkisine. Amcamın kızının kayınbiraderi bu emniyet müdürünün bir yakınının damadıymış, bizim bankayla ticari ilişkileri varmış, büyük miktarda kredi çekmişler. Videodaki kadın da amcamın kızı olunca bin tane bit yeniği aradılar. Emniyet müdürünün hesabını kesmek isteyen çetenin içinde olduğum bile iddia edildi.. düşünün artık. </p>
			<p class="soylesi-soru">Soruşturmaların gerekçeleri neydi peki? </p>
			<p class="ana-metin ParaOverride-13">Biri bu iddia edilen çetenin içinde olmak, diğeri de bankanın kaynaklarını emniyet müdürünün akrabalarına peşkeş çekmek. Ben teftiş kurulundaydım, zaten üç ay olmuş bankada işe başlayalı, kredilerle nasıl bir alakam olabilir? </p>
			<p class="soylesi-soru">Bu iki iddia birbiriyle çelişmiyor mu? </p>
			<p class="ana-metin ParaOverride-13">Çelişiyor tabii. En saçma tarafı oydu zaten. Hangisini yapmışım? Emniyet müdürünün yakınlarına bankanın kaynaklarını peşkeş çekmişsem aynı adamı yok etmek isteyen çetenin içinde ne işim var? </p>
			<p class="soylesi-soru">Nasıl sonuçlandı soruşturmalar? </p>
			<p class="ana-metin ParaOverride-13">Aklandım tabii ki. Bir ilgim olmadığı anlaşıldı. </p>
			<p class="soylesi-soru">Göreve iade edilmek istemediniz mi? </p>
			<p class="ana-metin ParaOverride-13">İstemedim, zaten istifa etmiştim. Olaydan önce fon yönetimi müdürlüğüne atamam yapılacaktı, askıya alındı. İstifa ettiğine göre iddialar doğru demesinler diye bir süre dayanmaya çalıştım. Ama babam öldü, annem perişan, mağazalara kilit vurmuşuz. Ailemin toparlanması lazım. Psikolojik olarak da kaldıramaz haldeydim.. herkeste bana karşı bir aşağılama.. </p>
			<p class="soylesi-soru">Yolsuzluk şüphesiyle mi?</p>
			<p class="ana-metin ParaOverride-13">Keşke yolsuzluk olsaydı. Sonuçta aklanırsınız, sizi aşağılayanlar utanır. Ama bu başka bir durumdu. Herkes videoyu internetten bulmuş, seyretmiş, o iğrenç dergi elden ele geziyor. Olayın kahramanı öz amcamın kızı. Erkekler dünyasında nasıl bir etki yaratır tahmin edersiniz. Bir keresinde dergiyi masamda buldum, çıplak pozların olduğu sayfa açık. O derece taciz edildim yani. Sonunda istifa ettim, babamın mağazalarını devraldım. Ki asla düşünmüyordum mağazacılığı, kurumsalda kalmak istiyordum, olmadı.. kısmet. </p>
			<p class="soylesi-soru">Bu olay evlenmenize nasıl bir engel oluşturdu? </p>
			<p class="ana-metin ParaOverride-13">Nişanlımın benden büyük beklentileri varmış meğer, o çıktı ortaya. İşten el çektirilince kariyerimin sonuna gelmiş oldum, yükselme şansım kalmayınca değerim de kalmadı. </p>
			<p class="soylesi-soru">Nişanlınız ne iş yapıyordu? </p>
			<p class="ana-metin ParaOverride-13">O da bankacıydı, ticari bankacılık ürün müdürlüğündeydi. Bu olayın kendi kariyerini de kötü etkilemesinden çok korktu, o yüzden ayrılmak istedi. </p>
			<p class="soylesi-soru">Etkiledi mi peki? </p>
			<p class="ana-metin ParaOverride-13">Bilmiyorum, ayrıldıktan sonra görüşmedik. Ama etkilemiş olabilir, sonuçta büyük bir skandal. Böyle şeyler sicilinize küçük harflerle de olsa yazılır, hele kurumsalda. Benim yazıldı işte. Unutulur gider, zaten benimle bir alakası yok diyorsunuz ama unutulmuyor. Üstünden neredeyse on yıl geçti hâlâ karşıma çıkıyor bu olay. Siz bu konuda kitap yazmak istiyorsunuz mesela. </p>
			<p class="soylesi-soru">Bu konudan çok Osman Koryürek hakkında. </p>
			<p class="ana-metin ParaOverride-13">Her neyse. Hayatımda görmediğim bir adam hakkında konuşuyoruz neticede. Hayatınız boyunca dürüst, namuslu bir insan olmaya çalışıyorsunuz, pek çok şeyden fedakârlık ediyorsunuz bunun için. Ama bir başkasının yaptığı iğrenç bir şey, sırf kan bağınız var diye size de bulaşıyor. Lekelenmek bu kadar kolay. </p>
			<p class="soylesi-soru">Bu olayı size de bulaşan bir leke olarak mı görüyorsunuz? </p>
			<p class="ana-metin ParaOverride-13">Başka nasıl görebilirim? Amcam iyi ki öldü de görmedi bugünleri diyorduk, bu rezalet bize de sirayet eder diye aklımıza bile gelmemişti. Ama bize de sıra geldi. Bu olayın utancı hepimizi mahvetti. Bu iğrenç olayın içindeki kadın amcamın kızı olabilir.. ama yıllardır yüzünü görmemişim.. ailece silmişiz zaten kendisini. Onun lekesi bana niye bulaşsın? Anlatamadık. </p>
			<p class="soylesi-soru">İlk eşinizden niye boşanmıştınız? </p>
			<p class="ana-metin ParaOverride-13">İlk eşim de bankacıydı. Aynı dünyanın insanlarıyız, birbirimizin halinden anlarız diye düşünmüştüm ama tam tersi oldu. Birbirimizin sıkıntılarını büyüttük. </p>
			<p class="soylesi-soru">Çocuğunuz var mıydı? </p>
			<p class="ana-metin ParaOverride-13">Vardı.. dört yaşında bir kızım vardı ama eşim Avustral­ya’ya kaçırdı kızımı. </p>
			<p class="soylesi-soru">Avustralya’ya mı? Neden? </p>
			<p class="ana-metin ParaOverride-13">Abileri vardı orada. Zamanında gidip yerleşmişler. İnsan tanıma yeteneğim sıfırmış meğer onu anladım. Velayetini annesine vermiştim. Teftiş için sık sık turneye gidiyorum.. yeri geliyor bir ay.. iki ay kalıyorum. Kızım da küçük, annesine daha çok ihtiyacı var. Güvendim yani eşime. </p>
			<p class="soylesi-soru">Nasıl oldu peki, nasıl götürmüş? </p>
			<p class="ana-metin ParaOverride-13">Bir turne dönüşü kızımı almaya evine gittim ama kapı duvar.. her şeyi satmış savmış, kızımı da almış gitmiş. Aramadığım yer kalmadı. Sonunda Brisbane’a gittiklerini öğrendim. </p>
			<p class="soylesi-soru">Atlayıp gitmediniz mi hemen? </p>
			<p class="ana-metin ParaOverride-13">Gidecektim ama babam alıp getirebilecek misin dedi. Boşanmışız, velayeti annesinde. O şartlar altında uçağa bindirip buraya getirmem mümkün değil. Bir sonuç alamayacağım için gitmedim. </p>
			<p class="soylesi-soru">Sizden izinsiz nasıl götürebildi peki? </p>
			<p class="ana-metin ParaOverride-13">Maalesef muvafakatname vermiştim, Brisbane’a gideceklerdi, dayılarını ziyarete.. pasaport da çıkarmıştık. Me­ğer annesi her şeyi planlamış. Sonra anladım da.. iş işten geçti. Güvenmemek lazımmış. Çok acı bir tecrübeyle öğrenmiş oldum. </p>
			<p class="soylesi-soru">Kızınızı alabilmek için mahkemeye başvurmadınız mı? </p>
			<p class="ana-metin ParaOverride-13">Başvurmaz mıyım, kaç tane dava açtım. Ama Brisbane dünyanın bir ucu. Hiç kolay değil, hele uluslararası davalar. Üstüne de bu video olayı oldu. </p>
			<p class="soylesi-soru">Kızınız kaç yaşında şimdi? </p>
			<p class="ana-metin ParaOverride-13">Yirmi altı. Geçen yaz evlendi. Torun bekliyoruz şimdi. </p>
			<p class="soylesi-soru">Kızınızla görüşüyorsunuz yani. </p>
			<p class="ana-metin ParaOverride-13">Görüşüyoruz, evet. Yirmi yaşındayken kendisi buldu beni. Dünyalar benim oldu. Yıllardır dinmeyen bir sızıydı benim için. </p>
			<p class="soylesi-soru">Düğününe gittiniz mi? </p>
			<p class="ana-metin ParaOverride-13">Tabii ki. Burada oldu zaten düğün. Damadım Türk. </p>
			<p class="soylesi-soru">Anlıyorum.. amcanızın kızıyla nasıl bir ilişkiniz vardı? </p>
			<p class="ana-metin ParaOverride-13">Yoktu. Yani küçükken ara sıra görüşürdük ama amcam karısından ayrıldıktan sonra koptuk. En son lisedeyken görmüşümdür herhalde. </p>
			<p class="soylesi-soru">Neden koptunuz? </p>
			<p class="ana-metin ParaOverride-13">Amcam karayolları mühendisiydi. Ağır bir kaza geçirdi, bir kolunu kaybetti. Hayatı altüst oldu. Karısı pek.. nasıl söyleyeyim, aile kadını değildi. Kazadan sonra bizim anlayışımıza uygun düşmeyen arayışlara girdi, sonunda da boşandılar. Babam amcamla görüşmeye devam ediyordu tabii. Amcamla da kızıyla da çok yakından ilgileniyordu ama kıymetini bilmediler babamın. </p>
			<p class="soylesi-soru">Nasıl biriydi Şebnem? Karakteri hakkında ne söyleyebilirsiniz? </p>
			<p class="ana-metin ParaOverride-13">Valla iyi tanıdığımı söyleyemem.. dediğim gibi pek görüşmüyorduk. </p>
			<p class="soylesi-soru">Siz mi istemiyordunuz görüşmeyi? </p>
			<p class="ana-metin ParaOverride-13">Biz istiyorduk da Hülya yenge istemiyordu. Amcam da evinin huzurunun kaçmasından çekiniyordu herhalde. Pek gelip gitmezlerdi. Amcam tek gelirdi babaanneme. </p>
			<p class="soylesi-soru">Yengeniz neden görüşmek istemiyordu? </p>
			<p class="ana-metin ParaOverride-13">Aramızda uyuşmazlık vardı. Babaannem namazında niyazında, mazbut bir kadındı. Hülya yengenin hal ve hareketlerini tasvip etmiyordu. Bizim aile için fazla rahat bir kadındı. Babaannem evlenmelerini istememiş aslında.. amcam ailesine karşı çıkarak evlenmiş. </p>
			<p class="soylesi-soru">İstenmeyen gelindi yani.. </p>
			<p class="ana-metin ParaOverride-13">Valla o da istenmek için bir çaba göstermedi.. hatta amcamı bizden koparmak için elinden geleni yaptı. </p>
			<p class="soylesi-soru">Ne gibi şeyler yaptı? </p>
			<p class="ana-metin ParaOverride-13">Şunu şunu yaptı diyemem şimdi.. ben de çocuktum. Ama babaannemin çok üzüldüğünü hatırlıyorum. Dünya iyisi bir kadındı babaannem. Şebnem’i de çok severdi, amcam getirmiyor diye çok ağlardı. Ama Şebnem annesinin etkisi altındaydı, babaanneme gelmek istemezdi. </p>
			<p class="soylesi-soru">Aileniz ne düşünüyordu Şebnem hakkında? </p>
			<p class="ana-metin ParaOverride-13">Anneme göre çok problemli bir kızdı. Aklı fikri eğlencede, okulmuş eğitimmiş.. umurunda değil. Annemle babam arasında çok tartışma çıkardı bu yüzden. Annem, babamın iyi niyetini suiistimal ettiklerini düşünüyordu ama babam kardeşine kıyamıyordu.. zaten kazadan sonra hayatı mahvolmuş. Hülya yenge amcamdan boşandıktan sonra bir doktorla evlendi.. Samsun’a gitti. Rahatına çok düşkün bir kadındı, kızını yanına almak istemedi.. kızı amcamla kaldı. Ama amcam ruhen çok kötü durumdaydı. Babama annesine gönder diye tutturdu. Babam da gönderdi.. ama Şebnem orada da rahat durmamış tabii. </p>
			<p class="soylesi-soru">Rahat durmayıp ne yapmış? </p>
			<p class="ana-metin ParaOverride-13">Daha on dört yaşındayken doktorun üvey kızı yollu diye adı çıkmış. Diskoteklerde içip içip sarhoş olmalar, karakola düşmeler, erkeklerle basılmalar. Küçük bir şehirde.. hele o zamanlar. Doktorun da canına yetmiş, Hülya yengeye kızını istemiyorum demiş. O da bir çare bulsun diye babamı aradı. Bizim evde yine kıyamet koptu. Annem anası var, babası var.. çare bulmak sana mı kaldı diyor. Ama babamın öz yeğeni.. atsan atılmaz satsan satılmaz. </p>
			<p class="soylesi-soru">Ne yaptı peki babanız? </p>
			<p class="ana-metin ParaOverride-13">Şebnem’i aldı getirdi, İstanbul’da bir kız lisesine yatılı verdi, okul masraflarını da üstlendi. Öyle az buz bir para da değildi. Ama okuldan atıldı, o kadar masraf da boşa gitti. Aslında öyle bir anneden başka türlü bir evlat beklemek yanlıştı. Anasına bak kızını al diye boşuna dememiş atalar. Gene de Şebnem yaşını başını alınca düzelir diye düşünüyorduk, bir yerde kendine dur der ama demedi. Babamın da sabrı taştı sonunda.. yeğenini defterden sildi. </p>
			<p class="soylesi-soru">Neden sildi? Dergide çıplak fotoğrafları yayınlandığı için mi? </p>
			<p class="ana-metin ParaOverride-13">Hayır hayır.. babamın dergiden falan haberi yoktu. Hiçbirimizin yoktu. Nasıl olsun? Öyle dergiler bizim evimize girmez. İyi ki de haberimiz olmamış. Babam çeker vururdu herhalde.. yani bilseydim ben bile yapabilirdim. Şimdi olsa bana ne der geçerim de.. gençtim o zamanlar. Biz çok sonra öğrendik o fotoğrafları. Televizyonlarda bangır bangır görünce. </p>
			<p class="soylesi-soru">Babanız ne gerekçe gösterdi peki? Neden defterden sildim dedi? </p>
			<p class="ana-metin ParaOverride-13">Bir gerekçe göstermedi. Bu kız yüzünden bir gün elimden bir kaza çıkacak dedi. Çok terbiyesizlik yapıyordu Şebnem.. babamı suçluyordu. </p>
			<p class="soylesi-soru">Hangi konuda suçluyordu? </p>
			<p class="ana-metin ParaOverride-13">Para. Bütün ailelerde olan şey. Babam amcamla ilgilenmiyormuş.. kardeşinin sefalet içinde yaşamasına göz yumuyormuş.. kendi evinde bedavaya oturtuyordu halbuki.. ölene kadar bir kuruş kira almadı amcamdan. Annem de sen yapacağını yaptın.. bırak ne halleri varsa görsünler dedi. Son oldu. Bir daha Şebnem’in adı geçmedi evde. </p>
			<p class="soylesi-soru">Siz ne düşündünüz? Babanıza hak verdiniz mi? </p>
			<p class="ana-metin ParaOverride-19">O zamanlar vermiştim açıkçası.. babamın fazla bile dayandığını düşünüyordum. Babam çok sabırlı, çok iyi niyetli, melek gibi bir adamdı. O bir yerde yeter dediyse yeter demekti. Elinden gelenin fazlasını yaptığına da şahittim. Ama o günden bugüne insanın bakış açısı değişiyor tabii.. psikoloji hakkında daha çok şey öğreniyorsunuz. Şebnem parçalanmış aile kurbanıydı. Benim kızım da öyle ama annesi sahip çıktı kızıma.. benden kaçırmış olsa da iyi yetiştirdi. İş annede bitiyor anlayacağınız. Sen kızına sahip çıkmazsan olacağı bu. Gerçi sonuçta olan bize de oldu, Şebnem’in yaptığı şey babamın ölümüne yol açtı. Bazen düşünüyorum, babam daha ne yapabilirdi yeğeni için diye. Bir cevap bulamıyorum. Bence yapabileceği her şeyi yapmıştı. Bir yerden sonrası insanın kendi karakteri.</p>
		</div>
	</body>
</html>