<html xmlns="http://www.w3.org/1999/xhtml" xmlns:epub="http://www.idpf.org/2007/ops">
	<head>
		<title>Osman-15</title>
		<link href="css/idGeneratedStyles.css" rel="stylesheet" type="text/css"/>
<meta content="urn:uuid:640e2a52-bd0d-4106-8ef7-ecabd0af7845" name="Adept.expected.resource"/>
	</head>
	<body id="Osman-15" lang="tr-TR" xml:lang="tr-TR">
		<div class="Basic-Text-Frame">
			<p class="ARA-BASLIK ParaOverride-14" lang="en-US" xml:lang="en-US"><span class="CharOverride-1">*****</span></p>
			<p class="konusulan_kisi">Osman’ın babasına hitaben yazdığı 2. defter </p>
			<p class="_--baslik-numarali-metin-icinde">(tarihsiz) </p>
			<p class="ana-metin">Bugün öldün baba. Böylece kahverengi ve puslu bir ağustos sonu çarşambasından, leylak rengi bir ağustos sonu perşembesine geçmiş olduk. Senin masmavi bir haziran başı pazartesisinde ölmeni tercih ederdim, çünkü ağustosta Burgaz’da yaz bitti sayılır, gitmeye değmez. Gerçi eylülde de tadı olur ama ben eylülde İstanbul’u daha çok seviyorum. Altmış dokuz yaşındaydın. Kahverengi bir adamdın. Daima tıraşlı yüzün, babanın bir zamanlar Gedikpaşa’daki imalathanesinde karın tokluğuna çalıştırdığı garibanların ellerinden çıkan birinci sınıf ayak­kabıların derileri gibi parlardı. Hâlâ iki çifti evde, özel yaptırdığın, üstü camlı sehpanın içinde durur o ayakkabıların; sırma nakışlı, ipekli bir kumaş üstünde biri kadın, ötekisi erkek ayakkabısı. İkisi de çok güzel ve ikisi de gerçekten müzelik. Sahi, sen öldün artık, ne yapacağız biz bunları? Gösterişi çok severdin ve eve gelen her konuğuna babanın çok zeki ve öncü bir sanayici olduğuna ilişkin uydurma bir öykü anlatırdın. Senin öyküne göre Kastamonulu, köklü bir ailenin tek erkek evladı olan baban dönümlerce çiftin çubuğun başına geçmesini isteyen dedene, ben burada kalıp körelmek değil, önemli işler başarmak istiyorum diye isyan ederek İstanbul’a gelmiş, bir Yahudi dostunun önayak olmasıyla ayakkabı işine girmiş ve küçük bir imalathaneden büyük bir deri işleme fabrikası yaratarak memleket sanayisine çok önem­li katkılarda bulunmuş, değerli bir adamdı. Oysa anne tarafımın sitem ve nefret karışık bir tonla anlattıklarına göre yoksul bir köy çocuğuydu senin baban. Kurtuluş Savaşı sırasında yaşıtları cephede çarpışırlarken samanlıklarda saklanan bir asker kaçağıydı. İstanbul’a geldikten sonra, önce işçi, zaman içinde küçük bir imalathane sahibi, İkinci Dünya Savaşı sırasında karaborsacı, sonraları da ayakkabı imalatçısı olmanın yanı sıra, emlak simsarı ve tefeci olarak yaşamını sürdürmüştü. Zenginliğini de ürettiği ayakkabılara değil, zor duruma düşen Gedikpaşalı komşularının mülklerinin üstüne oturmasına borçluydu. Ama senin kendin için uydurduğun özgeçmişe babanın savaştan kaçan bir asker kaçağı olması değil, çeşitli talihsizlikler nedeniyle ADINI ÜLKE TARİHİNE YAZDIRAMADAN ÖLEN bir sanayici olması yakışıyordu. Öykünü dinleyicilerinin durumuna göre değiştirirdin. Baban kimi zaman Kafkas dağlarından göçmüş, Çerkes soylusu bir ailenin Kastamonu’da doğan prensi, kimi zaman Orta Anadolu’yu örgütlemiş amansız bir ittihatçı, kimi zaman da dönemin şartları nedeniyle Darülfünun’u yarıda bırakmak zorunda kalmış bir aydın olurdu. Ama her zaman yüce bir kişilik, bir ticaret dehası ve merhametli, vicdanlı, yurdu için seve seve canını verecek bir Türk evladıydı. Böylesine yüce bir adamın oğlu olan sen de ticaret dehası olmak dışında babanla aynı niteliklere sahiptin elbette, üstüne üstlük sayısız öğrenci yetiştirmiş değerli bir hoca, öncü bir bilimadamı ve ailesine düşkün, mükemmel bir koca, eşsiz bir babaydın. YERSEK. Öte yandan her ne kadar söylemekten kaçınsan da kayınpederin dürüst ve sanırım asil ruhlu bir adamdı, –bu tümceyi annemin asaletini düşünerek yazıyorum– ve senin anlattıklarına göre İstanbul’un en zorba fırsatçılarının eline düşen, zekâsız Harun Dedemi kurtaran senin baban olmuştu. Kısacası baba öyle iyi bir öykücüydün ki sen, bizzat kendi kullandığın deyimle anlatacak olursam, yalancıyı sikseler sen bir dakika kucaktan inmezdin. Bize bıraktığın en büyük miras da bu oldu. Kahverengiliğin esmer doğmuş olmandan değildi, aksine, beyaz tenli bir adamdın. Ama yazlarını Burgaz’da, bedeninin her noktasına kakao yağları, havuç yağları, hindistancevizi yağları sürerek güneş altında geçirdiğin için tenin bol sütlü kahve renginde cilalı bir deriyi andırırdı. Yaşına göre çok yakışıklı ve fazlasıyla havalıydın. Yazlarını da sanki Burgaz’da değil, Cote d’Azure’de geçiriyormuş gibi davranırdın. İstesen geçirirdin, her yaz Fransa’nın güneyinde en az bir ay kalmaya gücün yeterdi ama oraların sana fazla büyük geldiğinin farkındaydın, ecnebi memleketlerinde kime höt zöt edebilirdin ki? Akıllı bir adamdın sonuçta, daima kendi küçük çevrenin imparatoru olmayı yeğledin. Hâlâ o iğrenç slip mayoları giymen sayılmazsa zevkliydin de, iyi giyinirdin, biraz fazla gösterişli ama iyi. Gösteriş sevdiğin halde fular bağlamazdın, papyon takmazdın, robdöşambrdan nefret ederdin. Demode bulurdun bunları ve geçmişte yaşamaya şiddetle karşıydın. Burgaz’ın yaz akşamlarında kulüp yemeklerine toz mavi, uçuk lila veya saman sarısı has keten gömleklerle giderdin, hâlâ gencim ve hâlâ çok yakışıklıyım hallerin, lacivert veya tarçın rengi loafer’ların ve yanında Hale Abla’nın bronz dekoltesiyle. Yüzerdin, yürürdün, kışın Hilton’un kortlarında tenis, Nişantaşı’nın özel kulüplerinde briç oynardın. Önümüzdeki yıldan itibaren Burgaz’daki yazlığını satıp yılın altı ayını Yalı­ka­vak’ta yeni aldığın, Moskova Büyükelçiliği’nden emekli diplomat bilmem kime komşu olacağın, tripleks villanda geçirmeyi; rüzgâr sörfüne başlamayı ve ekim başında Hale Abla’yla birlikte bir cruise gemisiyle Karayip Ada­ları’na üç haftalık bir geziye çıkmayı planlıyordun. Ama TANRI planlarına GÜLDÜ, çok da iyi yaptı. Sanırım Teo’yla satıp yiyeceğimiz ilk mülk Yalıkavak’taki o tripleks villan olacak. Henüz bitmemiş olduğu için ucuza gidebilir, pazarlığı Teo’ya bırakmak en iyisi. Para söz konusu oldu mu asla yaş tahtaya basmaz benim kardeşim. Karayip gezisinin parasını da ödemişsindir kesin, ben tenezzül etmem ama Teo söke söke geri alır, bana da çok uğraştım ama vermiyorlar deyip üstüne yatar. En erken seksen beş yaşında ölmeyi, ölene kadar bütün malını mülkünü satıp yemeyi ve açıkça söylemesen de bana bir kuruş bile miras bırakmamayı planlıyordun. Teo’ya bir şeyler bırakacaktın sanırım. Bu aralar sık görüştüğünüz dikkatimi çekmişti, büyük olasılıkla şirketini ona devredecektin ama bir boka yaramayan bu tabela şirketine sahip olmak Teo’ya yetmeyeceği için sanırım şirketle birlikte epeyce mal mülkü de onun üstüne geçirmeye niyetin vardı. Şu anda gülmemek için kendimi nasıl zor tuttuğumu anlatamam babacığım. Teo’nun patlak gözlerinin iyice dışarı fırlamış, tombalak yanaklarının aşağıya sarkmış olmasına bakılırsa yattı o iş. Senin zamansız ölümün nedeniyle mirası paylaşacak olmamız çok canını sıkıyor. Ölümünü çok kuşkulu bulduğu da belli. Nerden çıktı bu kalp krizi? Daha yeni check<span class="CharOverride-16">-</span>up yaptırmıştı Alman’da, hiçbir şeyi yoktu, aslan gibiydi deyip duruyor. Hale Abla’yla nikâhlı olsaydın otopsi isterdi eminim. Neyse ki kadıncağızın senin ölümünden bir çıkarı yok, hatta musluğu kesildi denebilir, beş yıldır tek gelir kaynağı sendin, yeni birini bulmak için de yaşı geçti sayılır, işi çok zor. Teo’nun bakışları arada bir bana takılıyor baba. Senin ölümüne ben sebep olmuş olabilir miyim diye düşündüğünü gözlerinden okuyorum. Dün Burgaz’daydım ya, seni kalbini durduracak kadar koşturdum mu örneğin, adanın yokuşlarında yordum mu ya da içkine bir şey mi kattım? Ama sonra cık diyor içinden, yapamaz, abimde nerede o cesaret? Ama o kadar emin olmasa iyi olur, belki de seni ben öldürmüşümdür. Şu anda Poyracık’taki evindeyiz. Emekli olduktan sonra fakültedeki odandan getirdiğin antika çalışma masanda oturuyorum. O kadar kendini beğenmiş bir karakterdin ki sen, devletin ruhsuz mobilyalarına burun kıvırmış, fakültedeki odanı bile kendi zevkine göre döşemiştin. Çok da iyi döşemiştin Allah için, zevkli adamdın zaten. Kendini olmak istediğin kişi gibi gösterecek yeteneğe sahiptin. Odana girenler sanki siktiriboktan bir İTÜ hocasının değil, bir Cambridge profesörünün odasına girmişler gibi saygılı olmak zorunda hissederlerdi kendilerini. Sen de kendini Cambridge profesörü zannederdin. Masan taş gibi bu arada, gomalak cilasını Ziya Abi’nin ustasına mı yaptırdın? Çekmecelerini karıştırdım, dolmakalemlerin, kırtasiye malzemelerin, tatil broşürleri, faturalar, bir sürü ıvır zıvır. Hepsini çok düzenli yerleştirmişsin, çok düzenli adamdın zaten, düzeni her anlamda çok severdin. Kullanılmamış, çizgisiz bir defter buldum çekmecende, küçük, cep boyu, ince, çok şık bir şey, Musee d’Orsay’dan almışsın. Açtım, ona yazmaya başladım. Çok uzun süredir bir şey yazdığım yoktu, senin ölümünle başlamış oldum, iyi oldu. Tapularını bulamadım, kim bilir nereye koydun, belki avukatındadır. Vasiyet bıraktın mı bilmiyorum, kolay kolay ölmeyeceğini sandığın için bırakmamış olabilirsin. Önemli değil zaten. Bizim hukuk sistemimize göre çocuğu olanların vasiyet bırakmasının pek de önemi yokmuş, bundan haberin var mıydı? Sen vasiyetinde beni mirasından mahrum mu ettin? Açıyormuşum davayı, babacığımın beynini yediler, kandırdılar diyormuşum, mahkeme de bana haklısın diyormuş. Genellikle böyle oluyormuş yani. Dolmakalemlerine el koydum bu arada. Hepsi güzel ama ikisini çok beğendim, biri maun görünümlü, altın uçlu bir Faber-Castell, onunla yazıyorum şu anda, harika bir şey, öbürü amber gövdeli bir Benu, pek kullanışlı değil ama görünümü şahane. Üç şişe de mürekkep buldum, ikisi kurumuş, demek ki sen de uzun süredir bir şey yazmıyordun. Anılarını yazmak için kaç yaşına gelmeyi bekliyordun acaba? Gümüş grisi, parfümlü Atramentis’in dibinde iki parmak kalmış, onu da aldım. Dolmakalemin ve mürekkebin en iyisini kullanmayı senden öğrendim, bununla övünebilirsin, başka iyi bir şey öğrenmedim senden. Ama bunun için suçlamıyorum seni, belki sen de bana öğretecek iyi bir şey bilmiyordun. Salonun şu anda insan dolu. Apartman komşuların, Hale Abla’nın birkaç arkadaşı var. Münevver Halamla şehla Ruhsar da gelmiş. Adadaki dostlarından gelen yok, bu sıcakta gelmeye üşenmişlerdir, belki yarın cenazene gelirler. Teo’nun o tuhaf, birbirini tutmayan arkadaşları da gelmiş, ya beyaz gömlekli, kara gözlüklü, ellerinde araba anahtarları, cep telefonları olan mafya tipli kırolar ya da leş tişörtlü, yağlı saçlı hırtlar. Nasıl bir arkadaş çevresi var bu çocuğun anlamadım gitti. Davut Can’ın oğlu Bedir yok. Araları bozuldu galiba diyecektim ki, arandığı için kaçtığını anımsadım. Gazeteler Rusya’ya kaçtı diyorlar. Bilmiyorum artık ne kadar doğru. Teo cep telefonunu değiştirmiş, Nokia 6110 almış, beş satıra kadar mesaj gönderebiliyorsun diye önüne gelene anlatıyor. Arkadaşlarından en kıro olanı ben de değiştireceğim diyor. Bundan al, bu süper diyor Teo, elindekini birazdan bu salağa satarsa hiç şaşırmam. Tam senin yeni telefonuna el koymayı düşünüyordum, bir baktım Hale Abla’da. Babamın telefonu mu o dedim, çok şaşırdı, bu soruyu benim sormamı beklemiyordu herhalde. İkimizindi, ortak kullanıyorduk dedi. Teo’nun kulaklar ânında dikildi tabii, yer mi uyanıkların kralı? Niye ortak kullanasınız ki, babam sana da telefon almıştı dedi. Senin de var demiyor bak, dikkat et, babam sana da almıştı diyor. Sen belki telefonun Hale Abla’ya kalsın isterdin ama üzgünüm baba, benim bildiğim Teo o yepyeni telefonu sevgiline bırakmaz, kadıncağız kürek kadar Motorola’yı kullanmaya devam edecek. Fakülteden birkaç profesör arkadaşınla tiridi çıkmış eski dekan da gelmiş. Dekan Alzheimer olmuş herhalde, saçmaladıkça karısı susturuyor. Münevver Halamla şehla Ruhsar başköşede oturuyorlar. Ne zaman duydular da damladılar anlamadım. Münevver Halama Feryal Halam ne zaman gelecek diye sordum. Ne bileyim ben dedi ters ters. Öldüğünü ona haber vermemiş anlaşılan. Feryal Halam da nasıl bir aile dramı değil mi? Gecekondulu bir adama âşık olup köylü gibi kaçarak evlendi diye dedem evlatlıktan reddettiğinde sen ne düşünmüştün baba? Hiç konuşmadık bunları, ne mal olduğun ortaya çıkar diye geçmişini ya da aileni anlatmazdın hiç. Ama ben biliyorum, teyzem anlatmıştı. İsmail Dedem ölünce Münevver Halamla ikiniz bir olup Feryal Halama düşen mirasın üstüne konmaya çalışmışsınız, o da yıllarca mahkemelerde süründürmüş sizi. Ama ne dolaplar çevirdiyseniz bir bok alamamış kadıncağız, süründüğüyle kalmış. Bu yüzden mi nefret ederdiniz Feryal Halamdan, onu yoksulluğa mahkûm etmenize razı gelmedi diye mi? Telefonunu bilseydim sırf Münevver Halamı delirtmek için arayıp öldüğünü haber verirdim. Sevinirdi herhalde, bilmiyorum, öldüğüne sevinirdi demek istiyorum, haber verdiğime değil. Münevver Halam konuklara kardeşim mübarek günde defnedilecek diyor, Zincirlikuyu’daki aile kabristanına gömülecek. Mahmureciğim vefat ettiğinde dört parsel yer almıştı, çok ileri görüşlüydü rahmetli, ileride dolacak buralar, mendil kadar yer bulunmayacak demişti, dediği de çıktı diye uzun uzun anlatıyor. Yanlış biliyor, iki parsel almıştın. Annemin ölüm acısıyla gaza geldin, annemin yanında kendine de mezar yeri aldın, o kadar. Bize de almış olsaydın ben satmazdım ama Teo kesin satardı. Bir kere söyledim Teo’ya, birlikte mezar yeri alalım mı, sonuçta kardeşiz, bir aile mezarlığımız olsun dedim. Teo, ne alacağım, beni gömecek olan düşünsün dedi. Bu arada hangimiz hangimizi gömecek acaba? Ya Teo beni ya ben Teo’yu. Aynı anda ölmemiz düşük ihtimal. Teo’nun şişkoluğuna bakılırsa onu ben gömeceğim gibi görünüyor, daha otuz yaşına bile gelmedi ama öküz gibi soluk alıyor. Annemin cenazesinde ebediyete kadar yan yana yatacağız Mahmure’m diye ağladın ama üç gün sonra Mahmure’ni unuttun. Ne üç günü, üç saat sonra. Teşvikiye Camii’nin avlusunda Nazan Hanım’la anlamlı bakışmalarınızı ilk o zaman yakalamıştım. Ama hemen unutmak istedim biliyor musun baba, hemen. O an unuttum da. Sonra anımsadım, annemin ölüm acısı geçtikten sonra. Oldu değil mi sizin Nazan Hanım’la aranızda bir şey? Kadın kesin senin yüzünden boşandı kocasından sessiz sedasız. Sonra da ortadan kayboldu. Ne oldu, yakalandınız da kocası mı boşadı, yoksa boşanınca üstüne kalmasın diye yol mu verdin? Halam Teo’ya vefat ilanını verdiniz mi diye sordu. <span class="CharOverride-16">Hür­riyet</span>’e ve <span class="CharOverride-16">Milliyet</span>’e, yarımşar sayfa aile adına, ayrıca da şirket adına verilmesi gerekiyormuş. Yarımşar sayfa hem de, yuh! Kaç para tutuyor o ilanlar haberi var mı? Öldün diye ilan vermeye niyetimiz yok baba, öldün gittin işte, ne olacak yani, <span class="CharOverride-16">Hürriyet</span>’e yarım sayfa ilan verirsek ruhun mu şad olacak? Kaldı ki ben kendi adıma senin ruhunu şad etmeyi hiç istemem, aksine, MUAZZEP olsun isterim. Ne kadar hoş bir sözcük bu muazzep. Muazzezle arasında bir harf fark var ama o bir harf iki sözcük arasında uçurum açıyor. Halam yıllardır değişmeyen leydilerin leydisi oturuşuyla oturuyor yine, bu yaşta bile güzel bacaklarını zarifçe sağa doğru yan yana uzatmış. Zor bir duruş şekli ama leydiliğin gereği. 75 yaşına geldiği halde sırtı hâlâ dimdik. Halam ne kadar zarif bir Suadiye leydisiyse Ruhsar da o kadar kaknem, yedi zaten yumruğu sırtına, dik otur diye. Bu kız salak mı yoksa özel bir cins mi yıllardır karar veremedim. Halam Dame de Sion’a sokamayınca Tarhan Koleji’nde okumasına razı olduğu torununu bir ara bana itelemeye çalışmıştı, anımsarsın, hiç oralı olmadım. Şimdi de Teo’ya kakalamaya çalışıyor. Yaşasaydın ne sinir olurdun. Ama merak etme, Teo ancak zengin bir kızla evlenir. Suadiye sahilinde yayla gibi lebiderya daireden Küçükyalı’da kısmen ve uzaktan deniz gören kiralık bir apartman dairesine düşen halamın ve enişte tarafının çoktan çökmüş bir debdebenin son kırıntılarını da tükettiklerinin farkında. Aslında Ruhsar güzel kız, şehlalığı biraz rahatsız edici ama ağzı burnu biçimli, annesine çekmiş. Zişan Abla da gençken çok güzeldi, gitti kazmanın tekiyle evlendi, daha doğrusu hamile kalınca evlenmek zorunda kaldı. Çocuktum ama Ruhsar’ımız erken doğdu müjdesini yutmadığını çok iyi anımsıyorum. Öz yeğenine çok çirkin sözcükler uygun görmüştün de annem daha fazla duymamak için içeri gitmişti. Halam yıllarca sümsüklüğünden yakındığı, aileden zengin, aylak kocasını birkaç yıl önce gömmeyi başardı ama sonra ortaya çıktı ki Suat Enişte gırtlağına kadar borçluymuş, anımsarsın. Halamın şimdi bizim kapımızda siftinmesine bakılırsa iki yeğenimden birini torunumla evlendiririm, böylece kardeşimin Nişantaşı’ndaki dairesine geçip oturamasam bile yazın birkaç ay Burgaz’ın keyfini sürerim diye umuyor. Çok bekler, Teo suratına bile bakmıyor Ruhsar’ın. Halama Zişan Abla’yı da sordum, halamda bir ağız kalabalığı. Geçen hafta Manisa’ya gittiler, zeytinyağı şey yapacaklar, Turgutların zeytinlikleri var ya. Zişan Ablan şey yapacak ama cenazeye gelecek, Turgut Enişten de işlerini şey yapabilirse gelecek. Senin de her zaman söylediğin gibi Turgut Eniştelerin zeytinlikleri falan yok ama varmış gibi yapıyoruz, Zişan Abla’yla Turgut Enişte’nin yıllardır ayrı yaşadıklarını da bilmiyormuşuz gibi yapmayı sürdürüyoruz. Teo’ya bunlara niye haber verdin dedim. Halamız lan, tabii vereceğim dedi, yarın cenazede kimse olmasa mıydı? Kimse olmasa da olurdu bence, hatta daha iyi olurdu. Bu insanların senin ölümüne gerçekten üzüldüklerini mi sanıyor salak oğlun? Halam ilan vermek gerekir diyor ama vermeyeceğiz herhalde dedim Teo’ya. Sevinir sandım. Ben verdim bile dedi. Hem şirket adına hem aile adına iki çeyrek sayfa ilan vermiş, yalnızca <span class="CharOverride-16">Hür­riyet</span>’e ama. İki gazete çok pahalı oluyormuş. Hiç vermeseydin, ne gerek vardı dedim. Sinirlendi geri ze­kâlı. Ne demek ne gerek vardı? Babam koskoca profesördü, Koryürek Jeoteknik’in sahibiydi, AYAKTAKIMI gibi mi gömülsün? Ooo! Teo senin parasal mirasının üstüne oturamamışsa da sözcük mirasına oturmuş, zaten senin başkalarının arkasından hakaret ederken kullandığın sözcükleri kullanmayı çok sever. Ayaktakımı senin en nazik hakaretindi baba, hakaret bile denemez aslında. Ne bu kılık ayaktakımı gibi? Senin o kendine özgü sözlüğünün büyük bölümünü oluşturan aşağılama sözlerin ve bize kesinlikle yasakladığın küfürlerin o anki öfkenin şiddetine ve bulunduğun ortama göre değişirdi. Ayaktakımı, lümpen, it kopuk, serkeş serseri, düşük kalibre, devaynası cücesi, boş bakkal, donsuz vülger başkalarının yanında kullandığın aşağılayıcı sözlerdi. Nazik olman gerekmiyorsa, çekirdek aile olarak biz bizeysek, puştun dölü, ibikli pezemenk, kavat eniği, karısını peşkeşçi, düdüklü orospu, dıncık ağızlı, taşağı bokludan başlayıp annemin taş kesilmesine yol açan, en pis küfürlere kadar uzanırdın. Keşke zamanında hepsini yazsaydım, şimdi elimde çok yaratıcı bir küfür sözlüğü olurdu. Karısını peşkeşçinin nasıl bir Türkçe olduğunu hâlâ çözebilmiş değilim bu arada. Ece Ayhan tüzüklerle çarpışa çarpışa büyüdük demiş, biz de senin bu küfürlerinle çarpışa çarpışa büyüdük baba, arada annemi de şehit verdik. Teo paraya kıyıp <span class="CharOverride-16">Hürriyet</span>’e ilan verdiğine göre birilerine önemli ve saygın olduğunu kanıtlamaya çalışıyor sanırım. Değişiktir senin oğlun, çok pintidir ama bir çıkarı olacaksa lükse para harcamaktan çekinmez, biliyorsun. New York’a bir gidişimde gömlek mont falan istemişti. Kaliteli giysi sever ama paraya kıyıp buradan almaz, hep yurtdışına giden birilerine ısmarlar. Döndüğümde siparişlerini almak için bana uğrayacaktı. Apartmanın önünde metalik gri bir Volvo durdu, içinden Teo indi. Şaşırdım, Teo araba mı aldın? Çok da şık giyinmiş, siyah takım, beyaz gömlek, kravat takmış, o bodur boyuna rağmen bayağı havalı olmuş. Birileriyle iş görüşecekmiş, onun için kiralamış Volvo’yu. Senin haberin olmayabilir ama Teo daha bu yaşta katakullili işler peşinde baba, bilgin olsun, ille de bir vurgun vuracak, senden kalacak miras kesmiyor onu, büyük para istiyor, çok büyük para, hatta bir suyun başını tutmak istiyor, hırs küpü bir manyak çünkü. Araba kiraladığını duyunca görüşmeye Ankara’ya falan gidecek sandım. Conrad’a gideceğim dedi. Conrad’a mı? Beşiktaş Conrad’a. Evet. Yürüsen yarım saat sürmez, bunun için Volvo mu kiraladın? Görüşeceğim adamlar tekstil imparatoru, taksiyle mi gideyim dedi, arabanın anahtarını salladı yüzüme, eşşek kadar Volvo amblemi üstünde. Kırk yıl düşünsem görüşeceğim adamları etkilemek için Volvo kiralamak aklıma gelmez. Üzüleceksin ama Teo senin Mercedes’ini istemiyormuş. Ne yapacağız peki diye sordum, sorar sormaz da pişman oldum, adamın öldüğü gün bunu mu düşünüyorsun diyecek ama demedi. Gördün mü baba? Hatırana hiç saygı duymuyor. Bütün bu hayırlı evlat halleri yalan yani, gösteriş. Ben hiç olmazsa dürüstüm. Onu istemiyorum, sıfırını alacağım, sen istiyorsan al, hesaplaşırız dedi. Vay! Teo sıfır araba alacak ha? Tamam, o da dursun kapının önünde, satmaya kalksak doğru dürüst para etmez zaten. Alfa Romeo’mu aldığımda bana çok kızmıştın, bitmeyecek mi senin bu araba sevdan diye kıyameti koparmıştın. Bitmeyecek. Sen İstanbul’un bütün taksilerini leş, taksicilerini de kaba saba ve tehlikeli bulmaya başlayınca araba almıştın sonunda. Kullanamadığın için şoför tutman da şart olmuştu. Yıllardır arabasız gezdiğine pişman olduğunu ağzından kaçırmıştın anımsıyor musun? Sırıtma sırıtma demiştin bana, kendini tutamayıp gülmüştün, bir sıcaklık olmuştu aramızda. Hiç olmadı demiyorum zaten, arada böyle sıcak anlar yaşadığımız oldu ama pek anımsamıyorum, bende iz bırakmamış demek ki. Neyse boş ver, öldün gittin işte. Morg soğuk olduğu için farkında değilsindir ama hava çok sıcak baba, yanıyor İstanbul. Sehpada bir sürahi soğuk su vardı bitti, herkes durmadan su içiyor. Halamla Hale Abla arasında bir ev sahipliği yarışı olduğu dikkatimden kaçmadı. Halam Hamide’ye bir limonata yap da konuklarımız serin serin içsinler dedi. Hale Abla’nın yüzü gözü bir attı, görecektin, suratı sen kim oluyorsun da benim evimde benim hizmetçime emir veriyorsun diyor. Hamide’ye bırak şimdi limonatayı, bir koşu markete git dedi ama Hamide dinlemedi, halamın emrini yerine getirmek için mutfağa koştu. Hamide patronun artık Hale Abla olmadığını biliyor ama patron halam da değil, bu evin bir patronu yok artık. Elli yıldır tek bir patron vardı, o da sendin, sen de şu anda, metal bir kutunun içinde soğuk soğuk yatıyorsun. Hale Abla’nın çok kaygılı olduğu belli, kadıncağız gelecek korkusuna kapılmış. Haklı tabii, seni nikâh masasına oturtamadan yitirdi sonuçta. Evi boşaltırken babanıza beş yılımı verdim diye ağlayacağı kesin. Teo hiç acımaz, eminim, Paris’ten Londra’ya geze geze, kraliçeler gibi yaşadığına say diyebilir, bir iğne bile vermeden kovabilir evden. Ama sen de az değildin be baba. Ha bu yaz, ha bu kış diye diye az oyalamadın kadını. Sana bir keresinde ne zaman evlenmeyi düşünüyorsun diye sormuştum da, ne evlenmesi, evlenecek olsam Hale’yle mi evlenirim demiştin. Çok şaşırmıştım, Hale Abla’yı sevdiğini sanıyordum. O zaman anladım herkesi kullandığın gibi onu da kullandığını. Apartman komşularından bir kadın, hiç esmiyor, bu mevsimde Nişantaşı hakikaten çekilmiyor diyor. Halam başını sallıyor, öyle öyle... rahmetlinin de sıcağa hiç dayanası yoktu, o yüzden yazları hep Burgaz’da geçirirdi. Seni çok iyi tanırmış, çok değerli kardeşiymişsin rolü yapıyor. En son Suat Enişte’nin ölümünden birkaç ay sonra görüşmüştünüz. Sendeydim o gün, yine bir nedenle azarlamaya çağırmıştın beni, ben de salak gibi gelmiştim. Beni çağırdığın zaman gelmemezlik edemiyordum baba, bir daha gitmeyeceğim ayağına diyordum ama yine de gidiyordum. Artık bitti. Asansöre binip senin katının düğmesine basmak, çıkarken yine neye kızdı acaba diye düşünmek zorunda değilim artık, bunun nasıl bir özgürlük olduğunu anlatamam. Halam soluk soluğa geldi o gün. Mahvolduk Necmi, mahvolduk, Suat uçan kuşa borçlanmış! Sen gayet sakin, reddimiras yap, üstüne kalmasın dedin. Bu kadar. Halamın yüzünün bütün çizgilerinin derin bir nefretle dolduğunu gördüm o an. Şimdi Teo’yu tavlasın diye Ruhsar’ı dürtüp duruyor ama Ruhsar da pek oralı değil, sanırım Teo’yu uzun bir aradan sonra görünce düş kırıklığına uğradı. Haksız sayılmaz, düpedüz çirkin bir kardeşim var. Teo bir ara arkadaşlarıyla gülüşüyordu. Kulak verdim, Clinton’a sakso çeken kızdan söz ediyorlar. Teo’nun, Clinton büyük jüriye itiraf etmiş ama bir şey çıkmaz, senatodan döner o azil dediğini duydum. Çok şaşırdım baba, dilimi yuttum. Gerçi konu Monica Lewinsky, sakso makso olmasaydı Amerikan başkanının adını bile bilmezdi bu cahil ama yine de azilden, senatodan falan söz etmesi şaşırtıcı. Duysaydın benim oğlum neler biliyormuş diye sevinirdin. Gerçi sevinir miydin emin değilim. Ben pek çok şey biliyordum ama hiç sevindiğini görmedim. Belki sevindiğin olmuştur da ben anımsamıyorumdur, sonuçta seninle ilgili anımsadıklarım hep olumsuz şeyler. Ölü evi ne tuhaf şey. Annemin öldüğü gün de sen Humeyni’nin Salman Rüşdi hakkında verdiği ölüm fetvasını konuşuyordun birileriyle. Çok kızmıştım sana annemin cansız bedeni morgda yatarken bunları konuştuğun için ama en azından bir ciddiyeti vardı o konunun. SENİ ÖLDÜRMÜŞ sayılır mıyım bilmiyorum baba. Sayılırım herhalde, en azından “ihmal yoluyla ölüme sebebiyet ver­mek”ten suçluyumdur. Dün Selim Bey’in bıraktığı kirayı sa­na getirmem için aradığında yarın getiririm diyecektim ama hava yine çok sıcaktı, gideyim, hiç olmazsa Burgaz’da denize girerim diye düşündüm, geliyorum dedim. Evde yalnızdın. Hale Abla’nın bir tanıdığının düğünü varmış, İstanbul’a gitmiş. Sen niye gitmedin baba? Gitseydin belki de ölmezdin. Hadi kulübe gidelim, denize gireriz dedim. Sen git, benim canım istemiyor dedin. Hasta mısın diye sordum. Niye hasta olayım, aslan gibiyim dedin. Pek de aslan gibi görünmüyordun, gözlerinin çöküklüğü, yüzünün kararmışlığı dikkatimi çekmişti, iyi olmadığını hissetmiştim ama hadi itiraf edeyim umursamadım. Kulübe gittim, uzun uzun yüzdüm, özlemişim Burgaz’ı. Yazı Altanlarla güneyde geçirince Burgaz’a gitmeye fırsatım olmamıştı. Son anda bir de mavi yolculuk çaktım, İngiliz bir kızla. Görsen çok beğenirdin Kelly’yi, tam senin tipin, sarışın, ince, sarman kedi gibi bir şey. Keşke âşık olabilsem şu İngiliz köylüsü kıza diye düşündüm teknedeyken, peşinden Bristollere filan giderim. Yeni bir şey olur yaşamımda, en azından saçma da olsa bir amacım olur. Müzik kapıları bir türlü açılmıyor çünkü. Bilseydin çok mutlu olurdun, eminim, sakalım yok ki sözüm dinlensin derdin. Kulüpte Aleks’i gördüm. Benim Burgazlı tayfanın hiçbiri bir haftadan fazla kalmıyor artık adada, o derece sıkıcı bir yer artık bizim yaştakiler için. Ama Aleks demirbaş, bıkmıyor herif üç ayı burada geçirmekten. Oturduk balık yedik, bira içtik, çocukluğumuzu, eski arkadaşları konuştuk. Arman Kaliforniya’ya yerleşmiş, adadaki evi satılığa çıkarmış, bir daha gelmeyi düşünmüyormuş. Üzüldüm, severdim Arman’ı. Oğuz boşandıktan sonra hap içerek kendini öldürmeye kalkışmış. Salak. Hap içerek ölündüğü nerede görülmüş? Ölmek istiyorsan güçlü bir nedenin olsun ayrıca, boşandım diye kendini öldürmeye kalkışmak ne demek? Eskiden sutopu takımının kaptanı olan Murat, çalıştığı şirkette genel müdür olmuş. Bunu bilmiyordun sanırım, bilsen kafama kakmadan duramazdın çünkü. İlk yaz aşkım Şila’nın kızı olmuş. Vay be... Şila anne olmuş ha? Aleks bunları anlatırken yaşam yolunda akıyor diye düşündüm, yaşam akıyor da benim yaşamım nereye akıyor? Tam hüzünleniyordum ki Altan aradı, bu akşam kayıt yapalım mı dedi. Canıma minnet. Hemen İstanbul’a döndüm. Sen de kal demedin zaten, çok sıkılırdın benden, ben de senden çok sıkılırdım. Bütün gece Altanların stüdyosunda kayıt yaptık. Eve geldiğimde güneş doğmuştu. Kafayı koyduğum gibi sızacağım belli, dünyanın içkisini içmişiz, kalın da bir cıgara gezdirmişiz, ben bir-iki nefes çektim yalnızca ama gene de kafa yaptı. Yatacağım sırada cebim çaldı. Çiğdem sandım, Soydan gittikten sonra bana çok asıldı çünkü, kesin sana geleyim mi diyecek. Ama senin sesini duyunca şaşırdım baba, sen ancak Teo’ya ulaşamazsan beni ararsın. Saate baktım, beşe çeyrek var var. Baba hayırdır? Hiç iyi değilim Osman, geceden beri göğsümde bir ağrı var. Hüsam’a git, onun teknesiyle gelin beni alın da Alman Hastanesi’ne gidelim, bir baksınlar dedin. Tutamadım kendimi, niye Teo’yu aramadığını sordum. Tuzla’daymış, bir arkadaşının yazlığında, ben daha kolay gelirmişim. Sevgili oğlunu rahatsız etmek istemediğini düşündüm, bozuldum biraz. Yine de tamam, geliyorum dedim, kapattım. Ama kafam nasıl güzel, gözüm yastıkta. İki saatten bir şey olmaz dedim, biraz uyuyayım, yedi gibi kalkar giderim. Geç kaldığım için fırça atarsın diye Hüsam Abi’yi de tembihlerim, aman abi gözünü seveyim, ancak bulabildim seni ona göre. Yattım, ânında sızmışım. Güm güm kapının çalmasıyla uyandım. Fırladım, saat on bir buçuk. Kapıcı yıkıyor kapıyı. Teoman Bey size ulaşamıyormuş, onu arayacakmışsınız dedi. Telesekreterde yüz tane mesaj, cebimde bir sürü yanıtsız çağrı. Aradım. Teo ne oldu? Babamı yitirdik. Ne? Hale Abla eve gelmiş, ölü bulmuş seni, cebin elindeymiş ama şarjı bitikmiş. Doktor tahminen dokuz civarında öldüğünü söylemiş. Yatacağıma Hüsam Abi’ye gitseydim hastaneye yetiştirebilirdim se­ni ve şu anda yaşıyor olurdun. Aslında vicdan azabı duymak istiyorum baba, gerçekten. Seni öldürmüş sayılırım çünkü. Ama öyle garip ki sözcükler, BABA, VİCDAN ÖLÜM, hepsi ANLAMSIZ sesler gibi geliyor. </p>
			<p class="ü--yıldız_-metin-i-inde">* * *</p>
			<p class="ana-metin">Sevinebilirsin baba, cenazen çok kalabalık oldu. Teo, Münevver Halam ve ben tabutunun başında dikildik. Halan niye dikildi diye kızacaksan onu Teo’ya sor, sen öldüğünden beri halamı yıkama yağlama halinde. Bir anlam veremedim ama vardır bir hesabı, yakında anlarız. Hale Abla’yı da yanımıza çağıracaktım ama Teo bırak, gitsin ötede dikilsin dedi. Halamla ikisi taktılar kadına. Halam nikâhlı karısı değil, bir şey değil, ne işi var cenazede diye söylenip durdu. Hale Abla’nın haline acımadım değil, birkaç arkadaşıyla bahçenin bir köşesinde dikildi, ikide bir kocaman güneş gözlüklerini çıkarıp gözyaşlarını sildi. Halama göre gitti paracıklar, ona ağlıyor. Haklı olabilir, Hale Abla seni seviyor muydu emin olamadım, gerçi umurumda da olmadı. Bir sürü akrabamız geldi cenazene, çoğunu tanımıyorum, kimdirler, neyimiz oluyorlar, en ufak bir fikrim yok. Halamla Teo çoğunu tanıyorlardı. Teo’nun da tanımasına şaşırmadım, aile üyelerine meraklıdır o, kim ne yapıyor, ekonomik durumları iyi mi kötü mü, takip ediyordur. Nişantaşı’ndaki komşularının çoğu geldi, briç kulübündekiler, kuru temizlemeci Hayri’den Nedim Şarküteri’ye kadar bütün esnaf. Adadan çok az gelen oldu, bilgin olsun, yere göğe sığdıramadığın Polat Bey gelmedi örneğin. Kendi cenazeni görebilme şansın olsaydı çok bozulurdun ama belli etmezdin, vapuru kaçırmışlardır, ikindi namazı diye biliyorlardır türünden bir sürü uyduruk gerekçe bulurdun. Gelenlerle yalnızca el sıkışmak istiyordum, ama yok, ille öpecekler. Ömrümde hiç öpüşmediğim kadar çok insanla öpüştüm, zaten sıcak, herkes terli, midem bulandı. Talat Amca denen vali bozuntusu tabii ki geldi, millete cenaze sahibi havası atmak için yanımıza dikildi, başsağlığı dileyenlere dostlar sağ olsun diye bizden önce atılıyor. Teo sen git şu tarafta dur deyince çok bozuldu. Okkalı bir laf söyleyecek sandım ama tabii oğlum, ben kalabalık etmeyeyim başınızda dedi, uzaklaştı. Koca herif Teo’dan çekiniyor resmen. Talat Amca Feryal Halama haber vermiş öldüğünü ama gelmedi, haberin olsun. Gerçi niye gelsin ki, öyle değil mi? En son 25 yıl önce görüşmüşsünüzdür herhalde. Coşkun Abi’yle Sonnur Abla da geldi, senin için değil tabii, benim için geldiler. Halamın ikisine de sinir olduğu gözümden kaçmadı. Hanzade Abla İsviçre’de pediatri kongresindeymiş, gelememiş ama çelenk yollamış. Anne tarafımızdan başka kimse yoktu, olmasını da beklemiyordum, kim kaldı ki? Teo yakışıklı bir fotoğrafını fotokopi yaptırmış, birileri her gelenin yakasına iğneliyordu. Onu bile düşünmüş senin hayırlı oğlun. Atmaca gibiydi gözleri, kim geldi, kim gelmedi tek tek saydı. Arkadaşları ordu halinde geldiler. Benim tayfadan Altan, Muzaffer, Soydan bir de Çiğdem geldi. Öbürleri hâlâ tatildeler ama aradılar. Eskilerden gelen olmadı. Gazi telefon etti, motorcularla Patara’daymış, çok sıcak konuştu, seni andık, çok üzülmüşüm gibi yaptım. Çağatay hâlâ Amman’da, aradım, sekreterine not bıraktım ama aramadı, belki sekreteri iletmemiştir. Levent duyduysa gelir diye gerilmiştim, gelmedi Allahtan. Onunla da romanımı yerden yere vurduğu günden beri görüşmüyoruz. Hiç unutamıyorum bana olan davranışını. Kusura bakma ama bok gibi bir şey bu diye başlamıştı. Rezil olmak istiyorsan bastır tabii. Hiçbir yayınevi basmaz ama bir matbaada filan kendi paranla bastırabilirsin. Zevk duyuyordu bunları söylerken, yüzünden okuyordum, gizleyemiyordu çünkü. Ömrümde bu kadar büyük acı duyduğum çok az gün olmuştur baba. Beni sen bile üzemedin Levent kadar. İnandım çünkü arkadaşıma biliyor musun? O gün gerçekten çok kötü bir roman yazdığıma inandım. Eve dönünce sinirimden ağladım. Bugün aslında kıskanmış olduğunu anlıyorum, çok kıskandı, çekemedi, roman yazmamı sindiremedi. Keşke ona inanıp yakmasaydım. Sayfaları küvette tutuştururken kendimi bok gibi hissetmiştim. Kenan aradı, başsağlığı diledi. En son Mert’in cenazesinde görüşmüştük. Onun aramasını hiç beklemiyordum, sevindim. Gazi’den duymuş öldüğünü. Bayağı uzun konuştuk. Bursalı bir kızla evlenmiş, Bursa’ya yerleşmiş, beyaz eşya mağazası açmış. Bir şey demedim ama çok avam buldum, beyaz eşya mağazası ne, buzdolabı mı satıyor yani millete? Stüdyolarını anımsadım, kasım kasım kasıldıkları günü. Yaşam ne tuhaf. Bir amaçla yola çıkıyorsun ama olmadık bir yerde buluyorsun kendini. Onlardan biri olmamaya kararlıyım. Görüşelim falan dedik Kenan’la ama görüşmeyeceğiz, biliyorum, eski arkadaşlarla yol çoktan bitti, ne varsa yenilerde var. Mübin Bey de geldi bu arada. Bana nasıl gidiyor müzik işleri dedi. Sesinde hafif bir alay mı vardı bana mı öyle geldi emin değilim ama yine de tadım kaçtı. Çıkışta arabasına binerken gördüm, E serisi, siyah bir Mercedes Elegance, şoförlü moförlü, zaten klastı, iyice klas olmuş. Bir sürü de çelenk vardı, şaşırdım, amma da itibarın varmış senin. Teo çelenklerin kuşaklarını eve getirdi, isimleri bir kâğıda yazdı, ne işine yarayacaksa. Öğrencilerinden de çok gelen oldu, hocalar mocalar, kimileri benim de hocam. Başın sağ olsun Osman, memleket çok değerli bir bilimadamını yitirdi dediler. Ya ne demezsiniz. En büyük yapıtı da Gençliğe Altın Nasihatler risalesiydi. Baba salak mıydın acaba ya... kendini ne sanıyordun da oturdun, sana göre yoldan çıkmış bu gençliğe çekidüzen verecek o saçmalığı yazdın? Anımsadıkça utanıyorum biliyor musun? Allahtan bilen yok. Gerçi sen de utanmışsın ki, bastırdıktan sonra pişman olmuşsun, dağıttırmamışsın, annem öyle demişti, gülmemek için dudaklarını kemiriyordu anlatırken. Öyle bir moda varmış bir zamanlar, kendini toplumun efendisi sananlar bu cahil halkı eğitmek için akıl fikir kitapları yazıyorlarmış. Senin hocalarından biri adabımuaşeret kitabı, karısı da genç kız terbiyesi hakkında bir risale yazmış. Sen de onlara özenmişsin. Ama çok geç kalmışsın be baba, yirmilerde otuzlarda yazılıyormuş bunlar. Değerli bilimadamına bak. Gençlerin terbiyesiyle uğraşacağına doğru dürüst makale yazsaydın da bilime gerçekten bir katkın olsaydı. Akademik olarak yaza yaza iki tane uyduruk kitap yazabildin. Ben de okumuştum üniversitede. Salak bir hocamız vardı, Ersun, sen ezbere biliyorsundur Osman, ne de olsa baban yazdı derdi. Evet, ben de senin kadar salağım zaten, oturup babamın kitaplarını ezberleyeceğim. Mezarlıkta hoca hanginiz indireceksiniz dedi. Boş boş bakıyordum, ne demek indirmek? Teo ben indiririm dedi. Mezara indi, tabutunu açtılar, seni çıkardılar. Ayakların bağlanmış, bembeyaz bir kütle haline gelmişsin. Çok acayip bir hal içindeydim. Bakıyordum ama hiçbir şey hissetmiyordum, ne acı ne keder. Sıkıntı bile yoktu içimde. Görevliler kürekle giriştiler, bir anda toprakla doldu mezarın. Teo her şeye egemen, haldır haldır toprak atıyor, ben de attım birkaç kürek. Hoca Kuran okudu sonra. Teo su döken çocuklara bahşiş verdi, bütün bu ritüelleri nereden biliyor? Bitti, millet dağıldı. Şimdi ne yapacağız dedim. Halam başsağlığına gelen olur, eve gideceğiz dedi, akşama okuman varmış zaten, hoca ayarlamışlar. Ne gerek varsa, sanki camiye gitmişliği olan bir adamdın. Akşam biz evde otururken Hale Abla geldi, yanında suratsız bir kadın, kuziniymiş. Sevgilin çok bozuktu baba, dünkü ev sahibi havasından eser kalmamıştı. Teo’yla mezarlık çıkışında kavga etmişler, Teo eve geleyim deme, orası senin evin değil artık demiş. Ben görmedim, aklım neredeydiyse o sırada. Halam Teo’ya ne zaman konuşacaksın bununla dedi. Okuma bitsin, millet bir çekilsin, öyle dedi Teo. Halam Hamide’ye helvanı kavurttu, ben de yedim, çok güzel olmuştu helvan. Okuma bitti, kısa sürdü zaten, herkes dağıldı. Biz bize kaldık. Teo Hale Abla’ya sen bir gelsene dedi. Kuzini de ayaklandı. Teo yolunu kesti kadının, sen nereye? Konuşurken ben de yanınızda olacağım dedi kadın. Daha o anda başladı kavga. Amacınızı biliyorum, Hale’yi beş kuruşsuz kovacaksınız ama yok öyle yağma, beş yıl senin o huysuz, geçimsiz babanın kahrını çekti bu kız, eşyada da hakkı var, mirasta da hakkı var, her şeyde de hakkı var diye başladı. Kadını bir süre sessizce dinleyen Teo’dan beklediğim tümce 120 desibel gücünde geldi: Senin ananı sikerim orospu! Bir bağırış çağırış oldu, bir şeyler uçuştu havada. Ben çıktım. Kapıda durdum, apartmanın cama yaldızla yazılmış adına baktım bir süre. Ülgen Apartmanı. Satacağız burayı baba. Dairende kim bilir kimler oturacak. Pencerenden başkaları bakacak yıllarca baktığın sokağa. BİR ŞEY BİTTİ. Annemle yarıya inmişti, şimdi tümüyle bitti. Taksim’e yürüdüm. Sıraselviler’de Aramis duman dumana, ayakta duracak yer yok. White’takiler dışarı taşmış, içeriden boktan bir canlı müzik sesi geliyor. Hiçbirine giresim gelmedi. Üzgün olduğumdan sanma, içeridekileri pespaye bulduğumdan. Kazancı’dan aşağı saldım kendimi, daha o saatte sarhoş doluydu sokaklar. Kabataş’a kadar yürüdüm. Yoruldum, ne yapacağımı da bilemedim, evime dönmek için bir taksiye bindim. Hüsrev Gerede’de birden midem bulandı. İndim. Kendimi leş gibi hissediyordum, evde duşa girdim, soğuk su iyi geldi, dirildim. Bir kadeh viski koydum, rocky chair’ime oturdum, sallanırken eskisi kadar sağlam değil diye düşündüm. Kırılsın, kendim gibi evimi de yenileyeceğim çünkü, her şeyimi yenileyeceğim. Yarından sonra yepyeni bir yaşamım olacak. Babam öldü diye mırıldandım arka arkaya. Babamöldübabamöldübabamöldü. Hiçbir anlam ifade etmedi. Etsin diye Necmi Koryürek bugün MEZARA GİRDİ dedim yüksek sesle, toprağın altında artık, GELEMEZ, beni ayağına çağıramaz. Senin öldüğüne inanmam gerek baba, biraz da üzülmem gerek. Ölmüş olmana ne seviniyorum ne üzülüyorum. Suçluluk da hissetmiyorum. San­ki benim için çok da önemi olmayan bir olay olmuş gibi. Öylesine duyarsızım anlayacağın. Belki üzülüyorumdur da farkında değilimdir, birkaç gün sonra yokluğunu hissedince üzüleceğimdir, keşke yatıp uyumasaydım diye vicdan azabı çekeceğimdir, bilmiyorum, doğrusunu istersen pek sanmıyorum. Annemin ölümüyle kıyasladığımda aradaki uçurumu görüyorum çünkü. Makineler ötmeye başlayıp beni dışarı çıkardıklarında ayaklarımın altından yer kaymıştı, kendimi günlerce dövülmüşüm, tek bir sağlam kemiğim kalmamış gibi hırpalanmış hissetmiştim. Aylarca ağrı çektim, sırtım öyle ağrıyordu ki ikide bir kendimi yere atıyordum. Baştan inanmadın ba­na. Sonunda kaygılandın, bir babalık geldi üstüne, yürü doktora gidiyoruz dedin. Gittik, bir sürü tahlilden sonra strese bağlı kas romatizması dedi doktor, anımsarsın. Gerçi ölüler anımsayabilir mi bilmiyorum. Bir yolu olsa da söyleyebilsen. Yaşlı bir doktordu gittiğimiz, Ayhan Işık’ın beyaz bıyıklısıydı, tabii ki senin tanıdığın birilerinin tanıdığıydı. Onluktan başlayıp iki çarpı ona ve yirmi beşe çıkan, sonra tekrar ona inen bir buçuk aylık bir laroxyl tedavisiyle geçti. Bu kez o halimin hiçbiri yok baba, ayaklarımın altından yer falan kaymadı. Yarından sonra da bir şey olmasını beklemiyorum. Sanırım seni öldürdüğüm için vicdan azabı çekmeyeceğim, üzgünüm. Şu anda saat daha iki, bizim çocuklar için gece daha yeni başlıyor. Ama canım hiçbir şey yapmak istemiyor. Ne istersem yapabilirim oysa. Kalkıp dünyanın öbür ucuna gidebilirim, kendimi uyuşturucuya boğabilirim, bir kumarhaneye gidip bütün servetimi harcayabilirim, kavgaya girebilirim, hapse düşebilirim, rezalet çıkarabilirim, kendimi öldürebilirim. Her şeyi yapabilirim. Hüsrev Gerede’de duvara dayanmış mide bulantımın geçmesini beklerken genç birileri gülüşerek bir kapıdan çıktı, neşeleri çok hoşuma gitti, baktım Atlas Pa­las’ın önündeyim. Kapıda da Erkin Emlak’tan satılık daire ilanı. Başımı kaldırıp baktım, şahane bir apartman bu Atlas Palas, yüzyıl başından kalma. Yapılış tarihi 1920 falan olabilir. Mermer döşeli girişi nasıl zarif, hele cilalı ahşap kafesli asansörü. Hep önünden geçerdim ama burada oturmak hiç aklıma gelmemişti. Birden oturabilirim diye düşündüm. Bu apartmanda oturabilirim. İstediğim yerde yaşayabilirim. Sen öldün çünkü. 32 yaşındayım ve ancak şimdi gerçekten özgürüm. Ama hissedemiyorum baba. Sence neden hissedemiyorum? </p>
			<p class="ü--yıldız_-metin-i-inde">* * *</p>
			<p class="ana-metin ParaOverride-15">Atlas Palas’taki o harika daireyi alacağım baba. Kesin kararımı verdim. Bugün gezdim ve bayıldım. Görebilseydin sen de bayılırdın ama ulan sen kimsin ki böyle bir daire alıyorsun, beş kuruş kazandın mı bugüne kadar diye hevesimin içine sıçardın. En üst kat olduğu halde tavanları yüksek, uçsuz bucaksız bir salonu ve olağanüstü bir manzarası var. Ama sağlam bir bakım onarım istiyor, mutfağıyla banyosu kötü durumda. Çok da pahalı ayrıca, fiyatını duysan dudağın uçuklar, ama senden öyle çok mülk kaldı ki, Hayati Bey mülklerini sayarken benim dudağım uçukladı. Senin bu kadar varlıklı olduğunu bilmiyordum. Sen de bayağı pintiymişsin demek ki. Bu varlıkla çok daha görkemli bir yaşam sürebilirdin. Vasiyet bırakmamışsın bu arada, tapuların da Hayati Bey’deymiş. Teo’nun suratı bir karıştı Hayati Bey’i dinlerken. Mirası kardeş kardeş paylaşacak olmamızı hâlâ sindiremiyor. Emlakçı, Hatice adında, bol bilezikli, küpeli kolyeli, şıngır şıngır bir kadın. Çok tatlı, çok da cin. Almak istiyorum ama parayı hazırlamam için biraz zaman gerek dedim. Siz on bin dolar falan bir kaparo verin, ben mal sahibini oyalarım dedi. Teo’ya Levent’teki villayı satalım diyeceğim. Hemen satılır. İçindeki şirket almak istemişti de sen vermemiştin. Bakalım Teo ne diyecek, almayı çok istiyorlar diye ciğerini söker artık adamların. Neyse ki tam zamanında öldün. O daireyi alamazsam ben ölürüm çünkü. Sen hesabını bilen adamdın, iyi yaşardın ama senden gizli iki biber dolması yedi diye Hamide’ye hırsız muamelesi yapardın. Mirasını çarçur edeceğim diye ödün kopuyordu. O yüzden gizli gizli görüşüyordun Teo’yla. Sordum, babam yaşasaydı daireleri senin üstüne mi yapacaktı, zamansız mı öldü dedim. Önce bir irkildi, ne biçim konuşuyorsun lan, olur mu öyle şey diye sinirlendi, sonra başını hafif sağa yatırıp yukarı baktı. Yalan söylediği zaman öyle yapar bilirsin, kaygılı olduğu zaman da senin gibi işaretparmaklarıyla başparmaklarının üstünde daireler çizer. Biz kardeşiz, babamız da öldü, kimsemiz kalmadı, birbirimize destek olmamız gerek diye bir sürü palavra sıktı. Henüz haberi yok bu daireyi almak istediğimden, öğrenince ne diyecek çok merak ediyorum. Aldıktan sonra söyleyeceğim. Kıskanacaktır, deli gibi kıskanacaktır ama giden benim param olduğu için sevinecektir de aynı zamanda, keş sever çünkü, paranın kendisini sever o, harcamaya kıyamaz. Bu arada Yalıkavak’taki yarım villana alıcı çıkmış bile, Teo satışı bugün yarın halledecek. Cenaze masraflarının bana düşen kısmını Teo’ya ödedim. Helvanın malzemelerini bile yazmış açgözlü oğlun, bir kilo şeker, yarım kilo tereyağı, 200 gram çamfıstığı. Yuh artık. İki aydır aidatı ödememişsin, onu da ödemiş yöneticiye. Daha su, elektrik, telefon faturaların varmış, payına düşeni söylerim dedi. Ben de Tahsin’in de bir aylık maaşı var dedim. Geç onu dedi, yaz boyunca babam adadaydı, şoförlük bir işi olmadı. Olsun olmasın, çalıştı sonuçta. Ama dinlemedi. Diyorum sana baba, gerçekten vicdansız senin bu oğlun. Tahsin Teo’dan para alamayınca benim kapıma dayanır kesin, benim de yüzüm tutmaz, vereceğim. Olsun. Başımın gözümün sadakası olsun diye vereceğim. Sabah da adamın teki aramış Teo’yu, ben Hale Hanım’ın avukatıyım, konuşup anlaşalım, aksi takdirde mahkemeye gideceğiz demiş. Sen ne dedin dedim. Ananın amına kadar yolun var dedim kapattım dedi. Çok huzursuz oldum. Şişli’deki giriş daireyi verelim konu kapansın dedim. Salak mısın diye bir sinirlendi, adam avukat mavukat değil, Hale orospusu mahkemeyle bizi korkutacak aklınca. Nereden biliyorsun, belki avukat? Yahu değil diyorum, değil diyor. Sinirden gözleri fırladı yine dışarı. Zaten Hayati Bey’le de konuşmuş, mendil bile alamaz, yatın kulağınızın üstüne demiş. O geceki kavganın benim tanık olduğum kısmı da uvertürmüş meğer, asıl kıyamet ben gittikten sonra kopmuş baba, saç saça baş başa dövüşmüşler. Halamın kafası yarılmış, Hale Abla burnum kırıldı diye yıktırmış ortalığı, hastanelik olmuşlar, polis gelmiş. Teo gülüyordu bir de anlatırken, rezalet. Kilidi değiştirmiş, kadını almamış eve, hiçbir şeyini de vermemiş. Kişisel eşyalarını bari gönderseydin dedim. Niye göndereyim, donuna kadar neyi varsa babam aldı dedi. Kadını sırtındaki elbiseyle postalamış yani. Bu arada bir sürü eksik belirlemiş evinde, annemin Amsterdam’dan aldığı dantel masa örtüsü, fildişi saplı büyütecin, 24 kişilik gümüş çatal bıçak takımının yarısı, Petersburg gezimizde aldığın incili Faberge yumurtası, Meissen çiçekçi kız biblosu falan, bir sürü şey saydı. Neyin var neyin yok, nasıl da aklında tutmuş manyak, hayret ettim. O çiçekçi kız biblosunun bir eşini geçende Ziya Abi’nin dükkânında gördüm bu arada, yüz milyon fiyat vardı üstünde, vay be dedim, küçücük biblonun fiyatına bak. Teo’ya göre Hale Abla sen ölmeden önce yürüttü bunları. Belki doğrudur, belki günahını alıyor kadının, bilmiyorum, umurumda da değil. Henry Schwander’i de soruşturmuş Teo efendi, çok iyi para veriyorlarmış. O piyano benim, ben alacağım onu dedim. Bir an bir şimşek çaktı gözlerinde ama çabuk söndü, üstelemedi. Bir pislik çıkarır buradan, kesin. O piyanoyu bana yaşattığın kötü anıları unutmamak için alıyor değilim baba, rahat ol. Müzisyenim ben, evimde bir piyano olması iyi bir şey, Atlas Palas’taki daireme de çok yakışacak. Bu arada Teo’ya halamla samimiyeti ilerlettin, hayırdır Ruhsar’a mı yanlayacaksın dedim. Ne işim olur lan benim Ruhsar acuzesiyle diye çok kızdı. Hale Abla’yı paketledikten sonra halamı da dehlemiş zaten. Bir daha da yüzünü görmem diyor. E neydi o zaman o haller can ciğer kuzu sarması? Öyle gerekiyordu dedi. Kadını kullandı bitti işte, ele güne karşı güzel bir cenaze töreni yaptırdı, Hale Abla’yı da birlikte paraladılar, tamam. Gerçi bunda şaşılacak bir şey yok, Teo da senin gibi, biriyle işi bitti mi bir daha yüzüne bakmaz. Ayrıca halama umut verip yüzüstü bırakmaktan da çok zevk almıştır eminim. Baba, Teo bir de dedi ki, halam o gece ölü yatağı demedi, gitti babamın yatağında yattı dedi. Çok etkiledi beni bu sözü. Babamın yatağı artık ölü yatağı diye düşündüm. Seninle birlikte evimiz de öldü, biz de öldük, canlı bir hücre kalmadı artık ailemizden. Ama iyi bir şey bu, merak etme, ben çok hoşnutum, yenilenebilirim artık. Tazelenmiş bir yılan gibi deri değiştirebilirim, eski derimi eski anılarımla birlikte senin evinde bırakabilirim. </p>
			<p class="ana-metin ParaOverride-17"><span class="CharOverride-16">(2. defter burada bitiyor.)</span></p>
		</div>
	</body>
</html>