<html xmlns="http://www.w3.org/1999/xhtml" xmlns:epub="http://www.idpf.org/2007/ops">
	<head>
		<title>Osman-8</title>
		<link href="css/idGeneratedStyles.css" rel="stylesheet" type="text/css"/>
<meta content="urn:uuid:640e2a52-bd0d-4106-8ef7-ecabd0af7845" name="Adept.expected.resource"/>
	</head>
	<body id="Osman-8" lang="tr-TR" xml:lang="tr-TR">
		<div class="Basic-Text-Frame">
			<p class="ARA-BASLIK ParaOverride-14" lang="en-US" xml:lang="en-US"><span class="CharOverride-1">*****</span></p>
			<p class="konusulan_kisi">Kazanın görgü tanığı Ceyda K. </p>
			<p class="_--baslik-numarasiz-metin-icinde ParaOverride-18">“Ya adam öldü öldü! Ne demek unut gitsin?”</p>
			<p class="ana-metin ParaOverride-13">Soyadımı söylemem yalnız.. ona göre. </p>
			<p class="soylesi-soru">Söylemenize gerek yok. Telefonda söylediğim gibi.. görüşmemiz bir yerde yayınlanmayacak, sadece bilgi almak istiyorum.. kitap için. </p>
			<p class="ana-metin ParaOverride-13">Ne kitabı? </p>
			<p class="soylesi-soru">Ölen adam hakkında bir kitap yazıyorum. </p>
			<p class="ana-metin ParaOverride-13">Neden? </p>
			<p class="soylesi-soru">Anlamadım..</p>
			<p class="ana-metin ParaOverride-13">Neden ölen adam hakkında kitap yazıyorsunuz..</p>
			<p class="soylesi-soru">Bence yazmaya değer bir hayatı vardı. </p>
			<p class="ana-metin ParaOverride-13">Nasıl değer.. meşhur falan mıydı? </p>
			<p class="soylesi-soru">Hayır, meşhur değildi. Ama iyi eğitim görmüş, varlıklı bir aileden gelen bir adammış. Hayata herkesin imreneceği türden bir başlangıç yapmış. Ama hayatı bir başarı öyküsü değil. Sahip olduğu her şeyi kaybetmiş.. trajik bir şekilde de ölmüş. Bunun ne kadarı kendi suçu.. ne kadarı hayattan kaynaklanıyor.. onu anlamak istiyorum. </p>
			<p class="ana-metin ParaOverride-13">N’olacak anlayınca? </p>
			<p class="soylesi-soru">Anlamak iyi bir şey değil mi sizce? </p>
			<p class="ana-metin ParaOverride-13">Adam ölmüş gitmiş zaten, nesini anlayacaksınız ki. Başarılı biri hakkında yazsanız daha çok okunur bence. Başarısız birinin hayatını kim niye merak etsin.. </p>
			<p class="soylesi-soru">Ben ediyorum. Ben başarısızları daha çok merak ederim. </p>
			<p class="ana-metin ParaOverride-13">Ben hiç etmem. </p>
			<p class="soylesi-soru">Sizce kendi suçu mudur hayatının başarısızlık olması?</p>
			<p class="ana-metin ParaOverride-13">Ne bileyim.. kendi suçudur herhalde. Ailesi zenginmiş diyorsunuz baksanıza.. demek ki güzel bir hayatı olabilirdi. </p>
			<p class="soylesi-soru">Zenginlik yeterli mi güzel bir hayat için? </p>
			<p class="ana-metin ParaOverride-13">Zengin olunca hayat kolay. Zenginlere her şey kolay. Öyle değil mi? </p>
			<p class="soylesi-soru">Belki. Çok emin değilim. Sık mı gelirsiniz bu otele? </p>
			<p class="ana-metin ParaOverride-13">Ayda bir.. bazen iki.</p>
			<p class="soylesi-soru">Özel müşterileriniz mi var? </p>
			<p class="ana-metin ParaOverride-13">Özel derken? </p>
			<p class="soylesi-soru">Yani sürekli görüştüğünüz.. </p>
			<p class="ana-metin ParaOverride-13">Haa.. var evet. </p>
			<p class="soylesi-soru">Kaza sırasında otelde miydiniz? </p>
			<p class="ana-metin ParaOverride-13">Oteldeydim.</p>
			<p class="soylesi-soru">Yalnız mıydınız? </p>
			<p class="ana-metin ParaOverride-13">Değildim. </p>
			<p class="soylesi-soru">Kim vardı yanınızda? </p>
			<p class="ana-metin ParaOverride-13">Onu söyleyemem. </p>
			<p class="soylesi-soru">Peki. Yanınızdaki kişi de gördü mü kazayı? </p>
			<p class="ana-metin ParaOverride-13">Görmedi, duştaydı o sıra. </p>
			<p class="soylesi-soru">Ölen adamı tanıyor muydunuz? </p>
			<p class="ana-metin ParaOverride-13">Birkaç kere otelde görmüştüm. Müşteri sanıyordum ben onu. </p>
			<p class="soylesi-soru">Neden müşteri sanıyordunuz? </p>
			<p class="ana-metin ParaOverride-13">Ekmek parası peşinde birine benzemiyordu. Otel müşterisi gibiydi. Havalıydı çok.. </p>
			<p class="soylesi-soru">Merak ettiniz mi neden böyle havalı bir adam burada çalışıyor diye.. </p>
			<p class="ana-metin ParaOverride-13">Etmedim.. </p>
			<p class="soylesi-soru">Neden? </p>
			<p class="ana-metin ParaOverride-13">Kimse dışardan göründüğü gibi değil ki.. herkes olduğundan başka türlü görünmeye çalışıyor..</p>
			<p class="soylesi-soru">Siz de öyle mi yapıyorsunuz? </p>
			<p class="ana-metin ParaOverride-13">Siz yapmıyor musunuz? </p>
			<p class="soylesi-soru">Yapıyorumdur herhalde.. farkında değilim. Kazanın nasıl olduğunu anlatır mısınız? </p>
			<p class="ana-metin ParaOverride-13">İçerisi çok sıcak olmuştu, camı açtım. Ölen adam otelden çıktı, kaldırımda durdu. Taksi bekliyor sandım. Sonra bir şey çıkardı cebinden.. baktım sigara sarıyor.. </p>
			<p class="soylesi-soru">Karşıya geçerken sigara mı içiyordu? </p>
			<p class="ana-metin ParaOverride-13">Yakamadı ki. Ceplerini yokladı.. ateş bulamadı herhalde, geri koydu. Sonra yolun karşısına yürümeye başladı. </p>
			<p class="soylesi-soru">Kamyonun geldiğini gördü mü? </p>
			<p class="ana-metin ParaOverride-13">Görmüş olması lazım. O tarafa doğru bakıyordu. </p>
			<p class="soylesi-soru">Kamyonu gördüğü halde mi karşıya geçti? </p>
			<p class="ana-metin ParaOverride-13">Valla o kadarını bilemeyeceğim.. zaten çok hızlı oldu her şey. Kamyon çarptı, adam havaya uçtu, öldü gitti. Benim gördüğüm bu. Kafası parçalanmış dediler. </p>
			<p class="soylesi-soru">Kamyon durmadı mı? </p>
			<p class="ana-metin ParaOverride-13">Yok canım ne durması.. aynen devam etti.. hiçbir şey olmamış gibi. </p>
			<p class="soylesi-soru">Siz ne yaptınız? </p>
			<p class="ana-metin ParaOverride-13">Hiç. Ne yapılır ki? Çok kötü oldum, sanki bir kova soğuk su dökmüşler kafamdan aşağı, kalbim güm güm atıyor. O sırada Şeref çıktı duştan. Ay! Ağzımdan kaçtı.. yazmayın sakın.. lütfen bak. </p>
			<p class="soylesi-soru">Yazmayacağım, merak etmeyin. Sonra? </p>
			<p class="ana-metin ParaOverride-13">Geldi işte bu.. ne yapıyorsun pencerenin önünde dedi. Adamın birine kamyon çarptı dedim. Gelip bakacak sandım ama bakmadı. </p>
			<p class="soylesi-soru">Bakmadı mı? </p>
			<p class="ana-metin ParaOverride-13">Bakmadı.. çok panik oldu zaten. Hemen ışıkları söndürdü, perdeleri örttü. Ben öyle kötü olmuşum ki, kendime gelemiyorum. İnsan konuşmak istiyor o anda.. yani öyle korkunç bir şey ki.. insan hep onu anlatmak istiyor.. ama kaza olmuş işte ne var.. unut gitsin dedi. Ya adam öldü öldü! Kamyon çarptı adama! Ne demek unut gitsin? Kapı falan çalarsa sakın ortaya çıkma, ben polisi savarım dedi. Adı gazetelere çıkacak diye çekiniyordu. Ama yani ne bileyim.. gözümün önünde bir adam öldü.. insan konuşmak istiyor. </p>
			<p class="soylesi-soru">Başkalarına anlattınız mı peki kazayı? </p>
			<p class="ana-metin ParaOverride-13">Anlatmadım tabii ki.. ben de o gece Maison oteldeydim diyecek halim yok. Bir tek Hatice’yle konuştuk.. o da duymuş. Bütün otel sadece kazayı konuşmuş birkaç gün. </p>
			<p class="soylesi-soru">Siz Hatice’yle otelden mi tanışıyorsunuz? </p>
			<p class="ana-metin ParaOverride-13">Yok.. aynı mahallede oturuyoruz biz. </p>
			<p class="soylesi-soru">Ne iş yaptığınızı biliyor mu? </p>
			<p class="ana-metin ParaOverride-13">E tabii..</p>
			<p class="soylesi-soru">Siz mi söylediniz? Nasıl öğrendi? </p>
			<p class="ana-metin ParaOverride-13">Kendim söyler miyim? Hatice’nin bir otelde çalıştığını biliyordum ama Maison otel olduğunu bilmiyordum. Koridorda burun buruna geldik bir gün. Şok oldum. Ne yapıyorsun burda dedi. Tam bir bahane uyduracağım, müşteri çıktı odadan. Hemen anladı tabii. Ben bir şey görmedim, görmem de.. merak etme dedi. </p>
			<p class="soylesi-soru">Bir karşılık bekledi mi peki? Sustuğu için.. </p>
			<p class="ana-metin ParaOverride-13">Tabii ki. Kim kime karşılıksız iyilik yapıyor ki bu dünyada? Hayat dediğin al gülüm ver gülüm. </p>
			<p class="soylesi-soru">Nasıl bir iyilik yapıyorsunuz ona? Pay mı veriyorsunuz?</p>
			<p class="ana-metin ParaOverride-13">Veriyorum işte bir şeyler.. ama şikâyetçi değilim, çok yardımcı olur.. yeri gelir idare eder. </p>
			<p class="soylesi-soru">Nasıl idare eder? </p>
			<p class="ana-metin ParaOverride-13">Kat görevlisi olduğu için her şeyden haberi olur.. otelin sahibi gelecekse filan haber verir. </p>
			<p class="soylesi-soru">Otelin sahibi bilmiyor o zaman sizi..</p>
			<p class="ana-metin ParaOverride-13">Bilmiyor herhalde.. bir sıkıntı olmadı bugüne kadar. </p>
			<p class="soylesi-soru">Ne iş yaptığınızı ailenizden bilen var mı? </p>
			<p class="ana-metin ParaOverride-13">Ailem yok. Öldüler. Aracılık yapan kişi dışında bilen yok. Olmasın zaten. </p>
			<p class="soylesi-soru">Aracı otelden mi? </p>
			<p class="ana-metin ParaOverride-13">Değil. Dışardan. Otel çok sıkıdır aslında da.. o idare ediyor. </p>
			<p class="soylesi-soru">Nasıl idare ediyor? Resepsiyoncuları mı görüyor? </p>
			<p class="ana-metin ParaOverride-13">Herhalde, onları görüyordur.. başkalarını görüyordur.. bir şekilde idare ediyor işte. Sormuyorum. Bazı şeyleri bilmemek daha iyi. </p>
			<p class="soylesi-soru">O beyle sık mı görüşüyorsunuz? </p>
			<p class="ana-metin ParaOverride-13">İstanbul’a geldikçe görüşüyoruz işte.. ayda bir falan.. bazen iki. </p>
			<p class="soylesi-soru">İstanbul’da yaşamıyor o zaman. </p>
			<p class="ana-metin ParaOverride-13">Hayır.. Ankara’da oturuyor. </p>
			<p class="soylesi-soru">Tanınmış biri mi? Gazetecilerden çekindiğine gö­re..</p>
			<p class="ana-metin ParaOverride-13">Yani öyle bildiğimiz ünlülerden değil ama kendine göre tanınıyor tabii. Ondan bahsetmesek olmaz mı? </p>
			<p class="soylesi-soru">Tamam bahsetmeyelim. Panik oldu, perdeleri kapattı. Daha sonra ne yaptınız? </p>
			<p class="ana-metin ParaOverride-13">Duramadım ki, gene cama gittim. Çok korkunçtu ama insan bakmak istiyor gene de. Karanlıkta perdeyi araladım, seyrettim. Polis geldi. Otoparkçı çocuk eski gazete getirdi, örttüler üstüne. Bir şey yiyordu polisler.. dürüm galiba. Yerken öyle baktılar cesede, arabaya bindiler sonra.. ama gitmiyorlar, öyle duruyorlar. Şeref’e niye öyle duruyorlar dedim, savcıyı bekliyorlardır dedi. Polislerin hallerinde de bir telaş falan yoktu, her gün ölü görüyorlarsa demek. Sonra bir köpek geldi, sokak köpeği.. ölüyü koklamaya başladı, kanını yalıyordu adamın, çok fenaydı. Allahtan polislerden biri çıktı arabadan, köpeği kovaladı. </p>
			<p class="soylesi-soru">Yağmur çok mu şiddetliydi? </p>
			<p class="ana-metin ParaOverride-13">Ne yağmuru.. </p>
			<p class="soylesi-soru">Yağmur yağıyormuş. </p>
			<p class="ana-metin ParaOverride-13">Yağmur mu yağıyormuş? Yoo.. yağmur falan yağmıyordu. </p>
			<p class="soylesi-soru">Yağıyordu diyenler var.. hatta cesedin üstüne örttükleri gazeteler ıslanmış. </p>
			<p class="ana-metin ParaOverride-13">Valla hiç dikkat etmedim. </p>
			<p class="soylesi-soru">Peki.. başka? </p>
			<p class="ana-metin ParaOverride-13">Başka bir şey yok. Aslında gitmem lazımdı ama Şeref göndermedi. Gazeteciler gelir şimdi, kapının önü kalabalık olur, sorarlar ederler.. sabah gidersin dedi. Ben de kaldım mecbur.</p>
			<p class="soylesi-soru">Neden gitmeniz lazımdı? </p>
			<p class="ana-metin ParaOverride-13">Oğlum var benim.. beş yaşında.. kalmam hiç.. saat kaç olursa olsun mutlaka eve giderim. </p>
			<p class="soylesi-soru">Siz işe çıktığınızda kim bakıyor oğlunuza? </p>
			<p class="ana-metin ParaOverride-13">Bir arkadaşım var.. aynı sokakta oturuyoruz, o gelip bakıyor. Sabaha kadar oturur o, hiç yatmaz. Uyku sorunu var. Onun için sorun olmuyor yani..</p>
			<p class="soylesi-soru">Oğlunuzun babasıyla boşandınız mı? </p>
			<p class="ana-metin ParaOverride-13">Hiç evlenmedik ki.. </p>
			<p class="soylesi-soru">Görüşüyor musunuz peki? </p>
			<p class="ana-metin ParaOverride-13">Görüşmüyoruz.. hapiste zaten. </p>
			<p class="soylesi-soru">Arkadaşınız biliyor mu ne iş yaptığınızı? </p>
			<p class="ana-metin ParaOverride-13">Bilmiyor tabii ki. Allah muhafaza. </p>
			<p class="soylesi-soru">O gece nerde olduğunuzu sanıyordu? </p>
			<p class="ana-metin ParaOverride-13">İşte. </p>
			<p class="soylesi-soru">Nasıl yani.. bilmiyor dediniz. </p>
			<p class="ana-metin ParaOverride-13">Yok hayır, onu değil. Bir özel hastanede çalışıyorum ben gündüzleri.. İncirli’de. </p>
			<p class="soylesi-soru">Ne iş yapıyorsunuz orada? </p>
			<p class="ana-metin ParaOverride-13">Veznedeyim. Ödemelere bakıyorum. Arkadaşım geceleri saatle hasta bakıyorum diye biliyor. Maaşla geçinemediğimiz için.. herkes başka bir iş daha yapıyor zaten. Geçim çok zor. </p>
			<p class="soylesi-soru">Anladım. Kazaya dönelim. Sizce Osman bey intihar mı etti? </p>
			<p class="ana-metin ParaOverride-13">İntihar mı? Nerden çıktı o? </p>
			<p class="soylesi-soru">Öyle diyenler var. Siz ne düşünüyorsunuz? Kazayı gören birkaç kişiden birisiniz. </p>
			<p class="ana-metin ParaOverride-13">Yok canım, ne alakası var.. bildiğin kazaydı işte. Niye öyle dediler ki.. </p>
			<p class="soylesi-soru">Kamyonu gördüğü halde durmamış, önüne yürümüş. </p>
			<p class="ana-metin ParaOverride-13">Bana hiç öyle gelmedi valla.. basbayağı kazaydı. Öyle miy­miş peki? Neden intihar etmiş? Ne derdi varmış adamcağızın?</p>
			<p class="soylesi-soru">Ettiği kesin değil.. iddia sadece. Ama mutsuzdu diyenler var. </p>
			<p class="ana-metin ParaOverride-13">Bu sebep değil ki. Herkes mutsuz.. her mutsuz olan kendini mi öldürüyor? </p>
			<p class="soylesi-soru">Bazıları öldürüyor işte..</p>
			<p class="ana-metin ParaOverride-13">Çocuğu yoktu o zaman. Var mıymış? </p>
			<p class="soylesi-soru">Yokmuş. </p>
			<p class="ana-metin ParaOverride-13">Olsa yapamazdı. Ben de kaç kere düşündüm. Burama geldiği çok zaman oldu ama oğlum var, yapamam. Gerçi babalar yapar, yapıyorlar.. duyuyoruz hep. Çoğu çocuğunu bırakıp gidiyor. </p>
			<p class="soylesi-soru">Çocuğunuz olmasaydı siz yapar mıydınız? </p>
			<p class="ana-metin ParaOverride-19">Yapardım herhalde.. bilmiyorum. Ne bileyim ya.. çok zor bir şey soruyorsunuz. Hayat acı ama can tatlı sonuçta.</p>
		</div>
	</body>
</html>