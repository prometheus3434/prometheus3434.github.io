<html xmlns="http://www.w3.org/1999/xhtml" xmlns:epub="http://www.idpf.org/2007/ops">
	<head>
		<title>Osman-18</title>
		<link href="css/idGeneratedStyles.css" rel="stylesheet" type="text/css"/>
<meta content="urn:uuid:640e2a52-bd0d-4106-8ef7-ecabd0af7845" name="Adept.expected.resource"/>
	</head>
	<body id="Osman-18" lang="tr-TR" xml:lang="tr-TR">
		<div class="Basic-Text-Frame">
			<p class="ARA-BASLIK ParaOverride-14" lang="en-US" xml:lang="en-US"><span class="CharOverride-1">*****</span></p>
			<p class="konusulan_kisi">Osman’ın arkadaşı, yerleştirme sanatçısı Yonca Domaniç</p>
			<p class="_--baslik-numarasiz-metin-icinde">“Bizde ödüllendirilir çünkü bir kadını mahvetmek.”</p>
			<p class="ana-metin ParaOverride-26">Kusura bakmayın.. sizi böyle karmakarışık bir ortamda kabul ediyorum ama.. on beş gün sonra sergim açılıyor.. gördüğünüz gibi, hazırlıklar tam gaz.. </p>
			<p class="soylesi-soru">Asıl siz kusura bakmayın.. bu yoğunluğunuzun arasında görüşmeyi kabul ettiniz.. çok teşekkür ederim. </p>
			<p class="ana-metin ParaOverride-13">Rica ederim. Osman’ı konuşmak istiyorum dediniz.. Osman’ın bende hatırı büyüktür.. </p>
			<p class="soylesi-soru">Ben de öyle düşünmüştüm. Gelmeden önce serginizin içeriğini araştırdım ama haberi vardı sadece. </p>
			<p class="ana-metin ParaOverride-13">Yarından sonra göreceksiniz. PR çalışmaları yarın başlıyor.. </p>
			<p class="soylesi-soru">Adı ne serginizin? </p>
			<p class="ana-metin ParaOverride-13">İki seçenek vardı, bir türlü karar veremedik, PR o yüzden gecikti zaten. Biri, sürekli ve sonuçsuz. Diğeri, zaman biçimlerinde arayışlar. Sizce hangisi olmalıydı? Bakalım siz de bizimle aynı fikirde misiniz.. </p>
			<p class="soylesi-soru">Sürekli ve sonuçsuz daha ilgi çekici bence.. siz hangisini seçtiniz? </p>
			<p class="ana-metin ParaOverride-13">Biz de onu seçtik. Güzel.. doğru bir karar vermişiz demek ki. </p>
			<p class="soylesi-soru">Retrospektif mi sergi, yoksa bir tema çerçevesinde mi? </p>
			<p class="ana-metin ParaOverride-13">Tema. Gerçi benim için tema tartışmalı bir mesele ya.. </p>
			<p class="soylesi-soru">Neden? </p>
			<p class="ana-metin ParaOverride-13">Temayı şu diye tariflemek zor benim için. Bir kavrama indirgemekte güçlük çekiyorum. Bu sergimin özünde yine zaman var mesela.. ama zaman çok geniş bir kavram, zamanın tarif edilme biçimini temel aldım bu sergideki işlerimde.. öyle diyebilirim. </p>
			<p class="soylesi-soru">Tarif edilme biçimi derken neyi kastediyorsunuz? </p>
			<p class="ana-metin ParaOverride-13">Çok kabaca söylersek, zaman akıp giden bir çizgi mi, yoksa birbirine geçen farklı biçimlerin yarattığı bir kaos mu? Biraz da belleğin yanıltıcı olması meselesi var.. </p>
			<p class="soylesi-soru">Biraz açabilir misiniz bunu? </p>
			<p class="ana-metin ParaOverride-13">Diyelim ki iki farklı zamanda, birbiriyle ilgisiz iki olay yaşadınız ama hafızanız ikisini karıştırıp üçüncü bir hikâye anlatıyor.. siz de buna inanıyorsunuz.. hafızanıza güveniyorsunuz çünkü. Ama biri çıkıyor, o öyle olmadı diyor. O da kendi hafızasına güveniyor, öyle olmadığına sizin kadar inanıyor. Farklı biçimlerin birbirine geçmesi dediğim bu. Zaman düz bir çizgi olsa hafıza lineer kaydederdi ama öyle yapmıyor.. epizodik kaydediyor.. biraz oradan biraz buradan.. tabii bir mantığı var aslında. </p>
			<p class="soylesi-soru">İşlerinizden bir örnek verebilir misiniz buna? </p>
			<p class="ana-metin ParaOverride-13">Cetvel gibi düz adlı işim mesela. Dünya tarihi kitabının sayfalarını karıştırarak bir cetvelin üstüne yerleştirdim. Cetvel dediğim iki metrelik bir çelik direk.. üstünde ölçüm birimleri yerine zaman aralıkları var. 1900-2000 arası. Kitabın diyelim 1922’yi anlatan sayfası 1985’te, 1985’i anlatan sayfası 1963’te. Olayları bu şekilde karıştırarak dizince 20. yüzyılın tarihi de değişiyor. Sadece geçmiş geleceği değil, gelecek de geçmişi etkiliyor. Bir olayın 1972’deki anlatılma biçimi 1905’teki gerçeğini değiştirme gücüne sahip olabilir, nitekim oluyor da.. Tarih dediğimiz şey sürekli bir geçmişi düzeltme çabası aslında. Dün ak denilen bugün kara olabiliyor ya da tersi. Bizim geçmişimizde de birçok örneği var. Demokrat Parti mesela.. en bilineni. Ama size daha ilginç bir örnek vereyim. Bir ankette İkinci Dünya Savaşı’nda Almanları kim durdurdu diye sorulmuş. Seçenekler Sovyetler, Ame­rikalılar, İngilizler. 1946’da ankete katılanların yüzde 70’i Sovyetler demiş, Amerikalılar diyenler yüzde 15. Anket 1972’de tekrarlandığında Sovyetler yüzde 55’e düşmüş, Amerikalılar yüzde 30’a çıkmış. 2010’a geldiğimizde Sovyetler yüzde 20, Amerikalılar yüzde 70. İngilizleri dikkate alan yok bu arada.. </p>
			<p class="soylesi-soru">Gerçek mi bu anket? İşinizin parçası mı? </p>
			<p class="ana-metin ParaOverride-13">Yo yo.. işimle alakası yok, twitter’da rastladım. Gerçek olduğunu düşünmüyorum ama çok inandırıcı görünen bir grafik hazırlanmış. Bu da tarihi ve gerçeği değiştirmenin yaygınlaşan bir yolu.. ne yazık ki giderek de güçleniyor. Uydur bir şey, at sosyal medyaya, uydurduğun şey gerçeğe dönüşsün. Komplo teorileri gibi. Gerçi bu anket özelinde o dönemlerin gazetelerini karıştırsak oranların aşağı yukarı böyle olduğunu görebiliriz. Bugün gençlerin çoğu Vietnam savaşını Amerikalıların kazandığını sanıyor mesela. PR’ın gücü işte.. aynı zamanda yaşasın Hollywood tabii. Tarih gerçeklik değil inançtır ve inançlar değiştirilebilir. Ama bir de gerçek “gerçek” var. O tarihte Almanları gerçekten kim durdurdu? Sahte ya da gerçek, bu anket güncelden bakılan tarihin ne kadar güvenilmez olduğunu göstermesi açısından iyi bir örnek. </p>
			<p class="soylesi-soru">Evet. Sosyal medyanın manipülasyon gücüne de iyi bir örnek. Bu iş için hangi tarih kitabını kullandınız? </p>
			<p class="ana-metin ParaOverride-13">Chronicle of 20th Century History. Yazarı Sandra Johnson. Öyle biri yok tabii.. kitabın kendisi de bir iş çünkü..</p>
			<p class="soylesi-soru">Nasıl yaptınız peki? Kitabı da mı siz yazdınız? </p>
			<p class="ana-metin ParaOverride-13">Ben yazmadım. Yirminci yüzyıl tarihi hakkında pek çok kitaptan sayfalar seçtim.. bir kitabın boyutlarının yirmi katına büyüterek yeni bir kitap yaptım. </p>
			<p class="soylesi-soru">Kitabı da imal ettiniz yani. Ya insanlar bu kitabın varlığına inanıp aramaya başlarlarsa? </p>
			<p class="ana-metin ParaOverride-13">Benim istediğim de o zaten. Bir de otuz santim çapında bir büyüteç olacak yanında.. </p>
			<p class="soylesi-soru">Çok ilginçmiş.. öbür işlerinizi de merak ettim. </p>
			<p class="ana-metin ParaOverride-13">Sergiye beklerim o zaman.. </p>
			<p class="soylesi-soru">Geleceğim. Osman’ı konuşalım mı? </p>
			<p class="ana-metin ParaOverride-13">Konuşalım. </p>
			<p class="soylesi-soru">En son ne zaman görüşmüştünüz, hatırlıyor musunuz? </p>
			<p class="ana-metin ParaOverride-13">Çok iyi hatırlıyorum, benim için önemli bir gündü çünkü. 19 Mayıs 2003. Atölyemi on yıldır yaşadığım Nişan­taşı’ndan Sanayi Mahallesi’ne taşıyordum. Osman kapıda kamyonu görmüş, daldı içeri.. </p>
			<p class="soylesi-soru">Niye taşıyordunuz? </p>
			<p class="ana-metin ParaOverride-13">Kaçıyordum aslında.. mal sahibime iki aylık kira takmıştım. Yani o da vardı da, yerleştirme sanatına merak sarmıştım asıl.. ondan. Nişantaşı’ndaki atölyem tipik ressam atölyesiydi benim.. filmlerde filan çok romantize edilir hani, bilirsiniz.. yerler ahşap, her yer boya.. karmakarışık tuvaller falan.. kirli ve dağınık olması şarttır. Bir de yoksul görünmesi lazım. </p>
			<p class="soylesi-soru">Tabii.. sanatçının değeri öldükten sonra bilinecek.. </p>
			<p class="ana-metin ParaOverride-13">Evet.. benimki de tam öyleydi işte. Yerleştirme işleri için müsait değildi yani. </p>
			<p class="soylesi-soru">Siz enstalasyon yerine yerleştirme demeyi tercih ediyorsunuz sanırım. </p>
			<p class="ana-metin ParaOverride-13">E Türkçesi var.. gayet de anlaşılır.. yerleştirme iyi karşılıyor bence. </p>
			<p class="soylesi-soru">Nişantaşı’nda başlamış mıydınız yerleştirme işlerine? </p>
			<p class="ana-metin ParaOverride-13">Sayılır.. ufak tefek işler yapıyordum ama hacimli malzemelerle çalışmak istiyordum, çelik, beton, cam.. hele blok cam.. ağzımın suyu akıyordu. Kafam fikir kaynıyordu ama bunlar için büyük bir yer lazım. Sanayi Mahal­lesi’nde de hem büyük mekânları ucuza kiralayabiliyordunuz, hem de her taraf usta doluydu. Usta şu çeliği şu şekle nasıl sokarız desem adam yandaki kapı.. Nişanta­şı’nda böyle bir şansım yok. </p>
			<p class="soylesi-soru">Sanayi Mahallesi’nin neresindeydi atölyeniz? </p>
			<p class="ana-metin ParaOverride-13">İlki metro durağının arkasındaydı. Metro henüz açılmamıştı.. sonra fast food’cu oldu orası. İki yer daha değiştirdim yine o civarda. Şimdiki Oto Sanayii’nin içinde.. yedi yıldır oradayım. </p>
			<p class="soylesi-soru">Ortamdan memnun musunuz? </p>
			<p class="ana-metin ParaOverride-13">Çok memnunum. Komşularım oto tamircileri.. kaporta boyacılar.. her sabah hayırlı işler komşu diyerek açıyoruz dükkânı.. </p>
			<p class="soylesi-soru">Yaptığınız işi yadırgayan olmuyor mu? </p>
			<p class="ana-metin ParaOverride-13">Başlarda oluyordu, anlam veremiyorlardı, ne yapmaya çalışıyor bu kadın.. ama alıştılar. Bazen abla onu öyle yapacağına böyle yapsana diye fikir veriyorlar, bazen ben soruyorum şunu nasıl yapsak diye.. malzemeyle benden daha fazla içli dışlılar çünkü. </p>
			<p class="soylesi-soru">Osman’a atölyenizi niye değiştirdiğinizi söylemiş miydiniz? </p>
			<p class="ana-metin ParaOverride-13">İki aylık kirayı taktım kaçıyorum demedim tabii.. yerleştirme işleri yapacağım, burası çok küçük geliyor dedim. Ama yerleştirmeyi sanat olarak görmüyordu Osman. O saçmalıklarla uğraşmayı gerçekten istiyor olamazsın dedi. Sen de sanatçısın, müzisyensin, nasıl böyle yaklaşırsın? Marcel Duchamp’ı düşün, Joseph Beuys’u düşün.. ama anlatamıyorum. </p>
			<p class="soylesi-soru">Biliyor muydu sizce o isimleri? </p>
			<p class="ana-metin ParaOverride-13">Derinlemesine bildiğini sanmıyorum ama adlarını biliyordu, sanatla ilgiliydi. Uzun uzun beni övdü, şöyle iyisin, böyle iyisin, çok başarılı bir sergi açtın. Neresi başarılı? Anca iki tablom satıldı. Olsun diyor, çok yakında adını herkes duyacak.. ağzından bal damlıyordu anlayacağınız.</p>
			<p class="soylesi-soru">Kişisel sergi açmıştınız yani o tarihte. </p>
			<p class="ana-metin ParaOverride-13">Açmıştım da.. önemsiz bir galerideydi. Kapandı zaten, hiç umduğum gibi olmadı. </p>
			<p class="soylesi-soru">Gitmenizi enstalasyonu saçma bulduğu için mi istemiyordu? </p>
			<p class="ana-metin ParaOverride-13">Yok canım, alakası yok. Nişantaşı’nda doğmuş büyümüş, mahallesiyle çok derin bağları var, birinin mahallesinden gitmek istemesini aklı almıyor. Çevresine çok bağlıydı, arkadaşlarını kaybetmek istemezdi. Atölyeyi taşırsam az görüşeceğiz.. belki de kopacağız. Söyledikleri aklımı karıştırmadı değil aslında. Tablo-it’ten sergi teklifi almıştım o sırada, o zamanların çok havalı galerilerinden, küratörü kanonda önemli bir ses. Ben de çok emin değilim yerleştirmeden.. ne olacak, nasıl olacak bilmiyorum.. bindik bir alamete gidiyoruz kıyamete durumu tam.. ama aklım kaymış bir kere.. neye baksam malzeme görüyorum.. yerleştirme görüyorum.. fikirler yığınla. Ayaküstü epeyce konuştuk. Bu arada eşyalar kamyona taşınıyor, öyle bir haldeyiz. Sonunda, Osmancım başarırım ya da başaramam ama denemeye kararlıyım dedim. Baktı vazgeçiremeyecek.. umarım senin için daha iyi olur dedi. Vedalaştık, bindim taksiye, kamyonun peşinden.. yeni mekânıma. </p>
			<p class="soylesi-soru">Bir daha hiç mi görüşmediniz? </p>
			<p class="ana-metin ParaOverride-13">Yüz yüze görüşmedik. Atölyeye gelmek istiyordu ama fırsat olmadı. Bir artist in rezidans programından davet almıştım, iki aylığına Viyana’ya gittim. Orda da Münih üniversitesinin güncel sanat bursuna başvurdum. Tam döndüm, kabulüm geldi. Hadi bu sefer de Almanya’ya.. bir yıl kaldım. Sonrasında bienaller, burslar, workshop’lar derken bir türlü denk getirip görüşemez olduk. O hayhuy içinde de insanın aklından çıkıyor eski arkadaşlar. Keşke görüşseymişiz. Hayat gerçekten tahmin edilemez bir süreç. Bazı insanların hayat yolunun belli olduğunu sanıyorsunuz ama öyle olmuyor. Osman’ın öldüğünü siz arayınca öğrendim, kahroldum. İnternette ölüm haberini buldum, fotoğrafını görünce gözümden yaş geldi. Nasıl çökmüş, o gülen yüzünden iz kalmamış. Caz kulübünde çalışıyormuş, inanamadım.. niye çalışsın ki? Durumu çok iyiydi çünkü biz arkadaşken..</p>
			<p class="soylesi-soru">Evet, çok iyi bir hayat yaşıyormuş o zamanlar. </p>
			<p class="ana-metin ParaOverride-13">Nasıl o hale düşmüş peki? Karısının olayı yüzünden mi? </p>
			<p class="soylesi-soru">O olaydan çok önce maddi sıkıntıları başlamış.. </p>
			<p class="ana-metin ParaOverride-13">Öyle mi? Hazırdan yiye yiye tabii.. arada bir google’a bakıyordum, benim güncel müzikle pek ilgim yok, belki badireyi atlatmıştır, meşhur olmuştur, duymamışımdır diye.. ama o skandaldan başka bir şey çıkmayınca müziği bıraktı herhalde demiştim.. bir iş falan kurdu. Bu duruma düşeceği hiç aklıma gelmezdi.. </p>
			<p class="soylesi-soru">Görüştüğüm kişilerden bazıları aşırı harcamalar yaptığını, fazla pahalı bir hayat yaşadığını söylediler. Sizce de öyle miydi? </p>
			<p class="ana-metin ParaOverride-13">O kadarını bilmiyorum ama Nişantaşı’nda oturuyordu sonuçta. Nişantaşı sakinlerinin çoğu zengindi, iyi para harcarlardı. Ben onlardan değildim, babam elektrik teknisyeniydi benim.. annem ev kadınıydı. Belli bir harcama limitinin üstünü düşünemezdim bile.. kendimle kıyaslayamam yani. Dolayısıyla Osman’ın harcamaları aşı­rı mıydı? Nişantaşı’nda yaşayan herkes gibiydi bence. Ama şimdi düşündüm de evet.. haklı olabilirler.. </p>
			<p class="soylesi-soru">Neden? </p>
			<p class="ana-metin ParaOverride-13">Bir keresinde benden bir iş istemişti.. bir arkadaşı için. Şimdi miktarını hatırlamıyorum ama çok büyük bir rakam teklif etti. Henüz kişisel sergimi bile açmamışım, bir-iki karma sergiye katılmışım sadece.. adımı sanımı bilen yok. Ancak tanınan ressamların işleri o paraya satılıyor.. Hemen üstüne atladım tabii. Bu mesela.. bayağı aşırı bir harcamaydı.</p>
			<p class="soylesi-soru">Beş yüz milyon ödemiş size o iş için.. defterine öyle yazmış. </p>
			<p class="ana-metin ParaOverride-13">Öyle mi? Beş yüz milyon mu almışım? </p>
			<p class="soylesi-soru">Evet.. ama hiç de öyle üstüne falan atlamamışsınız teklifin.. sorun çıkarmışsınız..</p>
			<p class="ana-metin ParaOverride-13">Nasıl sorun çıkarmışım.. </p>
			<p class="soylesi-soru">Ben sipariş resim mi yapıyorum diye kızmışsınız. Yon­ca’nın ağırına gitti diye yazmış. </p>
			<p class="ana-metin ParaOverride-13">Ha, evet. Ama yapıyordum, nasıl geçinecektim ki başka? Önüme gelene sipariş resim yapıyordum.. ama ağırıma da gitti.. doğru. </p>
			<p class="soylesi-soru">Neden gitti? Bilinmesini mi istemiyordunuz? </p>
			<p class="ana-metin ParaOverride-13">Hayır hayır.. ondan değil. Osman’a körkütük âşıktım ben.. gözünden düşmek istemiyordum. Müthiş bir ressamım ben ya.. gerçek sanatçıyım.. kendime öyle bir hava vermeye çalışıyordum yani.. halbuki kapıyı gözlüyordum, biri içeri girse de bana şöyle bir iş yap dese diye.. </p>
			<p class="soylesi-soru">Ona âşık olduğunuzdan da bahsetmiş defterlerinde.. </p>
			<p class="ana-metin ParaOverride-13">Sahi mi? Ay heyecanlandım şimdi.. ne yazmış? </p>
			<p class="soylesi-soru">Ayrıntılı bir şey yazmamış.. bana ilgisi var diyor. </p>
			<p class="ana-metin ParaOverride-13">Farkındaymış demek, bak sen. Hiç belli etmemişti.. peki karşılık vermeye niyeti var mıymış? Yazmış mı öyle bir şey? </p>
			<p class="soylesi-soru">Yokmuş.. </p>
			<p class="ana-metin ParaOverride-13">Vay alçak.. kendimi boşuna harap etmişim desenize.. Gülüyorum ama hüzünlendim aslında. Öyle uzak bir geçmişte kaldı ki o günler.. </p>
			<p class="soylesi-soru">Nasıl tanışmıştınız peki? Onu hatırlıyor musunuz? </p>
			<p class="ana-metin ParaOverride-13">Evet.. çekirdek bir çevrem vardı Nişantaşı’ndayken.. benim gibi genç ressamlar, galericiler, sanat yazarları falan. Kafelerde sık sık bir kesişim kümesi oluyordu, tanışmayanlar tanışıyordu. Osman’la tanıştığımız an dün gibi aklımda.. çok etkilenmiştim çünkü, kim bu adam? Ama aylardan nisan mıydı mayıs mıydı, hangi kafedeydik, ma­­sada kimler vardı, onlar uçmuş gitmiş. Hafıza işte.. dediğim gibi.. sadece kendine lazım olanı tutuyor, gerisini siliyor. Osman doğma büyüme Nişantaşlı olduğu için bir tür buralar bizim havasındaydı. Kötü anlamda söylemiyorum.. burada herkesi tanırım.. herkes de beni tanır hali. O gün öyle fazla bir muhabbetimiz olmadı.. tekrar tekrar karşılaştıkça arkadaş olduk. </p>
			<p class="soylesi-soru">Sık gelir miydi atölyenize? </p>
			<p class="ana-metin ParaOverride-13">Gelirdi. Yalnız benim atölyeme değil, galerilere de giderdi, kafeler zaten mekânıydı.. birinden kalkar diğerine geçer.. bütün Nişantaşı’nı evi gibi görüyordu. </p>
			<p class="soylesi-soru">Dört pastel işinizi aldığını yazmış. O nasıl oldu? </p>
			<p class="ana-metin ParaOverride-13">Onu da mı yazmış? İlginçtir o dört pastelin hikâyesi. Nişantaşı’ndaki küçük galerilerden birinde sergi açacaktım.. sahibiyle konuşmuşuz anlaşmışız, bir seri hazırlayacağım, taze resimler olacak. Ama resim pahalı bir sanat, hele iyi iş yapmak istiyorsanız iyi malzeme kullanacaksınız. Ben kaliteden hiç taviz vermem, o zaman da vermezdim. Galerinin sahibi de sergiyi bana lütfettiği için, çerçevesi şusu busu.. her şeyi sana ait diyor. Ama o kadar parasızım ki, babamı yeni kaybetmişiz. Baktım bu işin oluru yok, vazgeçtim. Ama annem hayır açacaksın dedi, kredi çekti. Kredi çekecek kadar büyük bir para mı lazımdı diyeceksiniz.. hayır, gülünç bir rakamdı. Ama ihtiyaç halinde küçücük bir miktar bile büyük oluyor, para çok göreceli bir şey. Malzemelerimi aldım, hevesle çalışmaya başladım. İçeriden dışarıya diye bir seri yaptım. Yirmi beş parça.. on sekizi yağlıboya, gerisi pastel. Ama tarih yaklaştıkça Ulvi beyde bir gönülsüzlük başladı, açılışla ilgili bir şeyler soruyorum, geçiştiriyor. Sonunda Yonca kusura bakma bu sergiyi açmaktan vazgeçtim dedi. Tabii ne sözleşme.. ne bir şey o zamanlar.. </p>
			<p class="soylesi-soru">Neden vazgeçti? </p>
			<p class="ana-metin ParaOverride-13">Bir gerekçe söylemedi.. yeterince iyi olmadığımı düşündü sanırım, söz verdiğine pişman oldu. Tabii hayallerim yıkıldı. Sergiyi açamadığımdan çok annem için üzülüyorum, o yoklukta borca girmiş kadın. Bir gün Osman atölyeme uğradı, açılışı sordu. O kadar gururluyum ki, Ulvi bey beni yarı yolda bıraktı demiyorum.. vazgeçtim Galeri Uz’un resim anlayışını beğenmiyorum, seneye başka yerde açacağım dedim. Peki dedi, dolaşıyor ama.. uzun uzun resimlere bakıyor. Şu pastelleri ben alsam olur mu dedi. Öyle de dört parça seçmiş ki, hem kendi içinde bir bütünlüğü var, hem onlar olmadan da sergi olur. İstiyorsan al, onları zaten koymayacaktım sergiye dedim. Aldım o zaman dedi. Beni tabii bir ateş bastı.. neden alıyor? O da bana âşık ondan mı, yoksa gerçekten iyi bir ressam olduğumu mu düşünüyor? </p>
			<p class="soylesi-soru">Neden almıştı sizce? </p>
			<p class="ana-metin ParaOverride-13">Bana acıdığı için. </p>
			<p class="soylesi-soru">Acıdığı için mi? </p>
			<p class="ana-metin ParaOverride-13">Evet.. annemin kredi çektiğini biliyordu.. sergi açılmayınca bana destek olmak istedi.. </p>
			<p class="soylesi-soru">İyi ressam olduğunuzu düşünmüş olamaz mı? </p>
			<p class="ana-metin ParaOverride-13">O da olabilir ama iyi bir insandı Osman.. asıl sergiden vazgeçenin Ulvi bey olduğu duyulmuştu. Çok üzüldüğümün farkındaydı. </p>
			<p class="soylesi-soru">Ama defterine Yonca çok parlayacak, hele bienale filan seçilirse kimse tutamaz artık, bu dört işi de çok değerlenir diye yazmış. </p>
			<p class="ana-metin ParaOverride-13">Ciddi misiniz? Bienale seçilirse diye mi yazmış? Çok şaşırdım, o kadar atıp tutmuştu ki bienaller hakkında. Aslında sizinle konuşmaya başladıktan sonra her şeye şaşırdığımı fark ettim. Osman’ı iyi tanıdığımı sanıyordum. İnsan hiç kimseyi tanıdığından emin olmamalı. Gurur ve önyargı işte.. ikisi de karşınızdakini tanımanıza engel oluyor. Bende ikisinden de mebzul miktarda vardı o zamanlar. </p>
			<p class="soylesi-soru">O dört işinizi size acıdığı için aldığına nasıl karar verdiniz? </p>
			<p class="ana-metin ParaOverride-13">Şebnem’le evlenince. O zamana kadar bir şekilde kendimi kandırmaya devam ediyordum. Tabii canım.. o da benden hoşlanıyor.. yoksa niye işlerimi alsın? Bir gün birkaç kişi bir yerde oturuyoruz, Şebnem’le el ele geldi, millet biz evlendik dedi. Şok tabii ben. O zaman demek ki bana acımış, o yüzden almış diye düşündüm. Kendimi çok değersiz hissettim çünkü. Böyle zamanlarda sahip olduğunuza inandığınız olumlu nitelikler de kendi gözünüzde değerini kaybediyor. Osman’ın bana karşı bir şey hissetmediğini için için biliyordum aslında ama ümit işte.. yarına uyanmanızı sağlayan şey. </p>
			<p class="soylesi-soru">Osman’a âşık olduğunuz süre boyunca hayatınıza kimse girmedi mi? </p>
			<p class="ana-metin ParaOverride-13">Nişantaşı’ndayken öyle ciddi biri olmadı. Hem Osman’a âşıktım hem de işime çok odaklanmıştım. Osman’ın evleneceğine de hiç ihtimal vermiyordum. Yalnız Şeb­nem’le değil, herhangi biriyle. Evlenmek isteyecek bir adam olmadığını sanıyordum. </p>
			<p class="soylesi-soru">Neden? </p>
			<p class="ana-metin ParaOverride-13">Havaiydi, uçarıydı. Evlenmek ciddi bir karar.. biriyle birlikte yaşamaya başlamak sorumluluk alıyorum demek. Osman’ın sorumluluk alacak biri olmadığını düşünüyordum. Bu yönü rahatsız ediciydi aslında.. bazen merak ederdim, bir ilişkiye başlasak ne kadar sürer acaba diye. </p>
			<p class="soylesi-soru">Ne kadar sürerdi sizce? </p>
			<p class="ana-metin ParaOverride-13">Çok kısa.. kadınlarla çok rahattı çünkü. Kaldıramazdım, kesin büyük kavgalar çıkardı aramızda. </p>
			<p class="soylesi-soru">Evlenmelerinden önce Şebnem’le tanışmış mıydınız? </p>
			<p class="ana-metin ParaOverride-13">Birkaç kere Osman’la görmüştüm ama evlendik dediği gün tanıştık. Sonrasında da bir yakınlığımız olmadı. Semiha’yla iyi arkadaş oldular bir ara. Semiha Bakangör, moda tasarımcısı. Biz Osman’la ara sıra görüşüyorduk, atölyeye de geliyordu ama Şebnem hiç gelmedi. Ben de pek yakınlık göstermedim aslına bakarsanız.. </p>
			<p class="soylesi-soru">Sizce nasıl bir kadındı Şebnem? Dikkatinizi çeken bir tarafı var mıydı? </p>
			<p class="ana-metin ParaOverride-13">Güzelliği tabii ki. Herkesin dikkatini çeken şey oydu. Çok konuşuluyordu. İtiraf edeyim kıskanıyordum. Ama bir yandan da ayrıksı buluyordum, halinde sıra dışı bir şey vardı. Duruşu, havası Nişantaşı’nın diğer kadınlarından farklıydı. Belki de Osman’la evlenmiş olduğu için öyle görüyordum. Osman evlendiğine göre kadının güzelliğinden başka bir özelliğinin olması lazım. </p>
			<p class="soylesi-soru">Skandaldan nasıl haberiniz oldu? </p>
			<p class="ana-metin ParaOverride-13">Uzun zaman olmadı. Altı aylığına New York’a gitmiştim. Olay o sırada olmuş bitmiş, unutulmuş bile. Sharjah bienali için bir kadın işi hazırlayacaktım, Şebnem aklıma geldi.. güzelliği ve o ayrıksı hali özellikle. Kıskandığım kadın bir bakıma ilham kaynağım oldu. Tabii çok yol almıştım o arada. Ciddi ilişkiler yaşamışım, hayatıma başkaları girmiş çıkmış. Osman’a karşı romantik bir duygum kalmamıştı. Şebnem’e de daha objektif bakabiliyordum. İnternete bir bakayım, belki ikisinin bir fotoğrafı vardır diye bir girdim ki.. kıyamet kopmuş.. haberim yok. </p>
			<p class="soylesi-soru">Video duruyor muydu o tarihte? </p>
			<p class="ana-metin ParaOverride-13">Hayır.. kaldırılmıştı. Haberler vardı sadece, Osman’ın çarşaf çarşaf fotoğrafları, Şebnem’in bir dergiye verdiği çıplak pozlar, abuk sabuk yazılar.. fecaatti, nasıl cinsiyetçi, nasıl aşağılayıcı.. Bütün bunlar o kadar şaşırttı ki beni, düşündüğüm işe odaklanamadım, vazgeçtim sonunda. </p>
			<p class="soylesi-soru">Nasıl bir iş vardı aklınızda? </p>
			<p class="ana-metin ParaOverride-13">Çirkin ördek yavrusunun tersi, fazla güzel ördek yavrusu. Şebnem o kadar güzeldi ki istisnasız bütün kadınlar nefret ediyordu ondan. Şebnem sırf var olduğu için bile pek çok kavganın sebebi olabiliyordu. Aslında başka bir açıdan baktığımızda bilindik durumlar.. kadın kocasından boşanır mesela.. bir zamanlar dostum arkadaşım dediği kadınlar bir anda uzaklaşır çevresinden. Neden? Tehdit çünkü. Hele Şebnem gibi çok güzel bir kadınsa. Erkeklerin tutumu konuşmakla bitmeyecek kadar önem­li bir konu.. ama böyle durumlarda kadınların tutumu beni daha çok üzer. Kadınların büyük kısmı kişilik sahibi olmak, kendi başlarına bir değer ifade etmek yerine hayatlarını pazarlıkla yürütmeyi seçiyorlar. Sözsüz bir pazarlık, konuşulmayan.. sen bana şunları şunları sağla, ben de şunları şunları görmezden geleyim. Yaygın bir şey bu. Alt sınıflarda da var üst sınıflarda da, siz de tanık olmuşsunuzdur mutlaka. Şebnem tam da bu tür kadınların nefret objesiydi. İşin özüne bunu yerleştirmeyi düşünüyordum. </p>
			<p class="soylesi-soru">Olay internette karşınıza çıkınca çok şaşırdınız mı? </p>
			<p class="ana-metin ParaOverride-13">Çok.. aklım havsalam durdu. Emniyet müdürünün de içinde olduğu, üç kişilik bir seks videosu.. siyasi yankılar, sosyal yankılar. Çok da akıl durduracak bir şey yoktu aslında, ülke geçmişimizde kamuoyu tarafından bilinen ya da bilinmeyen onlarca skandal var böyle. Beni bir kadın olarak üzen Şebnem’in harcanma biçimiydi. Gerçi asıl bunda şaşılacak bir şey yoktu. Ortada bir kadın meselesi vardı çünkü. Bu toprakların bitmek tükenmek bilmeyen kadın meselesi. Kadını sindirmek, her durumda kadını suçlu çıkarmak milli sporumuz bizim. Her ne olursa olsun kadın sebep olmuştur anlayışı.. İşin en acıklı tarafı da bu iddia bir kısım kadınlar tarafından da desteklenir. Tabii Şebnem olayının ezber bozan tarafı, işin içinde bir erkeğin daha olmasıydı. Bu nedenle müdürün bileti kesildi bence. O ikinci erkek olmasaydı o müdür içişleri bakanı falan olurdu herhalde. Bizde ödüllendirilir çünkü bir kadını mahvetmek. </p>
			<p class="soylesi-soru">Şebnem bu eyleminin kişisel bir intikam ve ifşa olduğunu söylemiş. Sizce doğru olabilir mi? </p>
			<p class="ana-metin ParaOverride-13">Şebnem’i konuşmaya başladığımızdan beri ben de bunu düşünüyorum biliyor musunuz? Bence doğrudur. Bir yıkıcılık pırıltısı vardı gözlerinde, çok acı bir şey. Kim bilir neler yaşadı.. emniyet müdürünün tacizi canına tak etti muhtemelen.. ne olacaksa olsun dedi. Sonra neler yaşadığını siz biliyor musunuz? Nerde.. ne yapıyor? </p>
			<p class="soylesi-soru">Bilmiyorum ne yazık ki. Ben de peşindeyim ama ulaşamadım. Son bir sorum var.. anneniz hayatta mı?</p>
			<p class="ana-metin ParaOverride-13">Evet, neden? </p>
			<p class="soylesi-soru">Merak ettim. Sizi böylesine destekleyen bir anneye sahip olduğunuz için çok şanslısınız. </p>
			<p class="ana-metin ParaOverride-19">Kesinlikle. Bizde anneler statükocu olur, korumacıdırlar, düzen bozulmasın isterler. Ama birey olmuş, kendi ayaklarının üstünde durmayı başarmış kadınlara bir bakın, hemen hepsinin arkasında onu destekleyen bir anne bulursunuz. Beni annemin desteği ben yaptı. Beni birey yaptı annem. Ben de kızıma annem gibi bir anne olmaya çalışıyorum ama annemin tırnağı olamam.</p>
		</div>
	</body>
</html>