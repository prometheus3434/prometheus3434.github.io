<html xmlns="http://www.w3.org/1999/xhtml" xmlns:epub="http://www.idpf.org/2007/ops">
	<head>
		<title>Osman-13</title>
		<link href="css/idGeneratedStyles.css" rel="stylesheet" type="text/css"/>
<meta content="urn:uuid:640e2a52-bd0d-4106-8ef7-ecabd0af7845" name="Adept.expected.resource"/>
	</head>
	<body id="Osman-13" lang="tr-TR" xml:lang="tr-TR">
		<div class="Basic-Text-Frame">
			<p class="ARA-BASLIK ParaOverride-14" lang="en-US" xml:lang="en-US"><span class="CharOverride-1">*****</span></p>
			<p class="konusulan_kisi">Osman’ın 1. defteri (devam) </p>
			<p class="_--baslik-numarali-metin-icinde">18 Nisan 1990 </p>
			<p class="ana-metin">Bugün işi bıraktım. Mübin Bey’in tepeme koyduğu Ramazan denen geri zekâlı ilk günden beri nefes aldırmıyordu, sonunda canıma tak dedi. Herif resmen takmıştı bana. Zaten Mübin Bey’den torpilliyim diye çok gıcık oluyordu. Sabah işe geliyorum, masama dağ gibi belge yığmış. Osman bugün bunların çevrilmesi gerek. Hemen, başüstüne! Ulan okumakla bitmez bunlar, akşama kadar nasıl çevireyim? Beğenmiyor bir de. Beğenmiyorsan sen yap ama <span class="CharOverride-16">how are you</span>’dan başka İngilizce bilmiyorsun, nasıl olacak? Yıldız İnşaat’tan dereceyle mezun olmuşmuş. Her tarafı derece olsa ne olur? Üstü başı dökülüyor. O giydiği sentetik gömlekleri yarım saat giysem alerji olurum, bakarken bile kaşıntım tutuyor. Her sabah kendimi yataktan zor kazıyordum, bu sabah hiç uyanamadım. İşe gittiğimde saat on biri geçiyordu. Ramazan’da surat bir karış. Mesainin dokuzda başladığını anımsatmam mı gerek? Zaten her gün geç kalıyormuşum, idare ediyormuş beni. Salağa bak, sanki idare et diyen var, et­me. Tecil için askerlik şubesine gittim dedim. Sinirlendi beyimiz. Öyle kafana göre gidemezsin, önce benden izin alacaksın. Tamam, bir dahakine öyle yaparım dedim ama içim içimi yedi sinirden. Öğle tatilinde yemeğe çıkıyorum diye çıktım, dönmedim. Doğru eve. Vurdum kafayı yattım. Bir uyandım ki gece olmuş, ev zifirî karanlık. Saate baktım dokuz buçuk. Oh be. Kalktım, biyolojik saatim yerine geldi. O saatten beri de romanıma çalışıyorum. Ara verdim, yemek söyledim dışarıdan. Yarın yedide kalkmak zorunda olmamak harika bir şey. Niye bu saçma sapan işte çalışıyordum ki zaten, paraya gereksinmem mi var? Zaten önümüz yaz, yaz sıcağında o saçma çeviriler yapılır mı? Bu yazı nasıl geçireceğiz bakalım. Çağatay Bod­rum’a kaçalım diyor, Gazi Kaş’a gidelim diyor. Saçmalamayın yurtdışına çıkalım, araba kiralayalım, İtal­ya’nın kuzeyinden başlayalım, geçelim Fransa’ya, bütün Riviera’ yı dolaşalım, ta İspanya’ya kadar. Tatil dediğin öyle olur. Söylemedim tabii, yapamayacaklarını biliyorum. Gazi belki bir şekilde ayarlar da Çağatay’ın babası öyle uzun bir Avrupa tatili için asla para vermez. Gazi’yle ikimiz gitsek Çağatay yüzümüze bakmaz bir daha. Bakalım ne yapacağız. Babam işi bıraktığımı ne zaman öğrenip kapıya dayanacak merak ediyorum. Dayansa ne olacak gerçi, bağıracak çağıracak, ben ağzımı bile açmayacağım, sonunda gidecek. Daha fazla ne yapabilir? Zorla mı çalıştıracak beni o şirkette? Bu aralar bana pek uğradığı yok yalnız, günde on kere aramayı da kesti, bir kadın mı buldu nedir? Kilidi değiştirdiğimi anladı herhalde. Teo anahtarımı istedi, içeride unutursun, bir şey olur, bende de olsun bir tane dedi. Babam istetti kesin. Ama yemez. Çağatay’da var, gerekirse ondan alırım dedim, vermedim. Geçen gün de Zeliha istedi. Beni uyandırmak istemiyormuş. Kalkar açarım dedim. Bozuldu, bana güveniniz yok o zaman dedi. Yok evet. Sana anahtar verdim mi Güllü’ye de verdim demek, Güllü de ânında babam için yaptırır. Babamın açık açık bana anahtarını ver dememesini neye yormalıyım bilmiyorum. Artık kendime ait bir yaşamım olduğunu onaylıyor mu, istemeye cesaret mi edemiyor yoksa sinsilik mi yapıyor, anlamadım. Açıkça istese de vermeyeceğim ama, kesin kararlıyım. Gece yine bar bar gezdik. Çağatay, Gazi, Feridun, Erdal. Bir ara Levo da geldi. Oğlum nerelerdesin, ne zamandır geldiğin yok dedim. Aile sorunları varmış çıkamamış. Bir şey sormadım, sonra Çağatay söyledi, babasının on beş yıldır bir kadınla ilişkisi olduğu ortaya çıkmış, on iki yaşında bir kızı varmış üstelik. Annesi babasını evden kovmuş, ciddi ciddi boşanıyorlarmış. Çok şaşırdım, adam on iki yıl boyunca çocuğunu nasıl saklayabilmiş? Ama Levent pek morali bozuk görünmüyordu, duruma razı olmuş anlaşılan. Kardeşi hakkında ne düşünüyor diye sordum. Ne bileyim dedi, sormamış bile. Merak etmedin mi dedim, nesini merak edeyim, durup dururken bir kardeşi daha olmuş işte diyor. Bu Çağatay da bir tuhaf. Barları gezerken Karanlık’a da uğradık. Ke­nan’la Mert yoktu, çarşambaları çıkmıyorlar sandık ama işi bırakmışlar. Kenan Mert’le bozuşmuş, büyük kavga etmişler, stüdyodaki ortaklığı da bozmuşlar. Feridun anlattı. Çok şaşırdık, hiç haberimiz olmadı. Ondan görünmüyorlardı demek ortada. Ulan daha dün açtınız, ne çabuk kapıştınız? Feridun ellerinde avuçlarında ne varsa o boktan stüdyoya yatırdılar, iş yağacak sanıyorlardı ama sinek avladılar diye anlattı. Çağatay olacağı buydu diyor. Levent erken gitti, Feridun bir arkadaşına takıldı, biz üçümüz kaldık. Karanlık’ta iki kız bayağı asıldı, hangimiz olursak hesabı, ama üç kişiyiz, üçe iki olmaz, Gazi çöp çekelim dedi, Çağatay’la musluk yaptık, üçüncü kızı da bulamayınca uzadık. Ben hiç havamda değildim zaten, kızlar da çok pespaye tiplerdi. Gece İs­tiklal’de girmediğimiz yer kalmadı. Birkaçında müzik fena değil ama çoğu kötü, çok kötü. Müşterisi de giderek varoşlaşıyor, abuk sabuk tipler doluyor. Doğru dürüst mekânlara gidelim diyorum, Inn diye bir yer açılmış, müşterisi en üst kalite, Codeine’de DJ’ler yıkıp geçiyor diyorlar. Çağatay ikisine de gitmiş. Niye haberimiz yok diye kızdık, herife bak, hadi gittin niye söylemiyorsun? Londra’da yaşayan bir kuzeni varmış, o gelmiş, onunla gitmişler. Bok gibi müzik yapıyorlar, sosyete mekânları zaten, bizi açmaz diyor. Bahane. Mesele para aslında. Inn de Codeine de çok kazık yerler çünkü. Hadi Çağatay tamam, meteliğe kurşun atıyor ama Gazi’de cukka sağlam, o niye gitmem diyor anlamıyorum. Gerçi yalıda yaşasa da ruhu süflidir Gazi’nin, ondan herhalde. Bu varoş me­kânları gerçekten seviyor o. Geçen arabamı garaja bırakırken Canan’la karşılaştık, arkadaşlarıyla Inn’e gidiyormuş, sen de gel dedi. Çok istedim ama gitsem Gazi, Çağatay ikisi de fena bozuk çalarlar. Bir dahakine dedim. Gideceğim bakalım, bizimkiler gibi değilim ben, kalite mekân seviyorum. Dün gece roman defterimi açtım yine ama fazla çalışamadım. Bir daktilo alsam iyi olacak, elle yazmak çok yorucu, aslında bilgisayar almam gerek ama onun da öğrenmesi sorun. Bir sürü iş. Yeni bir şarkıya başladım. Lal. Uçurum dursun, demlensin biraz. Uçu­rum’un sözleri çok iyi oldu diyordum ama o kadar da iyi değilmiş. Aşkın demir çelik ne ya, Ereğli demir çelik gibi. Söz yazmaya biraz daha fazla çalışmam gerek. </p>
			<p class="ü--yıldız_-metin-i-inde ParaOverride-21">* * *</p>
			<p class="_--baslik-numarali-metin-icinde ParaOverride-24">27 Nisan 1990 </p>
			<p class="ana-metin">Beklediğim oldu. Akşam tam çıkacağım, Cananlarla Inn’e gideceğiz, zil çaldı. Açtım, Necmi Bey bombok bir suratla kapıda. Mübin hıyarı bugün aramış, Osman hasta mı, on gündür işe gelmiyor demiş. Niye gitmiyorsun de­di. İşi bıraktım dedim. Sebep? Tam anlatıyorum, çok sıkıldım, bana saçma sapan çeviriler yaptırıyorlar. Daha sözümü bitirmeden ulan it, ben senin için millete ağız eğiyorum sen bunu mu yapıyorsun diye suratıma iki tokat geçirdi. Neye uğradığımı şaşırdım. Karşılık vermek istedim ama kolum kıpırdamadı, felç oldu sanki. Baba bunu yapmayacaktın diyebildim yalnızca. Gözlerimden nasıl bir ateş çıktıysa, öyle kalakaldı bir süre. Sonra da benim senin gibi oğlum yok artık, ne halin varsa gör dedi, çıktı gitti. Bir saat sonra telefon çaldı. Açtım, beni dinle dedi, ânında kapattım yüzüne, telefonun fişini çektim. Bu kez kapı. Teo. Abi aç diyor. Git dedim ama zilden çekmiyor elini. Çok üzülmüş beyefendi, Teo’yu yollamış, gelsin konuşalım demiş. Manyağa bak. Nasıl bir adam bu ya, hâlâ ne yüzle çağırıyor beni? Teo da salak salak gülüyor. Babamı bilmiyor musun, ruh hastasının teki, annemi kanser etti be, sana iki tokat atmış çok mu dedi. İyice delirdim. Tokat attığı yetmemiş, bir de Teo’ya söylemiş. Ne takıyorsun boş ver dedi. Üç ay sonra 25 oluyorum de­dim, 25 ne demek, koskoca adamım, bana nasıl tokat atar? Bunu der demez çocuk gibi ağlamaya başladım, kendimi tutamıyorum, kriz halinde ağlıyorum. Teo’nun da gözleri doldu. Ben taşındığımdan beri ona sarmış. Bir de benim halimi düşün, hâlâ onunla oturuyorum dedi. Oturma, zorunlu musun? Paran var pulun var, sen de tut kendine bir ev, çık. Acıyormuş, yaşlıymış, yalnızmış. Nesine acıyorsun? O sana acıyor mu? Anneme acıdı mı? Kan kusturdu kadına kan! Ondan habersiz çarşıya bile çıkamazdı. Kaç kere bu ayakkabılar kutusundaydı, niye çıktı, benden gizli süslenip bir yere mi gittin diye kavga çıkarmadı mı? Roma’daki yılbaşını anımsa dedim, fakülteden arkadaşlarıyla gitmiştik hani. Sermet Bey annemi dansa kaldırdı diye sudan bir bahane bulup kıyamet koparmadı mı? Saat daha bir olmadan apar topar yukarı çıkmadık mı? Annem üç gün odadan dışarı adımını atmadı. Millete hiç belli etmedi nasıl kıskanç bir ruh hastası olduğunu, herkese Mahmure midesini bozmuş, yatıyor dedi diye anımsatıyordum. Dövmüştü dedi. Annemi hep dövüyordu bilmiyor musun? Kalakaldım. Tabii ki biliyordum ama bildiğimi bilmek istemiyordum ki. Öyle bakıştık bir süre, benim gözlerimden hâlâ yaş akıyor. Bir keresinde okuldan gelmiştim, baktım annem evde yok. Necmi salonda oturuyor, teyzen hastaymış annen ona bakmaya gitti dedi. Salak salak inandım. İnanmamıştım aslında ama çocuktum, inanmak daha kolay geliyordu. Dört-beş gün sonra nasıl tehdit ettiyse artık annem geri döndü. Çok zayıflamıştı, ip gibi olmuştu, gözleri içine çökmüştü ağlamaktan. Bitti dedim Teo’ya, benim Necmi denen adamla bir ilgim kalmadı artık, babam falan değil. Ayrıca da söyle, BMW aldım, gelsin sıkıyorsa bir tokat da onun için atsın. Biliyor ki dedi. Nereden biliyor? Arabamı Gürbüz Garajı’na bırakırken görmüş beni. Kerim’e sormuş, o salak da söylemiş. Bana niye araba mı aldın diye sormadı, niyeti ne? Eğer bir şey yapmaya kalkarsa çok fena ödetirim yalnız. Yemin ediyorum kolum bu kez yerinden kalkar, hastanelik ederim. Çocukken bile Teo’nun karşısında ağlamamıştım ben. Kendimi parçalamak istiyorum şu anda. Necmi’den yediğim tokattan daha fazla canımı acıtıyor bu. </p>
			<p class="ü--yıldız_-metin-i-inde ParaOverride-25">* * *</p>
			<p class="_--baslik-numarali-metin-icinde ParaOverride-23">7 Haziran 1990 </p>
			<p class="ana-metin">Teo’ya ne diyeyim bilmiyorum, aslan kardeşim mi diyeyim Allah’ın psikopatı mı diyeyim, ne diyeyim? Telefon etti, ayın 24’ünde ÖYS varmış, beni fizik çalıştırsana dedi. Oğlum dershaneye gidiyorsun ya. Dershanede anlamıyormuş, ancak ben anlatınca kafasına giriyormuş. Lisedeyken de ben çalıştırınca öğrenirdi, az çalıştırmadım serseriyi. Geçen yıl paso dalga geçtiği için bir yeri kazanamadı. Necmi köpürdü tabii, üç ay canına okudu. Geldi, açtık kitabı, test çözüyoruz. Şaşırdım, o kadar da salak değilmiş meğer, çabuk anlıyor. Zil çaldı. Gittim açtım. Yine Akın denen dallama. Küstah bir surat. Artık seni uyarmak için hiç kendimi yormayacağım, ev sahibini aradım, seni evden çıkaracak, toplanmaya başla dedi, pis pis sırıtıyor. Teo geldi arkamdan, ne oluyor dedi. Akın iti Teo’yu bir süzdü, 19 yaşında tıfıl bir oğlan, hiç ciddiye almadı, büyük bir hata yaparak, evladım sen ne karışıyorsun, sana kemik atan oldu mu dedi. Kemik öyle mi? Eyvah! Teo delirdi. Ne diyorsun ulan sen, asıl sensin köpek, bu apartmanı senin başına geçiririm diye yakasından tuttuğu gibi duvara yapıştırdı. Boğacak herifi. Elim ayağım boşandı, başımız derde girecek. Teo’nun boyu kısa ama deli gücü var herifte. Bırak adamın yakasını diyorum, ne bırakacağım ulan, ne sanıyor bu dalyarak kendini diye bas bas bağırıyor. Celal koştu geldi, üst kattakiler, alt kattakiler, herkes çıktı. Akın’ı zor aldılar Teo’nun elinden. Akın polis çağıracağım, bana saldırmak ne demekmiş, ikiniz de göreceksiniz diye bağıra bağıra gitti, ama Teo hâlâ çağır ulan, bütün emniyeti çağır, çağırmazsan şerefsizsin diye bağırıyor. Zorla soktum içeri. Kabahat senin diye bana bağırmaya başladı bu kez. Niye yüz verdin bu puşta, daha en başta indirecektin yumruğu tepesine, bilmem ne. Polis çağırıyor herif dedim. Çağırsın, bekliyorum dedi. Tanrım nasıl da rahat, hayret içindeyim. Kavga mavga, böyle şeyler hiç bana göre değil, ânında kilitlenip kalıyorum. Ev sahibinin telefonunu ver diye tutturdu. Ben sonra konuşurum dedim, hayır şimdi arayacaksın. Baktım yakamı bırakmayacak, iyi tamam sen ara dedim. Aradı, abimi neden evden çıkarmak istiyorsunuz diye sordu. Nereden çıktı o dedi ev sahibim, adamın haberi bile yok. O da burada otururken Akın’la papaz olmuş, hiç muhatap olmayın, delinin teki dedi. İçim rahatladı. Ama bir saat geçmedi kapıda iki polis, hakkınızda şikâyet var. Hadi buyur. Baktım, Teo az önceki Teo değil. Bir tatlı konuşmalar, bir şeker diller, masum bir surat, sevimli bir oğlan çocuğu. Ne yapmışız memur bey, ne hatamız olmuş? Elinde de fizik kitabı, ders çalışıyoruz biz abimle, ÖYS’ye gireceğim, beni fizik çalıştırıyor. Yöneticiye saldırmışsınız dedi polis. Biz mi diyor bizimki hayret içinde, biz mi saldırmışız? Yalan. Bizim babamız İTÜ’de profesör, biz çok düzgün bir aileyiz, kavga falan bilmeyiz. İnanmıyorsanız komşulara sorun demez mi? Baktım apartmandakilerden tıs yok, başta hepsi merdivenlere toplanmış sırıtarak izliyorlardı. Teo komşulara sorun isterseniz deyince hepsinin suratı değişti, girdiler evlerine, kapılar kapandı, nasıl korktular birden. Polisler bir-iki öğüt verip gittiler. Ama Teo rahat durur mu? Giriş katta oturuyordu bu dalyarak değil mi? Oğlum bırak, polis daha şimdi gitti, ille karakolluk mu olalım? Asansörü bile beklemeden patır patır iniyor aşağı. Ben de arkasından, Teo dur, ne gerek var? Şimdi yandık dedim, polis bu kez kesin götürecek bizi. Karakolda Coşkun Abi’yi ararım, o gelir diye düşünüyorum. İndi aşağıya, zile bastı. Teo’nun kapısına dayanacağı Akın manyağının aklına bile gelmemiş ki açtı kapıyı. Teo’yu görünce yalvarmaya geldik sandı. Hiç özür mözür dilemeye kalkma derken Teo ne özrü laaan! diye bir bağırdı, sesinden sokak kapısının camları zangırdadı. Akın kapısını kapatacak ama Teo ayağını koymuş eşiğe. Bir daha abimi rahatsız edersen senin sülaleni sikerim anladın mı, bundan sonra kapısını çalmadan önce kırk kere düşüneceksin dedi. Sen beni tehdit mi ediyorsun diye diklenmeye kalktı hâlâ salak, sesi ördek gibi çıkıyor. Evet ediyorum dedi Teo, tehdit ediyorum ulan, bütün apartman da şahit. Hadi ara gene karakolu, beni tehdit ediyorlar de. Akın apartmandakiler koşup gelecek sanıyor ama gelen giden yok, herkes sağır numarası yapıyor. Eve döndük. Ne yapabilirsin ki adama, niye boş boş tehdit ediyorsun dedim, gülüyor. Nasıl bir çocuk bu Teo, nereden öğreniyor böyle şeyleri anlamıyorum. Akın manyağı gerçekten korktu demek ki, ne polis geldi ne kapıyı çalan oldu. Teo, bir daha asla rahatsız edemez seni, ne istiyorsan yap diyor. </p>
			<p class="ü--yıldız_-metin-i-inde ParaOverride-21">* * *</p>
			<p class="_--baslik-numarali-metin-icinde ParaOverride-23">15 Haziran 1990 </p>
			<p class="ana-metin">Teo Akın’ı tehdit ettiğinden beri kapıma dayanan yok. Ne müziği kısıyorum artık ne çocuklara sessiz olun diyorum. Ne zaman çağırsam Celal beş dakikada geliyor, serviste de beni pas geçmiyor artık, gazetem, ekmeğim her sabah kapıda. Tülay denen kız kurusu selam verdi geçen gün. Dün de Akın’la girişte karşılaştık. Beni görünce beti benzi attı, elinin titremesinden anahtarı kilide sokamadı. Gazi’ye anlattım, Teo bu cesareti nereden buluyor? Babam böyle bir konuda asla arka çıkmaz ona. Görünmüşlerdir dedi Gazi. Ne demek görünmüşlerdir? Kimler görünecek? Teo toplamıştır arkadaşlarını yolunu kesmişlerdir, Akın’ın da ödü bokuna karışmıştır. Saçmalama, koskoca adam üç-beş çocuk yolunu kesti diye korkacak değil dedim. Moruk sen kardeşinin arkadaşlarının kim olduğunu bilmiyor musun? Kimmiş ki arkadaşları? Davut Can’ın oğlu Bedir’le Teo’nun arasından su sızmıyor. Davut Can da kim diyecektim ki birden aydım. Ulan mafya babası bu adam, çok ünlü, ikide bir gazetelere çıkıyor. Senin yönetici niye bu kadar tırstı sanıyorsun? Kesin Bedir toplamıştır takımını, Akın’ın yolunu kesmişlerdir, silahın kabzasını da bir gösterdiler mi tamam. İyi de Teo nereden tanışıyor mafya babasının oğluyla? Ohoo... moruk senin dünyadan haberin yok dedi. Aynı lisede okudu ya bunlar, can ciğer kuzu sarması oldular. Çok şaşırdım, gerçekten haberim yok. O kadar uzakmışım demek ki kardeşime. Sen nereden biliyorsun? Ben bile bilmiyorum, sen nasıl biliyorsun? Herkes biliyor bir sen bilmiyorsun dedi. Babam da biliyor mu? Ne bileyim? Babana sor. Buna sevineyim mi şimdi dedim, iyi bir şey mi yani bir mafya babasının oğlunun kardeşimin arkadaşı olması? Biz böyle bir aile değiliz ki. Silah külah, bizim ailede böyle şeyler olmaz. Ne ailesi moruk dedi, sen hangi kafadasın? O iyi aile çocukları devri çoktan kapandı. Şimdi yaşam böyle. Güç konuşuyor artık, yalnızca para yetmiyor, farkında değil misin? Değilim Gazi. Değilmişim meğer. Tamam değişen bir şeyler var, farkındayım ama bu kadarını aklım almıyor. Öte yandan Akın’ı altına sıçırttığından beri çok yakınlaştık Teo’yla, daha sık görüşüyoruz. Hemen her gün bana uğruyor, ara sıra yemeğe gidiyoruz. Hesap ödediği yok tabii. Çağatay’la Gazi koruma tuttun oğlum, o kadar olacak diye gülüyorlar. Gazi dün iki milyon borç istedi. Harley alacağım diye Yamaha’sını satmıştı, parayı denkleştirememiş. İki milyon açığın varsa niye Harley almaya kalkıyorsun? Git babandan iste ayrıca, adam muayenehanesinde para kesiyor. Anladı herhalde aklımdan geçeni, pederle çok fena papazız dedi. Muammer Amca geberip gideceksin, motor alman için kuruş vermem demiş. Vermek istemedim ama param yok desem olduğunu biliyor, veremem desem olmaz. Verdim. Bir ay sonra öderim diyor. Bok ödersin. Daha öncekiler gibi o para da geri gelmeyecek, biliyorum da arkadaşız işte. </p>
			<p class="ü--yıldız_-metin-i-inde ParaOverride-21">* * *</p>
			<p class="_--baslik-numarali-metin-icinde">17 Haziran 1990 </p>
			<p class="ana-metin">Teo’yla yakınlaşmanın bir bedeli olacağını tahmin etmem gerekirdi, aptallık bende. Böyledir bu çocuk, bir iyilik yaparsa karşılığını mutlaka ister. Sabahın köründe geldi, daha gözümü açamamışım, bugün arabayı ben alacağım dedi. Lafa bak, ortak arabamız sanki. Benim oğlum o araba, ne demek arabayı bugün ben alacağım? Ehliyetin yok, nasıl kullanacaksın dedim. Çıkardı gösterdi, yeni almış. Kusura bakma bugün araba bana gerekli dedim. Sen taksiye bin diyor hayvan. Asıl sen bin taksiye ya da sen de kendine bir araba al, madem ehliyetin var artık. Annemden kalan dairelerin parası banka hesabında kuzu kuzu yatıyor, bir kuruş harcadığın yok, Necmi’nin evinde her şey bedava. Ne yapacaksın arabayı dedim. Manitasını Kilyos’a götürecekmiş beyefendi. Senin manitan mı var dedim. Ne var, olamaz mı diye terslendi, ağırına gitti tipsizin. Tanıştırmadın da ondan dedim. Manita demiş, sevgili dememiş, manitalar tanıştırılır mıymış? Senin yok mu diye bana soruyor. Ciddi biri yok dedim, geçiştirdim. Yok gerçekten. Gerçi Canan’a göre kesin çıkıyoruz da, benim bir türlü içim ısınmıyor bu kıza. Geçen hafta ilk kez bende kaldı. Öğlen uyandım baktım yatağımda çıplak bir kadın, uyku sersemi şaşırdım, bu da kim? Hayal meyal anımsadım, gece birkaç yer dolaştıktan sonra Inn’e gitmiştik. Sabaha karşı taksiyle benim eve geldik ama ben mi bana gel dedim, o mu sana gidelim dedi orası karanlık, film bir yerde kopmuş. Normal tabii, çok içtik, zurna olduk resmen. Canan, Ferhat, Ferhat’ın arkadaşları extacy de attılar, tam oldular, bana da ısrar ettiler ama istemedim, ot mot tamam da kimyasalla işim olmaz, ödüm kopar benim kimyasaldan. Ertesi gün kendime kahve yaptım, salonda içiyorum, tanrım kalkıp gitse artık şu kız diyorum, fitness’a gideceğim ama evde bırakıp çıkamıyorum. Saat oldu bir, nihayet uyandı, şiş bir surat, makyajı akmış, suaygırı gibi de esniyor. Geldi sarıldı, ekşi ekşi kokuyor. Tanrım bu kızla mı yattım ben? Nasıl da boş, tın tın. Salak salak esprilere güldü bütün gece. Çevresi sağlam ama. Beni Ferhat’la tanıştıran da o. Babasının holdinginde çalışıyormuş Ferhat. Bizim pederde acıma yok, oğlum filan demiyor, hayvan gibi çalıştırıyor dedi. Herkesin babası başka bir cins anlaşılan. Beni de bir sevdi, moruk sık sık çıkalım böyle diyor. Pek hoşlanmadım aslında Fer­­hat’tan. Bir sürü şampanya açtırdı Inn’de, denizde kum onda para tabii. Ama görgüsüzlük. Bir de çalkalayıp köpürtüyor, kızların üstüne fışkırtıyor, kızlar kırılıyorlar gülmekten falan, iğrenç. Aslında eğlendim mi o gece emin değilim, kendimi ara ara iyi hissettim, of be ne güzel dedim ama bu ne ya, çekip gitsem şuradan dediğim de oldu. Inn’deki müzik konusunda da Çağatay haklıymış, tam coşturmaca, müzik falan değil. Ne desem de savsam şu kızı başımdan diye düşünüyorum, hadi bizim çocukları arayayım da Bebek’e kahvaltıya gidelim dedi. Çok işime geldi, bir bahaneyle Bebek’ten kaçarım. Kalktık gittik, Anemon diye bir kafe açılmış, tüm gün kahvaltı servisi var, mutfağı fena değil, pancake’ler, ev poğaçaları, omletler. Hafta içi olduğundan sakindi. Inn tayfası da geldi, Ferhat dışında, o gün Londra’ya uçacakmış beyefendi. Kahvaltıda Canan’ın kolu boynumdan inmedi, yerli yersiz yılışıyor. Çevreye sevgiliyiz diyor yani. Duş yapmadan çıktı bu kız diye düşündüm, iyice soğudum. Arabamı Inn’in valesine vermiştim. Gidip almam gerek dedim, öyle kurtuldum elinden. Yakamı kolay kolay bırakacağa benzemiyor, dur bakalım. Böylesinden kurtulmanın zor olduğunu biliyordum. Kendini bana yıkmasına izin vermemeliydim, yaptım bir hata. Aslında yalnız yaşamaya bayılmıyorum, birlikte yaşayabileceğim bir kadın olsa çok hoşuma gidecek. Âşık olmak istiyorum, bir şey hissedemediğim kızlardan bıktım dedim bir keresinde. Gazi ne aşkı oğlum, kız buldun mu vur geç diyor, gülüyor. Yalnızlık bir yanıyla harika, kimsenin isteklerine uymak zorunda değilim. Ama yatağa girdiğimde anlamsız bir korkuya kapılıyorum, sanki kimsem yokmuş, ölsem kimsenin haberi olmayacakmış gibi. Çok saçma ama annem öldüğünden beri geceleri böyle hissediyorum kendimi. Neden deli divane âşık olacağım biri çıkmıyor karşıma? Var da bana mı denk gelmiyor, bende mi bir sorun var nedir, anlamadım. Doğru dürüst bir ilişkim olmuyor, çok çabuk sıkılıyorum bu boş kızlardan. Teo’ya arabamı vermek istemedim. Ehliyetini daha yeni almış, çarpacak edecek. Ama öyle bir gözüme bakıyor ki hayvan, sıkıysa verme. İyi al dedim, ne zaman getireceksin? Gece garaja koyarım dedi, aldı anahtarı gitti. <span class="CharOverride-16">Kara Kitap</span>’ı açtım, okumaya başladım ama aklım arabamda. Canan aradı. Hazırlan, Melisa’yla seni almaya geliyoruz. Haydaaa... Nereye gideceğiz? Fer­hat’ın yatıyla adalara gidecekmişiz. Programı da yapmışlar. Büyükada açıklarında yüzme, Eskibağ’daki meyhanede yemek, gece de Boğaz’a geçecekmişiz. Kalabalık olmuyoruz, sen, ben, Ferhat, Melisa, Hakan, Ela o kadarız dedi. Melisa Ferhat’ın sevgilisi, Inn’de onunla da tanıştık. Çok güzel bir kız ama fazla kasıntı, şımarık hatta, hiç sevmem bu yapay şımarıklıkları. Hakan’la Ela’yı tanımıyordum. Umarım gıcık tipler değillerdir diye düşündüm. Sıcaklar bastırdığı için yüzme önerisi çok hoşuma gitti. Hâlâ bir yaz programı yapamadık bu arada. Çağatay beyefendi staj yapmaya karar vermiş, buna da bir okul merakı geldi. Gazi, gidelim bir ay Kaş’ta takılalım, sonrasına bakarız diyor. Aslında kötü öneri değil ama Gazi’yi tek başına çekemem. Levo da bir yayınevinde işe girmiş, beni hesaba katmayın, yokum diyor. Ne halt yiyeceğiz, doğru dürüst bir tatil yapmadan mı geçecek koca yaz? Gazi’ye Harley’ini ne zaman alacaksın dedim, bekliyormuş, daha galeriye gelmemiş. Bakalım gelecek mi, Allah bilir belki de Harley marley yok ortada. Necmi haziran başında Bur­gaz’a geçmişti, mutfağı banyoları yeniletmiş, verandanın karolarını değiştirtmiş, üst kat balkonunun demirlerini söktürmüş, alüminyum çerçeveli cam taktırmış. Ev cillop gibi oldu diyor Teo. İyi, aferin Necmi’ye, çok umurumdaydı. Cumartesi yaz partisi verecekmiş, neyine parti veriyorsa, ada tayfasının yaş ortalaması yüz. Teo gülüyor, dans ederken ölür bunlar diyor. Nazan Hanım da gelecek miymiş dedim. Gülme kadın boşanıyormuş, yakında babama kancayı atar, basar nikâhı, biz de görürüz ebemizinki dedi. Ne güzel işte, keşke evlense, sen de kendi evine çıkarsın fena mı? Cicianneyle oturacak değilsin dedim. Bir sinirlendi. Evlenmesi şart mı, nikâhsız otursun diyor. Sana ne dedim ama sonra uyandım, evlenirse kadın mirasa ortak olacak, Teo’nun asıl derdi o. Aslında haklı, annemin yiyemediği parayı Nazan Hanım mı yesin? İyi ki yeni blucin almışım Armani’den, onu giydim, üstüne tiril tiril beyaz keten gömlek. Çantamı hazırladım, şort havlu terlik boxer deodorant güneş kremi. Bir de <span class="CharOverride-16">Kara Kitap</span>’ı attım içine. Levo Orhan Pamuk’u çok övdü, ben okumadım daha, <span class="CharOverride-16">Cevdet Bey ve</span> <span class="CharOverride-16">Oğulları</span>’na başlamıştım ama yirminci sayfada bıraktım, araya başka şeyler girdi, iyi gidiyordu aslında. Bakalım <span class="CharOverride-16">Kara Kitap</span>’ı beğenecek miyim. Gerçi Levo beğendiyse iyidir. Zil çaldı, Canan diafonda, aşağı in diyor. Pencereden baktım, Melisa’nın beyaz spor Mercedes’i kapıda, güzel arabaymış, beğendim. Atladık arabaya doğru Bebek’e. Marinadan Ferhat’ın yatına bindik. Kaptanı karşıladı. Herifle aynı yaştayız ama onun kaptanı var, yatında da üç kişi çalışıyor. Ayakkabıları çıkardık, güverteye geçtik. Ha­kan’la Ela’yla tanıştık, ikisi de gıcık tipler, sevmedim, soğuklar. Ferhat’ın yatı müthişti yalnız. Ful döşeli üç kamara, üst seyir terası, kıç güverte, şahane bir salon, içinde televizyon, müzik seti, yok yok. Bir içki dolabı yapmış, üç ay içmekle bitmez içindekiler. Çok kıskandım. Bir gün böyle bir yat alacak kadar param olacağını sanmıyorum, Necmi’den miras kalırsa ancak. Evet Teo haklı, Necmi istediği kadınla birlikte yaşayabilir, yeter ki nikâh kıymasın. Madem Çağatay’la Gazi’den hayır yok, ben de Ferhatlarla takılırım bu yaz diyordum ama olanaksızmış, anladım. Ferhat çok garip biri, dakikası dakikasına uymuyor, uyuşturucudan kafa gitmiş. Durduk yere sorun çıkardı. Anlamadım ne olduğunu. Bebek’ten çıktık, iyi gidiyor her şey, hava güzel, içkiler güzel, müzik güzel. Büyükada açıklarına geldik, kızlar bikinileri çektiler, ben de şortumu giyeceğim, atlayacağız suya. Ferhat hava serin, bu havada yüzülmez diye tutturdu. Saçmalığa bak. Bir, tamam hava bulutlu ama serin değil. İki, sana ne? Gireriz, üşürsek de çıkarız. Yatına bindik diye sen mi karar vereceksin denize girip girmeyeceğimize? Canan’a nedir bunun derdi dedim. Bilmiyorum dedi, Melisa’yla bir ara kamaraya indiler, kavga mı ettiler ne olduysa tatları kaçık geldiler. Suratı beton kesildi herifin, yaktı purosunu, dergi karıştırıyor. Madem suratımıza bakmayacaktın niye çağırdın? Hakan’la Ela muhabbet açmaya çalışıyorlar, ama hiç oralı olduğu yok. Eskibağ’da yemek yiyecektik, Büyükada’ya yanaşalım mı artık dedik. O da nerden çıktı demez mi? Canan öyle konuştuk ya dedi. Hayır ben öyle bir şey söylemedim, oradaki meyhaneyi de hiç sevmem ayrıca dedi. Ortam buz gibi oldu. Bebek’e geri döndük. Daha akşam olmadan marinaya çektirdi yatı. Benim akşama bir programım var, siz kendiniz takılırsınız artık dedi. İndik kös kös. Hasta mıdır nedir? Melisa ağlıyordu. Canan’a yalnız bırakma kızı dedim, tüydüm. Dağıldık. Pazarımın içine sıçtı herif. Gerçi iyi oldu, romanıma çalıştım biraz. </p>
			<p class="ü--yıldız_-metin-i-inde ParaOverride-21">* * *</p>
			<p class="_--baslik-numarali-metin-icinde">17 Temmuz 1990</p>
			<p class="ana-metin ParaOverride-15">Cuma günü tatilden döndük ve bugün doğum günüm. Ela hastalanmasaydı yeni yaşıma Santorini’de girecektim. Karnım ağrıyor, İstanbul’a dönelim diye tutturunca Hakan’a kapris yaptığını sandım ama apar topar ameliyata almışlar, bir gün daha gecikseymiş ölebilirmiş, apandisiti patlamış meğer. Gerçi Canan abartıyor da olabilir, çok seviyor küçücük olayları kriz haline getirmeyi. Böylece erken döndük. Zaten doğum günüm olduğunu onlara söylemeyecektim. Doğum günlerinden nefret ederim. Annem öldüğünden beri de kutlamıyorum. Çıktığım kızlara bile söylemiyorum doğum tarihimi. Gereksiz şaklabanlıklar, sürpriz partiler falan yapmaya kalkar, ki yapanlar oldu. Bundan sonra her doğum günümde kendime bir dolmakalem almaya karar verdim. Ecem Kırtasiye’ye uğramıştım, Emral Hanım’ın tavsiyesi üzerine gümüş rengi bir Kaweco aldım. Bu markayı bilmiyordum, Alman malıymış, Emral Hanım Heidelberg güzeli bu diyor. Şu anda onunla yazıyorum, gerçekten nefis bir kalem. Biz küçükken annem doğum günlerimize çok özenirdi. Bir gün önceden börekler çörekler yaptırılır, içecekler alınır, büyükler için viskiler, şaraplar, Rokoko Pastanesi’ne çikolatalı pasta ısmarlanır. Teyzemler, halamlar hepsi tam kadro gelir, çocukları kocaları, ev sevmediğim bir sürü insanla dolu, doğum günümüz mü en sıkıcısından aile toplantısı mı belli değil. Armağan sevinci bile yaşayamazdım. Münevver Halam hep pijama alırdı çünkü, Teo’ya da bana da her yıl aynı çirkinlikte yeni bir pijama. Teyzemler ya pantolon ya gömlek. Biriniz de oyuncak getirin, plak getirin, ne bileyim ilginç bir şey getirin, uyduruk bir uçurtmaya bile razıyım ama nerde? Babam kitap, atlas, pergel takımı, ille okulda gerekecek bir şey. Liseye geçtiğim yıl dolmakalem almıştı, mermer desenli orta karar bir Pelikan, edebiyat ödevlerimi onunla hazırlardım, fena değildi, yitirdim onu, belki de çalındı. Babamın Talat diye bir amcaoğlu var, Allahtan görmüyorum artık, hiç sevmem, ölemedi gitti, zayıf, sevimsiz bir herif. Emekli valiyim diyor, ama babam vali mali değil, 12 Eylül’de adamsızlıktan üç aylığına Balıkesir’e vali yaptılar, hâlâ onun ekmeğini yiyor dedi. O hıyar armağan da getirmezdi, patlayıncaya kadar yiyip içer, konuşurdu yalnızca. Babam bu yıl arayıp doğum günümü kutlamadı bile, kendi evime çıktım diye herhalde. Burulmadım desem yalan olur, her ne kadar aramız limoni de olsa doğum günümü anımsaması hoşuma giderdi. Teo da aramadı, o zaten hiç kutlamaz. Ben onunkileri kutlarım oysa, unutmam. Burgaz’daki ev alındıktan sonra benim doğum günlerim küçük kutlanır oldu, annem, babam, Teo, adadaki komşular, onların çocukları, o kadar. Ama Teo’nunki kışa denk geldiğinden onun doğum günlerinin İstanbul’da aynı kalabalık kadroyla kutlanması sürdü. Orta sona geçtiğim yaz doğum günüm babamın çok önem verdiği bir işadamının oğlunun düğünüyle aynı tarihe denk geldiği için kutlanmadı. Yaz sıcağında ceketli meketli giyindik, Hilton’a gittik. Çok şatafatlı bir düğündü. Her yer şıkır şıkır, içkiler su gibi. Kadınların şıklığından gözüm kamaşıyor. Teo’yla benim gömleklerimiz terziden çıkmaydı. Teo küçük olduğu için onunki düğmeli, benimki kol düğmeli. O çok güzel gece kol düğmelerimin tekini yitirdiğim için babamdan yediğim dayakla bitti. Teo’nun anımsadığım ilk hainliğidir bu, yitirdiğim kol düğmemin tekini ancak ben dayak yedikten sonra, buldum diye ortaya çıkarması. Teo’nun hainliği doğuştan geliyor. Ben dayak yerken suratında gizlemeye çalıştığı gülümsemesini gördüğümde sekiz yaşındaydı, o yaşta hainliği öğrenmiş olamaz. Kol düğmesini eve döndükten sonra düşürmediğimi biliyordum, yolda fark etmiştim yitirdiğimi, babam inşallah anlamaz diye dua ediyordum. Teo nerede buldu, ne zaman buldu bilmiyorum ama babamdan dayak yememi beklediğinden----- </p>
			<p class="ana-metin ParaOverride-17"><span class="CharOverride-16">(1. defter burada bitiyor.) </span></p>
		</div>
	</body>
</html>