<html xmlns="http://www.w3.org/1999/xhtml" xmlns:epub="http://www.idpf.org/2007/ops">
	<head>
		<title>Osman-20</title>
		<link href="css/idGeneratedStyles.css" rel="stylesheet" type="text/css"/>
<meta content="urn:uuid:640e2a52-bd0d-4106-8ef7-ecabd0af7845" name="Adept.expected.resource"/>
	</head>
	<body id="Osman-20" lang="tr-TR" xml:lang="tr-TR">
		<div class="Basic-Text-Frame">
			<p class="ARA-BASLIK ParaOverride-14" lang="en-US" xml:lang="en-US"><span class="CharOverride-1">*****</span></p>
			<p class="konusulan_kisi ParaOverride-15">Osman’ın 3. defterinin arasından çıkan mektup </p>
			<p class="ana-metin-internet_yazismasi">Osman, </p>
			<p class="ana-metin-internet_yazismasi">Sana sevgilim demeyi isterdim Osman. Sana seni seviyorum, ölene kadar seninle olmak istiyorum demek isterdim. Çünkü sende sevilesi bir şey var. Yüzünde var, ellerinde var, çocuksu gülüşünde sevilmeyi hak eden, sevilmeye aç bir şey var. Ama bende de dinmeyen, dineceğe benzemeyen çok derin bir acı ve kirli, çok kirli günler-aylar-yıllar silsilesi var. </p>
			<p class="ana-metin-internet_yazismasi">Seni sevmeyi isterdim. Seni, sanki ben doğurmuşum gibi, uğruna ölmek istermişim gibi, senin için dünyayı ateşe vermeye hazırmışım gibi sevmeyi isterdim. Ama ben yıllardır sevmekten bucak bucak kaçıyorum. Yarım kalır çünkü sevmek. İnsanı annesi terk eder, annesi babasını terk eder, insanı kollarından ya da organlarından biri terk eder. Yine de bir şekilde yaşarız ama gün gelir, bizi soluduğum hava, içtiğim su dediğimiz biri ansızın ve nedensizce terk eder. İyi ve güzel şeyler insanı hep terk eder, tecrübeyle sabittir bu. </p>
			<p class="ana-metin-internet_yazismasi">Senden aşkını dilenmeyeceğim Osman. Senden aşkını dilenmediğimi, asla dilenmeyeceğimi, sana beni sev demediğimi, bunu asla demeyeceğimi bilmeni istiyorum. Ben çünkü hiç kimseden hiçbir şey dilenmemek için kendi yok oluşuma yürüdüm. Emin adımlarla, yerlere güm güm basarak yürüdüm. Düşünmedim bile bir saniye, ne yapıyorum ben, beni heba ederler, ziyan ederler diye. Düşünmedim çünkü en başta düşünmüştüm zaten, özümü yıkmaya karar verdiğim, saniyenin binde biri kadar kısa bir zaman parçası içinde. Bir anda görmüştüm çünkü önümde uzanan bu hain hayat yükseltmeyecek beni asla. Ama ben kendimi alçaltabilirim, kaza kaza yerin dibini bulabilirim, kendi sefaletimin tarihini en unutturmayacağım şekilde yazabilirim. Böylece dilenmeli, yalvarmalı, n’olur n’olur’lu bir hayatı yaşamayı reddederek kaderime diklenebilirim. Kendi hayatımı bizzat kendim ziyan ettim ki şu yaptı bana bunu, şunlar, şunlar, şunlar yaptılar demeyeyim. Yazık ettiler bana demeyeyim, beni heba ettiler, ziyan ettiler, sefil ettiler diye ağlamayayım. Başkalarını suçlayan ve suçladığı o başkalarının umurunda bile olmayan bir zavallı olmayayım, kendi sefaletimin efendisi olayım diye çok uğraştım. Kendimi ziyan etmek için o kadar çok uğraştım ki, otuz küsur yılıma nice sefil otuz yıllar sığdırdım. Bugün sefaletimin en dibini bulamadan kazmayı bırakmışsam, canımın parçası Gün beni sımsıkı tutup kendi kazdığım çukura düşmemi engellediği içindir. </p>
			<p class="ana-metin-internet_yazismasi ParaOverride-15">Aşkların en güzeli başlamadan bitenidir, çünkü her aşk bitmeye mahkûmdur. Başlamadan biten bir aşkta da hayal kırıklığı, terk etme ya da yıkılış olmaz. Kısacası hayat bir kaybetme hikâyesidir Osman. Sonunda öleceğimize göre yaşamak yenilmektir. Yenilgiyle bitecek hayatlarımıza rağmen çok mutlu olmanı diliyorum. </p>
			<p class="ana-metin-internet_yazismasi ParaOverride-27">Şebnem</p>
		</div>
	</body>
</html>