<html xmlns="http://www.w3.org/1999/xhtml" xmlns:epub="http://www.idpf.org/2007/ops">
	<head>
		<title>Osman-11</title>
		<link href="css/idGeneratedStyles.css" rel="stylesheet" type="text/css"/>
<meta content="urn:uuid:640e2a52-bd0d-4106-8ef7-ecabd0af7845" name="Adept.expected.resource"/>
	</head>
	<body id="Osman-11" lang="tr-TR" xml:lang="tr-TR">
		<div class="Basic-Text-Frame">
			<p class="ARA-BASLIK ParaOverride-14" lang="en-US" xml:lang="en-US"><span class="CharOverride-1">*****</span></p>
			<p class="konusulan_kisi">Osman’ın 1. defteri (devam) </p>
			<p class="_--baslik-numarali-metin-icinde">21 Şubat 1990 </p>
			<p class="ana-metin">Bugün Nurettin’i çağırdım çini sobamı taşıtmak için. Ziya Abi hâlâ adam gönderecek, kaç gündür oyalıyor beni. Çağatay da adam kazıklamış seni diye tutturdu. Zi­ya Abi yapmaz öyle şey, aile dostumuz, kaç yıldır tanışıyoruz dedim. Asıl aile dostundan kork, dost kazığı diye bir şey duymadın mı dedi. Saçmalama dedim ama içime de bir kurt düştü. Ziya Abi beni gerçekten kazıklamış olabilir mi? Sanmam, Çağatay antikadan anlamaz, ucuz mu pahalı mı nereden bilecek? Kazıkladıysa da kazıkladı ayrıca, ne yapayım. Tamam, biraz fazla para vermiş olabilirim ama hiç pişman değilim, bu çini sobanın bir eşi daha yok. Çağatay’a bana ilk geldiği gün bozuldum aslında. Hiç öyle evimi beğenmiş gibi davranmadı. Çöktü kanepeye, ekşi ekşi sağa sola bakıyor. Bir de akıl veriyor, şunu şuraya koy bunu buraya koy, daha iyi olur diye. Sen ev döşemekten ne anlarsın, odan hurda deposu gibi dedim. Gülüyor. Sen de ayrı eve çıksana, kendi evinde yaşamak harika bir şey dedim. Manyak mıyım lan ben, babamın evinde ekmek elden su gölden dedi. İçi gitti aslında, kıskandı, hissettim. Ara sıra anahtarı ver de kız atayım diyor. Oldu. Sen kız atasın diye tuttum zaten bu evi. Bu arada galiba Ebru’yla ayrıldık. Yani umarım ayrılmışızdır. Dün okula gittim, baktım kantinde. Hadi bana gidelim hâlâ evimi görmedin dedim. Derse gireceğim dedi. Ya bırak dersi, şart mı? Bir parladı. Sen okulu niye ciddiye almıyorsun’dan girdi, arkadaşlarınla benden daha fazla zaman geçiriyorsun’dan çıktı. Burama geldi. Zaten pamuk ipliği aramızdaki. Birden sinirlendim, madem çok şikâyetçisin düş o zaman yakamdan dedim. Başladı bağırmaya, ne demek düş yakamdan, yakana mı yapıştım, bilmem ne. Bitsin o zaman dedi. Tamam bitsin dedim. Akşam zır telefon. İlle konuşalım, böyle bitemez. Tam da böyle biter aslında. Tamam konuşuruz dedim kapattım. Sabah gene çaldırıyor, açmasam yüz kere arayacak. Açtım, soğuk soğuk, ben düşündüm biraz ara verelim dedim. Ara vermek ne demek biliyorum ben falan. Ooof... çok sıkıcısın Ebru çok. Tamam bitti artık. Çağatay’ın alçısı daha bir ay duracakmış. Sen de imza at diye tutturdu. Bizim çocukların hepsi atmış, komiklik olsun diye abuk sabuk şeyler yazmışlar. Alçıya niye imza atılır, niye saçma sapan şeyler yazılır hiç anlamış değilim, çok gereksiz. Alçısı da leş gibi olmuş, uçları tirfillenmiş, kapkara, ayak parmakları pis pis görünüyor, midem bulandı. Oğlum yıkansana, at gibi kokuyorsun dedim. Alçılı alçılı nasıl yıkanayım diyor, sanki alçılı olmasa yıkanacak. Bu herif nasıl kız götürüyor hiç anlamıyorum, ben kız olsam elli metre yanına yaklaşmam. Karşıkilerin evinde yine temizlik var, camlar ardına kadar açık. Nurettin geldiğinde sarışın kadın bir şey silkeliyordu, şunları tanıyor musun dedim, tanımıyormuş. Hayret, fahri Nişantaşı muhtarının tanımadığı birileri çıktı. Bizim mahalleye yeni taşınmışlar meğer. Kızı ondan görmemişim demek ki. Adamın 90 model 1.6 otomatik Honda Civic’i varmış, sık sık babamların oraya park ediyormuş. Apartmandakiler Nurettin’e bizim arabalara yer kalmıyor, engel ol demişler. Nasıl olayım, bütün gün kapıda durup bekleyeyim mi diye yakınıyor. Babam da bir güzel doldurmuş bunu, sen sokağın sahibi misin, sana ne, arabası olan düşünsün diye. Kendisi araba kullanamadığı için tabii, milletin arabalarına da düşman, fesatlıkta başa güreşiyor peder bey. Her zaman bok gibi parası vardı ama bir araba almadı. Çocukken bir tek bizim arabamızın olmaması çok ağırıma gidiyordu. Annem arada bir, eşref saatini yakaladığında herkesin var, biz de bir araba alalım artık derdi. Gerek yok, İstanbul’un bütün taksileri benim derdi bizimki. Neden istemediğini uzun süre anlayamamıştım, annem öldüğü sırada Münevver Halamdan öğrendim. Korkunç bir kaza yüzündenmiş. Peder bir gün dedemin Anadol pikabını alıyor, lise sonda filan o zamanlar, ehliyeti yok. Abisi pikabın kasasına bir battaniye atmış uyuyor ama branda kapalı olduğu için babam görmüyor. İniyor sahil yoluna, basıyor gaza, Anadol pikapla ne kadar basılırsa artık, Sepetçiler Kasrı’nın oralarda bir yerde direksiyonun kontrolünü mü kaybediyor, teker mi fırlıyor, ne oluyorsa, pikap denize uçuyor. Bizimki burnu bile kanamadan kurtuluyor ama kasada uyuduğunu bilmediği için kimse kurtarmayınca abisi boğularak ölüyor. Büyük dram tabii ailede, abisi yeni evli, karısı üç aylık hamile, kadın üzüntüden çocuğunu düşürüyor, babaannem büyük oğlunun acısına dayanamayıp hastalanıyor. Babamla dedemin arası açılıyor bu yüzden, uzun süre konuşmuyorlar. Ben doğmadan ölen amcamın öyküsü buymuş yani, tam bizim aileye göre bir öykü. Babam abim kazada öldü deyip geçerdi, ne kazası, nasıl oldu hiç anlatmazdı. Abisinin ölümüne neden olduğu için kazanın konuşulmasını istemiyor demek ki, gerçi araba kullanmayı beceremediğinin anlaşılmasını istemediği için de olabilir. Her şeyi çok iyi yapar çünkü, en iyi hoca o, en iyi baba o, en iyi o yüzer, en iyi o tenis oynar, briçte bir numaradır. Yalnız briçte gerçekten bir numaradır. Sen önce öldürdüğün abinin hesabını ver desem ne yapar acaba? Kesin suratıma geçirir bir tane, yaşlıyım beni yere yıkar bu demez. Teo da babam gibi, arabaya hiç hevesi yok, oysa ben araba delisiyim. 18 yaşına girer girmez babamdan gizli ehliyet aldım. Direksiyon sınavını ilk girişimde geçtim. Pedere de harçlıklarımı biriktirdim hoca tuttum dedim. Coşkun Abi’nin arabasında öğrendiğimi bilse boğardı herhalde beni. Kaç yıldır gözüm arabalarda. Sonunda alabileceğim. Çağatay, oğlum bok gibi paran var, şöyle yakışıklı, pahalı bir araba al da havan olsun dedi. Örneğin? Örneğin Aston Martin. Gazi’yle öldük gülmekten. Moruk senin Aston Martin’in fiyatından haberin var mı? Koç, Sabancı filan alır ancak, sıfırı 500  milyondan başlıyor. Şaşırdı salak, hadi ya diyor. Gazi Harley Davidson’cu, gözü onda daha doğrusu, beş yaşında bir Yamaha’sı var, babası para verse hemen bir Harley çekecek altına da vermiyor adam. Boş ver arabayı motor al dedi, motor bir kültür. Aman istemem, kalsın dedim. Ne anlıyorsa motordan. Kültürmüş. Ben konfor severim. Karda kışta dona dona ne işim var motor tepesinde? Balmumcu’da bir galeride 1967 beyaz bir Mustang Shelby gördüm, şahane bir şey. Onu mu alayım, yoksa 7 serisinden sıfır BMW 735i Long mu, hâlâ kararsızım. BMW alacağım galiba. Mustang harika ama arıza yapsa parçası bulunmaz, çok uğraştırır beni. Honda monda deyince Nurettin’e sen arabadan anlıyor musun dedim. Bozuldu, yakıştıramadınız mı diyor. Ağırına gitti salağın. Yok hayır, marka model çok iyi biliyorsun da ondan, valla, bravo filan dedim. İşi bitince İskender getirttim, o zaman yüzü güldü. Nurettin’i hoş tutmam gerek, her işime koşuyor, parasıyla tabii de, koşuyor gene de. Karşıkilerin temizlikçisi camları siliyordu. Nurettin gözünü dik­ti, kadını dikizliyor. Bugün öğrenirim ben bunları, kimlermiş necilermiş dedi. Bırak şimdi karşıkileri, önce sobayı taşı dedim. Bir yüklendi, kaldıramadı. Celal’i çağırayım dedi. Yuh! Benim kapıcıyı da tanıyor. Ne yapıyorum, ne ediyorum, evime kimler girip çıkıyor, Celal’den öğrenip babama yetiştiriyordur kesin. Yok yok, çok yanlış yaptım. Hi­sar’a taşınacaktım, Nurettin’den uzağa. Neyse. Celal geldi, surat bir karış. Bahşişini vereceğiz herhalde geri zekâlı, ne surat asıyorsun? Nasıl kapıcı bu anlamadım, biri görecek de iş yaptıracak diye ödü kopuyor. Yan gelip yatarsan nasıl bahşiş alacaksın salak? Bak Nurettin’e, herif ta babamın oradan bütün işlerime yetişiyor, sayemde zengin oldu, Bakkalköy’de ev yaptırıyormuş. Nurettin, Celal’e karşıdakileri sordu. Şu dairede güzel bir kız var, adı ne, nerede okuyor, sevgilisi var mı falan. Nasıl rahat soruyor. Ben utanırım, soramam. Gülin’miş kızın adı, üniversitede okuyormuş. Hangisinde? Celal salağı bilmiyor tabii ki. Kızın babasının Şişli Etfal’in karşısında eczanesi varmış, annesi ev hanımıymış. Onu biliyoruz, bütün gün pencerede, beni dikizliyor. Dikiz demişken yemin ediyorum bu perdeci elimde kalacak. Storlar hâlâ gelmedi. Kabak gibi görünmek bir yana, pederin maskarası oldum, ona yanıyorum. Dün aradı, gevrek gevrek konuşuyor gene. N’oldu senin storlar? Evinin önünden gelip geçiyorum, pencerelerin hâlâ boş. Unut sen o storları unut! Adam bayılıyor bana laf sokmaya. Aybars Abi’den masayla sandalyeler de hâlâ gelmedi. Hadi o tamam, bir buçuk-iki ay sürer demişti. Ama camlarda perde yok, yemeğimi sehpada yiyorum, banyoya da dolap yaptırmak gerek, bir sürü eksik var. Evde de sürekli bir sorun çıkıyor. Mutfak dolaplarından birinin kapağı düştü, Nurettin yetiş. Duş başlığının hortumu yırtıldı, Nurettin yetiş. Ev sahibinin umurunda değil. Bir de alt katımda oturan uyuz karı çıktı başıma. Celal’le haber göndermiş, sabaha kadar müzik dinliyormuşum da rahatsız oluyormuş hanfendi. Yahu ben müzik setinin yanında duyamıyorum, sen aşağıdan nasıl duyuyorsun? Kimin nesi diye sordum. İstanbul Radyo­su’ndan emekliymiş. Sokağa çıktığında bir havalar, bir kurumlu kurumlu yürümeler, sanırsın TRT genel müdürü. Memurmuşsun teyzeciğim işte, öğrendik, kayıt memuruymuşsun radyoda. Bir şarkı yazmaya başladım. Dün akşam <span class="CharOverride-16">City of Glass</span>’ı okuyordum, Paul Auster diye Amerikalı bir yazar çıkmış, onun romanı. Tunca Şika­go’ya gidiyordu, ona ısmarlamıştım, gitmiş <span class="CharOverride-16">hardcover</span>’ını almış salak. 29.99 dolar. <span class="CharOverride-16">Paperback</span>’ini alsaydın keşke dedim, sen kitaplara düşkünsün diye <span class="CharOverride-16">hardcover</span> aldım dedi. Bozmadım artık. Beş-on sayfa okumuştum ki telefon çaldı. Gene Ebru’dur diye açmayayım dedim, ama bu kez de gelmeye kalkar. Açtım, Çağatay. Sıraselviler’de yeni bir yer açılmış, süper müzik yapıyorlarmış, tam kadro ordayız, sen de gel dedi. Alçı malçı umurunda değil, gecelere tam gaz devam. İyi geleyim dedim. Giyinirken bir melodi takıldı dilime. Dur şunu bir çalışayım diye başladım, bir baktım saat bir olmuş, telefon çalıyor. Açtım, yine bu. Neredesin, seni bekliyoruz. Gelemiyorum dedim. Bir sürü saydırdı, dinlemedim bile, kapattım, çalışmaya devam ettim. Dörde kadar bir şeyler çıkardım. Yazdığım sözler tam oturmuyor ama melodiyle oynamak da istemiyorum. Sözler içime bir sinsin önce. Acaba şarkıya ara verip tekrar romanıma mı dönsem? Geçen sene başlamıştım, kırk küsur sayfa yazmıştım, öyle kaldı. Dün kitaplığımı düzenlerken defterlerimi de elden geçirdim, niye kopmuşum ki romanımdan? Tekrar okudum yazdığım kısımları, hiç fena değil. Sürdürsem iyi olacak ama havaya girmem gerek önce. </p>
			<p class="ü--yıldız_-metin-i-inde ParaOverride-20">* * *</p>
			<p class="_--baslik-numarali-metin-icinde">26 Şubat 1990 </p>
			<p class="ana-metin"><span class="CharOverride-19">Bugün arabamı aldım. Füme rengi </span>BMW 735i Long. Müzik seti, klima, full aksesuar. <span class="CharOverride-19">Harika bir şey. </span>Per­şembe günü Mustang’e bir kez daha bakmaya gitmiştim, satılmış. Karar vermem gerekmedi, iyi oldu. Hemen atladım bir taksiye, doğru galeriye. Şansıma istediğim model hazırda varmış. Uçtum sevinçten. Deneme sürüşü yapmak ister misiniz dedi satan adam. Gerek yoktu aslında ama bindik birlikte. Bir tur attım, bayıldım. İşte bu, araba bu! İşlemler bugün tamamlandı. Plakası 34 BNZ 45. Anahtarı aldım, inanamıyorum, sevinçten ayaklarım yere basmıyor. Bindim arabama, Beşiktaş’tan bastım köprüye, doğru Bağdat Caddesi’ne. Bir yerlerden şehirlerarası yola çıktım, Hereke mereke oralara kadar gitmişim, farkında değilim. Çığlık atıyorum yolda sevinçten. Gerçekten özgürlükmüş araba sa­hibi olmak. Akşam Çağatayların kapısının önünde dat dat yaptım. Çağatay gördü, şaşkınlıktan dilini yuttu. Ulan ne zaman aldın? Gazi’yi de aldık, bütün gece Bo­ğaz’da gezdik. Çağatay gerçekten sevindi galiba. Çok iyi yaptın moruk, araba diye buna denir diyor. Gazi man­yağı ikide bir beline kadar camdan sarkıp kızlaaar diye bağırdı. Motor alsaydın keşke diyor hâlâ. Motorda bu keyif var mı? Gezdik gezdik, ikisini de evlerine bıraktım, kendi evime geldim ve benim sokakta park yeri yok. Bütün Nişantaşı’nı turladım, birkaç yer buldum ama gözüme hiç güvenli görünmedi. Canım arabamı nerede bırakacağım? Çizilir mizilir. Hiç düşünmemişim bunu. Birden Gürbüzler Garajı aklıma geldi, üst katında Cananlar oturuyor. İnşallah açıktır diye gittim, baktım açık, oh. Kerim diye bir oğlan bakıyormuş, abi sabaha kadar açığız biz, 24 saat dedi. Hemen aylık abone oldum. Sokakta bırakacak değilim gıpgıcır arabamı. Babamın aldığımdan haberi yok. Bakalım ne zaman olacak. </p>
			<p class="ü--yıldız_-metin-i-inde ParaOverride-20">* * *</p>
			<p class="_--baslik-numarali-metin-icinde">3 Mart 1990 </p>
			<p class="ana-metin">Gazi aradı. Kenan’la Mert Feriköy’ün arkalarında bir yerde stüdyo kurmuşlar, gidip bakalım mı dedi. Olur dedim, duymuştum zaten, merak ediyordum. Taksiyle gidelim yalnız, oralarda arabamı bırakamam dedim. Gündüz vakti ne olacak diyor. Olsun. Feriköy orası, belli mi olur? Çağatay da geldi alçılı bacağını sürükleyerek. Bodrumdan bozma bir dükkânı ciddi ciddi stüdyo yapmışlar. Bayağı geniş bir yer, iyi para harcamışlar, belli. Aygıtların bir bölümü ikinci el ama hepsi taş gibi. Küçük bir mutfağı, duşlu bir tuvaleti var. Orta alana kocaman bir kanepeyle iki de koltuk atmışlar, duvarlarda afişler mafişler... Gerçekten çok güzel olmuş, üçümüz de bayağı kıskandık. Kenan’la Mert profesyonel olma yolunda bize ciddi fark atmış oldular, zaten Karanlık’ta çıkıyorlar hâlâ. Çok sürmez, sıkılırlar demiştim ama sürdürüyorlar, şaşırtıcı. Gazi gitmiş dinlemeye, barı ağzına kadar doldurmuşlar dedi. Yakında bir de albüm patlatırlar, tamam artık. Havalarından geçilmez. Bence iyi değiller, çok zayıf müzikleri ama şanslılar işte, çevreleri de güçlü. İki kız vardı stüdyoda, biri Mert’inki, bir kere birlikte gördüm ikisini ama beni tanıştırmadı, elinden alacağım sanki. Kız da tam dünya benim çevremde dönmezse yakarım buraları diyen cinsten, Mert’i ikide bir içeri çağırdı, iki dakika oturtmadı çocuğu. Mert de gider böylelerini bulur, sonra abi nasıl kurtulacağım ben bu kızdan diye ağlar. Oğlum görünen köy kılavuz istemez ki, baştan takılmayacaktın. Öbür kız dikenli bir şeydi, her lafıma atlıyor, ters ters, ille ilgimi çekecek. Bayağı güzeldi yalnız, kızıl saçlı falan, gözler mözler. Bir düşünmedim değil ama gözüm yemedi. Bela olur böylesi. Zaten baktım Gazi yanlıyor. Kızların işleri varmış, gittiler ama Gazi kesin numarasını almıştır. Çağatay kaça mal oldu burası diye sordu ama Mert kıvırdı, söylemedi. Asıl parayı ses yalıtımına harcamışlar, duvarla pleksiglas panellerin arasında 15 santimlik ses emici sünger varmış. Çağatay tak tak vurdu, çok anlarmış gibi. Kenan tam daha şunu yapacağız, bunu yapacağız diye kasılırken zzzzz diye bir ses başladı. Duruyor, gene başlıyor, insanın beynini oyuyor resmen. Nerden geliyor bu ses deyince Kenanların suratlar düştü. Önce bir boğuntuya getirmeye çalıştılar, sonra döküldüler. Bitişiklerinde mermer atölyesi varmış. Nasıl yani? Gülmemek için kendimi zor tuttum. Fark etmemişler. Nasıl fark etmezsin kardeşim, müzik stüdyosu yapıyorsun, işin ses, sağda solda ne var diye bakmaz mısın? Ses yalıtımıyla çözeriz diye düşündüler herhalde. Eee ne olacak peki dedim, bu seste kayıt yapılmaz. Kenan biz zaten gece çalışıyoruz, geceleri sessiz oluyor dedi. Çağatay tabii canım dedi ama için için gülüyor, kaş göz ediyor bana. Yalnız semt tehlikeli değil mi dedim, geceleri buralarda adam kesseler kimsenin ruhu duymaz, burada stüdyo yapmak büyük cesaret. Ciddi ciddi sinirlendiler, ne ilgisi var, niye tehlikeli olsun, dağ başı mı burası, bilmem ne. Bir şey demedim ama evet dağ başı. İki adım ötesi Dolapdere. Katili hırsızı keşi hep orada. Gece karanlıkta adımımı atmam ben bu semte. Çağatay belki daha iyi bir yere taşınırsınız dedi. Aslında onlar da düşünüyorlarmış. Yalan. Hadi aygıtları yeni stüdyoya taşıdınız da o çok havalı pleksiglas panellerinizle ses emici süngerleriniz ne olacak? Parayı ziyan etmişler resmen, yazık.</p>
			<p class="ü--yıldız_-metin-i-inde ParaOverride-21">* * *</p>
			<p class="_--baslik-numarali-metin-icinde">11 Mart 1990 </p>
			<p class="ana-metin">Dün gece nihayet <span class="CharOverride-16">house warming</span>’imi yaptım. Her hafta birinin bir işi çıkıyordu, bu cumartesi gelebilen gelsin daha fazla ertelemeyeceğim dedim. Herkes geldi. Şahane oldu. Nedim Şarküteri’ye <span class="CharOverride-16">finger food</span> sipariş etmiştim, sosis, köfte, füme somon, gouda, rokfor falan. Peynirleri küçük küçük kesin demiştim, kesmemişler, çok sinirlendim, dünya kadar para veriyorum, yaptıkları işe bak. Nurettin’e de Rokoko Pastanesi’nden mini pizza, sebzeli kiş falan aldırdım, biraz da mini ekler, cips, kuruyemiş, kuru meyve, bolca da plastik bardakla tabak tabii ki, bu kadar insana yetecek kadehim yok. Ama kürdan aldırmayı unuttuğum için elle giriştiler, çok canım sıkıldı, Feridun pisinin yağlı ellerini koltuğa sildiğini gördüm. Daha dokuz olmadan ev tıklım tıklım doldu. Se­miha’yla Nihan gelmedi, bir de Ebru. Ebru’nun gelemeyeceğini biliyordum zaten, ailesi kesinlikle göndermez, gece en geç onda evde olmak zorunda. İyi oldu gelmediği, İrem’le bayağı yakınlaştık. Hoş kızmış İrem, çok tatlı bir esmer. Ebru gibi boş teneke de değil ayrıca. Gazi bu gece itibariyle Esin’le çıkmaya başladı sanırım, tek kız yetmez zaten ona, Esin’le iki dakika ayrılmadılar. Miras meselesini halletti diye Coşkun Abi’yi de çağırmıştım, geleceğini hiç sanmıyordum ama Sonnur Ab­la’yla birlikte geldiler, bir şişe de Johnny Walker getirmişler. Teo da geldi tabii ki, kambersiz düğün olur mu? Çağırmamıştım oysa. Babama rapor vermek için gelmiştir, yoksa benim arkadaşlarımı hiç sevmez. Bedava içki var diye gelmiş de olabilir gerçi, bedava mezar bulsa girip yatacak herif. Yiyeceklerin yarısını o yedi zaten, baktım somonları lüp lüp atıyor ağzına. Çerez tabaklarında da hep şamfıstıklarını seçti arsız. Selim DJ’liği bana bırakır mısın dedi, seve seve dedim. Çok iyi yaptı, acayip coşturdu milleti. Senin grup ne oldu dedim, ya işte takılıyoruz dedi ama dağıldılar, biliyorum. Niye gizliyorsa... Çok güzel geçti gece, çok eğlendik. Herkesin keyfi çok yerindeydi. Mutlu oldum. Öğlen uyandım, baktım salonda Gazi bir tarafta, Çağatay bir tarafta horluyor. Ötekiler ne zaman gitti hiç anımsamıyorum. Kahvaltıya gidelim dedik ama pazar, her yer tıklım tıklım doludur. Gazi Kürt böreği aldı geldi. Bende çay yok diye sallama çay da almış. Baktım salonu bok götürüyor, Zeliha da pazarları gelmiyor, Çağatay hadi birlikte toparlayalım dedi. Bir giriştik, altı tane battal boy çöp poşeti doldurduk. Üç tanesi ful şişe. Ortalık bayağı açıldı. Akşama doğru gittiler, ben de duş aldım, gitarla çalışmaya oturdum ama nasıl içmişsem artık, kafam hâlâ bir dünya. </p>
			<p class="ü--yıldız_-metin-i-inde ParaOverride-20">* * *</p>
			<p class="_--baslik-numarali-metin-icinde">28 Mart 1990 </p>
			<p class="ana-metin">Dün Rokoko Pastanesi’nde karşı apartmanda oturan kızla karşılaştık, Gülin’le. Büyük düş kırıklığı oldu, hiç de ahım şahım değilmiş. Boyu çok kısa bir kere, iki gözünün arası fazla açık, şaşı etkisi yapıyor. Çağatay beğendi ama, o da vardı yanımda. Dürtüklüyor beni, nesi var, mis gibi kız diyor. Oğlum insan hangi gözüne bakacağını şaşırır dedim. Gözüne bakıp ne yapacaksın diyor, gülüyor. Dur mur demeye kalmadan gitti kızın yanına, hemen ayaküstü tanıştı. Osman da sizin tam karşınızdaki daireye taşındı falan. Kız aaa öyle mi, güle güle oturun demez mi? Yahu annen de sen de taşındığım günden beri beni kesip duruyorsunuz, ne bu şimdi bilmiyormuş havaları? İstanbul kimyada okuyormuş. İnsan niye kimya okur ki? Gerçi jeoloji niye okur? Ama benim nedenim belli, babam. Hazırlıktayken, babam İTÜ’de hoca diye okuldaki Türk hocalardan acayip ilgi görünce çok havam olmuştu. Bir gün merak ettim, sen niye jeoloji okudun diye sordum babama. Yeni bir daldı, ilgimi çekiyordu dedi. Mühendislikte okurken Jeoloji Enstitüsü’nün derslerine dışarıdan giriyormuş. Daha o zamanlar kafaya koymuş hoca olmayı. Maden Fakültesi kurulunca oraya geçmiş. Hocaları çok ısrar etmişler sözde. Gerçi olabilir de, şeytantüyü vardır pederde. Münevver Halam babanın gözü çok yükseklerdeydi, kimseleri beğenmezdi, makam mevki sahibi olmak istiyordu dedi, doğrudur. Babam için ilim irfan da önemlidir öte yandan. Yalnız kabul etmem gerek, kötü bir hoca değil. Öğrencileri tarafından sevildiğinden emin değilim ama önemsendiği kesin. Fakültede çok saygı gösteriyorlar. Peki neden hoca olmak istedin dedim. Çünkü üniversite hocalığı çok saygıdeğer bir mertebeymiş, memleketin en iyi üç teknik üniversitesinden birinde hoca olmanın değeri, saygınlığı başka şeyle ölçülür müymüş? Dört yapsak şunu baba? Yıldız Teknik ağlamasın. Memleketine yararlı, saygıdeğer bir insan olmanın önemi ile başlayıp kafana koyarsan en üst mertebelere erişirsin konulu nutku iki saat sürdü. Bana da illa kendi okulunu yazdırdı, tıp mühendislik falan kazanamazsam bari izinden gideyim istiyordu, madem dünyaca ünlü bir piyanist olup onu gururdan kanatlandıramadım, bari ben de onun gibi saygıdeğer bir hoca olayım. Benim de işime geldi, bütün hocalar arkadaşı, torpilim olur kolay geçerim dedim. Çok yanılmışım, acıyan bile yok, süründürüyorlar resmen. Hocalarımın çoğu Necmi Bey’in arkadaşı sözümona. Gerçi dürüst olmam gerek, bana babamı sevmediklerinden takmış değiller, seviyorlar zaten, en azından sayıyorlar, ben okul denen şeyi sevmiyorum. Askerlik işi olmasa çoktan bırakacağım da, kısa dönemin hatırına. Baktım kız paso okulunu övüyor, şöyle laboratuvarları varmış, böyle bilmem neleri varmış, mezunları falanca holdinglerde çalışıyormuş. Çağatay da beni kıza pazarlıyor, Osman da sizin okulda, jeoloji mühendisliğinde dedi. Aynı okul değil, ben İTÜ’deyim dedim. Gıcıklığım da nasıl üstümde. Kızı beğenmemişim, ver oradan iki zeytinli poğaça da gidelim halindeyim ama Çağatay’ın gitmeye niyeti yok, vır vır konuşuyor. Akıllı kızmış, benden hayır gelmeyeceğini anladı, dümeni ânın­da Çağatay’a kırdı. Çağatay da kıza yanladı. Bizim okulun bahçesi çok güzel, bir gün gelsene diyor. O da benim gibi altı senedir okulu bitiremedi ama Boğaziçili olmanın ekmeğini çok güzel yiyor, çok takdir ediyorum. Benim işim var dedim, bıraktım ikisini, çıktım. Akşam sordum nedir Gülin’le durumlar, çıkıyor musunuz? Yok ya, yaramaz, çok sıkıcı kız dedi. Çizdik yani üstünü. Storlarım da geldi zaten. Ana kız beni dikizleyemiyorlar artık. Perdeci Ayhan geri zekâlısı ölçüyü yanlış aldığı için iki parmak aralık kaldı ama idare edeceğiz artık, ne yapalım. Bugün Ziya Abi’yi aradım, ben de seni arayacaktım, çocukları yarın gönderiyorum dedi. Gerek kalmadı, ben hallettim dedim bozuk bozuk. Bir buçuk aydır adam gönderecek de sobam taşınacak. Eşyama uymadığı için mermer tablalı konsolu geri vermek istediğimi söyledim. Hay hay, ne zaman istersen dedi. Bir de görmemi istediği bir şey varmış. Çok üsteledim ama ne olduğunu söylemedi, sürprizmiş. Yarın gidip bakacağım. Umarım boşa gitmiş olmam. </p>
			<p class="ü--yıldız_-metin-i-inde ParaOverride-20">* * *</p>
			<p class="_--baslik-numarali-metin-icinde ParaOverride-22">29 Mart 1990 </p>
			<p class="ana-metin">Bugün biri beni çok sevindiren, ikisi de sinirlerimi fe­ci bozan üç şey oldu. Sabahın körü, kapı güm güm çalınıyor. Ödüm koptu, fırladım yataktan, açtım, karşımda dangalak Celal’le yönetici olacak ruh hastası. Daha buyurun demeye kalmadan adam başladı. Burada yaşlı başlı insanlar oturuyormuş, millet benim gürültümü çekmek zorunda mıymış, evime giren çıkan belli değilmiş, babama mı güveniyormuşum, babamın forsu bu apartmanda sökmezmiş. Neye uğradığımı şaşırdım. Yatalı iki saat olmamış, adam tükürüğünü suratıma saça saça konuşuyor. Özür dilerim Akın Bey inanın farkında değilim, bundan sonra dikkat ederim dedim, sabah sabah hiç tartışacak halim yok. Tamam, git, özür diledik işte, hâlâ konuşuyor. Gecenin yarısında yemek getirtiyormuşum, gelip gidenler sabaha karşı asansör çalıştırıyorlarmış, sesinden uyuyamıyorlarmış. Allah Allah, yurt mu kardeşim burası, giriş çıkışın saati mi var? Ev benim ayrıca, kimi istersem doldururum, sana ne? Eve kadın getiriyormuşum. Asıl derdi o tabii. Burası aile apartmanıymış, kadın madın getiremezmişim. Ulan bir kere getirdim yalnızca, tek bir kere. Onda da sessizce geldik. Gecenin ikisinde beni mi dikizliyorsunuz da gördünüz? Hayır yanılıyorsunuz falan dedim, bir an önce başımdan gitsin yeter ki ama adam susmuyor. 15 dakika da, bir daha olursa ev sahibine bildireceğim diye konuştu, sonunda yürü dedi Celal’e, gittiler. Bir sinirlerim bozuldu, niye dinledim ki bu herifi diye kendimi yiyorum. Çarp suratına kapıyı, kendi kendine bağırsın dışarıda. Celal hırtı da herifin bir adım arkasında durmuş sırıtıyor. Şeytan dedi çak şunun suratına bir yumruk, ver dişlerini eline, bak bir daha sırıtabiliyor mu? İşim var bunlarla. Ah benim yerimde Teo olacaktı, ne diyorsun lan sen, senin geçmişini sikerim diye başlardı. Hiç tanımaz, kafası attı mı dümdüz gider. Ama Teo gibi küfredemiyorum ben, yapamıyorum. Bizim evde küfür yasaktı, yalnızca bize yasaktı tabii, babam kendisi çok güzel söverdi. Teoman babamı fersah fersah geçti. Gittim yattım ama hırsımdan uyuyamıyorum ki. Bari Ziya Abi’ye gideyim dedim, kalktım, kahve bile içmeden çıktım. Eve geldim, keyfim müthiş yerinde ama iki saatlik uykuyla durduğum için gözlerim kapanıyor, gittim yattım. Daldım dalmadım, salondan bir tıkırtı geldi. Gün ortasında hırsız mı girdi diye fırladım ki babam. Sen evde miydin diyor. Pişkinliğe bak. Ben sana anahtar vermedim ki nasıl girdin içeri, anahtar mı yaptırdın? Baktım elinde bir poşet, bunları evde bırakmışsın. Eski postallarım, Güllü yer bezi yapsın diye bıraktığım tişörtler falan. Almış getirmiş. İstemiyorum ki bıraktım değil mi? Gerekli olsaydı alırdım. Atılacaktı onlar dedim. Atsaydın o zaman diyor. Taşındığımdan beri gelip gidiyor mu bu adam evime? Kaç kere geldi Allah bilir. Kilidi değiştirmem gerekirdi, savsakladım. Rocky chair’ime çöktü, dangır dangır sallanmaya başladı. İçim gitti, kıyıp da ben sallanmıyorum öyle. Ben de çıkacaktım, Çağataylar bekliyor dedim. Beklesinlermiş, Çağataylar kaçmıyormuş. Bir çay yap da içelim dedi beyefendi. İlle oturacak yani. Evde çay yok, ben çay içmem, biliyorsun dedim. Neskafe yap o zaman dedi. Yaptım getirdim. Mübin yarın sabah onda seni bekliyor dedi. Mübin kim ve beni niye bekliyor? Mübin’i nasıl anımsamazsın, asistanımdı, fakülteden ayrıldı, bilmem ne holdinge genel müdür oldu, onunla konuştum, seni işe alacak. Kime sordun da konuştun, ben çalışmak istiyor muyum bakalım? Daha okul bitmedi ki dedim. Bitmesine gerek yokmuş, Mübin idare edecekmiş beni, zaten doğru dürüst okula gittiğim mi varmış, bütün gün orada burada sürteceğime bir işte çalışsaymışım. Aynı laflar gene, ben duymaktan bıktım, o söylemekten bıkmadı. Baktım uzayacak, tamam giderim dedim. Bakındı sağa sola, ortalığı inceledi, temizliğini kim yapıyor dedi. Zeliha’nın geldiğini bilmiyor sanki. Kendi başıma yaşayabiliyorum diye sinir oluyor. Ne sanıyordu acaba, babacığım yapamadım deyip evine döneceğimi mi? Bir yığın öğüt verdi yine, Mü­bin’le görüşmeye giderken takım elbise giy, gıravat tak, tıraş ol, randevuna geç kalma. İTÜ’de anlı şanlı profesör olmuşsun ama hâlâ gıravat diyorsun, pezemenk diyorsun, önce dilini öğren. İyi ki gitmişim Ziya Abi’ye. Soba için adam göndermedi diye suratlıydım. İçeri girer girmez bekle getiriyorum dedi. Kesin çalışma lambasıdır diyorum içimden. Orijinal bir şey aradığımı söylemiştim, bulabilirse bir Bauhaus örneğin. Babamın var bir tane, dedemden kalma. İçim gidiyor. Bana verse keşke de isteyemem, malımda gözün mü var der. İsmail Dedemin öyle güzel bir nesneye neden ve nasıl sahip olduğu da merak konusu benim için. Gerçi zevkli adammış, hakkını yemeyeyim, fotoğraflarına baktığımda hayran oluyorum. Giysilerime özeniyorum diye annem dedene çekmişsin derdi. Ziya Abi elinde siyah bir kılıfla geldi, gitar, belli. Bu mu yani, bunun için mi çağırdın? Sırıtarak kılıfı açtı, çıkardı, eski püskü bir şey. İyi de ben gitar istemiyorum ki, üç tane şahane gitarım var zaten. Ziya Abi bu benlik değil dedim. Oğlum al eline, tellerin altına filan bir bak. Bir baktım, gözlerime inanamadım. Gerçekten Cihat Günaydın’ın gitarı mı bu, nasıl geçti eline? Cihat Günaydın uzaktan akrabasıymış meğer. İlk sana gösteriyorum, ilgilenmiyorsan konsolun parasını geri vereyim dedi. Dedim sen ne diyorsun, ilgilenmez olur muyum? Yalnız bu Cihat’ın Mavi Işıklar’dan önce çaldığı gitar dedi, sahne görmüş değil, ona göre. Fark etmez, Cihat Günaydın’ın eli gezinmiş şu tellerin üstünde. İstediğin zaman gönder çocukları konsolu alsınlar dedim. Atladım taksiye, doğru eve. Ga­zi’ye, Çağatay’a telefon hemen. Yönetici mönetici umurumda değil, parti var bu akşam. Kenan da geldi. Mert’in işi varmış, gelemedi. Celal salağını içki almaya gönderecektim ama her zamanki gibi yerinde değil. İlkyardım servisi Nurettin’i aradım. Cin, votka falan al, bolca bira, çerez, cips, Schweppes tonik, bir de büyük boy kola. Ön­ce Çağatay damladı, Levent’i de getirmiş, sonra Ga­zi’yle Kenan geldi. Dedim millet iyi bakın, Türk rock’ının gelmiş geçmiş en klas grubu Mavi Işıklar’dan Cihat Günay­dın’ın gitarını görüyorsunuz. Gazi’yle Kenan uçtu, bana ver bana ver diye bağrışıyorlar. Levent’in müzikle pek ilgisi olmadığı için şaşkın, bir gitar için niye birbirlerini yiyor bunlar. Çağatay her zamanki kıl Çağatay olarak iyi güzel de Cihat Günaydın’ın gitarı olduğunu nereden bileceğiz dedi. İyice bir bak dedim. Bakıyor ama görmüyor salak. Gazi ânında gördü tabii. Oha, adam adını kazımış, tarih bile atmış dedi. 29 Mart 1960. Otuz yıl önce bugün. Vay rastlantıya bak muhabbeti yaptık. Çok hoşuma gitti bu gitarı otuz yıl sonra bugün almış olmak. Kıl Çağatay yine durmadı tabii, gerçekten Cihat Günay­dın’ın yazdığı ne malum? Gazi, oğlum kim yapar böyle bir şeyi, salak mısın dedi, herifin elyazısı tanınıyor. Ziya Bey de tanınan bilinen bir antikacı, bir gitar için mesleki saygınlığını tehlikeye atar mı? Hayır yani Osman kazıklanmasın diye diyor hâlâ. Hadi bir plağını koy da dinleyelim dediler. Mavi Işıklar’ın bütün plakları bende var, gözüm gibi bakıyorum. Yerli gruplardan bir Mavi Işıklar, bir Silüetler eksiksiz. İzlediğim fazla yerli grup yok, bugünkülerin yüzde doksanı felaket. Hangisini çalayım dedim. Çağatay “Helvacı Helva”yı istedi. Kenan “I Know What I Want” diye tutturdu. Levent “İyi Düşün Taşın”ı isteyince şaşırdık. Vay Levo? Sen nereden biliyorsun bu şarkıyı? Öküz değilim herhalde, Mavi Işıklar’ı da bileyim artık. Çok kafa çocuk bu Levent. Çağatay’ın Kadıköy Anado­lu’dan arkadaşı, az görüşüyoruz ama ikimiz Çağatay’la olduğundan daha samimi olduk nerdeyse. Allahtan Çağatay böyle şeylere takılmıyor. Gazi olsa bozulur, kıskançtır o. Levent çok iyi kitap okuyor, Çağatay gibi değil. Oğlum biraz oku, kör cahilsin diyorum, okuyorum lan işte diyor. Üç ayda bir kitap bitirmek okumak mı? Levent’in muhabbeti de çok iyi. Geçen Moda’da karşılaştık, baktım elinde bir sürü kitap, biri Oktay Rifat’ın <span class="CharOverride-16">Yaşayıp Ölmek Aşk ve Avarelik Üstüne Şiirler</span>’inin ilk baskısı, Yeditepe Yayınları. Bahari­ye’de yeni bir sahaf açılmış, orada bulmuş. Bomonti’de çay bahçesine çöktük. James Joyce’tan girdik, <span class="CharOverride-16">Tutunama­yanlar</span>’dan çıktık. İngiliz dili edebiyatında okuyor ya, <span class="CharOverride-16">Ulysses</span>’i çevirmek istiyormuş. Yok artık, iyi düşün taşın istersen. Bir sayfa çevirmeyi başarsın dişimi kırarım. Ben daha okurken ellinci sayfaya gelemedim, ki İngilizce kitap okumakta çok iddialıyımdır. Mavi Işıklar gerçekten zamanının çok ilerisinde bir grupmuş yalnız. Her dinleyişimde hayran oluyorum. Bütün plaklarını dinledik, öküz gibi de içtik. Kenan <span class="CharOverride-16">joint</span> getirmiş, ben kendi evimde istemiyorum aslında ama bozuntuya vermedim. Mavi Işıklar’ı konuştuk, yok olup gitti şahane grup diye üzüldük, Silüetler de dağıldı. Bunları konuşunca bir hüzün çöktü üstümüze, kader mi oğlum bu dağılmak? Biz de mi dağılacağız? Çağatay önce grubu bir kuralım, dağılmayı sonra düşünürüz dedi. Kurduk ya lan işte. Gene itiraz, kurduk da ne yaptık, beste mi yaptık, albüm mü çıkardık, bir yerde mi çıkıyoruz? Arkadaşlar da bir tür grup dedim. Gazi de destekledi, amaç birlikte müzik yapmaksa grubuz işte. Kopmuşuz, dağılmışız diye bir an gözümde canlandı, çok yalnız hissettim kendimi. Galiba hepimiz aynı şeyi düşündük o an. Gazi, Zamir Manisa’yla Ayzer Danga’nın adlarına takmış, böyle ad soyad mı olur diyor. Ne güzel işte, akılda kalıcı. Ama adları tuhaf iki kişinin aynı grupta olması ilginç. Levent, anımsıyorsunuz değil mi, Silüetler’in Mesut Aytunca’sı cinayete kurban gitmişti dedi. Ne cinayeti? Benim haberim yok. Kenan’ın da yokmuş. Çullandılar üstümüze, nasıl bilmiyorsunuz bütün gazeteler yazmıştı. Ne zaman olmuş? Biri diyor 1975, öbürü diyor 76. Bilmiyoruz, ben on yaşında falanmışım zaten. Mesut Ay­tunca’nın ölüsünü bir pansiyonda bulmuşlar, kadın çorabıyla boğazı sıkılmış. Katili yakalanmış sonra. Eşcinselmiş Mesut Aytunca, bilmiyordum. Ölüm şekline çok üzüldüm, içime dokundu. Kimse böyle ölmemeli. Gazi pansiyonda yaşamasına takmış, sen koskoca Silüetler’in en kral müzisyeni ol, git sefil gibi Tarlabaşı’nda bir pansiyon odasında boğularak öldürül, olacak şey mi diyor. Olur, niye olmasın? Yaşam bu. Hangimizin yaşamının nerede, nasıl sona ereceği belli mi? Acıktık. Pizza söyleyelim dediler. Gene mi pizza, Taksim’e çıkalım, ıslak hamburger yiyelim dedim. Merdivende hayvan gibi bağrışıyorlar, oğlum saat iki, millet uyuyor, sessiz olun. Tamam yöneticiye gıcık oluyorum ama adam haksız da değil şimdi, herkes uyumuş biz hâlâ kakara kikiri. Neyse çıktık. Hava bayağı ılınmış, hadi yürüyelim dedik. Sokaklar bomboştu, meydan bomboştu, içimizdeki ıssızlık Taksim’de de devam etti galiba, erken dağıldık. Şu anda saat 03.47 ve zerre kadar uykum yok. Yarın onda Mübin denen adamla görüşmem var, Fındıklı’da. Hiç gitmek istemiyorum ama pederin azarlarını gözüm yemiyor. Gidip kendimi işe aldırmamak en iyisi. </p>
			<p class="ü--yıldız_-metin-i-inde ParaOverride-21">* * *</p>
			<p class="_--baslik-numarali-metin-icinde ParaOverride-23">30 Mart 1990 </p>
			<p class="ana-metin">Pazartesi işe başlayacağıma inanamıyorum. Sabah babam yine kavga çıkarmasın diye kalktım, görüşmeye gittim. İnadıma bir saat geç gittim, kravat mravat da takmadım. Sekreteri Mübin Bey toplantıda, biraz bekleteceğim sizi dedi. Bütün nemrutluğumla esneye esneye bekliyorum, uykumu alamamışım zaten. Yarım saat sonra kadın buyurun dedi, Mübin’in odasına aldı beni. Oda dedi ama oda değil odaman, benim evimden daha büyük. Yekpare camlarda harika bir Fındıklı manzarası, yerler duvardan duvara halı, öyle halıfleks falan değil, çok kaliteli, insanın ayakları gömülüyor. İnce jaluziler, iki metrelik maun masa, deri koltuklar, lambalar, tablolar, daha bir sürü şey, hepsi de çok zevkli, bayıldım. Mübin Bey de İtalyan takımlı, kol düğmesi, saat, ful aksesuar, hele ayakkabılar, konuşuyor. Görür görmez anımsadım tabii, Mübin Abi bu. Çocukken babamın ders notlarını, kitaplarını filan getirmeye bize gelirdi. Sümsük bir oğlandı, hiç ciddiye almazdım ama şimdi karşımda bir kral vardı. Nasıl olmuş da buralara gelmiş bu adam, helal olsun. Kalktı, elimi sıktı, Osman hoş geldin dedi. Hoş bulduk Mübin Bey dedim. Mübin Abi diyecektim ama nasıl bir etkileme gücü varsa adamda, diyemedim. Önce bir saat Necmi Hoca övgüsü yaptı. Çok şey borçluymuş babama. Ulan herkes de babama çok şey borçlu, bir ben mi değilim? İngilizcen çok iyiymiş senin, hocam öyle söylüyor dedi. Form doldurtacak ya da bir şeyler soracak sanıyorum. Yalan yanlış yanıtlar vereceğim. O da babama hocam kusura bakma, oğlun bize yaramaz diyecek. Ama hiç öyle olmadı. Form filan doldurtmadan pazartesi başlarsın demez mi? Bir de arkadaş gibi konuşuyor, çok hoşuma gitti. Maaş da başlangıç olarak 800 bin, hiç fena değil. Çağatay’a söyledim, şaşırdı, bir gün bile bir işte çalışmışlığın yok, adam Necmi Amca’nın oğlusun diye sana kıyak geçmiş dedi. Babası Beşiktaş’taki mağazasının müdürüne 700 bin veriyormuş. Kiramın 650 bin olduğu düşünülürse, evet fena sayılmaz. Çalışma yaşamına başlıyorum resmen. Hadi hayırlısı. Bakalım ne iş yapacağım. İnşallah jeolojiyle ilgili bir iş vermez, fena çakılırım. Romanımı çok boşladım bu arada. Bu gece sabaha kadar yazmaya kararlıyım. Anlatacak ne çok şeyim varmış. Kendim bile şaşırıyorum. Kafam bomboş oturuyorum masaya, hemen annem aklıma geliyor, içime bir hüzün doluyor, sonra bir başlıyorum, akıyor da akıyor tümceler. </p>
			<p class="ü--yıldız_-metin-i-inde ParaOverride-21">* * *</p>
			<p class="_--baslik-numarali-metin-icinde ParaOverride-23">31 Mart 1990 </p>
			<p class="ana-metin">Çok kötü bir gün yaşadım. Sinirlerim altüst oldu, hâlâ kendimi toplayamıyorum. Önce Ebru geldi. Niye kaç gündür beni aramıyorsun? Kızım ayrıldık ya, niye arayayım? Hayır ayrılmadık, ben öylesine söylemiştim, niye ciddiye aldın diye ağlamaya başladı. Tamam bir sakin ol, konuşuruz. Daha kahvesinin ilk yudumunda başka biri mi var diye başladı. Ne var diyorum ne yok, çıldırıyor. Yürümüyor Ebru, görüyorsun dedikçe yürümeyen ne, söyle düzeltmeye hazırım diyor. Çok üstüme düşüyorsun, bunalıyorum dedim. Geldi sarıldı, sensiz yapamıyorum, senden ayrılmak istemiyorum, üstüne düşmeyeceğim artık, sıkmayacağım seni, söz. Hadi dedim biraz daha gidelim bakalım, sonunda bitecek nasıl olsa, hazırda başka kız da yok. Öpüşmeye başladık. Ufak ufak içeri götüreceğim, zır kapı. Önce oralı olmadım ama susmuyor. Açtım, yönetici adisi gene, bu kez yanında TRT emeklisi, kız kurusu Tülay da var. Herif bir başladı bağırmaya, seni daha yeni uyarmadım mı? Bütün apartman duysun istiyor belli. İstemiyoruz seni, çıkıp gideceksin diye inletiyor ortalığı. Hasta mısın sen ya, kim oluyorsun da çıkıp gideceksin diyorsun? Tülay cadısı ikide bir içerde kadın var Akın Bey diyor. Sana ne be? Varsa var, sana ne! Kimse yok Tülay Hanım sabahın köründe kim gelsin diyorum, hâlâ içeri girerken gördüm diyor. Yememiş içmemiş beni gözetlemiş ruh hastası karı. Ne yapıyorsunuz demeye kalmadan daldı içeri, ânında Ebru’ya girişti. Kızım senin utanman arlanman yok mu, bekâr adamın evinde ne işin var, yollu musun sen diye hakaret etmeye başladı. Ebru şoke oldu, bir şey söyle diye yüzüme bakıyor. Ebru okuldan arkadaşım, ders notlarımı getirmek için uğradı diyorum. Uğrayamaz efendim diyor. Aşağıdan zile basar, inersiniz, alırsınız notlarınızı. Ebru baş edemedi, ağlayarak çıktı gitti. Akın manyağı babanı arayacağım dedi. Ulan ben 24 yaşındayım, babam velim mi? Elim ayağım boşandı sinirden. Yaşanmaz bu ruh hastalarıyla, başka eve taşınmam gerek ama daha yeni taşındım, bir sürü de masraf yaptım. Çok geçmeden peder damladı, Akın puştu onu aramış hemen. O da sen beni mahalleye rezil etmek için mi ayrı eve çıktın diye başladı. Yok baba, Çağataylar geldi yalnızca, aşağıdaki kadın manyak, yöneticiyi de o azdırıyor. Ben anlamam, bir şikâyet daha duyarsam ananı ağlatırım dedi. Yeteri kadar ağlattın zaten, mezara soktun kadını. Neyse ki fazla uzatmadı. Mübin Bey aramış, Osman’ı çok sevdim, çok efendi bir çocuk demiş. Acayip gururlanmış bizimki, aferin işte böyle ol diyor. Söyledikleri benim de hoşuma gitti. Konu Ebru’ya geldi tabii, bekliyordum. Kız atmışsın eve dedi. Baba vallahi okul arkadaşımdı, ders notu getirmeye geldi dedim. Baktım pek kızmış gibi bir hali yok ama yüz göz de olmuyor sözde. Evine kimin gelip gideceğine karışamazlar, sen apartmanın huzurunu bozmamakla yükümlüsün, o kadar dedi. İlk defa arkamda durdu, şaşırdım. Ama araba aldığımı öğrenince ne yapacak bakalım. Babam gitti, telefon çaldı, Çağatay bu kez. Gazi dün gece İstiklal’de kavgaya karışmış, beyin sarsıntısı geçirmiş, Taksim İlk Yardım’a kaldırmışlar. Fırladık gittik. Dört kişilik bir odada yatıyor, bir gözü mosmor, kafası sargılı, ciddi dayak yemiş. Gazi nasılsın? Ses yok, uyuyor mu, uyutuyorlar mı anlamadık. Bir hastanın refakatçisine anne babası nerde diye sorduk, o kadın da bir cins çıktı, aman aman diye yakasını silkiyor. Ne oluyor demeye kalmadan bir gürültü koptu koridorda. Bir çıktık ki annesiyle babası kavga ediyorlar. Vildan Teyze ben oğlumu sokakta bulmadım, burada yatırmam, Alman’a götüreceğim diyor. Muammer Amca kopmuş resmen, sinirden boyun damarları şişmiş, sokaklarda berduşlarla it gibi kavgaya karışan çocuk için bir kuruş vermem Alman’a diye bağırıyor. Araya girip geçmiş olsun diyeceğiz, Muammer Amca hangi yüzle geliyorsunuz, zaten sizin yüzünüzden yoldan çıktı bu çocuk diye üstümüze yürüdü. Neye uğradığımızı şaşırdık. Bu kez Vildan Teyze patladı, bizi bütün hastaneye rezil ettiğin yetmedi mi, çocuklardan ne istiyorsun? İkisi de zıvanadan çıkmış. Ulan ne yapmışız da yoldan çıkarmışız acaba, biz mi kavgaya gir dedik. Apar topar çıktık. Çağatay’ı evine bıraktım, garaja geldim, arabayı koyacağım, Kerim, abi kapıyı nereye sürttün demez mi? Hastanenin orada bir otoparka bırakmıştım, sağ yan kapı çizilmiş. Delirdim, aklım başımdan gitti. Durduk yere boyaya girecek yepyeni arabam. Yetmedi, eve geldim zır telefon, bu kez Ebru. Buluşalım konuşalım. Gelemem telefonda söyle dedim, çok bozuldu, ben de bozulsun istiyordum. O kadına Ebru benim kız arkadaşım diyemedin, böyle mi devam edeceğiz? Ebru bitsin dedim, bak yapamıyoruz ikimiz de, bitsin en iyisi. Başkası var o zaman, kesin başkası var dedi. Var dedim sonunda, evet var. Kim diye tutturdu. Abuk sabuk isimler sayıyor. Neslihan, Demet, Ayça... Tanımazsın dedim. Bir sürü küfür hakaret, kapattı. İyice sinirlerim bozuldu. Ne okuyabildim ne çalışabildim. Berbat bir cumartesi oldu. Millet şu anda ne güzel eğleniyor. Ben sinirimden kendimi yiyorum. </p>
			<p class="ü--yıldız_-metin-i-inde ParaOverride-20">* * *</p>
			<p class="_--baslik-numarali-metin-icinde">9 Nisan 1990 </p>
			<p class="ana-metin ParaOverride-17">Vildan Teyze başarmış. Bizden sonra Gazi’yi Al­man’a geçirmişler, bugün taburcu oluyormuş. İş çıkışı Çağatay’la buluştuk. Evlerine gitsek Muammer Amca gene sorun çıkarabilir, gitmesek, en yakın arkadaşımız, gitmeden olmaz. Bir yerden telefon ettik. Vildan Teyze çıktı, Muammer’in bu akşam ameliyatı var, geç gelecek, gelebilirsiniz dedi. Gittik. Gazi kanepeye uzanmış, yüzü gözü hâlâ şiş ama gülüyor. Oğlum nasıl oldu, anlat şu kavgayı. Bir kızla Capri’ye gidiyormuş, ayının teki kıza laf atmış. Gazi üstüne yürümüş. Meğer herifin arkadaşları oralardaymış, üç-dört kişi girişmişler. Dayak yedim ama ben de iyi benzettim herifleri dedi. Kavga çıkınca kız bir taksiye atlamış gitmiş. En çok o koymuş. Ulan insan bir telefon eder hiç olmazsa, öldüm mü kaldım mı umurunda bile olmadı diyor. Vildan Teyze geldi, ilaçlarını içirdi. Bir saat oturduk, Vildan Teyze bir saat susmadı. Yüreğime mi indirmek istiyorsun, yumruklu tekmeli kavga ne demek, Muammer İleri’nin oğluna itle kopukla dalaşmak yakışıyor mu? Aynı şeyleri yineleyip duruyor. Nasıl dayanıyor bu çocuk annesine? Sonra bize sardı. Çok iyi ailelerin çocuklarısınız, analarınız babalarınız üstünüze titriyor, ne idüğü belirsiz yerlerde serserilerle ne işiniz var? Derslerinizle alakadar olun, üçünüz de hâlâ bir okul bitiremediniz. Tanrım... fenalık geldi. Gazi en sonunda anne bir sus artık diye bağırdı, aynı şeyleri söylemekten bıkmadın mı? Hadi bu kez anne oğul giriştiler birbirlerine. Vildan Teyze seni babana karşı korumaktan bıktım diyor, Gazi koruma, koru mu dedim diyor. Bağrıştılar bağrıştılar, sonra sakinleşti ortalık. Bunlar da bir garip. Birden dalga gibi yükseliyorlar, sonra hop iniyorlar. Kalkalım dedik, Vildan Teyze hayır çay yaptırdım, içmeden göndermem dedi. Hizmetçileri yine değişmiş, bu seferki çok suratsız. Meyveli kekle peynirli börek getirdi ama şeker getirmemiş, çatal yok. Vildan Teyze’nin canı burnunda. Her şeyi kırk kere söylemem mi gerek, niye kendin akıl edemiyorsun diye bağırıyor. Ama kız nasıl rahat, sağır taklidi yapıyor. Ölmüşüz açlıktan, bir lokmada yuttuk. Vildan Teyze mutfağa gitti, biz de kalktık. Abi geçmiş olsun, sonra görüşürüz dedik. Gazi gidin abi, kaçın kurtarın kendinizi dedi, gülüştük. Tam çıkarken Muammer Amca gelmesin mi? Şimdi sıçtık dedi Çağatay. Ama adamda bir tatlı diller, bir neşe. Hastanede bizi dövmeye kalkan o değil sanki. Gördünüz Ali Gazi’nin başına geleni, ders alın çocuğum, itlik serserilik etmeyin. Tabii Muammer Amca. Çıktık. Oh dünya varmış. Çağatay Solo’ya gidelim mi dedi. Benim erken yatmam gerek, yarın iş var dedim. Sen ne zamana kadar çalışmayı düşünüyorsun orada dedi. Daha bir hafta oldu. Nasıl geçti o bir hafta? Düşündüm. Saçma sapan İngilizce metinleri çevirmekle geçti. Çok çok sıkıcı. Bu mu yani iş dedikleri? Yok, bu işi sürdüremem ben, bırakacağım da, dur bakalım. Bir aylık maaşımı alayım. Kaç gündür akşamlara kadar çeviri yapıyorum. Maaşımı Mübin’e bırakmaya niyetim yok.</p>
		</div>
	</body>
</html>