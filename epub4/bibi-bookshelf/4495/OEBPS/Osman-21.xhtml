<html xmlns="http://www.w3.org/1999/xhtml" xmlns:epub="http://www.idpf.org/2007/ops">
	<head>
		<title>Osman-21</title>
		<link href="css/idGeneratedStyles.css" rel="stylesheet" type="text/css"/>
<meta content="urn:uuid:640e2a52-bd0d-4106-8ef7-ecabd0af7845" name="Adept.expected.resource"/>
	</head>
	<body id="Osman-21" lang="tr-TR" xml:lang="tr-TR">
		<div class="Basic-Text-Frame">
			<p class="ARA-BASLIK ParaOverride-14" lang="en-US" xml:lang="en-US"><span class="CharOverride-1">*****</span></p>
			<p class="konusulan_kisi">Osman’ın 3. defteri (devam) </p>
			<p class="_--baslik-numarali-metin-icinde">(tarihsiz) </p>
			<p class="ana-metin ParaOverride-15">Gün’ün hastalığı nüksetti, üstelik çok hızlı ilerliyor, kanser bütün organlarını sarmış durumda. Doktoru maksimum dört ay demiş. Zaman hızla azalıyor. Gün’e bakamıyorum, her gün biraz daha eridiğini, her geçen gün ölüme bir adım daha yaklaştığını görmeye dayanamıyorum. Ama onu öyle seviyorum ki, yine de zamanımın tümünü yanında geçiriyorum. Annesi de iyi değil, kalp hastası kadıncağız, zaten çok yaşlı, ara sıra geliyor, geldiğinde de ağlamaktan başka bir şey yapamıyor, biz de tatlı sözlerle evine gönderiyoruz. Şebnem birlikte olduğu o heriften ayrılmış. Bir şey sormuyorum, sorsam da anlatmayacağını biliyorum. Yalnızca arkadaşımmış gibi yapsam anlatır belki ama kalbim onun için çarpmıyormuş gibi yapamam. Gün’ü ikimiz kemoterapiye götürüyoruz. O odada ilacını alırken biz dışarıda, hastanenin önündeki banklarda yan yana oturup bekliyoruz. Havadan sudan konuşuyoruz, çok sıradan şeylerden. Sonra Gün’ü eve getiriyoruz. Kokuya aşırı duyarlı olduğu için Şebnem ona patates püresi, pilav gibi kokusuz yemekler yapıyor, kustuğu zaman temizliyor, evi sürekli dezenfekte ediyor. Gün’ün uyuduğu saatlerde ağlıyor. Onun ağladığını görmeye dayanamıyorum. İkimizi de avutacak bir söz bulabilsem keşke. Kubi de çok kötü durumda. Eve uğradığı yok, deli gibi çalışıyor, iş üstüne iş alıyor. Şeb­nem’le sürekli kavga ediyorlar bu yüzden. Karışmıyorum, Şebnem haklı ama Kubi diyorum yalnızca. Sinirli sinirli gülüyor, kemoterapi faturalarını gösteriyor, ilaç faturalarını, bir hafta hastanede yatması kaça mal oluyor haberin var mı diyor. Bir kısmını ben ödeyeyim dedim bir gün. Çıldırdı. Sen kendini ne sanıyorsun diye başladı, ne kendimi beğenmişliğimi bıraktı ne yeteneksizliğimi. Çok ağır şeyler söyledi. Zengin olduğunu göstermeye bayılıyorsun, paradan başka bir bokun olmadığı için ancak böyle var olabiliyorsun dedi. En kötüsü, Şebnem burada olduğu için geldiğini bilmiyor muyum sanıyorsun demesiydi. Bunları söyleyebildiğine inanamadım, mahvoldum. İçerde Gün’ün boğulurcasına öksürdüğünü duymasaydım yumruğumu suratına geçirecektim, ki hiç kimseye fiske vurmuş biri değilim. Hakkımda böyle düşündüğünü bilseydim çoktan çıkardım yaşamınızdan dedim yalnızca, vurdum kapıyı çıktım. Sokakta arabamı nereye bıraktığımı anımsayamadım, gözlerimden yaş akı­yordu, yaşamım boyunca hiç bu kadar ağır sözler işitmemiştim. Şebnem koştu geldi, koluma yapıştı. Gitme dedi, hatırım için kal, Gün’ü düşün, Kubilay acıdan ne dediğini bilmiyor, sen Gün için geliyorsun, yalvarırım gitme. Bana sarılıp ağlamaya başladı, gözyaşlarını boynumda hissettim, içim acı veren bir sevgiyle doldu. Kubi’nin yanımızdan geçip gittiğini gördüm gözucuyla, o da ağlıyordu, ellerini başına vurup duruyordu, deli gibi görünüyordu. Salona döndüğümüzde Gün pencerenin önündeydi, o da ağlamıştı ama Kubi’nin söylediği o korkunç ağır sözleri duymamış gibi yaptı, bugün çok daha iyiyim, yeneceğim ben bu illeti, göreceksiniz dedi. Bütün bedeniyle gülümsemeye çalışıyordu. Tabii ki yeneceksin dedik, sen Gün’sün ya, senin elinden hiçbir şey kurtulmaz. Ertesi sabah kapım çalındı, açtım karşımda Kubilay. Çok kırgındım, yüzünü görmek istemiyordum. Ama bitkindi, kamburu çıkmıştı, gözlerinden acı akıyordu. Kendimden başka hiç kimsenin gözlerinde böyle büyük acı görmedim. Girebilir miyim dedi. Bir süre sessizce oturduk. Sonra birden ancak bunu yapabiliyorum dedi, ancak hastalık masraflarını ödeyebiliyorum, elimden yalnızca bu geliyor. Bileğine Gün dövmesini kapatan kalın siyah bir bileklik takmıştı, konuşurken sürekli çekip duruyordu. Bedeninde Gün’ün adını görmeye dayanamıyor diye düşündüm ama Gün bütün varlığıyla orada, bileğinde, benliğinde duruyor. Ölmek istiyorum Osman dedi. Gün’ümün öldüğünü görmeye dayanamayacağım çünkü, onu o halde gördükçe ölmek istiyorum. Ölmek çok kolay aslında biliyor musun? Köprüden geçerken arabamı korkuluklara sürsem tamam. Kaç kere niyetlendim. Ama her defasında Gün’ümün öldüğümü haber alacağı ânı düşündüm, ona bu acıyı yaşatamam. Yağmur gibi yaş akıyordu gözlerinden. Bana söylediği bütün o ağır sözleri unuttum, insanın canının yarısını gözünün önünde yitirmesi ne demektir, biliyorum. Grubumuz da kurulamadan dağıldı. Oysa çok güzel bir yer tutmuştuk, Bostancı oto sanayinin girişinde, istediğimiz kadar yüksek volümle prova yapabileceğimiz, geniş, aydınlık bir hangar. Kötü haberi aldığımız gün malzemelerimizi taşıyorduk. Stantlar, mikrofonlar, amfiler, hoparlörler, davullar, elektrolarımız, baslarımız, metrelerce uzatma kabloları, kutular. Her yer her yerde, kan ter içinde ama delicesine neşeyle yerleşmeye çalışıyoruz. Bir yanda elektrikçi matkapla bir yerleri deliyor, bir yanda tesisatçı yeni musluk takıyor, Muzo davullarına yer beğenemiyor, Soydan her şeye kusur buluyor. Ellerimizde biralar, konuşuyoruz. Hepimiz grup için isim önerisiyle gelelim demiştik. Benim önerim Günbatımı Laciverti dedim. İkisi de yerlere düştüler gülmekten. Özdemir Erdoğan mıyız lan biz, Grup Gündoğarken miyiz, Günbatımı Laciverti ne? Benimle dalga geçmeye doyamadılar, ben de güldüm. Mu­zo benim önerim Black Evil dedi, Soydan çok sıradan buldu, bence MOSK olsun dedi. MOSK ne? Moskova’nın kısaltması mı? SOMK olsun o zaman. O da olmaz, bir tuhaf geliyor kulağa. Peki SMOK nasıl? Güzel, valla ben tuttum, Kubi gelsin de, bakalım o ne diyecek. Soydan görüyorsunuz değil mi, bize yıktı yerleşme işini, ne tembel herif lan bu derken Kubi geldi. Ânında yüklendik, nerelerdesin, sabahtan beri eşşek gibi çalışıyoruz burada, tut bir işin ucundan. Kubi bageti aldı, zillere güm diye bir vurdu, mekân inledi. Yüzü acıdan dumanlanmış gibiydi. Neye uğradığımızı şaşırdık. Ne oluyor Kubi, ne bu halin? Eliyle dört yaptı. Dört ne? Dört ay, yani temmuz ağustos eylül ekim. Eee? E’si ekim sonunda cenazemiz var. Ne? Deli deli gülüyordu, ürperdim, Gün’ün dört ay ömrü kalmasından çok Kubi’nin bu acayip gülüşü ürpertti beni. Hepimiz öylece kaldık. Koca hangarda yalnızca matkap sesi. Kubi çekti gitti. Arkasından bindik arabalara, doğru Günlere. Kapıyı Şebnem açtı, gözleri ağlamaktan kıpkırmızı. Onu görünce tepeden tırnağa titredim, uzun zamandır görmemiştim. Gün hiç kötü görünmüyordu, içinin çürüdüğü yüzünden, o tatlı gülüşünden anlaşılmıyordu. Bu lanet hastalığın en kötü yanı bu zaten, son düzlüğe kadar varlığına inandırmamak. Gün bir elinde sigara, bir elinde cin-tonik, ne oldu, niye geldiniz dedi, yakında öleceğim, ne var yani. Muzo abuk sabuk şeyler anlatmaya başladı, halama da altı ay demişlerdi, on beş yıldır yaşıyor, bu doktorlar bir bok bilmez, onlara bakarsan çoktan öldük zaten. Soydan sigarasını tersten yaktı. Ben mutfağa kaçtım. Gün geldi arkamdan, ağlama gebertirim. Yok karnım acıktı dedim, buzdolabını açtım. Saçma sapan hareketler yaptık hepimiz. Kubi o gün eve gelmedi. Şimdi Gün’ümüzün başında ikimiz bekliyoruz, Şebnem’le ben. Ara sıra Muzo, Altan ya da kızlar uğruyor ama çok az kalıyorlar, kalmak istemediklerini hissediyoruz. Soydan tümden arazi oldu, ortalıkta göründüğü yok. Çiğdem başka biriyle nişanlanmış, o hiç uğramadı zaten, koptu bizden. Arkadaşlarımızla aramıza mesafe girdi, ölümün kokusundan rahatsız oluyorlar. Gün Boğaz’ı görmek istiyor diye yatağını pencerenin önüne taşıdık, o uyurken Şebnem’le karşılıklı koltuklarda oturuyoruz. Gün’ün kaşık kadar kalan yüzüne dalıp gittiğimiz anlarda, bizi Gün’ün ölümü birleştirecek diye düşünüyorum. Hastalığının nüksetmesi bizi Şebnem’le birbirimize bağladı. Depremden birkaç gün önceydi. Şebnem babasının ilaçlarını yazdıracakmış, iki saate kadar dönerim deyip gitti. Gitmeden önce şeftali soydu Gün için, yedirmeye çalış dedi bana, hiç değilse bir dilim yesin. Hiçbir şey yemez olmuştu Gün, birkaç yudum ayran içebiliyordu yalnızca. Salona geldim, tam sevdiğin gibi, olgun, sulu diye özendirmeye çalışıyordum. Bırak şimdi şeftaliyi, gel otur karşıma dedi, seninle konuşmak istiyorum. Çok kötü oldum, ben ölünce diye başlayacak, Kubi’yi yalnız bırakma diyecek. Tabii ki, zaten yalnız bırakmam Kubi’yi ama ya nasıl bir cenaze istediğini söylerse? Ben ölüm sonrası insanı değilim, yapamam. Koltuğu karşısına çektim, oturdum. Şebnem’le aşka başlamak için yanıp tutuşuyorsun, görüyorum dedi. Şaşırdım, sırası mı şimdi Gün? Şu anda hepimizi ilgilendiren tek şey iyileşmen. Gülümsedi canım Gün, tanrım nasıl güzel gülümsedi, hiç ölmeyecekmiş gibi. Senden tek bir şey rica ediyorum Osman dedi, üzeceksen Şebnem’den uzak dur. Üzmek mi dedim, deli misin, niye üzeyim, Şebnem’i nasıl sevdiğimi bilmiyor musun? Üzdüğünün farkında bile olmazsın, öyle bir an gelir ki asla söylemem dediğin sözler ağzından çıkar. Hiçbir zaman dedim, Şebnem’i üzecek tek bir sözcük çıkmayacak ağzımdan, söz. Söz verdin bak, unutma. Ellerini tuttum, bir yığın aşırı sıcak kemiği daha doğrusu. İyileşeceksin dedim, Şebnem’i üzmeyeceğimi göreceksin, o beni istese de, istemese de. O seni istiyor dedi, ama bir gün incitirsin diye korkuyor. İstiyor mu? Beni istiyor mu gerçekten? İçime müthiş bir sevinç doldu, Gün’e gösteremeyeceğim bir sevinç, aynı anda derin bir acı, yakında Günsüz kalacağız. Deprem sırasında evdeydim, ışıkları kapatmıştım, televizyonun karşısında uyukluyordum. Birden akıl almaz bir uğultuyla kanepe sarsılmaya başladı. Korkunç bir 45 saniye yaşadık. İlk aklıma gelen Şebnem oldu, Gün’le birliktedir, ne haldeler? Sokağa fırladım, merdivenlerden inerken Şebnem’i arıyordum. Telefon çalıyor, çok şükür çalıyor. Ama açılmadı, yine aradım bu kez hat yok. Çıldıracağım. Ortalık ana baba günü, bütün mahalle sokakta, ağlayanlar, kriz geçirenler, ama bizim tarafta bir şey yok, yalnızca korku ve panik. Öyle bir kaos yaşanıyor ki, karşıya geçmek olanaksız. Sokağın ortasında kalakaldım, bir Gün’ü arıyorum, bir Şebnem’i ama telefonlar iptal, kimse kimseyle konuşamıyor. Sabahı zor ettim, yola çıkabilecek hale gelince soluğu Günlerde aldım. Ama Şebnem orada yoktu, babasında kalmış o gece, Gün de meraktan ölüyor. Öğlene doğru Şebnem aradı. Gün’ün Şebnem dediğini duyunca yerimden fırladım. Aldım telefonu, Şebnem iyi misin? Gerçekten iyi misin? Deprem sırasında Gün’ün yanında Kubi varmış. Bahçeye çıkmışlar, bir saat geçmeden yoruldum demiş. Kubi bahçede kalalım diye yalvardığı halde eve girmiş, yatmış. Korkunç günler geçirdik, gerçekten korkunç. Anımsamak bile istemiyorum. Depremin üstünden bir aydan fazla zaman geçti ama herkes hâlâ depremi konuşuyor. Herkes bir şeyler yapmaya çalışıyor. Ben de AKUT’a ciddi bir bağış yaptım. Şebnem depremi konuşmuyor, zaten pek konuşmuyor, acı acı susuyor. Bütün gün konuşmadan sessizce oturuyoruz, sakin müzikler dinliyoruz, Gün inliyor. </p>
			<p class="ana-metin ParaOverride-15">Gün’ümüzü yitireli kırk iki gün oldu. Cenazeden beri Kubi’yi görmedik. Kaç kez aradık ama açmıyor. Demek ki konuşmak istemiyor, biz de üstelemiyoruz, acısı hafifleyince arar diyoruz. Önceki gün Gün’ün annesi Şebnem’i aradı, Zihni Paşa Camii’nde kırk mevlidi okutacaklarmış. Gidecek miyiz dedim, istiyor musun? Hayır dedi, gitmedik. Çok bulutlu, çok kasvetli bir günün sabahında, Şile’de, nemli bir otel odasında, dört ayı tamamlayamadan öldü Gün. Ölürken yanında yalnızca ikimiz vardık. Dakikalarca, ne yapacağımızı bilemeden öylece oturduk. Kubi’ye haber vermemiz gerek dedim. Kubi açmayınca annesini aradım, teyzesi çıktı, daha sesimi duyar duymaz anladı kadıncağız, bir çığlık koptu telefonda. Annesi, teyzesi, dayısı, kuzenleri, birkaç araba geldiler. Birtakım işlemler yapıldı herhalde, enişte gibi bir adam koşturup duruyordu, pek anımsamıyorum. Gün’ümüzü alıp götürdüler. Şebnem’le arkalarından baktık, sonra uzun süre otelin önünde bir taşın üstünde konuşmadan oturduk. İstanbul’a dönerken arabam bozuldu. Necmi Bey’in külüstür Mercedes’i yolda bırakmasa şaşardım zaten. Kendi arabam kazada pert olduğu için yenisini almak istiyordum ama Gün’ün hastalığı sırasında uğraşamadım. Yolda, ormanın içinde kendi pişir kendin ye tarzı bir yer gördüm. Gel şurada bir çay içelim dedim, bir-iki lokma da bir şeyler yiyelim. Yaz bitti diye kapatmışlar ama lokantaya bakan çocuk çay var, tost da yaparım dedi. Ormanın ortasındaydık, nemli, ısıran bir soğuk vardı, hava kapalıydı, yağmur yağdı yağacaktı. Bahçede bir çeşme gördük, şurada elimizi yüzümüzü yıkayalım dedik. Su buz gibiydi. Şebnem yüzünü yıkarken ağlamaya başladı. Sarıldım. Gün’ün yokluğunu Şebnem omzumda hıçkırırken hissettim, artık yok diye düşündüm, neşesi yok, coşkusu yok, çilleri, yaptığı o tuhaf baharatlı yemekler, Kubi’ye kızmaları yok, bitti. Ama erimesi, küçülmesi, iskelet haline gelmesi, inlemesi de yok artık, acısı dindi. Şebnem kana kana ağladı, bir daha da ağlamadı, cenazede bile. Lokantacı çocuk çaylarımızı tostlarımızı getirdi. Aferin, güzel kızarmış tostlar dedik, teşekkür ettik. Ormanı konuştuk sonra, sonbaharın harika renklerle geldiğini. Gün’ümüzün son sonbaharı oldu dememek için bu kış kar yağar mı acaba dedik, giderek daha az kar yağıyor İstanbul’a. Sonra arabaya bindik ama akü bitmiş, çalışmadı. Lokantacı çocuk, abi vurduralım dedi. Çok uğraştık, kan ter içinde kaldık ama yol düz olduğu için beceremedik. Çocuk takviye yapmak lazım, bende kablo olsaydı yapardık dedi. Yoldan geçen birkaç arabayı durdurup takviye kablosu sordu, bir kamyonette çıktı, çalıştırdık. Para vermek istedim almadılar, ne kamyonetin şoförü ne de lokantacı çocuk. Şaşırdım, insanlar bu kadar iyiliksever mi? Yol boyunca yağmur yağdı, biz de yol boyunca aynı şarkıyı dinledik. “Bu sabah yağmur var İstanbul’da.” Şile’ye giderken Gün onu çalmamızı istemişti, Osman hadi bir daha çal, hadi bir daha. Arka koltukta, başı Şebnem’in kucağında, titreşim kadar hafif sesiyle mırıldanıyordu, anne sözü dinler gibi masum. Ağladım bu sabah. İstanbul karşımızda belirdiğinde akşam olmuştu, yağmur durmuştu. Boğaz Köprüsü’nden geçerken Şebnem konuştu sonunda, bizi ittiler dedi. Anlamadım, kim itti? Gün’ün ailesi. Birbirlerine kenetlendiler, bizi içlerine almadılar. Şaşırdım, ailesi gelince çok rahatlamıştım, ne yapacaklarını bilen insanlardı çünkü, ama Şebnem’e dokunmuş. Köprüyü geçtikten sonra trafik yine tıkandı. Karanlık iyice çöktü. Karanlık asıl içime çöktü. Birazdan onu istediği yere bırakacağım, evime gideceğim, evde yalnız kalınca Gün’ün acısı daha da katlanacak. Bir de Şebnemsizlik eklenecek buna. Ya telefonlarıma çıkmazsa artık, ya Gün öldü, görüşmemizi gerektirecek bir şey kalmadı derse? Onu bir daha göremeyeceğim korkusuna kapıldım. Evine mi bırakayım seni dedim, sanki başka bir olasılık varmış gibi, Gün kapısı kapandı artık, gidecek yerimiz kalmadı. Beni duymadı. Ne dedin? Gözlerinde yaş parlıyordu. O an cesaretlendim ya da dayanamayacağım bu acı beni cesaretlendirdi. Bana gelir misin dedim. Gelirim dedi. İnanamadım. Evimin kapısını açtım, içeride kuyu gibi bir karanlık. Karanlık eve girmekten hiç hoşlanmam, her zaman açık bir ışık bırakırım, genellikle salondaki abajurlardan birini ama bu kez unutmuşum. Karanlığı görünce evim de yas tutuyor diye düşündüm. Işığı açacaktım, Şebnem istemedi, pencerenin önündeki koltuğa oturdu. Konuşmuyordu. İstanbul’un ışıkları yüzüne yansıyordu, yüzünde ışıklar oynaşıyordu. Biraz piyano çaldım, karşısına oturdum sonra. Bakışıyorduk, gözlerimizde hâlâ Gün’ün acısı. Daha önce biri kucağında öldü mü dedi. Annemi ölürken izlediğimi söyledim. Nasıl öldü dedi. Anlattım, anlatırken annemin hâlâ burnumda tüttüğünü, acısının bir gram bile hafiflememiş olduğunu, annem öldüğünden beri kimsesizliğimin yerli yerinde durduğunu hissettim. Şebnem o geceden beri bende kalıyor, evden çıkarken ışığı açık bırakmak gereği duymuyorum artık. </p>
			<p class="ana-metin ParaOverride-15"><span class="CharOverride-16">(3. defter burada bitiyor.) </span></p>
		</div>
	</body>
</html>