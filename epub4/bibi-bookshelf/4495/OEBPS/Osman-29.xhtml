<html xmlns="http://www.w3.org/1999/xhtml" xmlns:epub="http://www.idpf.org/2007/ops">
	<head>
		<title>Osman-29</title>
		<link href="css/idGeneratedStyles.css" rel="stylesheet" type="text/css"/>
<meta content="urn:uuid:640e2a52-bd0d-4106-8ef7-ecabd0af7845" name="Adept.expected.resource"/>
	</head>
	<body id="Osman-29" lang="tr-TR" xml:lang="tr-TR">
		<div class="Basic-Text-Frame">
			<p class="ARA-BASLIK ParaOverride-14" lang="en-US" xml:lang="en-US"><span class="CharOverride-1">*****</span></p>
			<p class="konusulan_kisi">Ella Caz Kulübü’nün sahibi Argun Bediz </p>
			<p class="_--baslik-numarasiz-metin-icinde">“Enkaz kalmış geriye, bildiğiniz enkaz.”</p>
			<p class="soylesi-soru ParaOverride-12">Osman beyle ne zaman tanışmıştınız? </p>
			<p class="ana-metin ParaOverride-13">Valla on yıldan fazla olmuştur herhalde. 2007’ydi galiba.. net hatırlamıyorum şimdi. </p>
			<p class="soylesi-soru">Nereden tanışıyordunuz? </p>
			<p class="ana-metin ParaOverride-13">Nişantaşı’ndan. Yeni evlenmiştim.. Vali Konağı’na taşınmıştık, orada oturuyorduk. </p>
			<p class="soylesi-soru">Nasıl tanıştınız, nasıl oldu? </p>
			<p class="ana-metin ParaOverride-13">Benim safkan bir husky’m vardı o zamanlar.. onu dolaştırırken Osman’la sık sık karşılaşıyorduk. Mahalle küçük, hep aynı sokaklar, aynı kafeler, aynı yüzler. Bir gün gene Hector’u dolaştırıyorum, Osman’ı gördüm. Tanışmak da istiyordum zaten.. dikkatimi çekiyordu. </p>
			<p class="soylesi-soru">Nesi çekiyordu? </p>
			<p class="ana-metin ParaOverride-13">Kimdir necidir.. merak ediyordum. Havasına bakınca önemli biri sanıyordunuz çünkü. Karşılaşınca merhabalaştık.. bir göz aşinalığı olmuş aramızda. Sevebilir miyim, ısırır mı dedi. Valla bir sevin de görelim, Hector insan sarrafıdır, adam değilseniz ısırır dedim. Gülüştük. Öyle ayaküstü sohbete başladık. Ne iş yaptığını sordum, müzisyenmiş, şaşırdım. Bütün müzisyenleri tanırım ben, en azından adını sanını bilirim ama Osman’ın adını duymamışım. O da benimle tanışmak istiyormuş. Biliyormuş kim olduğumu.. birileri söylemiş. </p>
			<p class="soylesi-soru">Siz de müzisyen misiniz? </p>
			<p class="ana-metin ParaOverride-13">Değilim ama işim eğlence.. otuz yıldır entertainment işindeyim ben. O tarihte de Yeniköy’de lüks bir restoranım vardı, Andante. İstanbul’un bütün kaymak tabakasının geldiği bir yerdi. Duymuşsunuzdur adını.. çok meşhurdu. </p>
			<p class="soylesi-soru">Duydum ama kapandı sanırım.. </p>
			<p class="ana-metin ParaOverride-13">Kapandı, alanlar yürütemedi. Devretmiştim.. sıkılmıştım Andante’den. Çabuk sıkılırım zaten. Hep bir yenilik ararım. Ufaktan Ella’dan da sıkılmaya başladım mesela.. yeni bir konsept arıyorum. Bulduğum an Ella’ya da bay bay.</p>
			<p class="soylesi-soru">Osman Andante’yi mi duymuş? Ondan mı tanışmak istiyormuş sizinle? </p>
			<p class="ana-metin ParaOverride-13">Onu da duymuş da.. asıl Özcan Tanrısever’in damadı olduğumu duymuş. O zamanki eşimin babası ZC Enter­tain­ment’ın icra kurulu başkanıydı, vefat etti.. üç-dört sene oldu. O tarihte kayınpederin şirketinde yönetim kurulu üyesiydim ben. Bütün konser organizasyonlarını ben yapıyordum. Duran Duran’i İstanbul’a ilk ben getirdim mesela. İlk rock festivalini de ben düzenledim, Zey­tinli’den çok önce, Alipaşa’da. Bir sürü Türk sanatçının yurtdışı konser organizasyonlarını yaptım. Şimdi bitti tabii bu işler.. ülkece fakirleştik. Şimdi getir bakalım bir Duran Duran’i, getirebilir misin.. bu dolar kuruyla müm­kün değil, kalkamazsın o maliyetin altından.</p>
			<p class="soylesi-soru">Osman’la hemen o gün mü arkadaş oldunuz? </p>
			<p class="ana-metin ParaOverride-13">Olduk.. daha ilk sohbette ahbap olduk. Baktım sıcakkanlı, samimi bir adam, adını sanını duymamışım ama müzikten de anlıyor. Konuşurken kimi getireyim İstan­bul’a.. kimi istersin dedim. Bir sürü isim saydı. Hepsi seçme isimler ama hiçbiri iş yapmaz. Osman çok klas bir müzik zevkin var ama bunları getirirsem batarız dedim. Biliyorum dedi, gülüştük. Öyle arkadaş olduk. Rastlaştıkça kahve içiyorduk, müzikten konuşuyorduk. O zamanlar adım başı kafe yoktu Nişantaşı’nda. Milli Reasü­rans’ın girişinde Görkem’in kafe barı vardı, Görkem Merzifonluoğlu, Kafe Zen zincirini kurdu sonra. Gör­kem’in yerine gidiyorduk, mahalleden arkadaşlar da geliyordu, sohbet muhabbet.. </p>
			<p class="soylesi-soru">Bir yerde çıkıyor muydu o yıllarda?</p>
			<p class="ana-metin ParaOverride-13">Yok.. bir yerde çıktığı falan yoktu. Birkaç müzisyen arkadaşı vardı.. grup kurmaya çalışıyorlardı. Biraz da ondan benimle tanışmak istemiş zaten, o yüzden o kadar dolanıyormuş peşimde. </p>
			<p class="soylesi-soru">Peşinizde mi dolanıyordu? </p>
			<p class="ana-metin ParaOverride-13">Dolanıyordu. Ne zaman Hector’u dolaştırmaya çıksam mutlaka karşıma çıkıyordu. Derdi başkaymış meğer. Sonra anladım tabii.</p>
			<p class="soylesi-soru">Neymiş derdi? </p>
			<p class="ana-metin ParaOverride-13">ZC Entertainment’ın yönetim kurulu üyesiydim ben.. ne olabilir? Osman’a bir el uzatsam hayatı değişirdi. </p>
			<p class="soylesi-soru">Uzattınız mı? </p>
			<p class="ana-metin ParaOverride-13">Hayır tabii ki.. nesine uzatayım? Müzikten anlıyordu, bilgisi sağlamdı ama sanatçılık başka şey. Osman’ın kendisinde de arkadaşlarında da bir numara yoktu. Çok vasattılar. Onlar gibi bin kişi her gün kapımda yatıyordu zaten. En büyüklerle çalışıyordum ben, onlar kim? </p>
			<p class="soylesi-soru">Nasıl anladınız sizinle bu amaçla tanışmak istediğini? </p>
			<p class="ana-metin ParaOverride-13">Bir akşam Özge’yle beni evine yemeğe çağırdı. Kalktık gittik. Baktım bunun müzisyen takımı da gelmiş, soytarı soytarı tipler. Başladılar kendilerini satmaya.. şöyleyiz böyleyiz.. şahane projelerimiz var, size anlatmak istiyoruz. Haa.. şimdi anlaşıldı bu yemeğin nedeni. Anladım tamam, sağolun, almayayım. </p>
			<p class="soylesi-soru">Eşi Şebnem’le de tanıştınız mı? </p>
			<p class="ana-metin ParaOverride-13">Osman’dan önce tanıyordum ben Şebnem’i. </p>
			<p class="soylesi-soru">Öyle mi? Nereden tanıyordunuz? </p>
			<p class="ana-metin ParaOverride-13">Ya şimdi ölmüş adamın karısı hakkında konuşmak istemem.. ama Osman’ın başını yakan Şebnem oldu. Yoksa Osman düzgün çocuktu aslında. </p>
			<p class="soylesi-soru">Emniyet müdürü olayını mı diyorsunuz? </p>
			<p class="ana-metin ParaOverride-13">Evet, o olay. Osman’ın hayatını mahvetti. </p>
			<p class="soylesi-soru">Olay hakkında bilinenlerin dışında bilginiz var mı? </p>
			<p class="ana-metin ParaOverride-13">Yok, nereden olsun? Ama evlerine gittiğimizde Şebnem’i görünce şok oldum. Ne bileyim Osman’ın karısı olduğunu? </p>
			<p class="soylesi-soru">Siz nereden tanıyordunuz Şebnem’i? </p>
			<p class="ana-metin ParaOverride-13">Bir şeyler yaşamıştık Şebnem’le. Özge’den önce. Özge bilseydi canıma okurdu tabii. Şebnem çok asıldı bana o gece. </p>
			<p class="soylesi-soru">Asıldı mı? </p>
			<p class="ana-metin ParaOverride-13">Of.. hem de nasıl.. Allahtan kalabalıktık da hasarsız atlattık. </p>
			<p class="soylesi-soru">Eşiniz fark etmedi mi? </p>
			<p class="ana-metin ParaOverride-13">Etmedi. Ama Şebnem’den de hiç hazzetmedi. Hisleri çok kuvvetliydi Özge’nin. Sevmedim bu kadını dedi. Ka­rıkoca bir de gösteriş yapıyorlar.. bir sofra donatmışlar, Rus yemekleri.. çeşit çeşit votkalar.. bilmem neler. Ya ben restoran işletmecisiyim kardeşim, işim bu, iki tane kıytırık Rus yemeğiyle mi gözümü boyayacaksın? Os­man’ı da sevmedi Özge. Hele o müzisyen çocuklar. Dost­ça bir yemek diye gelmişiz, allahın ibişleri bana proje kakalamaya kalkıyor. </p>
			<p class="soylesi-soru">Size asılırken Şebnem’in bir amacı var mıydı? Ünlü olmak filan gibi. </p>
			<p class="ana-metin ParaOverride-13">Şebnem için amaç lazım değildi ki.. nesiyle ünlü olacak ayrıca.. olmuş zaten olacağı kadar. </p>
			<p class="soylesi-soru">Phoenix’teki fotoğraflarını mı kastediyorsunuz? </p>
			<p class="ana-metin ParaOverride-13">Hayır hayır.. benim haberim yoktu onlardan. Kimsenin yoktu. Dergiyi o olaydan sonra gördük. İyi gizlemiş yalnız geçmişini.. helal olsun. </p>
			<p class="soylesi-soru">Nerde tanışmıştınız Şebnem’le, nasıl birlikte oldunuz? </p>
			<p class="ana-metin ParaOverride-13">Olduk işte bir şekilde. Yakışmaz böyle şeyleri konuşmak. Bu kadarını da söylemezdim aslında da Osman’a o kadar büyük zarar verdi ki bu kadın.. millet ne mal olduğunu bilsin yani. Evlerine yemeğe çağırmışlar.. tam karşımda oturmuş yoklama çekiyor. Ulan karım yanımda karım.. yuh artık! Şebnem tehlikeli bir kadındı yani.. gördük zaten sonunda. </p>
			<p class="soylesi-soru">Emniyet müdürü skandalı patlayınca ne düşündünüz? </p>
			<p class="ana-metin ParaOverride-13">Valla şaşırmadım. Bir olay bekliyordum zaten ama bu kadarını ben de tahmin edemedim. </p>
			<p class="soylesi-soru">Osman’ın kardeşini tanıyor muydunuz? Teoman Koryürek.. </p>
			<p class="ana-metin ParaOverride-13">Tanışmıştık bir kere.. ama bir yakınlığımız olmadı. </p>
			<p class="soylesi-soru">Olaydaki emniyet müdürünün yeğeniyle nişanlıymış. </p>
			<p class="ana-metin ParaOverride-13">Öyleymiş. Şebnem o vasıtayla tanıştı demek ki emniyet müdürüyle. Onun da hayatı mahvoldu yalnız. Şirketi büyük batmış diye duydum.. Teoman’ın yani. </p>
			<p class="soylesi-soru">Öyleymiş. Sizce bu skandalın nedeni ne olabilir? </p>
			<p class="ana-metin ParaOverride-13">Para. </p>
			<p class="soylesi-soru">Para mı? </p>
			<p class="ana-metin ParaOverride-13">Evet para. Şebnem kim bilir ne büyük para aldı o tezgâh için. </p>
			<p class="soylesi-soru">Para için emniyet müdürüne tezgâh mı kurdu sizce? </p>
			<p class="ana-metin ParaOverride-13">Tabii ki.. başka neden yapsın? </p>
			<p class="soylesi-soru">Adamı ifşa etmek için yaptığını söylemiş. </p>
			<p class="ana-metin ParaOverride-13">O işin bahanesi. Adamı yok etmek için büyük para aldım diyemeyeceğine göre bir bahane bulacaktı. İstanbul emniyet müdürü ne demek ya.. beş yüz metre yanına yaklaşamazsın. Böyle bir adamın siyasi hayatını bitiren bir tezgâhı arkasında birileri olmadan yapabilir mi? Mümkün değil. Allah bilir Maldivlerde içkisini yudumluyor şu anda. Çok büyük para kaldırdı, yurtdışına çıktı.. olan da Osman’a oldu. Ne hallere düştü çocuk. </p>
			<p class="soylesi-soru">Osman’la tekrar karşılaşmanız nasıl oldu peki? </p>
			<p class="ana-metin ParaOverride-13">Mail adresimi bulmuş.. mail attı. </p>
			<p class="soylesi-soru">Ne yazmıştı mailde? </p>
			<p class="ana-metin ParaOverride-13">Çok acıklı şeyler yazmış. Bitik vaziyetteyim.. Şebnem hayatımı mahvetti falan. Kulüp açmışsın, çok sevindim diyor.. orada bana da bir iş verebilirsen büyük iyilik etmiş olursun diyor. Gel diye cevap yazdım. Meraktan çağırdım aslında.. iş vereceğim falan yoktu. Fakat bir geldi, harbiden bitik. Tanıyamadım. O yakışıklı adam gitmiş.. geriye enkaz kalmış, bildiğin enkaz. Sırtında berbat bir mont.. ayakkabılar dökülüyor. Çok şık giyinirdi bu adam ya.. giyimi kuşamı konuşulurdu mahallede. Çok acıdım. Tamam.. öyle yetenekli bir müzisyen değildi ama bu hale de düşmemeliydi. Eş önemli eş. Gerçekten. Kimle evlendiğiniz çok önemli. Osman’ın da büyük kabahati vardı gerçi. Evleneceğin kadının böyle biri olduğunu nasıl bilmezsin? Bileceksin. Hadi baştan bilemedin.. olur.. insanlık hali.. gözünü boyamıştır.. yaptın bir hata. Ama evine gelen misafire asılan bir kadın olduğunu da mı görmüyorsun? </p>
			<p class="soylesi-soru">Ne yapmalıydı sizce? </p>
			<p class="ana-metin ParaOverride-13">Boşanmalıydı. Daha en başında hadi güle güle demeliydi. Şebnem’in nasıl bir kadın olduğunu anlamamış olabilir mi sizce? Bence olamaz. </p>
			<p class="soylesi-soru">Sizce neden boşanmıyordu peki? </p>
			<p class="ana-metin ParaOverride-13">Gücü yetmiyordu. Öyle tehlikeli bir kadınla baş etmeye gücü yetmiyordu.. onun için de görmezden geliyordu. Ama yaşantısına mal oldu. Ben iş vermesem açlıktan ölürdü. Zaten son noktadaydı bana geldiğinde, dipteyim, kafama sıkacağım artık dedi. Ben prensip olarak arkadaşlarımla çalışmam aslında.. doğru değil. Bozulur çünkü.. dostluk ilişkisine akçe karışınca dostluk bozulur. Ama Osman’ın halini görünce, Argun tamam.. prensiplerin var ama Osman için bir istisna yapman lazım dedim. </p>
			<p class="soylesi-soru">O zamanki eşim dediğinize göre Özge hanımdan ayrıldınız. </p>
			<p class="ana-metin ParaOverride-13">Evet, boşandık. </p>
			<p class="soylesi-soru">Boşandıktan sonra ZC Entertainment’taki işinize devam ettiniz mi? </p>
			<p class="ana-metin ParaOverride-13">Hemen ayrıldım. Kayınpeder devam etmemi çok istedi aslında.. sensiz olmaz Argun.. o iş başka bu iş başka falan.. ama kızından boşanmışım, ille bir yerde patlak yapar, edebinle gitmek en iyisi. Zaten şirketin vaziyeti de kötüydü. Söylüyordum kayınpedere, bize yeni bir vizyon lazım diyordum ama çok old school bir adamdı, dinlemiyordu, çağı geçmiş artık. Ben ayrıldıktan sonra tasfiye etti ZC’yi. Halbuki rakipsizdik bir zamanlar.. yıkıp geçiyorduk. </p>
			<p class="soylesi-soru">Ella’da çalışırken Osman’ın maddi durumu nasıldı? </p>
			<p class="ana-metin ParaOverride-13">Sayemde düzelmişti. Çok kolladım ben Osman’ı.. parayı hiç mesele etmedim. Sıkıntıda mısın? Al kardeşim, elin rahatlasın. Ufak ufak düşerim hesabından. Ha şunu söyleyeyim yalnız, herkese karşı böyle değilim. Osman istisnaydı. </p>
			<p class="soylesi-soru">İşinde iyi miydi peki?</p>
			<p class="ana-metin ParaOverride-13">Fena değildi, piyanoda iyiydi.. uyumluydu.. diğerleriyle de iyi geçiniyordu. Disiplinsiz bir müzisyendi gerçi ama görmezden geliyordum artık.. </p>
			<p class="soylesi-soru">Nasıl disiplinsizdi? </p>
			<p class="ana-metin ParaOverride-13">Vaktinde gelmezdi.. kaytarma huyu vardı. Aslında iş hayatında prensiplerim çok katıdır benim ama aldırmıyordum.. ahı gitmiş vahı kalmış bir adam.. kaytarsın, ne olacak. O kadarını da hoş görüyordum artık. </p>
			<p class="soylesi-soru">Aylık maaş mı ödüyordunuz Osman’a? </p>
			<p class="ana-metin ParaOverride-13">Yok. Bizim işte âdet müzisyenlerin yevmiyelerini program bitince vermektir. Ama ben hepsine haftalık öderim.. nakde sıkışık bile olsa sektirmem.. insanların ekmek parası sonuçta. </p>
			<p class="soylesi-soru">Anlıyorum. Osman’la kulüpte de samimi miydiniz? Yoksa patron çalışan ilişkisi mi vardı aranızda? </p>
			<p class="ana-metin ParaOverride-13">Samimiydik, çok yakın olmasa da arkadaşımdı sonuçta. Programdan sonra kalır bazen, içeriz, sohbet ederiz veya başka bir yere gideriz. Grubun hepsiyle samimiyimdir aslında. Bizim işimiz eğlence. Önce kendiniz eğleneceksiniz ki müşteri de eğlensin. Samimiyet olmayınca olmaz. Ama bir ölçüsü var tabii. Patronun samimiyetini yanlış anlamak çalışanların en çok yaptığı hatadır. O yüzden ince bir denge ister. </p>
			<p class="soylesi-soru">Siz bu dengeyi sağlayabiliyor muydunuz? </p>
			<p class="ana-metin ParaOverride-13">Osman haricinde sağlıyordum. Osman için prensiplerimden çok taviz verdim. İşe gelmediği olurdu, niye gelmedin diye sormazdım. Hastayım derdi, şoförümü gönderip aldırırdım, doktora yollardım. Bir çeşit abi olmuştum yani ona. Torpil geçiyordum açıkçası. </p>
			<p class="soylesi-soru">Grubun diğer üyeleri bundan rahatsız olmuyorlar mıydı? </p>
			<p class="ana-metin ParaOverride-13">Valla bana bir şey yansıtmadılar. Olmuşlarsa da bilmiyorum. Ama sanmıyorum.. onlar da çok üzülüyorlardı Osman’ın haline. Çok zavallı bir vaziyetteydi. </p>
			<p class="soylesi-soru">Osman’ın birlikte yaşadığı kadını tanıyordunuz değil mi? Pakize hanımı.. </p>
			<p class="ana-metin ParaOverride-13">Hayır, hiç tanışmadık. </p>
			<p class="soylesi-soru">Öldüğünü siz haber vermişsiniz. </p>
			<p class="ana-metin ParaOverride-13">Maalesef bana düştü o iş, çocuklar yapamamış. Çok zor şeymiş birine ölüm haberi vermek. </p>
			<p class="soylesi-soru">Pakize hanım nasıl karşıladı haberi? </p>
			<p class="ana-metin ParaOverride-13">Şok oldu. Öyle sessiz kaldı bir süre.. uzun konuşmadık zaten. </p>
			<p class="soylesi-soru">Kazadan sizin nasıl haberiniz oldu? </p>
			<p class="ana-metin ParaOverride-13">Fethi aradı. Benim başgarson. Argun bey Osman beye kamyon çarptı dedi. Hemen ambulans çağır ben de şimdi geliyorum dedim. Öldü Argun bey dedi. Nasıl öldü oğlum? Basbayağı öldü. Atladım arabaya. Kulübe geldim, cesedi yerde duruyor. Öyle duruyor yani.. kafa mafa gitmiş.. beyin parçaları duvarlara yapışmış. </p>
			<p class="soylesi-soru">Ne yaptınız? </p>
			<p class="ana-metin ParaOverride-13">Hiç, ne yapacağım? Polisle filan konuştuktan sonra eve gittim.. yattım. Ama uyku tutmadı. O paramparça hali uzun zaman gözümün önünden gitmedi. Çok fena bir görüntüydü.. </p>
			<p class="ü--yıldız_-metin-i-inde ParaOverride-15">* * *</p>
			<p class="konusulan_kisi">Ella Caz Kulübü’nün davulcusu Tandoğan Demir </p>
			<p class="_--baslik-numarasiz-metin-icinde">“Adam kahır deposuydu.”</p>
			<p class="ana-metin ParaOverride-13">Ya.. olur konuşalım dedim ama ne anlatacağım ki size şimdi.. benim Osman abi hakkında bir şey bildiğim yok. </p>
			<p class="soylesi-soru">Onun hakkındaki izlenimlerinizle başlayabiliriz.. </p>
			<p class="ana-metin ParaOverride-13">Bir izlenimim de yok ki. Adam kahır deposuydu yalnız.. onu söyleyebilirim. </p>
			<p class="soylesi-soru">Kahır deposu mu? </p>
			<p class="ana-metin ParaOverride-13">Çok.. çok kahırlı adamdı. Bu âlemde çok insan tanıdım ben.. patronu, garsonu, müzisyeni, müşterisi, otelcisi.. her cinsinden. Sade bu âlemde de değil.. hayat boyu tonla insan tanıdım.. insan dediğinin hepsi başka bir dünya.. hepsinin bir kahrı var. Hele bazılarının öyle ağır hikâ­yeleri var ki ulan nasıl yaşayabiliyor bu diyorsun. Ama Osman abi gibisini görmedim. </p>
			<p class="soylesi-soru">Neydi sizi böyle düşündüren? Çok mu ağır şeyler anlatırdı? </p>
			<p class="ana-metin ParaOverride-13">Yok ya, ağzını açmazdı. Hali öyleydi.. görünüşü yani. Vardır ya öyle tipler.. daha uzaktan bakarsın, ulan amma dertli adam ha dersin. Osman abi de o cinstendi. Abi diye hitap ediyordum da aynı yaştaydık aslında. Belki benden iki-üç yaş büyüktü. Ama halinde acayip bir şey vardı, o kahırlı duruşu eziyordu insanı. Duruşundan mı, bakışından mı artık.. saygı duyuyordum.. kendimi abi demek zorunda hissediyordum. Sade ben değil, Gaye, Ara.. onlar da abi derlerdi. Hadi Gaye’yle Ara genç, desinler zaten de.. mesele o değildi yani, anlıyor musunuz? Garsonlar bey derlerdi mesela, halbuki müzisyenleri küçümsemek için hiç fırsat kaçırmaz garson milleti. Biraz yüz ver, ânında enseye tokat olurlar. N’aber lan Tandoğan diyecek neredeyse.. kırarsın yani ağzını yüzünü. Öyledir. Bir-iki kere kırdım.. hizaya geldiler. </p>
			<p class="soylesi-soru">Garsonlar saygılıydı yani Osman beye.. </p>
			<p class="ana-metin ParaOverride-13">Görünüşte öyleydiler. Arkasından gülerler, maymun ederler adamı ama yüzüne karşı Osman bey nasılsınız. Değişik adamdı. Çok şey yaşamış, karısı boynuzlamış, bir şeyler olmuş, haberlere düşmüş falan. Ama ona mahsus değil ki.. kimi kazısan altından bir ton kazık yemişlik çıkar. İnsanoğlu bu çünkü, rahat durmaz. Zaten hepsi unutulmuyor mu? Ne yaşamış olursan ol, hepsi unutulup gidiyor, insanlar da pirüpak yola devam ediyor. Ama Osman abi başkaydı işte.. sanki adamı keder fıçısına batırmışlar, sonra çıkarıp insanların arasına salmışlar.. öyle bir şey. Bir keresinde kendisine sordum. Abi nedir senin olayın dedim ya.. bir anlat gözünü seveyim.. gülüşünde bile keder var. Neden böylesin? </p>
			<p class="soylesi-soru">Ne dedi? </p>
			<p class="ana-metin ParaOverride-13">Bir şey demedi. Gene öyle kederli kederli gülümsedi, yürüdü gitti. </p>
			<p class="soylesi-soru">Hakkında ne biliyorsunuz peki? </p>
			<p class="ana-metin ParaOverride-13">Hiç.. Beşiktaş’ta oturuyordu, bir kadınla beraberdi, çok parasızdı. Bu kadar. Bir de sarma sigara içerdi. Çok içerdi yalnız. Ben ki sağlam içerim, o beni sollardı.. sigaraya takan bir adam değilim, kim ne kadar içerse içsin, bana ne.. kendim içiyorum zaten. Ama o bir nefes çekerdi, bir metreden çıtır çıtır yanan kâğıdın sesini duyarsın.. öyle çekerdi dumanı içine. Bu adam ne yaşadı acaba dedirtiyordu insana. </p>
			<p class="soylesi-soru">Esrar da içer miydi? </p>
			<p class="ana-metin ParaOverride-13">Esrar mı? Bilmiyorum.. hiç şahit olmadım.. neden? </p>
			<p class="soylesi-soru">Günlüklerinde ara sıra ot içtiğini yazmış da.. </p>
			<p class="ana-metin ParaOverride-13">Yazmışsa içiyordur herhalde.. bir bilgim yok. Bir sigarasını biliyorum. Argun çok fırça çekiyordu bu yüzden. Sağlığını düşündüğünden değil yanlış anlamayın.. çalsın diye para veriyor ya.. adamın zamanını komple satın aldığını sanıyor. Ulan iki dakikadan ne olacak, müşteri kaçacak mı? Bırak tüttürsün adamcağız.. ama olur mu, ezecek adam arıyor.. </p>
			<p class="soylesi-soru">Eziyor muydu Osman beyi? </p>
			<p class="ana-metin ParaOverride-13">Ezmez mi? Argun küçük adam ya.. küçük. Küçük adam ne yapar? Kendinden daha zayıf birini buldu mu ezer. Osman abi de ensesine vur lokmasını al.. gücü anca ona yetiyordu işte. Bize yapamıyordu tabii, alırız çünkü paçasını aşağı. O yüzden bize karşı dikkatliydi ama Osman abinin canına okurdu. Gidecek yeri yok çünkü, biliyor.. eline düşmüş. Çok kavga etmişizdir Argun’la, niye böyle yapıyorsun bu adama diye.. </p>
			<p class="soylesi-soru">Ne yapardı o zaman? Size ne mi derdi? </p>
			<p class="ana-metin ParaOverride-13">Toz olurdu. Bir şey demeye cesaret edemez o.. tam yükleniyoruz, hop.. çıkarır telefonunu, biriyle konuşur gibi yapar, yürür gider. Çok tırsıktır Argun. Üstüne gittin mi hemen arazi olur. En çok Gaye hakkından geliyordu. Onun için Gaye’nin yanında pek ezemezdi Osman abiyi.. Gaye de ayrıldı Ella’dan.. tat tuz kalmadı artık. </p>
			<p class="soylesi-soru">Öyleymiş.. gitme kal demediniz mi? </p>
			<p class="ana-metin ParaOverride-13">Dedik tabii, onsuz çekilir mi? Ama haklı kız, mis gibi teklif gelmiş, niye gitmesin? Gider. Genç zaten ya.. gitsin. Ella’da ne uzar ne kısalır. Ulus’ta yeni açılacak bir mekânla anlaştı.. sahibini tanıyorum, kalitedir, her zaman birinci sınıf müşteri toplar. İyi gelir Gaye’ye.. biraz isim yapar. Potansiyeli var onun.. bizim gibi ununu elemiş, eleğini asmış değil. </p>
			<p class="soylesi-soru">Siz astınız mı eleğinizi? </p>
			<p class="ana-metin ParaOverride-13">E astık tabii.. ben astım daha doğrusu. Ara’nın niyeti yok.. o daha genç. </p>
			<p class="soylesi-soru">O da Erivan’a gitmiş.. </p>
			<p class="ana-metin ParaOverride-13">Evet.. bir akrabası vefat etti, cenazesine gitti. Dönmeyeceğim diyor. Dönse de Ella’ya gelmez. Geçenlerde bir konuştuk, Erivan’da caz kulübü açma niyeti varmış. Bir tanıdığının yerinde bir gece çalmış, kopmuş millet. Burada acayip potansiyel var diyor. Gerçi yapabileceğini sanmam. Açmaya açar da.. ne bileyim ya.. özler İstan­bul’u.. yapamaz yani.. sanmıyorum. </p>
			<p class="soylesi-soru">Kim kaldı o zaman gruptan? Bir tek siz.. </p>
			<p class="ana-metin ParaOverride-13">Valla öyle oldu.. Ara da gidince dağıldık. Osman abi rahmetli olunca dağılmıştık aslında. </p>
			<p class="soylesi-soru">Osman beyin yerine biri gelmiş miydi? </p>
			<p class="ana-metin ParaOverride-13">Gelmez mi? Adamcağızı daha mezara koymadan Argun alelacele bir piyanist buldu getirdi.. ama dayanamadı çocuk.. üç gece bile durmadı, gitti. Şimdi piyanosuz devam ediyoruz. </p>
			<p class="soylesi-soru">Oluyor mu piyanosuz? </p>
			<p class="ana-metin ParaOverride-13">Olmasa ne olacak? Ella’nın müşterisi cazı yalamış yutmuş değil ki.. basarsın nefesliyi.. iki klasik caz parçasına asılırsın.. coşar. Gerçi Argun bulur gene çapsızın tekini.</p>
			<p class="soylesi-soru">Neden dayanamadı o çocuk dediğiniz? </p>
			<p class="ana-metin ParaOverride-13">Gençti çünkü, konservatuvarda okuyordu. Okul zannediyordu kulübü. Bu konservatuvarlılar çok romantik oluyor.. sanıyorlar ki hayranlar.. aşklar maşklar.. hülyalı bakışmalar falan olacak. Evet, tabii.. Kazablanka’yı çeviriyoruz çünkü.. tekrar çal Sam. Yok öyle bir şey. Müşterinin en romantiği gecenin sonunda takar yakın gözlüklerini, hesabı inceler. Çocukçağız daha başladığı gece yıkıldı zaten. Müşteriyi bir gördü, e hani Ingrid Bergman? Öyle bakıyor millete. Yok be yavrum.. burada Ingrid Bergman ne arasın? Müşterinin çoğunluğu yorguna çeyrek kalmış kadınlar.. karta kaçmış zamparalar.. profil kırk plas yani.. yok ki şöyle çiçek gibi genç bir kız.. bunu görünce âşık olsun. </p>
			<p class="soylesi-soru">Gençler gelmiyor mu hiç kulübe? </p>
			<p class="ana-metin ParaOverride-13">Gençler caz dinlemiyor ki, caz birikim ister, kültür ister, şimdiki gençlerde kültür mü var? Sanal dünyanın çocukları.. ellerinde tık tık tık telefon. Gerçekten caz dinlemek için gelen genç de cazı biliyordur zaten, bizi ne yapsın? Biz çakma cazcıyız.. açık konuşalım. Osman abi caza burada başlamıştı mesela. Ben buradan önce bir yerde caz çaldım, bu ikinci. Öncesinde hep pop, rock. Bir Gaye tam cazcıydı aramızda. Ara her yola gelir, cazı da iyidir. O kadar da fena değilmişiz aslında ya.. dörtte iki Ella’ya yeter de artar bile.</p>
			<p class="soylesi-soru">Gaye hanımın yerine gelen oldu mu? </p>
			<p class="ana-metin ParaOverride-13">Çağla diye bir kız geldi ama Gaye’nin eline su dökemez.. Gaye’nin sahnesi müthişti. Parmağında oynatırdı müşteriyi. Her zaman canı istemezdi başka.. istedi mi de yıkılırdı salon alkıştan. Dağıldık sonuçta.. eski tat kalmadı. Ben de bakalım artık.. ne zaman toplarım tası tarağı. </p>
			<p class="soylesi-soru">Sizin de mi ayrılmaya niyetiniz var? </p>
			<p class="ana-metin ParaOverride-13">Var tabii. “Şenlik dağıldı bir acı yel kaldı bahçede yalnız.” Niyetim var da.. yeni mekân, yeni insanlar.. alışmak gözümde büyüyor. Ella’dan memnun değilim ama gideceğim yerde de olmayacağım ki.. biliyorum kendimi. Hiçbir yerden memnun olmam ben. En kralında çalışsam yine olmam. </p>
			<p class="soylesi-soru">Neden? </p>
			<p class="ana-metin ParaOverride-13">Keyfim için çalmıyorum çünkü davulu. İş bu. Bir işte çalıştığı için memnun olan insan ya aptaldır ya da kendini kandırıyordur. Çalışmak doğaya aykırı bir kere. Hayvanlar çalışıyor mu? Ama insanoğlu denen yaratık bir düzen kurmuş, kendini de bu düzenin kölesi yapmış, dil dışarıda, köpek gibi çalışıyor. Ara’ya hayret ediyorum mesela. Vaziyeti sağlam.. kışın Yeşilköy’de, yazın Kına­lı’da, birbirinden mis iki evi var.. akaretinden üç-beş para da geliyor.. yat aşağı, bak keyfine.. bok mu var da koştura koştura geliyorsun. Kazandığı para da para olsa içim yanmaz. Şimdi de Erivan’ı fethedecek. N’olacak yani orda caz kulübü açacaksın da? Tuttu tutmadı.. bir sürü dert. Çalışmasına lüzum yok ama çalışıyor işte. </p>
			<p class="soylesi-soru">Niye peki.. niye çalışıyor? </p>
			<p class="ana-metin ParaOverride-13">Seviyor. Çalmayı seviyor herif. Çalmayı ben de seviyorum ama keyfine göre çaldırmıyorlar ki adama. Müşterinin dikkatini toplayıncaya kadar bir saat haybeye çalıyoruz zaten. İçkisini içecek, kafası güzel olacak ancak ondan sonra ne çalıyor bunlar diye kulak verecek. Hele bir de cazdan anlamayan, hava olsun diye gelmiş grup varsa bitti. Sezen Aksu isteyen çıkıyor ya.. düşünün. Kardeşim kapıda caz kulübü yazıyor caz.. eşşek kadar harflerle caz kulübü yazıyor. Sezen Aksu caz mı söylüyor da istiyorsun? </p>
			<p class="soylesi-soru">Sezen Aksu isteyen çıkınca çalıyor musunuz? </p>
			<p class="ana-metin ParaOverride-13">Tabii ki çalmıyoruz. Gaye lafı döşüyor geçiştiriyoruz.. duk yani. Gaye lafı döşüyordu bitiyordu. </p>
			<p class="soylesi-soru">Ne diyordu mesela? </p>
			<p class="ana-metin ParaOverride-13">Valla o geceki sinir katsayısına göre değişiyordu. Keyfi yerindeyse Sezen Aksu çok büyük sanatçıdır.. onun bestelerini çalmaya bizim çapımız yetmez diye inceden bir ironi yapardı.. anlayana tabii. Ama sinirliyse, kafası bir şeye atıksa cazın tarihinden girer, adabından çıkardı. İstekleri bir şekilde boğuntuya getiriyordu ama benim sinirler atıyordu. İmkânım olsa bir saniye çalışmam ben.. gerçekten. Gençken çok para kazandığım olurdu, bakarım cepte bir sürü para.. Ânında Asos’ta alırdım soluğu.. bitene kadar oradayım. Bitti mi? Hadi İstanbul yolları gene. Ama geçti o günler, geçmişte kaldı. Şimdi çalışmaya mecburuz. Bu kira ödenecek çünkü.. bu bira alınacak. Tekele sana bir davul çalayım da ver oradan altılı Efes diyemezsin. Takas ekonomisi bitmiş.. para icat edilmiş artık. </p>
			<p class="soylesi-soru">Gençken nasıl iyi para kazanıyordunuz? </p>
			<p class="ana-metin ParaOverride-13">Ünlü orkestralarda çalıyordum ben. Mavi Sakal’da çaldım, Nükhet Duru’nun orkestrasında çaldım. Bir ara Vedat Sakman’la çalıştık. Sema Moritz’le çalıştım üç ay Almanya’da. Hasan Cihat, Fuat Saka. Daha bir sürü.. unuttum şimdi. Konserlerden iyi para kazanılırdı o zamanlar.</p>
			<p class="soylesi-soru">Şimdi kazanılmıyor mu? </p>
			<p class="ana-metin ParaOverride-13">Ancak üç-beş isim, onlar da iyi olduklarından değil, yolunu bulduklarından. Al takke ver külah.. organizatörleri bağlıyorlar bir şekilde. Bitti o iş, müzikten para kazanma devri bitti. Eskiden müzisyenin bir değeri vardı, hem saygı hem para olarak. Şimdi hiçbir şeyin değeri yok. Değeri olan tek şey para. Paran varsa kralsın. Bazen düşünüyorum.. o zamanlar kafayı kullansaydım şimdi El­la’da sürünmezdim.. ama bende de kullanacak kafa yokmuş demek ki.. </p>
			<p class="soylesi-soru">Ne yapmış olsaydınız kafanızı kullanmış olurdunuz? </p>
			<p class="ana-metin ParaOverride-13">İşi ciddiye alsaydım. Ama almadım. Meslek olarak bakmadım ki.. müzik yaşam tarzıydı benim için. Öyle yetiştim çünkü. Müzik bir sanattır, pazar malı değil. Annem Saint Benoit’da müzik öğretmeniydi.. müziğe tapardı. Kompozitör olmamı istiyordu ama konservatuvarı kazanamadım. Büyük hayal kırıklığına uğradı kadın, yıkıldı resmen. Ama yaşlanınca kafa gitti.. anne bak bunu ben besteledim diyorum, inanıyor yazık. Gençken bu işe meslek gözüyle baksaydım oyunu kuralına göre oynardım. Ama şu kadar da şikâyetçiysem şerefsizim. Çok tatlı yedim paraları. Bugün olsa aynısını yaparım, konserden para mı kaldırdım? Doğru Asos’a. </p>
			<p class="soylesi-soru">Neden Asos? Eviniz mi var orada? </p>
			<p class="ana-metin ParaOverride-13">Keşke. Asos’ta evim olsa çoktan yerleşmiştim, iki zeytin ağacına bakar. Seviyorum orayı.. ondan. Denizi de soğuk. </p>
			<p class="soylesi-soru">Evli misiniz? </p>
			<p class="ana-metin ParaOverride-13">Dim. Bir zamanlar. On iki yıl sürdü, boşandık. Benim gibi bir adam için çok uzun bir süre. </p>
			<p class="soylesi-soru">Çocuğunuz var mı? </p>
			<p class="ana-metin ParaOverride-13">Yok. Hatunun ilk evliliğinden bir oğlu vardı, benim yok. Ama ben büyüttüm sayılır.. evlendiğimizde iki yaşındaydı. </p>
			<p class="soylesi-soru">Kendi çocuğunuzun olmasını istemediniz mi? </p>
			<p class="ana-metin ParaOverride-13">İstemedim.. tamam işte, çocuksa çocuk.. benden olması şart mı? Ama şimdi düşünüyorum da belki bir çocuğum olsa iyi olurdu, bu kadar nihilist takılmazdım o zaman. Nihilist takılmaktan da şikâyetçi değilim aslında. Ne bileyim ya.. karışık mevzular. İnsanın günü gününe uymuyor işte. Bir gün iyi ki yok diyorum.. ertesi gün keşke olsaydı diyorum.. </p>
			<p class="soylesi-soru">Üvey oğlunuzla görüşüyor musunuz? On iki yıl babalık etmişsiniz sonuçta.. </p>
			<p class="ana-metin ParaOverride-13">Görüşmüyoruz. Boşandıktan sonra bir-iki kere ancak görüşmüşüzdür.. kim kimle görüşüyor ki zaten. Yalan hayatlar yaşadık.. yaşamaya da devam ediyoruz. </p>
			<p class="soylesi-soru">Osman beye dönelim. Müzisyen olarak nasıldı? Yetenekli miydi?</p>
			<p class="ana-metin ParaOverride-13">Valla enteresandı. Enteresan diyorum.. başka tarif edecek kelime bulamıyorum çünkü. Dipten tavana çıkardı, tavandan dibe inerdi.</p>
			<p class="soylesi-soru">Nasıl yani? </p>
			<p class="ana-metin ParaOverride-13">Şimdi haftada beş gece çıkıyorduk biz Ella’da. Beş gecenin üçünde Osman abi konservatuvar hazırlık.. yeni başlamış sanki piyanoya, o derece kötü yani. Ruhsuz, kafa dalmış bir şeye, belli. İki gece normal.. tamam oluyor işte.. idare ediyor, adamın çapı bu kadar. Öyle diyorduk. Fakat öyle değilmiş. Bir gece şöyle bir şey oldu. Parça bitmiş, yenisine geçmeden bir yudum bira içiyoruz. Bir-iki dakikalık ara. Hafiften bir piyano sesi başladı. Osman abi tuşlarda geziniyor.. iyi güzel.. soğumuyor ortam. Derken yavaş yavaş sesi yükseldi piyanonun, salonu doldurdu. Osman abi başladı döktürmeye.. bir çalıyor aklınız durur, elleri su gibi akıyor tuşların üstünde. İnanamadık. Osman abi buysa dün çalan adam kimdi? Şok tabii.. hepimiz şok. Glenn Gould musun mübarek, Perahia mısın? Ne iş? Ben klasik müziği pek bilmem, ne çaldığını anlamadım ama Ara bilir, Gabriel Fauré dedi. O da ufaktan eşlik etmeye başladı. İkisi devam ediyorlar. Müthiş bir gece olmuştur diyeceksiniz. Olmadı. Adam coşmuş çalarken birden zınk diye durdu.. uyurgezermiş de uyandırılmış gibi yani. Abi hadi.. devam dedik. Ama yok.. kesti, kilitlenmiş. </p>
			<p class="soylesi-soru">Alkış peki? Müşteriler etkilenmedi mi? </p>
			<p class="ana-metin ParaOverride-13">Oldu tabii bir alkış ama anladıklarından değil, usulen. Müşteriye pek işlemedi aslında, biz anladık.. dünkü çalışını da biliyoruz çünkü. Normal programa geçtik. Osman abi gene konservatuvar hazırlık.. kekeme kekeme çalıyor. Yahu az önce dünya çapındaydı bu adam, ne oldu? Araya çıktık.. özür diliyor.. ya çocuklar kusura bakmayın.. bir an kendimi kaptırmışım. Abi niye özür diliyorsun, iyi yaptın ne güzel yaptın, gene yap. Ama bir daha yapmadı. O gece işte.. abi senin mezuniyet konservatuvar mı dedik. Yok ben kendi kendime öğrendim piyanoyu dedi. Tabii aramızda efsane oldu bu durum. Ara kesin cumhurbaşkanlığı senfoniden bu adam diye tutturdu.. ayyaşlıktan falan bir şeyden atılmıştır. Üşenmedi, internette aradı ama bir şey çıkmadı. Sonra Argun’a söyledik, dedik adam müthiş, bunun backround’ı ne? Ne backround’ı olacak.. piyasa piyanisti dedi. Artık bilmiyorum doğru mu yanlış mı.. siz biliyor musunuz? </p>
			<p class="soylesi-soru">Altı yaşından itibaren piyano dersi almış. Ama konservatuar eğitimi yok. </p>
			<p class="ana-metin ParaOverride-13">İşte buyur. Belliydi.. vardı bir şey adamda. Vay be.. </p>
			<p class="soylesi-soru">Öldüğü geceyi hatırlıyor musunuz? </p>
			<p class="ana-metin ParaOverride-13">Feciydi.. hayatımda daha korkunç bir manzara görmedim. Ben çıkıp gidecektim aslında.. program sırasında bir hatunla kesişmiştik. Araya çıktığımızda tanıştık.. çok da hoş bir hatun.. benim de kimseye verecek hesabım yok.. </p>
			<p class="soylesi-soru">Osman bey de kesişir miydi program sırasında? </p>
			<p class="ana-metin ParaOverride-13">Yok.. o eğerdi kafasını piyanoya, kimseyi görmez. Ama araya çıktığımızda peşinden gelen çok olurdu. Osman abiye çok düşerlerdi hatunlar. Yakışıklı adamdı. Bir de hüzünlü falan ya.. </p>
			<p class="soylesi-soru">Karşılık verir miydi? </p>
			<p class="ana-metin ParaOverride-13">Terslemezdi ama karşılık verdiğini görmedim. Çok ustaysa başka. Gerçi ciddi bir şey olsa fark ederdik.. etmediğimize göre kibarca uzuyordu bence. </p>
			<p class="soylesi-soru">Peki.. sonra? </p>
			<p class="ana-metin ParaOverride-13">Sonra program bitti, millet dağılmaya başladı. Biz hatunla Maison’un barına geçtik, yandaki otele. Birer içki söyledik, hoşbeş ediyoruz.. dışarıdan güm diye bir ses geldi, arkasından bir koşuşma oldu, birileri bağırıyor, sesler mesler.. çıktım dışarı. Bir çıktım ki Osman abi kan gölünün içinde. Kafası yok. Yok yani. Kafası karpuz gibi dağılmış. Hâlâ rüyalarıma giriyor. Çok üzüldüm. Anlatamayacağım kadar çok üzüldüm. Sebepsiz bir şekilde seviyordum adamı. </p>
			<p class="soylesi-soru">İntihar ettiği iddiası hakkında ne düşünüyorsunuz? </p>
			<p class="ana-metin ParaOverride-13">Bence kesin etti. Çok konuştuk aramızda. Öyle intihar mı edilir, intihar edecek olan kendini asar, köprüden atar falan diyenler oldu. Eder ya.. böyle de eder, niye etmesin? </p>
			<p class="soylesi-soru">Zor değil mi sizce? </p>
			<p class="ana-metin ParaOverride-13">Bence değil. Topa kafa atmak gibi bir şey. </p>
			<p class="ü--yıldız_-metin-i-inde">* * *</p>
			<p class="konusulan_kisi">Osman’ın son yıllarını birlikte geçirdiği Pakize Korkmaz </p>
			<p class="_--baslik-numarasiz-metin-icinde">“Ya da at kendini köprüden.. ne bileyim?”</p>
			<p class="soylesi-soru ParaOverride-12">Osman Koryürek’le ne zaman tanışmıştınız? </p>
			<p class="ana-metin ParaOverride-13">31 Aralık 2012’de.. yılbaşı gecesi. </p>
			<p class="soylesi-soru">Arkadaşlarınız mı tanıştırdı? </p>
			<p class="ana-metin ParaOverride-13">Yok öyle tanışma değil.. biz o gece birlikte sahne aldık Osman’la. Çengelköy Tekir restorantın yılbaşı programında. </p>
			<p class="soylesi-soru">Şarkıcı mısınız? </p>
			<p class="ana-metin ParaOverride-13">Evet.. ama okuyamıyorum artık.. sesimi fark etmişinizdir. </p>
			<p class="soylesi-soru">Nodül mü? Nedir sesinizdeki sorun? </p>
			<p class="ana-metin ParaOverride-13">Kist. Ses teli kisti. İlkini ameliyatla almışlardı, tekrarladı. Çok nadir olurmuş aslında ama o da beni buldu.. şans işte. Konuşurken idare ediyorum da şarkıcılık hayatım bitti. </p>
			<p class="soylesi-soru">Geçmiş olsun. Şimdi ne iş yapıyorsunuz? </p>
			<p class="ana-metin ParaOverride-13">Beşiktaş pazarında tezgâhım var, ihracat fazlası üzerine. Şarkıcıydık, pazarcı olduk anlayacağınız. </p>
			<p class="soylesi-soru">Memnun musunuz işinizden? </p>
			<p class="ana-metin ParaOverride-13">Ele güne muhtaç etmiyor ama iyi diyecek bir durum da yok. Çok zor iş, hele bu yaşta. Kurması, kaldırması, zabıtası, vergisi.. hepsi dert. Ama yapıyoruz işte.. maişet motoru bir şekilde dönecek. Dükkâna geçmek istiyorum aslında da.. dükkân kiraları aldı başını gitti, yetişmek mümkün değil. Bakalım.. uygun bir yer bulursam pazarı bırakacağım. </p>
			<p class="soylesi-soru">Tek başınıza mı çalışıyorsunuz tezgâhta? </p>
			<p class="ana-metin ParaOverride-13">Teyzemin kızıyla birlikteyiz. Pazarcılık tek başına yapılacak iş değil. Pazarcılığa da onun sayesinde başladım zaten.. Ulus pazarında tezgâhı vardı Gülcan’ın. Ben boşta kalınca gel beraber yapalım dedi. Öyle girdim. </p>
			<p class="soylesi-soru">Özlüyor musunuz şarkı söylemeyi? </p>
			<p class="ana-metin ParaOverride-13">Hiç. Zerre kadar özlemiyorum. Bıkmışım senelerce. Sesim gitmeseydi de devam edemezdim zaten. Mekân sanatçılığı bir yaştan sonra yapılacak iş değil. Yaş oldu 58. Hâlâ ne şarkıcılığı.. </p>
			<p class="soylesi-soru">Niye öyle diyorsunuz? Müzeyyen Senar ölünceye kadar şarkı söyledi. </p>
			<p class="ana-metin ParaOverride-13">Canım o Müzeyyen Senar’dı. Kaç tane Müzeyyen Senar gelir dünyaya?</p>
			<p class="soylesi-soru">Ne zaman bıraktınız şarkıcılığı? </p>
			<p class="ana-metin ParaOverride-13">53-54.. o yaşlarda. Osman’la birlikte yaşamaya başladıktan sonra kist çıktı sesimde. Kör topal şarkıcılık yaptım gene bir süre daha.. ama sonunda bitti. </p>
			<p class="soylesi-soru">Neden bir yaştan sonra yapılacak iş değil mekân sanatçılığı? Müşteri kaprisi mi çekilmiyor? </p>
			<p class="ana-metin ParaOverride-13">Vücut kaldırmıyor.. sabahlara kadar ayakta. Bana müşteri hiç sıkıntı olmadı, müşteriyle sempatim yüksektir benim. Ama işin kendisi zor. Bitiyor insan, tükeniyor. Adam eğlenmeye gelmiş, derdin mi var, acın mı var, ona ne? Eğlendiresin diye para veriyor. Gözümden yaş aka aka istek parçası okuduğumu bilirim. Böbrek taşı düşürüyordum bir keresinde. Ölüyorum diyorum patron tınlamıyor.. hadi hadi devam. Sonunda bayılmışım, hastanede açtım gözümü. Zor işti yani. Bu yaşta pazarcılık kolay mı? Değil, o da çok meşakkatli. Ama ne yapacaksınız? Hayat zor aslında, ne iş yaparsan yap. </p>
			<p class="soylesi-soru">Osman beyle birlikte program yapmanız nasıl oldu? </p>
			<p class="ana-metin ParaOverride-13">Tesadüf oldu. O zamanki eşimle ikili olarak çıkıyorduk biz Tekir’de. Özgen kanun sanatçısıydı, ben şarkı okuyordum. </p>
			<p class="soylesi-soru">Fasıl mı yapıyordunuz? </p>
			<p class="ana-metin ParaOverride-13">Fasılı doksanlarda yapıyorduk biz. İki binlerin başına kadar da yaptık. Çok zevkliydi fasıl, müşterisi de iyiydi. Ama sonra sonra millet bıktı. Gençler zaten hiç anlamıyor. Özgen de orga geçti. Taverna zamanlarından alışıktı zaten. Tekir’de pop fasıl arabesk karışık yapıyorduk, artık müşterinin havasına göre. O yılbaşında yine Özgen’le birlikte çıkacaktık, Özgen rahatsızlandı. Akşama kadar düzelir dedik ama bir düzelme yok. Tekir’in sahibi Yenal abiydi o zamanlar. Yenal Şen. Sonra birine devretti dük­kânı. Çok eskiden tanışıyorduk biz Yenal abiyle. Özgen’le tanışıyorlardı daha doğrusu. Yenal abi vaktiyle Tarabya’da Deniz Kızı’nı işletirken Özgen orda çıkıyormuş, nazı geçerdi. Aradım, abi Özgen çok kötü durumda, biz gelemiyoruz dedim. Gelemiyoruz ne demek Pakize, programı ilan ettim, afiş bastırttım, rezervasyon doldu. İki eliniz kanda olsa geleceksiniz dedi. Abi tamam gelelim de adam bağırsaklarını bozmuş, tuvaletten çıkamıyor, nasıl yapacağız? Köpürdü. Bu saatte mi haber verilir, yerinize kimi bulayım şimdi diye bas bas bağırıyor. Bir daha gelmeyin o zaman dedi, tak kapattı suratıma. Çok bozuldum. Bir taraftan haklı.. ne diyecek müşteriye? Normal zaman olsa neyse de yılbaşı. Ama biz de keyfimizden gelmiyor değiliz. Asıl biz üzülmüşüz zaten.. ekstra iş.. kaç aydır dört gözle bekliyoruz. Özgen’le karalar bağladık, oturuyoruz. Bir saat sonra falan telefon çaldı, açtım Yenal abi. Biraz sakinlemiş. Özgen hâlâ kötü mü dedi. Kötü dedim. O zaman o kalsın, sen gel dedi. Dedim abi geleyim de ben çalamam ki. Ben çalacak adam buldum, bana solist lazım dedi. İyi peki. Kalktım gittim. Baktım ben yaşlarda bir adam, dipte bir masada oturmuş, sigara içiyor. Yenal abi, bu arkadaş Osman, o çalacak sen okuyacaksın dedi. Nasıl yani, bu mu çalacak? Olmaz dedim. </p>
			<p class="soylesi-soru">Neden? </p>
			<p class="ana-metin ParaOverride-13">Adam kartlamış rockçı. Baştan aşağı siyahları çekmiş, en sevmediğim tip. Bir de kasıntı, nerden düştüm buraya der gibi bir surat.. soğuk soğuk haller.. kafasını kaldırıp bakmıyor bile. Kendini ne zannediyorsa.. sanırsın Jon Bon Jovi. Sinir oldum o gece ben Osman’a. </p>
			<p class="soylesi-soru">Yakışıklı mıydı peki? Tanıyanlar çok yakışıklıydı diyor. </p>
			<p class="ana-metin ParaOverride-13">E yakışıklıydı şimdi allah için. Boşuna Jon Bon Jovi demiyoruz. </p>
			<p class="soylesi-soru">Jon Bon Jovi’ye mi benziyordu? </p>
			<p class="ana-metin ParaOverride-13">Onun gibi sarışın değildi ama bayağı andırıyordu. Boylu boslu, saçlar maçlar. Ama o gece kılın teki gibi geldi bana. Dedim abi bu adamla olmaz.. bildiğin bar rockçısı bu. Olur olur, sen idare edersin dedi, çıktı işin içinden. </p>
			<p class="soylesi-soru">O nereden tanıyormuş Osman’ı? </p>
			<p class="ana-metin ParaOverride-13">Bir ara Yenal abinin işlettiği bir barda çıkmış bir grupla, oradan tanışıyorlarmış. Biz gelemeyince Yenal abi alelacele birilerini aramış ama herkesin programı var, boşta kimse yok. Osman gelmiş aklına.. artık son ihtimal. O da olur demiş. Yenal abi hadi siz repertuarın üstünden geçin dedi, gitti. Geçelim de Osman’da bir hareket yok.. öyle oturuyor. Hadi dedim. Yeni tanışıyoruz, bakalım nasıl olacak? İnşallah rezil kepaze olmayız. İki katlıydı Tekir, alt katı bir grup kapatmış, bizim program üst katta, org morg da yukarıda zaten.. çıktık. </p>
			<p class="soylesi-soru">Gitarı yok muydu Osman’ın? </p>
			<p class="ana-metin ParaOverride-13">Yoktu.. gitarla olmaz zaten. Gitar romantik barlarda gider. Restorantta ritim lazım.. sintisayzır lazım.. arkada bir çıstak olacak ki müşteri havaya girsin. </p>
			<p class="soylesi-soru">Org kimindi, Özgen’in miydi? </p>
			<p class="ana-metin ParaOverride-13">Mekânındı. Aslında müzisyenlerin çoğu aletlerini kendileri getirir ama Tekir’deki org mekânındı. Yenal abi çok titiz adamdı, ses düzenine çok önem verirdi. Yeni de almıştı.. gıcır gıcır.. şurup gibi sesi var. Osman başına geçti ama tuşlara bastığı yok.. ağlayacak neredeyse.. </p>
			<p class="soylesi-soru">Neden? </p>
			<p class="ana-metin ParaOverride-13">Restorantta org çalmak ağırına gitmiş. O gece bir şey demedi ama.. çok sonra söyledi. </p>
			<p class="soylesi-soru">Niye ağırına gitmiş? </p>
			<p class="ana-metin ParaOverride-13">E hayaller açık hava konserleri, hayatlar Tekir restorant çünkü. Ünlü olacağım, albümler yapacağım, solo konserlere çıkacağım diye başlıyorsun, sonra kendini sarhoşlara istek parçaları okurken buluyorsun. Ağırına gider tabii insanın, gitmez mi? Çok büyük hayalleri vardı Osman’ın. Biz tanıştığımızda hiçbiri kalmamıştı tabii de.. anlatırdı bazen. Senelerce piyano dersi almış, gruplarda çalmış. Beste yapıyor, söz yazıyor. Ama hayat işte.. çok şey hayal ediyoruz da olmuyor. Benim de çok hayallerim vardı. Ben de Tekir restorantta şarkıcılık yapayım diye konservatuvar bitirmedim. </p>
			<p class="soylesi-soru">Konservatuvarlı mısınız? </p>
			<p class="ana-metin ParaOverride-13">Evet. Devlet konservatuvarı Türk sanat müziği bölümü mezunuyum ben.</p>
			<p class="soylesi-soru">Siz ne hayal etmiştiniz konservatuvara girerken? </p>
			<p class="ana-metin ParaOverride-13">Ben de bir Muazzez Abacı olacağım diye başladım müzik hayatıma. Ama öyle olacağım demekle olunmuyormuş, öğrendik, hayat öğretti. Hayaller artık kapanmış bir yara benim için ama gene de yara. Ara sıra aklıma geliyor, içleniyorum tabii.. ne istedik ne olduk. Neyse.. ben Osman’a anlatmaya başladım, Özgen’le şöyle açarız, böyle devam ederiz, şu saatte ara veririz, şöyle coştururuz falan. Ama nasıl boş bakıyor yüzüme, sanki Çince konuşuyorum. Sen bu işi daha önce yaptın mı dedim. Ben rockçıyım, bu şarkıları bilmiyorum demez mi? Hey allahım! Yenal abi hangi akla hizmet çağırdı o zaman seni? Bildiğin şarkıları yaz dedim, bari oradan gidelim. Bilirdim çünkü, günün şarkılarının hepsini bilirdim. Yazıyor bu İngilizce mingilizce.. dedim Türkçe Türkçe.. Türkçe söyleyeceğiz. Türkçe şarkı bilmiyorum deme düşer bayılırım. Bir güldü o zaman.. on beş-yirmi şarkı sıraladı alt alta. Baktım hepsi doksanlardan pop şarkıları. Şimdi tekrar moda oldu ama o zamanlar değildi. Tekir’in müşterisi de arabesk seviyor, fantazi seviyor, o sıra ne meşhursa onu istiyor. Ama Osman’ın listesinde bir tane bile eller havaya yok. Ne yapacağız? Artık kadere kırk beş.. ne olacaksa olacak. Onun bildiklerini okuyacağız. Birinden başlayıp bir prova yapalım dedim, başladık. Şaşırdım, çok iyi yakalıyor, bir uyum oldu aramızda. Dedim o zaman şöyle yapıyoruz. Bir kere müşteriye daha en baştan bu gece doksanlar gecesi diye ilan ediyoruz ki ne oluyoruz demesinler. </p>
			<p class="soylesi-soru">Öyle mi? </p>
			<p class="ana-metin ParaOverride-13">Evet. İlk biz başlattık yani bu tarzı, o zamanlar yoktu. Doksanlar gecesi.. seksenler gecesi. Müşteri isteklerinde de bilmediğin olursa panik yapma.. bir ritim tuttur yeter, idare ederiz. Olduğu kadar artık, ne yapacaksın? Tamam dedi. Saat da oldu dokuz buçuk, hadi başlayalım dedik. Ama böyle kara kara rockçı kıyafetiyle de olmaz. </p>
			<p class="soylesi-soru">Ee? Ne yaptınız? </p>
			<p class="ana-metin ParaOverride-13">Yenal abi gelirken Özgen’in kostümünü getir demişti. Getirdim de Özgen altmış kilo bir adam, öyle fidan boylu da değil ama Osman hem uzun hem yapılı. Gerçi kostüm dediğim de bir ceket. Koyu yeşil, pul işlemeli, yanardöner sahne kıyafeti işte. Uzattım, al bunu giy dedim. Baktı bir.. ben bunu giymem dedi. Bir tepem attı. Valla giyeceksin dedim, hiç kusura bakma. Yılbaşı şapkası da takacaksın, düdük de öttüreceksin, saat on ikide milleti ondan geriye de saydıracaksın, coşturmak adına ne lazımsa yapacaksın. Zaten canım burnumda, ters ters konuşuyorum. Hiç ses etmedi. Aldı ceketi, daha giymesiyle cart diye kolu söküldü. </p>
			<p class="soylesi-soru">Giymedi yani. </p>
			<p class="ana-metin ParaOverride-13">Yo, giydi. Maksat renkli, ışıklı bir sahne kıyafeti olsun üzerinde. Zaten ne olacak, müşteri ceketi sökük bu adamın, dinlemiyoruz mu diyecek? Asıl kolları kısa kaldı.. nasıl komik duruyor. Baktı kollarına, gülmeye başladı. Ben de güldüm. Öyle gülünce aramız yumuşadı. Uzat dedim, ceketin kollarını dirseğe kadar katladım. Elleri de ilk o zaman dikkatimi çekti. Çok güzel elleri vardı, parmaklar uzun uzun, tam piyanist elleri. </p>
			<p class="soylesi-soru">İlk söylediğiniz şarkıyı hatırlıyor musunuz? </p>
			<p class="ana-metin ParaOverride-13">Kar beyazdır ölüm. Kerim Tekin’den. </p>
			<p class="soylesi-soru">Yılbaşı eğlencesi için acıklı bir başlangıç değil miydi? </p>
			<p class="ana-metin ParaOverride-13">Listeye ilk onu yazmıştı. Acıklı mı değil mi düşünecek halde değildim zaten. Sonra Tarkan’dan Kış güneşi, Mazhar Fuat Özkan’dan Buselik makamı falan derken arkası geldi. Başta biraz takıldı ama çaldıkça açıldı. Ne Mirkelam kaldı.. ne Sezen kaldı. Bir ara baktım su gibi akıyoruz. Allah allah.. yahu biz Özgen’le bile böyle değiliz. Şansımıza da nasıl güzel müşteri var o gece. Coştukça coştular. E müşteri coşunca biz de coştuk tabii. İnliyor salon. Saat oldu üç. Bitirmemiz lazım ama müşterinin kalkmaya niyeti yok, istek üstüne istek yapıyorlar. Yenal abi de devam diye işaret ediyor. Bittim tükendim. Boğazım biber gibi yanıyor. Okumadığım şarkı kalmadı. </p>
			<p class="soylesi-soru">Osman bir sorun yaşatmadı yani size. </p>
			<p class="ana-metin ParaOverride-13">Yok, yaşatmadı. Şarkıların çoğunu bilmiyordu ama kulağı çok iyiydi. Ben başlıyordum, hemen gerisini getiriyordu. Sonra kendi dedi.. bilmiyorum dediğim şarkıları biliyormuşum meğer, kulağımda duruyormuş diye. </p>
			<p class="soylesi-soru">İyi kazandınız mı o gece? </p>
			<p class="ana-metin ParaOverride-13">Çok iyi kazandık. Ekstra geceler iyi kazandırır zaten. Biz coşunca bahşişler de coştu tabii. Bizim bir bakır tasımız vardı Özgen’le. Orgun üstünde durur, müşteri bahşişini ona bırakır. Gene öyle yaptım, tas doldu taştı. Programdan sonra aşağı indik.. kimse kalmamış artık.. çocuklar ortalığı toplamaya başlamışlar. Baktım Yenal abinin yüzü gülüyor. Süperdiniz dedi. Yevmiyelerimizi verdi. Tası boşalttım masaya, sayıyorum ama Osman bakmıyor, gözünü camdan dışarı dikmiş. Yarısını uzattım. Almıyor bir türlü, gözleri dolmuş. </p>
			<p class="soylesi-soru">O da mı ağırına gitmiş?</p>
			<p class="ana-metin ParaOverride-13">Gitmiş. Sevgili olduktan sonra çok konuştuk o geceyi. Alışık değilmiş bu şekilde para almaya. </p>
			<p class="soylesi-soru">Alıştı mı peki sonra? </p>
			<p class="ana-metin ParaOverride-13">Alıştı tabii. Alışmayıp ne yapacak? Onun hakkını önüne bıraktım, dedim hadi eyvallah. Bindim taksiye.. doğru evime. Eve gelince anlattım Özgen’e böyle böyle diye.. çok tuhaf bir adam. </p>
			<p class="soylesi-soru">Özgen ne dedi? </p>
			<p class="ana-metin ParaOverride-13">Hiç.. paranın derdindeydi o.. geceyi kurtardık diye seviniyordu. O sıralar gırtlağa kadar borç içindeydik. Öz­gen’in yüzünden. Beyoğlu’nda meyhane açmıştı, kredi çekti. Battık tabii. Hacizler macizler.. ödeyinceye kadar iflahımız kesildi. </p>
			<p class="soylesi-soru">Neden battı? Tutmadı mı? </p>
			<p class="ana-metin ParaOverride-13">Özgen adam olsaydı tutardı da.. insan alkolik olunca gelen tokatlıyor, giden tokatlıyor. Sonunda da batıyorsun işte böyle. </p>
			<p class="soylesi-soru">Alkolik miydi? </p>
			<p class="ana-metin ParaOverride-13">Bizim âlemdekilerin çoğu gibi. </p>
			<p class="soylesi-soru">Siz? </p>
			<p class="ana-metin ParaOverride-13">Ben alkolik değilim ama içerim. Her akşam olmasa da iki kadeh rakım var. </p>
			<p class="soylesi-soru">Bir daha ne zaman görüştünüz Osman’la? </p>
			<p class="ana-metin ParaOverride-13">Valla o geceden sonra sekiz-dokuz ay görüşmedik. Unutmuştum ben Osman’ı. Yaz sonuydu. Özgen zatürreeye yakalandı, doğru dürüst programa çıkamıyoruz. Ağustos öyle geçti, zaten işler kırık, yaz diye müşteri dağılmış. Eylül oldu, sezon başladı ama adam bir türlü iyileşemiyor. İkide bir hastaneye yatıyor, çıkıyor. İki gece program yapıyorsak üç gece yapamıyoruz. Yenal abinin surat bir karış. Sonunda Pakize siz bırakın, Özgen tamamen iyileşsin gene başlarsınız dedi. İyi de geçim nasıl olacak? Zaten hastalık büyük masraf. Yılbaşı gecesi aklıma geldi. Abi dedim, Osman diye biriyle çıkmıştık hani.. boştaysa onunla yapalım mı biz? Özgen iyileşene kadar. Olur, zaten çok iyi ikili olmuştunuz dedi. Osman’ı aradı. O da boştaymış. Eylül sonu Osman’la başladık. Bayağı geliştirmişti kendini o arada. Yeni şarkılara çalışmış, arabesk parçalara çalışmış. Türk sanat müziği hiç bilmiyordu, biraz biraz öğrendi. Aramızda da bir şey başladı, her gün telefonlaşıyoruz falan. Sonra Özgen iyileşti. Ben programa Osman’la devam etmek istiyorum ama kocama nasıl söyleyeyim? </p>
			<p class="soylesi-soru">Kıskançlık mı başladı? </p>
			<p class="ana-metin ParaOverride-13">E başladı tabii.. kavgalar da başladı. Yenal abi Özgen’e sana başka bir yer bakalım, Pakize’yle Osman çok iyi ikili oldular demiş. Özgen delirdi, yıktı geçirdi ortalığı. Çıkmayacaksın diyor. Tamam dedim, çıkmıyorum.. kredi borcunu da sen öde o zaman.. </p>
			<p class="soylesi-soru">Çıkmadınız mı? </p>
			<p class="ana-metin ParaOverride-13">Çıkmayıp ne yapacağım? Çıktım tabii.. Özgen kendi kendine delirdi durdu. </p>
			<p class="soylesi-soru">Osman’la ilişkiniz de başlamış mıydı o sırada? </p>
			<p class="ana-metin ParaOverride-13">Ya.. ne başlamıştı ne başlamamıştı aslında. Tamam, bir şey var gibi.. ikimiz de farkındayız ama ben evliyim. Olmaz yani. Ama bir taraftan da.. </p>
			<p class="soylesi-soru">Osman’dan hoşlanıyorsunuz.. </p>
			<p class="ana-metin ParaOverride-13">Yani.. hoşlanılmayacak adam değildi şimdi.. doğruya doğru. </p>
			<p class="soylesi-soru">Sonra nasıl oldu? Özgen’den boşandınız mı? </p>
			<p class="ana-metin ParaOverride-13">Özgen öldü. </p>
			<p class="soylesi-soru">Öldü mü? </p>
			<p class="ana-metin ParaOverride-13">Öldü. Merdivenden düşmüş. Beyin kanamasından gitti. Aramız kötüydü gene. Bir gece büyük bir kavga ettik, bağırış çağırış.. bardaklar uçuşuyor havada.. sonunda çıktı gitti bu. Bir arkadaşının evinde içmiş içmiş.. kapıdan çıktığı gibi merdivenden yuvarlanmış, kafasını çarpmış. Hemen hastaneye kaldırmışlar ama kurtaramamışlar. Ben hastaneye gittiğimde ölmüştü. </p>
			<p class="soylesi-soru">Osman’la ilişkiniz hemen başladı mı? </p>
			<p class="ana-metin ParaOverride-13">Yok canım.. o kadar da değil. Tamam, boşanma raddesine gelmiştik ama kocamdı yani. Bir de kavga etmişiz, benim yüzümden çıktı gitti, öldü diye vicdan yapıyorum. Epey bir zaman bir şey olmadı Osman’la. Birlikte olmaya başladığımızda mayıstı artık. Özgen şubatta öldüğüne göre dört ay sonra. Çok da zaman olmamış aslında be.. dört ay sonra hoop..</p>
			<p class="soylesi-soru">Nasıl oldu peki? Nasıl başladınız? </p>
			<p class="ana-metin ParaOverride-13">Program yapıyoruz ya beraber, bitince hadi iyi sabahlar deyip gidiyoruz ama ikimizin de aklı birbirimizde. Ben cesaret edip bir şey söyleyemiyorum, yapamam zaten, hep karşı taraftan beklerim. Ama Osman’ın da bir şey dediği yok. Bir türlü bir şey olmuyor. </p>
			<p class="soylesi-soru">Birbirinizi tanımıştınız ama.. özel hayatlarınızı konuşmuyor muydunuz? </p>
			<p class="ana-metin ParaOverride-13">Ya ben anlatıyordum şöyle oldu, böyle oldu diye.. ama o bir şey anlatmıyordu. Pek konuşmazdı zaten. Biriyle birlikte değil ama onu biliyorum, olsa ağzından bir isim çıkar, bir şey çıkar. Bir cuma akşamı yine programımız var. Geldi bu. Ama yüzünden düşen bin parça. Bir sıkıntısı var, belli. Soruyorum söylemiyor. Neyse program bitti, evlere dağılacağız. Pakize bu gece sende kalabilir miyim dedi. Tepebaşı’nda bir otelde kalıyordu o sıra. Epey bir zamandır ödeme yapamamış, boşuna gelme, borcunu ödemeden almayacağız demişler. Başka otele gidecek para da yok cebinde. </p>
			<p class="soylesi-soru">Otelde mi kalıyordu? Evi yok muydu? </p>
			<p class="ana-metin ParaOverride-13">Yoktu. Çukurcuma’da pansiyon gibi bir yerde kalıyordu önceleri ama çok pis diye otele geçmişti. O gece bana geldi. Kanepeye çarşaf serdim, yattı. Sabah kahvaltı ettik beraber.. sabah dediysem saat olmuş iki. Kahvaltıdan sonra ben gideyim dedi. Nereye? Cevap yok. Dedim otur, saçmalama.. akşama gene program var zaten. Gidip ne yapacaksın? Kaldı o gün. </p>
			<p class="soylesi-soru">Ne yaptınız evde? </p>
			<p class="ana-metin ParaOverride-13">Benim çamaşırlarım vardı yıkanacak, onları yıkadım, o televizyon seyretti. Akşama da hazırlandık çıktık. Bir yer bulana kadar bende kalabilirsin dedim. Yük olmak istemem falan dedi ama çok sevindi. Bende kalmaya başladı. O arada da açıldık birbirimize. Bir daha da gitmedi. </p>
			<p class="soylesi-soru">Epey uzun bir süredir berabermişsiniz. Neden evlenmediniz? </p>
			<p class="ana-metin ParaOverride-13">Osman istedi aslında da ben istemedim. Özgen’den maaş alıyordum. Emeklisi vardı Özgen’in. Evlenirsek kesilecek. Hiç değilse sabit bir gelir olur dedim. İyi de yapmışım. İki yakamız bir araya gelmedi çünkü. Hep sıkıntı çektik.. </p>
			<p class="soylesi-soru">Osman’la ayrılmışsınız ama bir ev bulup çıkamadığı için sizinle oturmaya devam ediyormuş. Doğru mu? </p>
			<p class="ana-metin ParaOverride-13">Doğru.. sözde ev arıyordu da bulmaya niyeti yoktu aslında. Tekrar barışırız diye ümit ediyordu. Ama ben kesinlikle bitirmiştim. </p>
			<p class="soylesi-soru">Neden bitirmiştiniz? Aşk mı bitti? </p>
			<p class="ana-metin ParaOverride-13">Aşk da bitti.. sıkıntılar da arttı.. maddi manevi çekemiyordum artık Osman’ı. Bana taşındıktan sonra sesimde sıkıntı başladı. Bir süre idare ettim, sonunda ameliyat dediler. Oldum, bu sefer de şarkıcılık hayatım bitti. Zaten Yenal abi de restorantı devretmişti, çekilmişti bu işlerden. Ama geçim nasıl olacak? Osman’ın bir şey yaptığı yok, bütün gün evde, kafasına göre takılıyor. Nerden geliyor bu değirmenin suyu, umurunda değil. Oh ne âlâ memleket. Gerçi iş bulmak için uğraşıyordu, ölmüş adamı o kadar da gömmüş olmayayım şimdi. Uğraşıyordu da bir şey çıkmıyordu. İyi de benim günahım ne? Kıvranıyorum maişeti döndüreyim diye. Kış kıyamette, yaz sıcağında pazarda tezgâh başındayım, milletin ağız kokusunu çekiyorum. Kirayı düşün, elektriği suyu telefonu düşün. Mutfak tamtakır.. onu düşün. </p>
			<p class="soylesi-soru">Pazar tezgâhında yardım etmez miydi size? </p>
			<p class="ana-metin ParaOverride-13">Hiç. Bir kere bile gelip bakmadı. Utanıyordu pazarcılık yapmamdan. Kaç kere bırak dedi. Olur bırakayım.. canıma minnet. Sen çalış o zaman. Sofra hazırlanınca oturup yemeyi biliyorsun. </p>
			<p class="soylesi-soru">Özgen gibi. </p>
			<p class="ana-metin ParaOverride-13">Özgen gibi. Ben zaten bunun için gelmişim dünyaya. Elin kadınları kendilerine baktırır, benimkiler kendilerini bana baktırdı. Ömrümde bir gün bile bir erkeğin kazandığını yemedim. Hep kendim kazandım kendim yedim, üstüne de yedirdim. Osman’da da öyle oldu. Sonunda canıma tak dedi. Ayrılalım dedim. Bul kendine bir yer git. Ama gidemedi bir türlü.</p>
			<p class="soylesi-soru">Ölümünden ne kadar süre önce bitirdiniz ilişkiyi? </p>
			<p class="ana-metin ParaOverride-13">Valla şimdi yalan olmasın.. yedi-sekiz ay önce.. </p>
			<p class="soylesi-soru">Hiç mi çalışmadı bu süre içinde? </p>
			<p class="ana-metin ParaOverride-13">Çalıştı da düzenli değil. Üç gün o barda, beş gün bu barda. Hiçbir yerde dikiş tutturamıyordu. Bir de çok aksileşmişti. Başlamışsın bir işe ne güzel.. sus otur.. işine bak değil mi? Yok. İlla mesele çıkarır.. üç gün sonra koyarlar kapıya. </p>
			<p class="soylesi-soru">Kavga mı çıkarıyordu? </p>
			<p class="ana-metin ParaOverride-13">Kavga çıkarmıyordu da çok vır vır ediyordu. İşe vaktinde gitmez. Aklına eser hiç gitmez. İçim sıkılıyor Pakize. Benim sıkılmıyor sanki. Ben bayılıyorum Beşiktaş pazarında karda kışta millete penye satmaya. Kimseleri de beğenmez, herkese bir kulp takar. Patron niye çeksin seni? Osman huysuzdu çok. Hep şikâyet ederdi. Hayattan şikâyet, kaderden şikâyet, insanlardan şikâyet. İyi de aslanım hayatımız bu. İmkânlarımız bu. Hesap ortada yani. Ya bu deveyi güdeceksin ya bu diyardan gideceksin. Bu kadar. Kaderim buymuş de razı ol, yok olmuyorum diyorsan da bir iş yap.. ya da at kendini köprüden.. ne bileyim? Evde yan gelip yatmakla o kira ödenmiyor. Asıl kızdığım iş beğenmiyordu. Büyük müzisyen ya.. tonmaysterlik ister, aranjörlük ister. Millet de kollarını açmış seni bekliyor. Neyse ya.. çok güzel günlerimiz de oldu, kötülerini anlatmayayım daha fazla. </p>
			<p class="soylesi-soru">Çok mu âşıktınız Osman’a? </p>
			<p class="ana-metin ParaOverride-13">Başta çok âşıktım, yalan yok.. cayır cayır yanıyordum. Özgen’le evliydim ama aklım fikrim Osman’daydı. Öl dese ölürdüm ilk zamanlar. Ama bitiyor.. aşkından yanıp tutuşuyorsun, kavuşamazsam ölürüm diyorsun ama sonra ne oluyorsa oluyor.. bitiyor işte. Bütün aşklar bitiyor. </p>
			<p class="soylesi-soru">O da size âşık mıydı? </p>
			<p class="ana-metin ParaOverride-13">Valla o da bana âşık diye birlikte oldum ama sonra sonra.. çok da emin olmamaya başladım. </p>
			<p class="soylesi-soru">Neden? Kullanıldığınızı mı düşündünüz? </p>
			<p class="ana-metin ParaOverride-13">Yok, öyle biri değildi Osman, kullanayım, sırtımı dayayayım falan.. yoktu öyle şeyleri. Ama yani seven insan da bir fedakârlık yapar, bir şey yapar, öyle değil mi? Osman hep kendiyle baş başa gibiydi. Bir de ayrı dünyaların insanlarıymışız, onu anladım. Zenginlikten gelen insanla olmuyormuş. Denk olmak lazım, aynı kökten gelmek lazım. Adam hayatında eline bulaşık süngeri almamış, ıspanakla pazıyı ayırt edemiyor. Hizmetçilerle büyümüş çünkü. Elini sıcak sudan soğuk suya sokturmamışlar. Aşk sarhoşuyken hoş geliyor insana ama sonra ne oluyoruz demeye başlıyorsun.. bu hayatın enayisi ben miyim? </p>
			<p class="soylesi-soru">Hiç yardım etmez miydi size? Ev işlerinde falan.. </p>
			<p class="ana-metin ParaOverride-13">Şu işin ucundan tut dersem yapmaya çalışıyordu da beceremiyordu. Hayatında hiç yapmamış ki.. ama insan öğrenmeye çalışır değil mi? Bir gayret eder.. o da yok. Sonunda patladım. Bir gün kolları sıvamışım cam çerçeve siliyorum, bu dikilmiş beni seyrediyor. Pakize sen yapma bu işleri, bir kadın tutalım dedi. Kadın mı? Aşkım bir tanem, daha kirayı ödeyememişiz. Bak doğalgaz faturası geldi, kol gibi.. ne kadını? Biliyorum, kötü niyetinden değil.. ama böyle bir adam işte, anlamıyor, kafası fakirliğe basmıyor. Para tutmayı da bilmezdi. Bir işe başlamış mesela, yevmiyesini almış, eve bir kilo jumbo karidesle gelir veya bir şişe viskiyle gelir veya bana çiçek almış. Aşkım çiçeğe verdiğin o parayla kasabı fethederiz. Osman fakirliği kabullenemedi yani. Ben de bir yere kadar dayanabildim. </p>
			<p class="soylesi-soru">Ella’da piyanistliğe nasıl başladı? Öldüğü sırada orada çalışıyormuş. </p>
			<p class="ana-metin ParaOverride-13">Eski bir tanıdığına rastlamış bir gün. Adam Ella’nın sahibiymiş, piyanist arıyorum, gel benim kulüpte çal demiş. Önce mırın kırın etmiş tabii, etmese olmaz, bir de anlatıyor, ağır sattım kendimi diye. Akşam tezgâhı topladım eve geldim. Baktım yüzünde güller açıyor. Caz kulübünde piyanistliğe başlıyorum Pakize dedi. Hayırlı olsun, çok sevindim dedim. Sarılıp öpmeye kalktı. İş buldu ya, tekrar sevgili olacağız sanıyor. Yok öyle bir şey. Bitti. Bende de bitti mi biter yani, öldür allah döndüremezsin. Dedim ne güzel, bak bu sefer işinin kıymetini bil, paranı kazan, evini tut, git. Bir ağlamaya başladı. Ama nasıl.. hıçkıra hıçkıra.. içim parçalandı. Allah hakikaten insanı gördüğünden geri bırakmasın. Bana göre hava hoş.. benim çocukluğum Sivas’ta köyde geçti. Ayağıma ilk pabucu yedi yaşında giydim. On bir yaşıma kadar şehir görmedim. Göçtük İstanbul’a.. babama direne direne konservatuvara girdim. </p>
			<p class="soylesi-soru">Babanız istememiş miydi konservatuvara gitmenizi? </p>
			<p class="ana-metin ParaOverride-13">İstemedi. Ama çok direttim.. evden kaçarım dedim. </p>
			<p class="soylesi-soru">Çocukluğunuzdan beri müzikle ilgili miydiniz? </p>
			<p class="ana-metin ParaOverride-13">İlgiliydim. Babam halk ozanıydı benim, halk müziğiyle büyüdüm. Semahlar, deyişler, mersiyeler.. Neşet Ertaş, Nesimi, Âşık Mahzuni. Bunların sesi eksik olmazdı bizim evde. Ama benim gönlüm Türk sanat müziğindeydi. Muazzez Abacı’ya çok hayrandım. İlle konservatuvara gideceğim. Babam olmaz dedi, çok istiyorsan aha bağlama, evde çal. Ama annem arkamda durdu, gidecek dedi, çata çat kavga etti babamla. Öyle girdim. Ha ne oldu girdim de? Bırak Muazzez Abacı olmayı radyoda koro sanatçısı olabildim mi? Hayır. Ama gene de istediğimi yaptım, en azından denedim. İyi kötü bir şarkıcılık hayatım oldu. Çok iyi yerlerde de çıkmışlığım var benim, Unkapanı’nda plak yapacak raddeye gelmişliğim bile var ama talihim yaver gitmedi, ne yapayım? Kabullendim ben talihimi. Her sene bin kişi mezun oluyor konservatuvarlardan ama on senede bir Muazzez Abacı ya çıkıyor ya çıkmıyor. Bunu kabul edeceksin. Şöhretin yüzde onu yetenek, yüzde doksanı şans. Benim yeteneğim vardı ama şansım yoktu. Gene de bir yerlere gelebilirdim aslında. Gelemediysem hata bende. Kararlı olacaksın, kafaya koyacaksın. Ben yapmadım. Hep günü kurtarmaya çalıştım. Özgen’le evlenince öyle oldu aslında, fazla öne çıkmayayım, adam kendini kötü hissetmesin diyordum. Çok teklif geliyordu çünkü, sahne teklifleri, çok iyi yerlerden.. ama Özgen’i istemiyorlar. E kocana sen evde otur, ben şurda çıkıyorum diyemezsin. Bir taraftan da geçim derdi bitmiyor.. çalışacaksın ki ocak tütsün. Eşime tabi olmakla hata yaptım. Bugün olsa asla yapmam. Aşkından ölüp bitsem de yolumdan taviz vermem ama yapamadım o zamanlar. Osman’ın durumu başkaydı ama. Profesör çocuğuydu o, hayat mücadelesi nedir öğrenemeden gelmiş elli yaşına. Şimdi gidecek bir yeri yok. Nereye gideyim, sensiz nasıl yaşayayım diye hüngür hüngür ağlıyor. Çok acıdım. Kimsesi yoktu Osman’ın. Gidemeyişi biraz da ondandı. Sırf para değildi yani. Ella’dan aldığı yevmiyeyle iyi kötü başını sokacak bir yer bulurdu ama benden kopmak istemiyordu. Ben de olmasam hayatta yapayalnız kalacak. Ben de git diye tutturmadım artık. Öldüğü güne kadar ev arkadaşı gibi yaşadık. </p>
			<p class="soylesi-soru">Kira ödüyor muydu size? Maddi olarak nasıl yapıyordunuz? </p>
			<p class="ana-metin ParaOverride-13">Yevmiyesini olduğu gibi bana getiriyordu. Sigara, içki, yol parası.. o kadarını alıyordu. Bana pek bir şey kaldığı yoktu aslında, çok az yevmiye veriyorlardı. Gönül isterdi tabii hiç vermesin, hepsini kendine harcasın.. ama ne yapayım? Sonuçta bu faturalar ödenecek. </p>
			<p class="soylesi-soru">Bir kardeşi varmış, Teoman.. onunla görüşmüyor muydu? </p>
			<p class="ana-metin ParaOverride-13">Görüşmüyordu. Pek bahsetmezdi zaten. Sevmiyordu kardeşini. Cenazesinde gördüğümde hak verdim. Suratında meymenet yok. Osman çok saf bir adamdı, çok iyi niyetliydi ama kardeşinin belliydi ne mal olduğu. </p>
			<p class="soylesi-soru">Nasıldı hali? Abisini kaybettiği için üzgün müydü? </p>
			<p class="ana-metin ParaOverride-13">Valla üzgünden çok sinirli gibi geldi bana. Öldü gitti cenazesi başıma kaldı mı diyordu içinden artık.. bilmiyorum. Telaş telaş gömdü Osman’ı. </p>
			<p class="soylesi-soru">Osman’la ilişkinizi sordu mu? Ne zamandır birlikteydiniz falan. </p>
			<p class="ana-metin ParaOverride-13">Sormadı. Hiçbir şey sormadı. Şu cenaze bitse de gitsek derdindeydi. Yanındaki adamla konuştuk daha çok. Avukat olan. İyi bir adamdı o. Çok da üzülmüştü. Şimdi bunlar iki kardeş vaktiyle çok varlıklılarmış. Babalarından çok mal mülk kalmış ama Osman ben hesaptan kitaptan anlamam diye malların idaresini kardeşine bırakmış. O da çökmüş hepsine, zilzibil bırakmış bunu. Osman dümeni uzun zaman anlamamış. Kardeş sonuçta, insan kondurmak ister mi? Ama asıl kıyamet Osman’ın karısı yüzünden kopmuş. Kardeşi mahvetmiş Osman’ın karısını. Şu olay yüzünden.. emniyet müdürüyle.. biliyor musunuz o olayı? </p>
			<p class="soylesi-soru">Biliyorum. O olayın kardeşiyle ilgisi neymiş? Nasıl mahvetmiş karısını? </p>
			<p class="ana-metin ParaOverride-13">Valla Osman’ın anlattığına göre her şey kardeşinin başının altından çıkmış. </p>
			<p class="soylesi-soru">Öyle mi? Nasıl olmuş? </p>
			<p class="ana-metin ParaOverride-13">Bir kızla nişanlıymış bu.. Teoman. Emniyet müdürü de kızın amcası mı dayısı mı.. Adam Osman’ın karısına göz koymuş. Bir gece Osman turnedeyken bu emniyet müdürü Osmanların evine geliyor. Karısıyla zorla birlikte oluyor. Teoman da bir şekilde videoya çekiyor.</p>
			<p class="soylesi-soru">Adam tecavüz mü ediyor yani kadına? </p>
			<p class="ana-metin ParaOverride-13">Valla Osman öyle anlattı.. karısı öyle demiş. </p>
			<p class="soylesi-soru">Teoman videoya niye çekmiş peki? Osman’a kötülük olsun diye mi? </p>
			<p class="ana-metin ParaOverride-13">Paraya ihtiyacı varmış. Osman kardeşim emniyet müdürüne şantaj yapacaktı diye anlatmıştı. Ama video bir şekilde basının eline geçmiş. Olan olmuş tabii.. yıkılmış ortalık. Osman kaçmış, karısı ortadan kaybolmuş, kardeşinin de hayatı bitmiş. Öyle demişti. Ben bittim ama Teoman da kendini bitirdi demişti. </p>
			<p class="soylesi-soru">Sizce doğru mu bu hikâye? </p>
			<p class="ana-metin ParaOverride-13">Valla ben de çok düşündüm aslında bunu. Pek aklıma yatmamıştı. Yani basının eline nasıl geçti o kaset? Osman kendine göre anlatıyordu bence. </p>
			<p class="soylesi-soru">Sizce aslı neydi? </p>
			<p class="ana-metin ParaOverride-13">Bence Osman’ın karısıyla müdürün zaten ilişkisi vardı. Müdür karısını boşamayı kabul etmedi. Kadının da beyni döndü.. ben de senin hayatını kaydırayım da gör dedi.. kendi saldı basına. Bence öyle oldu. Hep olan şeyler bunlar.. hep duyuyoruz. Bir kadın intikam almak istiyorsa dünyayı yakar. Kendi de yanarmış.. umurunda bile olmaz. </p>
			<p class="soylesi-soru">Sizce olayın Teoman’la bir alakası yok yani.. </p>
			<p class="ana-metin ParaOverride-13">Bence yok. Teoman niye yapsın ki böyle bir şeyi? Nişanlısının akrabasının kendi yengesiyle ilişkisini ortaya çıkarırsa nişanlısı iyi yaptın der mi? Ânında bozar nişanı. Bozmuş da zaten. </p>
			<p class="soylesi-soru">Osman niye bu şekilde anlattı sizce? </p>
			<p class="ana-metin ParaOverride-13">Nasıl anlatsın? Karım beni boynuzluyordu mu desin? </p>
			<p class="soylesi-soru">Siz olayı nasıl öğrendiniz? Osman mı anlattı? </p>
			<p class="ana-metin ParaOverride-13">Yok o anlatmadı. Bir gün bir gazeteci geldi eve.. Osman’ın izini nasıl bulmuşsa artık. Şu tarihte şöyle bir olay olmuştu, o zaman konuşmamıştınız, şimdi konuşalım de­di. Osman çok sinirlendi, konuşacak bir şey yok dedi, çıktı gitti. Gazeteci bana siz anlatın diyor.. ben bilmiyorum ki.. ne anlatayım? Evli olduğunu da o zaman öğrendim. Asıl şok o oldu benim için. </p>
			<p class="soylesi-soru">Hâlâ evli miydi o sırada? Sizinle nasıl evlenmeye kalktı peki? </p>
			<p class="ana-metin ParaOverride-13">Kadın boşanma davası açmış ama bana söylememiş. Sonra boşandılar. O olaydan sonra tutturdu evlenelim diye. </p>
			<p class="soylesi-soru">Kadın ölmüş değildi yani. </p>
			<p class="ana-metin ParaOverride-13">Niye ölsün ki? </p>
			<p class="soylesi-soru">Kadının izini bulamıyorum da.. öldürülmüş olabilir diyenler oldu. </p>
			<p class="ana-metin ParaOverride-13">Valla sonradan başına bir şey geldiyse bilmem.. ama o zaman hayattaydı. </p>
			<p class="soylesi-soru">Osman mahkemede karısını görmüş mü? </p>
			<p class="ana-metin ParaOverride-13">Görmemiş.. avukatlar aracılığıyla boşandılar zaten. </p>
			<p class="soylesi-soru">Gazeteci ne zaman geldi, hatırlıyor musunuz? </p>
			<p class="ana-metin ParaOverride-13">Valla Osman bana taşındıktan altı-yedi ay sonraydı. Ekim kasım.. öyle bir zaman. </p>
			<p class="soylesi-soru">Evli olduğunu söylemediği için kızmadınız mı Osman’a? </p>
			<p class="ana-metin ParaOverride-13">Kızmaz olur muyum? Kıyameti kopardım. Ama zaten mutlu değillermiş, o olay olmasaydı da ayrılacaklarmış. Biraz da o yüzden kuşkulandım aslında kadının o müdürle ilişkisi olduğundan.</p>
			<p class="soylesi-soru">Neden? </p>
			<p class="ana-metin ParaOverride-13">Osman çok acı konuşuyordu çünkü. Nasıl anlatsam, ağzı başka söylüyor içi başka gibiydi. Boynuzlandığını biliyordu yani.. hissetmiştim de yüzlemedim artık. Doğruyu söyle, karın seni boynuzluyor muydu denir mi adama? </p>
			<p class="soylesi-soru">Olaydan sonra ne yaptığını anlattı mı? </p>
			<p class="ana-metin ParaOverride-13">Kaçmış işte.. emniyet müdürü bunu yanına bırakmaz diye korkmuş. </p>
			<p class="soylesi-soru">Nereye kaçmış? </p>
			<p class="ana-metin ParaOverride-13">Önce Bodrum’a gitmiş sonra Marmaris’e mi bir yere geçmiş. İkide bir yer değiştirmiş. Çok zor günler yaşamış. Parasızlık bir yandan.. bulurlar öldürürler korkusu bir yandan. Üç-dört ay oradan oraya dolaşmış.. sonunda da ne olacaksa olsun demiş dönmüş. Bir şey de olmamış. Olay unutulmuş gitmiş o arada. </p>
			<p class="soylesi-soru">Olay 2008’in sonunda olmuş, siz 2012’nin son günü tanışmışsınız. Osman o arada nasıl geçinmiş? </p>
			<p class="ana-metin ParaOverride-13">O olay olduğu sırada mağaza açıyorlarmış kardeşiyle, müzik üstüne. İstanbul’a dönünce mağazayı devretmişler. Biraz para geçmiş eline. Bitene kadar idare etmiş.. barlarda filan çıkmış. Bir ara bir şirkete girmiş, dört-beş ay orada çalışmış. </p>
			<p class="soylesi-soru">Mühendis olarak mı? </p>
			<p class="ana-metin ParaOverride-13">Mühendis mi? Ne mühendisi.. </p>
			<p class="soylesi-soru">Jeoloji mühendisiymiş ya.. </p>
			<p class="ana-metin ParaOverride-13">Osman mühendis miymiş? </p>
			<p class="soylesi-soru">Bilmiyor muydunuz? Size söylemedi mi? </p>
			<p class="ana-metin ParaOverride-13">Hayır.. şimdi sizden duyuyorum. Bak çok ağırıma gitti şimdi ya.. mühendis olduğunu niye söylemedi ki bana? </p>
			<p class="soylesi-soru">Mesleğini hiç yapmamış zaten. Belki ondandır. </p>
			<p class="ana-metin ParaOverride-13">Ne olursa olsun. Beş sene birlikte yaşadık biz bu adamla.. birbirimize hayat arkadaşı dedik. Söylemesi gerekirdi. </p>
			<p class="soylesi-soru">Belki mühendis olarak iş bulmasını istersiniz diye çekinmiştir. </p>
			<p class="ana-metin ParaOverride-13">Olabilir.. ama söyleseydi hoşuma giderdi yani.. mühendis. </p>
			<p class="soylesi-soru">Girdiği şirkette ne iş yapıyormuş? </p>
			<p class="ana-metin ParaOverride-13">Anadolu’ya müzik aletleri satıyorlarmış ama becerememiş. Şehir şehir gezip bir şey satmak bana göre değildi dedi. Çok da bir şey anlatmıyordu, o günleri konuşmak istemiyordu. Ben de sormadım. Olmuş bitmiş artık, nesini sorayım? Hâlâ âşıktım ayrıca.. sorup üzmek istemiyordum. Aşk yüzünden çok çektim ben ya.. valla.. hep yanlış adamlara âşık oldum. Özgen benden 14 yaş büyüktü mesela. Büyük olması mesele değildi ama alkolikti. Bile bile lades yani. </p>
			<p class="soylesi-soru">Osman’ın içkiyle arası nasıldı? </p>
			<p class="ana-metin ParaOverride-13">İçerdi.. ama Özgen gibi alkolik değildi. Özgen’in eli ayağı titrerdi içmediği zaman. </p>
			<p class="soylesi-soru">Otelde kaldığına göre eşyası yoktu.. var mıydı? </p>
			<p class="ana-metin ParaOverride-13">Yoktu. Çekçekli bir bavulu vardı sadece. </p>
			<p class="soylesi-soru">Giysileri mi vardı bavulunda? </p>
			<p class="ana-metin ParaOverride-13">Giysileri.. eski resimler.. </p>
			<p class="soylesi-soru">Nasıl resimler? </p>
			<p class="ana-metin ParaOverride-13">Aile fotoğrafları. Annesi, babası, kardeşi.. çok değildi zaten. Üç-beş tane bir şey. </p>
			<p class="soylesi-soru">Şebnem’in fotoğrafı yok muydu hiç? Karısının.. </p>
			<p class="ana-metin ParaOverride-13">Yoktu. Bir tane bile yoktu. </p>
			<p class="soylesi-soru">Defterleri var mıydı? </p>
			<p class="ana-metin ParaOverride-13">Vardı.. üç-dört tane de defter vardı. </p>
			<p class="soylesi-soru">Okudunuz mu defterlerini? </p>
			<p class="ana-metin ParaOverride-13">Okuyamadım. Bir gün tam okuyacaktım eve geldi.. geldiğini duyunca apar topar kaldırdım. Kaldı öyle. Ama anladı galiba karıştırdığımı.. defterler kayboldu ortadan. </p>
			<p class="soylesi-soru">Nasıl kayboldu? </p>
			<p class="ana-metin ParaOverride-13">Aldı götürdü. </p>
			<p class="soylesi-soru">Nereye götürdü? </p>
			<p class="ana-metin ParaOverride-13">Bilmiyorum, sormadım. Nasıl sorayım? Senin özel eşyanı karıştırıyordum mu diyeyim? Ama hep bir defter olurdu elinde. Ben yokken bir şeyler yazar.. ben gelince kapatır.. kaldırır. </p>
			<p class="soylesi-soru">Sizce defterleri sahafa nasıl gelmiş olabilir? </p>
			<p class="ana-metin ParaOverride-13">Hiç bilmiyorum. Nereye götürüp sakladıysa artık.. birileri buldu sahafa sattı demek ki.</p>
			<p class="soylesi-soru">Öldüğünü nasıl haber aldınız? </p>
			<p class="ana-metin ParaOverride-13">Ella’nın sahibi haber verdi. Cumartesi gecesi ölmüş.. adam pazartesi günü beni aradı. </p>
			<p class="soylesi-soru">Neden o kadar geç? </p>
			<p class="ana-metin ParaOverride-13">Numaram yokmuş kendisinde.. </p>
			<p class="soylesi-soru">O gece niye eve gelmedi diye merak etmediniz mi? </p>
			<p class="ana-metin ParaOverride-13">Evde değildim ki. Gelinimin bir akrabası evleniyordu, oğlumla Antalya’ya düğüne gideceklerdi. Çorlu’ya torunlarıma bakmaya gitmiştim. </p>
			<p class="soylesi-soru">Gelininiz mi? Çocuğunuz mu var? </p>
			<p class="ana-metin ParaOverride-13">Bir oğlum var.. otuz iki yaşında. </p>
			<p class="soylesi-soru">Ne iş yapıyor? </p>
			<p class="ana-metin ParaOverride-13">Ağaçsan’da muhasebede çalışıyor.. Çorlu’da. İki de torunum var.. </p>
			<p class="soylesi-soru">Allah bağışlasın. Özgen’den mi oğlunuz? </p>
			<p class="ana-metin ParaOverride-13">Değil. Özgen’den önce bir evlilik yapmıştım. Caner beş yaşındayken boşandık. </p>
			<p class="soylesi-soru">O da müzisyen miydi? </p>
			<p class="ana-metin ParaOverride-13">Yok, tekstilciydi o. Bahçekapı’da kadın giyim üzerine dükkânı vardı. </p>
			<p class="soylesi-soru">Neden boşandınız? </p>
			<p class="ana-metin ParaOverride-13">Şiddet vardı. Bir kadınla da ilişkisi çıktı. Dedim buraya kadar. Aldım oğlumu çıktım. </p>
			<p class="soylesi-soru">Zor oldu mu? </p>
			<p class="ana-metin ParaOverride-13">Çok zor oldu. Hayatım boyunca uğraştım didindim yani. Erkeklerden yana yüzüm gülmedi. </p>
			<p class="soylesi-soru">Özgen’le mi büyüttünüz oğlunuzu? </p>
			<p class="ana-metin ParaOverride-13">Evet. Şimdi allahı var, Caner’e çok iyi bir baba oldu Özgen.. yattığı yer nur olsun o bakımdan. </p>
			<p class="soylesi-soru">Osman’la tanışıyordu tabii oğlunuz. </p>
			<p class="ana-metin ParaOverride-13">Tabii. Caner’le araları çok iyiydi. Torunlarımı da çok severdi. Gerçi sık görüşemiyorduk.. onlar Çorlu’da, biz burada. Bayramda seyranda ancak. </p>
			<p class="soylesi-soru">Osman’ın ölümünü haber aldığınız sırada Çorlu’da mıydınız? </p>
			<p class="ana-metin ParaOverride-13">Dönmüştüm. Canerler pazar günü geldiler. Ben de pazartesi İstanbul’a döndüm. Daha eve girdim, cebim çaldı. Açtım, bir adam, ben Osman’ın patronuyum dedi. Hemen anladım bir şey olduğunu.. Osman’ın patronu beni niye arasın? Ayrılmış olsak da içim cız etti. Osman’a mı bir şey oldu dedim. Kaybettik dedi. Bir kardeşi vardı, haber verir misiniz, cenazesi kaldırılacak dedi. Kardeşini bilmiyorum ki.. adını biliyorum sadece. Bilinmeyen numaralardan bir yeri buldum, orası bir numara verdi falan. Kırk yeri aradım belki. Sonunda buldum, haber verdim. </p>
			<p class="soylesi-soru">Kardeşi ölüm haberini nasıl karşıladı? </p>
			<p class="ana-metin ParaOverride-13">Bir sessizlik oldu, hat kesildi sandım hatta.. alo alo.. buradayım. Dedim biz Osman’la aynı evde oturuyorduk ama evli değiliz. Cenazesine sahip çıkarsanız iyi olur, benim kaldıracak durumum yok. Tamam dedi, kapattı. Sonra cenazede tanıştık.. yani tanışmak denirse. </p>
			<p class="soylesi-soru">Cenazede birkaç kere böyle olacağını bilseydim demişsiniz. Akrabası Coşkun bey öyle söyledi. Ne demek istemiştiniz? </p>
			<p class="ana-metin ParaOverride-13">Öyle mi demişim? Hiç farkında değilim. Bilseydim doğru dürüst veda ederdim demek istemişimdir herhalde ya da Çorlu’ya gitmezdim.. ne bileyim? Gömülürken çok ağladım. Eve döndüm, baktım eşyaları duruyor. Eşofmanları.. gömleği.. Onları görünce bir daha ağladım. </p>
			<p class="soylesi-soru">Defteri? </p>
			<p class="ana-metin ParaOverride-13">Son defteri yastığının altındaydı. </p>
			<p class="soylesi-soru">Okudunuz mu? </p>
			<p class="ana-metin ParaOverride-13">Başını biraz okudum, çok fena oldum bıraktım. Zaten elyazısı okunmuyor. Bir cümleyi sökene kadar akla karayı seçtim. </p>
			<p class="soylesi-soru">Neler yazmış? </p>
			<p class="ana-metin ParaOverride-13">Yazmış işte.. acı acı şeyler. Ölümden bahsediyor hep. Vereyim kendiniz okuyun. </p>
			<p class="soylesi-soru">Verir misiniz? </p>
			<p class="ana-metin ParaOverride-13">Veririm tabii. Kardeşine verecektim aslında, cenazeye giderken yanıma almıştım ama baktım nursuzun teki.. çöpe atar diye vermedim. Siz alın.. siz kıymet bilirsiniz. Resimleri de vereyim hatta. </p>
			<p class="soylesi-soru">Çok sevinirim. </p>
			<p class="ana-metin ParaOverride-13">Osman ölünce ferahladım aslında biliyor musunuz? Ama kendim için değil, Osman için. Onun adına ferahladım. Yaşamak yük haline gelmişti çünkü Osman’a. Yaşayan ölü gibiydi. Ben de çok çile çektim hayatta.. ne zorluklar yaşadım ama yaşamayı seviyorum ben. Bir sürü ameliyat oldum. Hepsine de ya çıkamazsam diye korkudan öle öle girdim. Narkozdan uyandığımda içim sevinçle doldu hep, allahıma çok şükür yaşıyorum diye. Ama Osman öyle değildi. Yaşamaya gücü kalmamış gibiydi. Bir işe gidişi vardı mesela.. sanırsın ölüme gidiyor.. hele son zamanlarda. Evden çıkmadan önce acı acı yüzüme bakardı, bir daha görüşmeyecekmişiz gibi. Öleceği içine mi doğmuştu nedir..</p>
			<p class="soylesi-soru">Sizce intihar etmiş olabilir mi? Bilerek kamyonun üstüne yürüdü diyenler var. </p>
			<p class="ana-metin ParaOverride-19">Ne olur söylemeyin öyle. Öyle dediler ama yapmamıştır. Yapmamıştır değil mi? Kaza oldu.</p>
		</div>
	</body>
</html>