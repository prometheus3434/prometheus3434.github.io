<html xmlns="http://www.w3.org/1999/xhtml" xmlns:epub="http://www.idpf.org/2007/ops">
	<head>
		<title>Osman-25</title>
		<link href="css/idGeneratedStyles.css" rel="stylesheet" type="text/css"/>
<meta content="urn:uuid:640e2a52-bd0d-4106-8ef7-ecabd0af7845" name="Adept.expected.resource"/>
	</head>
	<body id="Osman-25" lang="tr-TR" xml:lang="tr-TR">
		<div class="Basic-Text-Frame">
			<p class="ARA-BASLIK ParaOverride-14" lang="en-US" xml:lang="en-US"><span class="CharOverride-1">*****</span></p>
			<p class="konusulan_kisi">Osman’ın 5. defteri </p>
			<p class="_--baslik-numarali-metin-icinde">(tarihsiz) </p>
			<p class="ana-metin">Bu cumartesi akşamı Teo’yu öldüreceğim. Arayacağım, bize yemeğe gel de güzel güzel konuşalım diyeceğim, kardeşiz biz ya, niye kavga edip duruyoruz? Yemek dedin mi koşa koşa gelir, bayılıyor Dina’nın yemeklerine, o da döktürüyor. Dina’ya müthiş bir sofra kurduracağım. Balık Pazarı’ndaki Resul’den havyar alacağım, en ucuzundan. Resul şaşıracak, bu size yaramaz ama Osman Bey diyecek. Kendime değil Resul, komşuma alıyorum diyeceğim, komşum havyardan anlamaz. Kardeşim olacak şişko pezevenge Beluga havyarı yedirecek değilim. Hatta daha iyisi Dina getirsin. Vardır onun evinde stokta, Tiraspol’den döndüğünden beri bize memleketinin konserve havyarını kakalamaya çalışıyor. Bir kere getirdi, o kadar kötüydü ki yiyemedik, attık. Şebnem kesin Sovyetler zamanından kalmadır bu dedi. Olabilir, kutusu pas içindeydi, neden açıp yemeye kalktık ki zaten. Teo efendiye et yapmak gerek, balık sevmez çünkü haşmetmeap. Ona ille kırmızı löp et olacak, üstü parmak gibi yağ tabakasıyla kaplı bir kuzu budu örneğin. Bütün olarak fırına atılmış, taze kekikli, tane karabiberli filan şöyle, nar gibi kızarmış, yanında da kremalı patates, birkaç çeşit meze, beyefendi ağzına “zebze” sürmediği için zeytinyağlıya gerek yok. Necmi Bey gibi o da sebzeye zebze der. Annem de mutbak derdi, gerçi onunki yanlış değildi, İstanbulluluktandı. Önce nefis bir sofrayla Teo’nun aklını almam şart. Kolay mı Teoman Koryürek’i öldürmek? Şeytanın önde gidenidir. Ama kesin oltaya gelecek, bir lokmada yutacak havyarlı kanapeleri. Balık sevmez ama havyar bulursa kaçırmaz beleşçi. Sonra sofraya oturacağız. Çatal bıçakla başlayacak, elle devam edecek. Hep öyle yapar, başta kibar olmaya çalışır ayı, beş dakika sonra, ya biz bizeyiz, ayıp olmaz değil mi? Olmaz olmaz, keyfine bak. Kuzunun kızarmış yağlarını eliyle ağzına tıkacak, kıllı dolma parmaklarını yalayacak, ağzını şapırdata şapırdata, çiğnemeden yutacak. Bu gırtlakla bir gün ölecek zaten ama kendi kendine ölmesini bekleyecek sabrım kalmadı. Ayrıca ölümü benim elimden olsun istiyorum. Patlayıncaya kadar yedirdikten sonra bir kadeh Blue Label dolduracağım sevgili kardeşime. Blue Label için ruhunu satar ama parasını başkası vermişse içer ancak. Ne zamandır sakladığım bir şişe Blue Label’ım var. Son gidişimizde Londra’dan almıştım, valizde kırılacak diye ödüm kopmuştu, Şebnem kırk kat giysiyle sarmıştı, hâlâ kıyıp içemiyorum. Teo’ya feda edeceğim. Blue Label’ın fiyatı açısından bakarsak ölümü bayağı pahalı bir ölüm olacak kardeşimin, yakışacak ona. Şişeyi görünce ağzının suyu akacak, getir getir diyecek, çukulata da var mı? Var tabii, olmaz mı? Şemşiye de var, geri iade de var. Bir de kavrulmuş Datça bademi var, seversin viskinin yanında. Sen niye içmiyorsun diyecek. Antibiyotik alıyorum diyeceğim. Boş ver, bir şey olmaz, iç bir kadeh demez, koca şişeyi tek başına içmek ister, ulan benim malım benim, ben bayıldım parasını. Bir yudum alacak ama hemen yutmayacak, bir süre zevkle ağzında gezdirecek. Bu pintilikle viskinin iyisini nasıl öğrendi bu kazma hiç anlamıyorum, yancılığın böyle yararları var demek ki. Umarım Şebnem ben de içeceğim diye tutturmaz. Teo’ yu öldüreceğimi ona söylemedim çünkü, bilse engel olmaya kalkışır. Siyanürlü viskinin daha ilk yudumunda çırpına çırpına gebermeye başlayacak canım kardeşim, ben de başucunda dikilip yerde yuvarlanmasını, soluk almak için kıvranmasını seyredeceğim. Gözlerine bakacağım can çekişirken. İnanamayacak. Bunu yapabildiğime inanamayacak. O kadar inanamayacak ki ölürken şoke olmuş bir ifade kalacak o şişman yağlı suratında. Yalnız şimdi düşündüm de bütün şişeyi zehirlememe gerek yok, 200 dolarlık Blue Label’ime yazık olur, siyanürü kadehine koymak en iyisi, mutfakta koyup getiririm. Hem o zaman ben de içebilirim. Evet, en doğrusu bu. Kadehleri karıştırmamaya dikkat etmem gerek yalnız. Teo’yu bu cumartesi akşamı öldürmek istiyorum ama internette epey araştırdığım halde siyanürü nasıl alabileceğimi bulamadım. Ne siyanür bulunuyor ne arsenik ne striknin. Fare zehri kullansam tadını değiştirir içkinin, uyanır, içmez. Anlaşıldı, zehir işi zor. Acaba bir tabanca mı alsam? El altından nereden tabanca alınır bir fikrim yok. Teo’nun kendisine sorabilirim aslında, o bilir. Teo bana bir tabanca bulsana derim. Çok takdir eder eminim, aferin be, erkek dediğinin tabancası olur, sonunda anladın der. Bulabilir miyiz? Buluruz tabii, sen paradan haber ver. Kimi öldürmeyi düşünüyorsun diye sorar sırıtarak. Şebnem’i dememi ister herhalde. Yanımda bulunsun derim, zaman kötü, başımıza ne geleceği belli mi? Zengin muhitte oturuyoruz. Doğru der, her evde bir tabanca bulunması şart. Kendisinin kaç tabancası var acaba, birini bana ver mi desem? Gerçi öldürmeyi kafaya koyduktan sonra tabanca da şart değil. Vintage’ın açık­artırmasından aldığım Büyük İskender büstü işimi görür, sekiz kiloluk mermer kütleyi kafasına indirdiğim gibi beynini delerim. Sırf açıkartırmada çok isteyeni çıktı diye aldığım büst de bir işe yaramış olur böylece. O çirkin şeyi niye aldım ki? Aptallık işte. Ama Teo işkenceyi bile hak etmiş olsa da, ölümü kanlı olsun istemiyorum. Şebnem kan görüntüsüne dayanamaz çünkü, çıldırır, tutamam. Halılarım da mahvolur ayrıca. Zaten Şebnem Teo’yu öldürmek istediğime inanmıyor, kızgınlıktan söylüyorum sanıyor. Geçen akşam bu herifin ölmesi gerek dedim, güldü. Gitti, çalışma odasında kitap okumaya başladı. Peşinden gittim, gerçekten ölmesi gerek, ancak Teo ölürse yırtarız dedim. Dua etmeye başla o zaman dedi. Sorun Teo’yu öldürmek değil, o kolay, öldürdükten sonra cesedini yok etmek asıl sorun. Herif 120 kilo. Kimseye görünmeden altıncı kattan nasıl indireceğim de bagaja koyacağım, götürüp Belgrad Ormanı’nda yakacağım veya gömeceğim veya denize atacağım? Olanaksız. Apartman caddeye açılıyor. Kesin bir gören olur. Demek ki kendim yapamayacağım bu işi, kiralık katil tutmak en iyisi. Nasıl bulunur acaba kiralık katil? </p>
			<p class="ü--yıldız_-metin-i-inde">* * *</p>
			<p class="ana-metin">Ekonomik durumumuz fena halde kötüye gidiyor. Arzuhan Çamlıcalarım gitti, Ateş Yamanerlerim gitti. Mustafa Toklucam zaten gitmişti. Yeliz Şekerci’nin desenleri para eder sanıyordum, yüzüne bakan bile çıkmadı, bu kadına yatırım yapmakla çok yanlış yapmışım. Ama kabahat bende, ressamı hakkında iki satır övgü yazısı çıktı diye resim alınır mı? Bayağı sıkışmıştık, Yelda Şekercilerim para etmeyince Şebnem satmam için mücevherlerini verdi. Olmaz dedim, çok üsteledi, İsmet Bey’le her karşılaştığında utanıyormuş artık, apartman aidatını soruyormuş adam. O da niye soruyorsa, sanki kaçıyoruz. Tektaşını satmadım, o dursun. Ötekileri Şencan Kuyumcusu’na götürecektim, çoğunu oradan almıştım ama Halit’in ağzı durmaz, bütün Nişantaşı’na yayar diye vazgeçtim. Kapalıçarşı’da beni kandırmayacak bir kuyumcu aradım. En az beş kuyumcu gezdim, hepsi de üç aşağı beş yukarı aynı fiyatı verdi. Parayı mücevhere yatırmak hiç akıllıca değilmiş, satarken doğru düzgün para etmiyor. Gerçi yatırım olsun diye almamıştım, karımı sevdiğim için almıştım, üstünde görmek istediğim için. Teo’yla aldığımız kiralar dişimin kovuğuna bile yetmiyor, oldukça pahalı bir yaşam sürüyoruz. Bankada kalan para üç ay bile geçindirmez bizi. Bayağı kısmaya çalışıyorum daha da kısmam şart ama nereden? Kısacak bir şey kalmadı. Yeni evlendiğimizde sık sık yurtdışına giderdik. Birden aklımıza eserdi, hadi Viyana’ya gidelim, hadi Venedik’e gidelim. Hop, kalkar giderdik. Bırak yurtdışına gitmeyi, eskisi gibi gece bile çıkamıyoruz artık, mekânlar aşırı pahalılaştı, hele Vertigo. Çok seviyorum orayı ama hesabı bahşişi valesi, resmen yıkım. Şebnem’e kalsa hiç çıkmayalım zaten, bayılıyor evde oturmaya. Ama ben sıkılıyorum, alışmışım gece çıkmaya. Conrad’ın aidatlarını ödemedim, oranın tenis kulübü çok iyiydi oysa, ikisi kapalı, toprak zemin üç kort. Yosi’yle her cumartesi oynuyorduk. Gelmiyorsun dedi geçenlerde. Gelemiyorum <span class="CharOverride-16">tennis elbow</span> oldum dedim. Amatör müsün oğlum, ne <span class="CharOverride-16">tennis elbow</span>’u diye dalga geçti. Ne diyeyim, param yok mu diyeyim? Öleyim daha iyi. Şebnem de beni çıldırtmak için her şeyi yapıyor. Uzun zamandır giymediği bir sürü giysisini ikinci elciye satmış. Dolabını açtım ki yarısı boş. Bayağı tartıştık, artık giymiyorum diye giysileri ikinci ele satmak ne demek? Bence sen de giymediklerini ayır, onları da satalım diyor. Sattın da ne işe yaradı, ne kadar geçti eline dedim, harcadığımızın ellide biri bile değil. O da bunu söylememi bekliyormuş meğer, başladı nutuk atmaya, yıllarca çok gereksiz harcamalar yapmışız, her mevsim yeni giysi almaya ne gerek varmış. Ne yapsaydık, giyinmese miydik? Anlatamıyorum. Tamam, biraz aşırıya kaçmış olabiliriz ama bir standardımız var bizim, belli bir çevrenin içindeyiz, ben böyle gördüm, böyle alıştım ayrıca. Öngörmeliydin diyor. Neyi öngörecektim? Müzik sektörünün bu kadar daralacağını kestirebilir miydim? Kimse kestiremedi. Eskisi gibi evde parti falan yapmadığımız halde içkiye çok para gidiyor. Benim çocuklar çat kapı gelme âdeti çıkardılar. Hele Mutlu’yla Kaan hemen her gece bizdeler. Osman Abi biz geldik, Şebnem Abla biz geldik. İyi halt ettiniz. Ellerine birer şişe alıp gelmelerini beklemiyorum, tamam, meteliğe kurşun atıyorlar ama insan hiç değilse altılı birayla gelir. Bir de Uğur denen hıyarı takıyorlar peşlerine. Hiç sevmiyorum o herifi, Şebnem’e bakarken ağzının suyu akıyor, görüyorum. Ama Mutlu’yla Kaan bayılıyorlar, basgitarın kralıymış, götümün kralı. Yalnız tek eli boş gelmeyen de o, her gelişinde bir büyük Jack Daniels getiriyor. Gerçi Mutlu da ot getiriyor, iyi oluyor ot, tatlı bir kafa yapıyor. Geçenlerde kokain getirmiş. Sağol ama benim Beyza Hanım’la işim olmaz dedim, salak salak baktı, Beyza Hanım da kim diyor. Öf, şimdi edebiyat mı anlatacağım sana? Boş ver dedim, eskiden tanıdığım bir kadın, fena müptelaydı. İki çizgi çekti, bir süre kafa ütüledi. Sonra baktı bizde hareket yok, o kadar da yaşlı değilsiniz niye bu kadar sıkıcısınız anlamıyorum dedi, çekti gitti. Terbiyesize bak diye kızdım ama haklı aslında, çok sıkıcılaştık, ben kendimden bile sıkılıyorum artık. Kaan da piyanoma hasta, sormadan etmeden oturuyor başına, saatlerce çalıyor. Benim Henry Schwander’in sesi hiçbir piyanoda yokmuş. Orası öyle de sen uyuzunu kaşıyacaksın diye bütün gece gıygıyını dinlemek zorunda mıyım? İyi çalsa canım yanmaz. Her geldiklerinde aynı şey oluyor. Şişeler dibini buluyor, ot acıktırıyor, hadi telefon, gelsin yemekler, gelsin tatlılar, tabii Osman ödesin. Şebnem benim bu tayfadan nefret ediyor. Sömürüyorlar seni diye kavga çıkarıyor, geliyorlar içkilerimizi bitiriyorlar, sana yemek ısmarlatıyorlar, sonra da siktirip gidiyorlar. Evet öyle yapıyorlar, ben de biliyorum ama gelmeyin desem kimle takılacağım? Başka arkadaşım mı var? Kaan’ın bestelerime yararı oluyor ayrıca, genç ama çok yetenekli çocuk. Bu Uğur ne ayak dedim geçen gün. Abi çok sağlam müziği var dedi. Dudak büktüm, yani dedim düşünceli düşünceli. Yani? Yani müziği iyi olabilir de... neyse, boş ver. Neden, bir şey mi var, söyle diye tutturdu. Önce biraz inlettim, sonra kulağıma bir şeyler geldi, senin hakkında pek iyi konuşmuyormuş diye girdim kafasına. Azmilere gönderdiğin demoda çok arak varmış, bir tarzın yokmuş falan, sağda solda böyle şeyler söylüyormuş işte. Kimden duydun söyle diye sıkıştırmaya çalıştı. Kimden duyduysam duydum, boş ver, belki de aranızı bozmak için söylüyorlardır ama sen gene de dikkatli ol dedim. Çok fena dağıldı. İki saat kafasını toplayıp da bir iş yapamadı. Uğur’un ayağı kesilir artık bizden. </p>
			<p class="ü--yıldız_-metin-i-inde">* * *</p>
			<p class="ana-metin">Engin Bey iyi adammış gene de. Çok gıcık olmuştum baştan, Hatice’nin ofisinde ayırmış bacaklarını oturuyor, önünde futbol topu gibi malı, bir havalar, bir tepeden bakmalar. Kimsin baba sen? Anladık zenginsin, taşakların da büyük, tamam da kimsin yani? Sonradan görmenin tekisin, oturuşundan belli. Evimi bu herife satmayı hiç istemiyordum ama sekiz aydır başka alıcı çıkmayınca mecbur kaldım. Teo Şişli’deki dükkânı satmayı kabul etseydi gerek kalmayacaktı da etmedi piç. Depo olarak kullanıyormuş orayı, içeride malı varmış. Mal ne, kabzımal mısın sen, şirketin işi mühendislik değil mi derken birden aydım, bir dakika ya, orayı depo olarak kullandığından benim niye haberim yok? Kaç aydır dükkâna kiracı çıkmıyor diyordun bir de, aramıyormuşsun ki. Çok şaşırdı, acayip şaşırdı, boşa düştü. Ben de gittim üstüne. Madem kullanıyorsun bana kira ödeyeceksin. Ama çenede ve kendine acındırmakta Teo’yu geçebilir miyim ben, mümkün mü? Kardeşlikten başladı, maddi dertler silsilesine geçti, sonunda da beni paragözlükle, anlayışsızlıkla, insafsızlıkla ve nankörlükle suçlayarak kapanışını yaptı. Ulan paragöz de sensin, insafsız da sensin nankör de sensin. Senin yeryüzünde para için yapmayacağın şey var mı dalyarak? Nankörmüşüm, iyilikten de anlamıyormuşum, ne zaman para istesem zordayım demiyormuş, çıkarıp veriyormuş. Herife bak, sanki hibe ediyor, faizini çatır çatır alıyorsun, ne iyiliği? Ayrıca da ne zaman istediğim anda çıkarıp verdin? Yüz kere telefon etmeden alabildiğim oldu mu? Bayağı tartıştık, hiç geri adım atmadım, sonunda bana kira ödemesi gerektiğini kabul etti. Tabii bu kez de ne kadar kavgası çıktı. Ayda beş bin dolar kira getirir o dükkân, yarısını ödeyeceksin dedim. Çıldırdı resmen. Etmez o kadar, delirdin mi, kimse vermez o kirayı, bilmem ne. Salak değilim Teo, bodrum kat da olsa Şişli’nin göbeğinde, 400 metrekare, asma katı da olan bir dükkânın kirası ne kadardır bilirim dedim. Nereden bilecekmişim, benim piyasadan haberim mi varmış? Tamam dedim, tamam o zaman, arayayım Hatice’yi, beş bin dolar verecek kiracıyı dakikasında bulur, alıp gelsin. Baktı kararlıyım, sızlanmaya başladı bu kez, nasıl da yavşak, nasıl da dilenci ruhlu. Dolar yükselince kredi ödemeleri çok artmış da, fena halde darboğazdaymış. Bana ne? Ben mi dedim git dolarla kredi al diye. Darboğazda falan da değil ayrıca, bok gibi para kazandığını bilmiyorum sanki. Ulus’ta ev aldığı yetmedi, şimdi de Mercedes almış, tam ona yakışan cinsten, görmemiş arabası, E 200 Avantgarde serisi. Hayırlı olsun yeni araba almışsın dedim ilk gördüğümde, yine bir sürü yalan sıraladı. Leasing’le almışmış, kendisinin sayılmazmış, şirket bu kadar sıkıntıdayken nasıl alsınmış, krediyle ev aldığına da bin pişman olmuş zaten, alıcı çıksa hemen satacakmış. Kira konusunda da beynimi yedi. Yok, uğraşamıyorum ben Teo’yla, baş edemiyorum. Lanet olsun, tamam 1.500 dolar ver dedim sonunda. Şirket hisselerimi ona devrettiğim için çok pişmanım, köpek gibi pişmanım. Coşkun Abi söylemişti ama, yapma demişti. Uzun uzun anlattı adam, inşaat sektörü yükselişte, İstanbul’a her gün bir gökdelen dikilecek, köprüler otoyollar gırla gidecek, inşaat işi zeminde başlar, gün gelecek para basacak bu şirket diye. Dinlemedim. Teo beceremez, şirketi üç günde batırır, bana da bir sürü borç kalır diye korktum. Adam haklıymış meğer. Salak sandığım Teo işadamı olup çıktı başımıza, küçücük bir daireden koca plazaya taşıdı şirketi. Şanslı da piç. Deprem olmasaydı iş miş çıkmazdı da, şanslı işte. Hatice’ye evi satacağım ama oturmak istiyorum, ona göre alıcı bak demiştim. Birkaç alıcı o yüzden vazgeçti. Baktım satılacağı yok, Teo’ya borcum artıyor. Allahtan büyük taşaklı Engin Bey ben zaten kiraya vereceğim, isterlerse otursunlar demiş. Çok sevindim. Ama beş bin dolar kira istedi herif. Yuh! Hatice süper pazarlıkçı çıktı, dört bin beş yüzü kabul ettirdi. Türk parasına çevirmeyi de kabul etseydi daha iyiydi de çıkın kendim oturacağım diyebilirdi, buna da şükür. Evimden çıkmak istemiyorum. Çok seviyorum evimi. Şebnem’le yuvamız oldu bu ev, nasıl çıkıp gideriz? </p>
			<p class="ü--yıldız_-metin-i-inde">* * *</p>
			<p class="ana-metin">Şebnem’e çok öfkeliyim. Umursamazlığına öfkeliyim, ilgisizliğine öfkeliyim, sessizliğine öfkeliyim. Dairemizi satalı sekiz ay oldu, hâlâ öfkeliyim. Benim öfkem içimde büyürken o gitgide içine kapanıyor. Eskisi gibi konuşmuyoruz artık, gülüşmüyoruz. Çok değişti. O neşeli, gülmeyi eğlenmeyi seven karım gitti, yerine bütün gün odaya kapanıp kitap okuyan, varla yok arası bir kadın geldi. Ortak yaptığımız bir şey kalmadı, yemeğimizi bile birlikte yemez olduk. Bu yüzden ben de evde olmak istemiyorum, bu sessiz gerilime dayanamıyorum. Sekiz ay önce Kodaman Sokak’taki dairenin parası suyunu çekince galiba bu evi satmak zorunda kalacağız demiştim. Tamam dedi. Şaşırdım, nasıl tamam? Sanki plak koleksiyonumdan bir plak satacağım demişim. Evimizi diyorum Şebnem, oturduğumuz bu şahane daireyi satmamız gerekecek. Tamam sat, senin evin, ne istersen yap. Ne demek o ya, ne demek senin evin, ne istersen yap? Ne zamandır senin benim diyoruz? Hem alacak olan çıkın derse? Çıkarız. Çıkar mıyız, çıkıp nereye gideceğiz? İstanbul’da ev mi yok? Buluruz bir ev taşınırız. Tanrım ne kadar rahat söylüyor, deli olacağım. Tartışmaya başladık. Senin için hiç mi anlamı yok bu evin dedim. Biz bu evde biz olduk ya, ilk bu evde seviştik, bu evde yaralarımızı birbirimize gösterdik, bu evde birbirimizi iyileştirdik. Hiç mi içini acıtmayacak buradan taşınmak? Ev sonuçta dedi soğuk soğuk, kutsal bir yer değil, dört duvar. Yine aynı ilgisizlikle kitabına döndü. Elinden aldığım gibi duvara fırlattım, hiç yaptığım bir şey değildi, karımın bu tavırları beni de değiştiriyor, yapmadığım şeyleri yaptırıyor bana. Konuşmak istiyorum dedim, konuşacağız. Neyi konuşacağız Osman diye alev aldı. Bankadaki para bitti, çatır çatır yedik çünkü, yarın yokmuş gibi yedik, kardeşin para için seni kapısında süründürüyor, yine bir şey satman gerek, öbür evlerinden birini satamazsın çünkü ortak mülkünüz, sattırmaz, demek ki bunu satacaksın. Durum bu. Bunun nesini konuşacağız? Satacak ev mi kaldı diyemedim, ortak mülklerimizin hepsi Teo’nun üstüne geçti bile. Bu yaşamı nasıl sürdürdüğümüzü sanıyordu acaba? Evet zordayız dedim, evet Teo’ya borçlanıyoruz, evet daha idareli yaşamamız gerek. Ama bunları konuşmamız gerekmiyor mu? Sen benim çalışmamı mı istiyorsun dedi. Eve maddi bir katkın yok, benim sırtımdan geçiniyorsun demek istiyorsan eyvallah, gerçi ben liseyi bile bitirmedim, elimden gelen hiçbir şey yok ama yine de çalışırım, bir mağazada tezgâhtarlık yaparım örneğin, arkadaşlarının karıları gelir, sevgilileri gelir, ay çok yakıştı bu kombin size derim, boktan boktan giysileri kakalarım, bana prim yazarlar, maaşımla da aidatı öderiz, oh mis diye abuk sabuk şeyler sıralıyor. Saçmalama diye bağırdım, sana çalış diyen mi var? Sen benim karımsın, benim sırtımdan geçiniyorsun der miyim, ne zaman demişim? Tamam kapatalım bu konuyu. Ama kapatmadı. İstersen fotomodellik yaparım diyeceğim ama bu saatten sonra beni otuzbir dergilerine kapak yapacak kimse çıkmaz dedi. Buz kesildim. Ne biçim konuşuyorsun, bu konuya nereden geldik şimdi? Bu mu yani sorunumuz? Sorunumuz buydu, hep bu oldu deyince kan beynime çıktı, duramadım artık, vurdum kapıyı çıktım. Nereye gittiğimi bile düşünmeden saatlerce yürüdüm. İçim kaynıyordu. İçimde acayip bir öfke kaynıyordu, o öfke hâlâ kaynıyor, durmuyor, dinmiyor, çok acı veriyor. Şebnem bana haksızlık etme, ben senin bir zamanlar yaptığın şeyleri asla sorun etmedim, yüzüne vurmadım, incinirsin diye sormadım bile, bilmek istemedim. Bebek’te hiç gitmediğim bir bara girdim, bir içki içtim. Çok kötüydüm, kendimle kalmamam gerek diye düşündüm, kendimle kalırsam içimdeki bu acı beni bitirecek, bir şeylerle uğraşmam gerek. Kırkdokuz’a gittim, Mutlular bir film müziği işi almışlar, onunla uğraşıyorlar. Yönetmen kim? Bilmem kim. Hiç duymadım öyle birini, matah biri olsa duyardım. Bir el atsana dediler, bak sahne şu. İzlettiler. Nasıl kötü bir sahne, kırlık bir yerde bir sürü koyun meliyor, biri genç iki köylü, ellerinde değnekler, genç olan koyunları dürtüyor, yaşlı olan yere çömelmiş, kasketini çıkarıp kafasını kaşıyor. İçim bayıldı. Hâlâ film diye bunları mı yapıyorlar, akıllanmadı mı bu yönetmen milleti? Koşmayın oğlum bu yeteneksiz heriflerin peşinde, sikindirik bir film için bu kadar uğraşmaya değmez. Osman Abi burada yaylılar girsin diyoruz, ne dersin dediler. Yaylılar mı? Ekrandan tezek kokusu geliyor, ne yaylısı? Bir de heyecanlılar, sanki bu boktan filmle altın portakal alacaklar. Yaylılar iyi fikir de başka bir de şey gerek dedim, bir-iki akıl verdim, uçtular. İşte Osman Koryürek farkı diyorlar. Keyfim biraz yerine geldi, içimdeki öfke hafifledi. Mutlu’nun kırıklarından bir kız geldi o sırada. Yaylı maylı derken iyice gaza gelmişim, Şebnem’in söylediklerini aklımdan çıkarmayı başarmışım, kendimi işe vermişim, şuraya bir tuşe, buraya bir vurgu, bu sekans perküsyon istiyor diye akıl veriyorum. Kız durmadan lafa karışıyor, saçma sapan konuşuyor, hiçbirimizin oralı olduğu yok. Sonunda başka türlü ilgi çekemeyeceğini düşündü herhalde, birden şarkı söylemeye başladı, sesi de nasıl kötü. Önce mırıl mırıl söylüyordu, biz oralı olmadıkça sesini yükseltti. Sonunda Kaan kes be! diye bir patladı, stüdyo inledi. Mutlu da nereden çıktın kızım sen, bu akşam çalışacağız demedim mi sana deyince ortalık karıştı. Kız su şişesini fırlattı bunlara, aletler maletler su içinde kaldı. Mutlu üstüne yürüdü, kız tam ruh hastası, çığlık çığlığa bağırıyor. Baktım olay büyüyecek, araya girdim, çocukları oturttum, kıza da boş ver bunları, işi yetiştirmeleri gerek, ikisinin de sinirleri tepesinde, hadi biz çıkalım da çalışsınlar dedim. Aldım salya sümük ağlayan kızı, çıktık. Hotel Operanti tam karşımızda, lobisini çok severim, sakin zevkli bir dekorasyonu var. Gittik dipte bir köşeye oturduk. Kız Mutlu’yla Kaan’a uzun uzun saydırdıktan ve iki kadeh Chivas’tan sonra sakinleşti, bana yazmaya başladı. Ayağında açık ayakkabılar, topuklar bir karış, bacaklar uzun, dar blucin iyi durmuş, elek gibi bir bluz giymiş, içinde şeffaf sutyen. Eski moda bir adı vardı bu kızın, neydi neydi, düşünüyorum ama gelmiyor aklıma. Evi uygun değilmiş, benimki de değil, ne yapacağız? Yukarı çıkacağız. İyi ki masraftan kısıyorum bu arada. Odaya çıktık. Fazla kolay oldu, aşırı kolay. Bir de Berra bu kadar aşırı kolay oluyor, kocasının ağır burjuva ailesiyle birlikteyken Müberra, âlemcilik sırasında Berra. Geçen hafta asansör bozulmuştu, lanet olsun niye en üst katta oturuyorum ki diye söylenerek merdivenleri çıkıyordum, tak diye koluma yapışıp içeri çekti. Haldun dallaması seyahate gitmiş. Şebnem evdeydi, iyiydik o gün, telefonlaşmıştık, Tanya çok güzel Borş çorbası yaptı, erken gel de birlikte yiyelim demişti. Nerede kaldın diye soracak, ne bahane bulsam diye düşünüyordum ama sormadı. Artık bir şey sormuyor zaten, çoğu zaman geldim mi gelmedim mi farkında bile olmuyor. Eve geldiğimde sofra hazırdı, oturduk, pek konuşmadan yemek yedik. Yemekten sonra yine aldı kitabını çalışma odasına kapandı. Madem birlikte zaman geçirmeyecektik niye erken gel diye tutturdun o zaman? Tartışacak gücüm yoktu, ben de açtım televizyon izledim, Şebnem’e öyle bozulmuştum ki, iyi ki Berra’ya gitmişim dedim, karım aldatılmayı hak ediyor, her şeyi hak ediyor. Aslında pek hoşlanmıyorum bu Mü-Berra’dan, ısırgan bir kadın, rahatsız edici. Ama kocasından hiç mi hiç hoşlanmadığım için hayır demiyorum. Haldun dallaması sık sık evine daldığımı bilse ne yapar acaba? Hiçbir şey yapmaz. Karısının nemfoman olduğunu bilmemesine olanak yok, görmezden gelir, Yosi gibi, Erhan gibi. Herkes böyle yürütüyor yaşamını, görmezden gelerek. Kız sabaha kadar koyun koyuna yatacağımızı sanıyordu herhalde, ben kalkıp giyinince çok bozuldu. Başladı saydırmaya, zaten sarhoş, hepsinde de aynı laflar, madem karın vardı niye geldin? Sen niye geldin? Sanki bilmiyordun karım olduğunu. Tanıştığımızda Şebnem de vardı dedim ve o anda anımsadım adını, Meral. Arkamdan hakaretler yağdırırken çıktım, Meral’i isterik bağırışlarıyla bıraktım odada. İçimde en ufak bir pişmanlık yoktu. Eve gitmeyi hem istiyordum hem istemiyordum. Şebnem bana o sözleri nasıl söyler? Bir saat sokaklarda dolaştım, Taksim’e çıktım, insanlara çarpa çarpa Tünel’e kadar yürüdüm. Sonunda geri döndüm. Baktım uyumuş, ev zifirî karanlık. Usulca yatağa girdim, sırtından sarıldım, çok sıcaktı, öyle yumuşaktı ki vücudu, gözlerim yaşardı. Seninle kavga etmek istemiyorum sevgilim dedim kulağına, ben kavga etmeyi sevmem bilirsin, edemem de. İstediğim bana güç vermesiydi, evimize evimiz demesi, evimizi satmamıza gerek yok, yakında bestelerinden birini satacağından eminim, hem konserlere bir başlayın, gerisi gelecek demesiydi. Senin yazdığın şarkılar kadar güzel şarkı yazabilen mi var demesini bekliyordum. Sen bana piyano çalarken zaman duruyor, dünya duruyor, elem keder ıstırap gam kasavet ne varsa soluyor, uçuyor, içim senin aşkınla doluyor demesini istiyordum. Başımı kucağına koyacaktım, parmaklarını saçlarımın arasına sokacaktı, ne kadar güzel saçların var, bayılıyorum saçlarına diyecekti, her şeyi unutacaktım. Teo’nun öz abisini her gün biraz daha kemirdiğini, ufukta bestelerimden birini alacak kimsenin görünmediğini, Argun’un vaatlerinin fos çıktığını, Mutlu, Kaan ve Tezcan denen angutlarla grubumuza hâlâ bir isim bulamadığımızı, bulsak da bir işe yaramayacağını, çünkü üçünün de çok boktan müzisyenler olduğunu, ba­na çok daha sağlam insanlar gerektiğini unutacaktım. İyi ki sen varsın, sen olmasaydın nasıl dayanırdım bu geleceksiz günlere diyecektim. Kendimi bildim bileli müzikte bir şeyler yapmaya çalışıyorum ama olmuyor sevgilim, görüyorsun, şans bana gülmüyor, tam istediğim yere ulaşmama ramak kala bir şey oluyor, Gün ölüyor örneğin, Kubi çekip gidiyor, Soydan piçi Londra’ya taşınıyor, Mu­zo şerefsizi HD Prodüksiyon’a direktör oluyor, telefonlarıma bile çıkmıyor, Pelin, Gün gibi kanser olup ölüyor, Yağız müziği bırakıp anasının amında bar açıyor, Alihan Datça’ya yerleşip tarıma başlıyor, Kenan taşrada buzdolapçı oluyor, Müjdat’ın sıçar gibi yaptığı birbirinden kötü besteler on bin yirmi bin dolarlara kapış kapış gidiyor, Tolga’yla Özlem denen iki yetenek fukarası ünlü oluyorlar, kısacası sevgilim herkes ilerlerken ben olduğum yerde sayıyorum diyecektim. Bak Çiğdem orospusu bile bir adam bulup evlendi, evlenmekle kalmadı bir de çocuk yaptı. Sahi biz neden tekrar denemiyoruz, hamile kaldığında ne kadar sevinmiştik unuttun mu, doktorumuz zor ama olabilir demişti, hadi çocuk yapalım, fazla zamanımız kalmadı, sen anne olmak istemiyor musun diyecektim. Sen gerçekten baba olmak istiyor musun diye soracaktı. Düşünecektim, sence benden iyi bir baba olur mu diyecektim. Olur tabii, senden dünyanın en güzel babası olur diyecekti. Babamı anımsayacaktım yine, babamdan ve Teo’dan nasıl nefret ettiğimi anlatacaktım. Yatışacaktım, karımın varlığı beni mutlu etmeye yetecekti. Neden bu kadar umursamaz oldun Şebnem? Beni, ilişkimizi, yaşamımızı niye bu kadar gözden çıkardın? Biz eskiden uyandığımızda birbirimizin gözünün içine bakmak için dakikalarca diğerimizin uyanmasını beklerdik. Ne güzel sevişirdik eskiden, birbirimize doyamazdık. Bir keresinde seni aldattığımı sanmıştın da şahane bir kavga çıkarmıştın, ki aldatmamıştım, o zamanlar senden başka kimseyi gözüm görmüyordu. Gözlerin çakmak çakmak olmuştu, öfkeden yay gibi gerilmiştin, eline ne geçerse fırlatıp atıyordun, salon salamanjemizi birleştiren o cânım çift kanatlı kapının camını kırmıştın, orijinal el işli kesme desenler vardı camda, çok üzülmüştün, dükkân dükkân do­laşmıştın, aynından bulamadığın için kahrolmuştun. Kıskançlığın bana o kadar iyi gelmişti ki o gece, içim hiç bil­mediğim türden bir mutlulukla dolmuştu. Şimdi evimize Mü-Berra’nın veya Meral’in veya bir başka kadının yanından geldiğimi biliyorsun, bildiğini yüzünden okuyorum. Ama hiç umursamıyorsun. Niye umursamıyorsun Şebnem? Ne oldu bize? Neden oldu? </p>
			<p class="ü--yıldız_-metin-i-inde">* * *</p>
			<p class="ana-metin">Nişanlanmış beyefendi, haber vermek lütfunda bulundu. Telefon etti, bu akşam size yemeğe geleceğim, ayrıntıları anlatırım dedi. Dina tavuk kievsky yapsınmış, çok güzel yapıyormuş, bir tek onun yaptığı tavuğu yiyebiliyormuş. Emrivaki Necmi Bey’in küçük oğlunun en sevdiği şeydir. Dina Tiraspol’e döndü dedim, Tanya diye biri başladı o da izinli, dışarıdan söyleriz. Dina niye gitti dedi sesinde bir küçümseme, bir alay, iyiydi o, tutamadınız mı yanınızda? Tutamadık beyefendi. Zatıâlinizin bu kadar üzüleceğini bilseydik ne yapar yapar yaşatırdık kızını. Bir gün Şebnem evde yoktu, Dina’ya telefon geldi, ben gidiyorum dedi. Nereye? Tiraspol’e. Tiraspol de nereden çıktı, aklını mı kaçırdın dedim. Kızım ölmüş dedi. Markete bir gidip geleceğim der gibi dümdüz söyledi bunu: Kızım ölmüş. İnanamıyordu herhalde. Dokuz yaşındaymış kızı, ateşlenmiş, ölmüş. Apar topar gitti. Yirmi dakika içinde uçak biletini aldım, birikmiş maaşlarını ödedim. Allahtan birkaç gün önce Teo’dan para almıştım, kadıncağıza maaşını veremeseydim çok üzülürdüm. Kısa ama korkunç bir andı, bembeyaz oldu Dinacık, sanki vücudunda kan diye bir şey kalmadı. Onun dışında ne ağladı ne çığlık attı. Varınca telefon et dedim, etmedi, bir daha haber alamadık Dina’dan. Dışardan söyleriz deyince, karın bir makarna haşlayamıyor mu diye lafını soktu aşağılık kardeşim. Haşlar, çok da güzel haşlar da sana haşlamaz. Şebnem sevmiyor Teo’yu, tamam sevilecek bir yanı yok ama kardeşim sonuçta, birbirimizi yesek de kardeşiz. Ben senin babanın kahrını az mı çektim ayrıca? Sen babanın devlet hastanelerinde sürünerek ölmesini istemiyorsun diye arabamı sattım, ki senden başka hiç kimse için yapmazdım bunu. Aslında kaderin sillesinin faturasını Şebnem’e çıkardığı için Cavit Bey’in hastanelerde sürünerek ölmeyi hak ettiğini düşünüyordum ama Şebnem çok acıyordu babasına, ağlıyordu, ben de onun ağlamasına dayanamıyordum. Aldık Osmanoğlu Kliniği’ne götürdük, orada öldü, hiç hak etmediği halde huzur içinde. Bence her baba hak ettiği şekilde ölmeli. Necmi Bey’in ölürken huzur içinde olduğunu hiç sanmıyorum. Şiddetli bir ölüm korkusu yaşamıştır bence, o korkuyu yaşamışsa da hak ettiği gibi ölmüştür. Çok yakın oturduğumuz halde Cavit Bey bir kere bile bize gelmedi, gerçi nikâhımıza bile gelmeyen adam. Ben de en fazla beş-altı kere gitmişimdir. Gelmemi isteseydi giderdim, o sidik kokan koltuklarında oturmaktan yüksünmezdim, zehirli diline, huysuzluklarına katlanırdım ama beni görmek istemiyordu. Baban beni sevmiyor diyordum Şebnem’e, babam kimseyi sevmez diyordu. Sık sık gidiyordu, yıkayıp paklıyordu babasını, bir keresinde camlarını silerken gördüm, sinirlendim. Benim karım babasının evi bile olsa nasıl cam siler? Dina gitsin, sen niye gidiyorsun dedim. Acı acı gülümsedi, sanki babasıyla ilgilenerek bir tür kefaret ödüyordu. Kefaret ödemesi gereken sen değildin Şebnem, sen alacaklıydın, borçlu değil. Ne zaman babasına gitse tepeden tırnağa acıyla dolmuş geliyordu, bir o kadar da sinirli. Ne söylesem batıyordu, ottan boktan kavga çıkarıyordu. Yeni evlendiğimizde bize davet etmek için babasına gittim bir gün. Şebnem çok üzülüyor diyeceğim, ikna edeceğim bir şekilde, alıp bize getireceğim. Dolabı boştur diye marketi yüklenmişim, bir büyük rakıyla bir karton da Marlboro almışım. Karımın babasına kendimi sevdireceğim ya, sanki babalar sevmeyi bilirmiş gibi. Kapıyı açtığı anda iğrenç bir hava çarptı yüzüme, yalnızca sigara ve yanık yağ kokusu değildi, teniyle kaynaşmış ekşi bir ter kokusu, bozuk yemek, bayat balık, sidik, hayvan leşi kokusuydu, boktan bir yaşamın bütün kötü kokuları bir aradaydı. Şaşırdı beni görünce, sen de nereden çıktın dedi. Sizi bize götürmeye geldim dedim, mutlu mutlu sırıtıyorum. Kapıyı yarım açmış, içeri buyur etmiyor. Poşetlere dikti gözünü. Ne var bunların içinde? Ufak tefek bir şeyler dedim. Söğüş dil almıştım, eski kaşar, beyazpeynir, yoğurt, değişmez yemeği sucuklu yumurta diye sucuk ve yumurta, neskafe, şeker, çay, daha bir sürü şey. Poşetleri karıştırmaya başladı, Malboro’yu kartonuyla içeri fırlattı, rakı şişesini kavradı, poşetleri ayağıyla içeri itti, kapıyı küt diye yüzüme kapattı. Birkaç gün sonra Şebnem sen babama alışveriş mi yaptın dedi. Yaptım dedim. Bir daha yapma. Neden? Yapma işte, istemiyorum, o benim yüküm, senin değil. Ama o yükü sen taşımadın ki sevgilim, peynirin en ucuzunu, deterjanın en kötüsünü alsan da benim paramla aldın sonuçta. Babası ölünce evinin Şebnem’e kalacağını sanmıştım. Satarız, hemen bir araba alırız, boktan da olsa Beşiktaş’ta bir daire en azından iyi bir araba aldırır. Ev meğer amcasınınmış, bedavaya oturtuyormuş babasını. Amcası cenazeye gelmedi. Şebnem haber vermedi çünkü. Ama adam öğrenmiş, aradı. Şebnem açtırma benim ağzımı, beni konuşturma diye avazı çıktığı kadar bağırdı, telefonu duvara fırlattı. Ne demek istedin dedim. O biliyor dedi. Neyi biliyor, bana da söyle. Söylemedi. Ailesindeki herkesten nefret ediyor, kötü yürekli insanlar, hepsinin içi kötülük kaynıyor diyor. Kötü aile öyküleri. Herkesin var, herkesin ailesi kötülük öyküleriyle kaynıyor. Cenazeye Teo da gelmedi. Almanya’dayım demişti ama cenazeden sonra gördük. The Marmara’nın kafesinde arkadaşlarıyla oturmuş, ellerinde biralar, kah kah gülüyorlardı. Şebnem o zamana kadar az da olsa severdi Teo’yu, bize geleceği zaman sevdiği yemekleri yaptırırdı, maddi nedenlerden kızsa da sırf kardeşim olduğu için severdi. Teo’yu arkadaşlarıyla gülerken aynı anda gördük. Şebnem’in yüzüne acıdan daha büyük bir şey çöktü o gün, değersizlik. O değersizlik duygusu bir daha gitmedi yüzünden. Teo geldiğinde Şebnem evde yoktu, sonra geldi. Teo nişanlanmış dedim. Hayırlı olsun dedi umursamadan. İçeri gidecekti, Teo otur şuraya dedi, konuşacağız. Eyvah dedim, Şebnem arıza yapacak, Teo’yla yine birbirimize gireceğiz. Kiralar birikti, büyük taşaklı Engin Bey’in avukatı telefon üstüne telefon ediyor. Teo’nun ne söyleyeceğini merak mı etti, arıza çıkarmayı göze mi alamadı, ne olduysa oturdu. Teo dikenli dikenli konuşmaya başladı, giderek tonunu artırdı, bir sürü tehditle de bitirdi. Nişanlısının babası sanayiciymiş. Çelik­tepe’de ısıtma sistemleri üzerine fabrikası varmış. Şu anda yurtiçine çalışıyorlarmış ama yakında ihracata başlayacaklarmış. Söz kesip nişan yapmaya Feryal Halamla Talat Amca’yı götürmüş, bize güvenememiş çünkü. Şeb­nem’le ben kendini beğenmiş ukala dümbelekleri olduğumuz için nişanlısının ailesini aşağılayacak bir şey bulurmuşuz mutlaka, kendimizi tutamazmışız, illa bir laf sokarmışız, alay edermişiz, yaparmışız bunu. Kardeşimizi nişanlısının ailesine mahcup etmeyelim demezmişiz. Örneğin demin fabrika yakında ihracata başlayacak deyince Şebnem dudaklarını öyle bir büzmüş ki dünyanın en salak insanı bile alay ettiğini anlarmış. Elinde olsa onlarla bizi asla karşı karşıya getirmezmiş, düğününe bile çağırmazmış ama nişanlısının geleneksel bir ailesi varmış, aile bağlarına çok önem veriyorlarmış. Cumartesi akşamı onlarla yemeğe gidecekmişiz. Yemekte adam gibi davransak iyi olurmuş. Zira yaşadığımız bu konforu sürdürmemiz onun iki dudağının arasındaymış. Bu minvalde saydı saydı, sonra da siktirdi gitti. Şebnem’e baktım, işte senin kardeşin bu diye başlayacak ama hayret, bir şey söylemedi, ben yatıyorum dedi, gitti yattı. Ben de Teo’nun nişanlısının ailesiyle tanışmaya bayılmıyorum ama düze çıkana kadar Teo’ya mahkûmuz, yakın bir tarihte de bizi düze çıkaracak bir gelişme görünmüyor. Aslında Teo’yu idare etmek o kadar da zor değil, Şebnem biraz ilgi gösterse, biraz yüzüne gülse tamam ama yapmamakta inat ediyor, Teo’nun karşısında mahkeme duvarı kesiliyor yüzü. Oysa Teo’dan başka desteğimiz yok, ısrarla anlamıyor bunu. Şu albümü bir çıkarsak hemen kurtulacağım Teo’dan. Ama zor, benim çocuklar çok yetersiz çünkü. Vasatlar, yüzeyseller, yeteneksizler, üstelik kendilerini bulunmaz Hint kumaşı sanıyorlar. Kaan’ın bana şarkı diye dinlettiği şeyler üçüncü sınıf pop ama sorarsan A1 parçaları, kesinlikle hit olacak. Mutlu’nun ne sound’dan haberi var, ne müzik teorisi hakkında en ufak bir bilgisi. Lirikleri çok banal, insan utanır o sözleri yazmaya, Tezcan desen konu mankeni. Samet Bey bu çocuklarla devam etmek istediğinden emin misin dedi, belki ilgilenir diye yarım bir demo götürmüştüm. Yenilerini arıyorum, doğru isimleri bir araya getireceğim, bomba gibi bir albüm yapacağım dedim. O zaman ben sana birkaç isim önereyim, onlarla çalış, on numara iş çıkarırsın dedi. Kaç ay oldu bekliyorum, hâlâ isim önerecek. Elimden gelenin fazlasını yapıyorum ama bir şey olduğu yok. Neden böyle? Neden yaşamımda hiçbir şey yolunda gitmiyor? </p>
			<p class="ü--yıldız_-metin-i-inde">* * *</p>
			<p class="ana-metin">Aileyi sevdim aslında. Tamam, görgü kültür zevk sıfır, yanından bile geçmemişler ama çok tatlı insanlar. Bize de kırk yıldır tanışıyormuşuz gibi çok sıcak davrandılar, hoşuma gitti. Teo sakın geç kalmayın, tam sekizde orada olun diye tembih etmişti ama Şebnem’i ikna etmem zaman aldığı için yarım saat geç kaldık, ben gelmeyeceğim diye tutturdu. Sevgilim ikimizi de davet ettiler, ben sap gibi gidersem olur mu, nerede karın demezler mi? Ben Teo’yu memnun etmek zorunda değilim dedi. Gitmek zorundayız dedim, Teo’nun istediğini yapmak zorundayız, anladın mı? Şimdi git giyin. Bana emir mi veriyorsun diye başlayacak sandım ama peki dedi, giyinmeye gitti. Böyle davrandığı zaman mahvoluyorum, kavga çıkarsa daha iyi. Bu, benim istediğim bir şeyi ona kabul ettirmem değil çünkü. Bu, benim Teo’yla baş edemediğimi kabul etmesi. Az sonra giyindi geldi, gözlerinin rengini daha da belli eden kolsuz mor elbisesini giymiş, hafif bir makyaj yapmış, saçları gevşek bir topuz, tanrım nasıl güzeldi, soluğum kesildi. Karımın ne kadar güzel olduğunu unutmuşum. Çok güzelsin dedim, iyi ki benim karımsın, seni öyle çok seviyorum ki. Öylesine gülümsedi. Duraktan taksi çağırdık, doğru Beykoz’a. Biz varana kadar dokuz olacak, Teo yarın beynimi yiyecek diye çok gerilmiştim, neyse ki ikinci köprü boştu, çabucak geldik. Normalde adımımı atmayacağım, ultra lüks bir kebapçıda yer ayırtmış Teo efendi, kapıda sıralanmış arabaları görünce çok canım sıkıldı, hepsi en üst segment, gıcır gıcır, yanıyor ve ben ancak taksiyle gelebiliyorum. Restoran zevksizlik yarışında ilk üçe giriyordu öte yandan, şimdi para böylelerinde, para konuşuyor artık. Teoman Bey’in konuklarıyız dedik, kapıdaki adam ânında hazır ola geçti, buyurun diye önümüze düştü. Şaşırdık, Teo’nun amma da forsu varmış. Adamı izliyoruz, asansörlere biniyoruz iniyoruz, ulan nereye götürüyor bizi bu herif derken üçüncü katta, kendini Sait Halim Paşa Yalısı sanan, boydan boya Boğaz manzaralı bir salona geldik. Teoman’ınkilerden başka kimse yoktu. Beyaz örtülü büyük bir yuvarlak masa, ortada beyaz güllerle zambaklardan yapılmış dev bir aranjman, sandalyeler saten giydirilmiş, arkalarında kafam kadar fiyonklar, fiyonkların göbeğinde taşlar, şıngır şıngır avizeler, orada burada orkideler, altın yaldızlı tabaklar, simli mumlar, altın varaklar, altın varaklar, altın varaklar. Her bir ayrıntı <span class="CharOverride-16">kitsch</span>’in doruğu ama sofra olağanüstü yemeklerle dolmuş taşıyor. Geciktiğimiz için özür diledik. Aman efendim, İstanbul burası, kim vaktinde gelebiliyor ki, zaten akrabayız artık kusura mı bakacağız? Hepsi anlayıştan kırılıyor. Şaşırdım, Allah Allah neymiş bu Teo? Ailenin bize ısındığını hissettim, hepsi çok samimiydi. Karımın güzelliği yine herkesin dikkatini çekti tabii, özellikle Uluç Bey’in karısı gözlerini ayıramadı Şeb­nem’ den. Teo efendinin nişanlısıyla da tanıştık. Tam ona göre bir kız, kısa boylu, tombul, sıcak, fıkır fıkır, konuşurken insana dokunmayı çok seven türden. Şebnem’in deyimiyle düdüklü tencere gibi gülmese bayağı çekilebilir aslında. Şebnem’le hemen senlibenli oldu. Geleneksel bir ailenin kızı olarak bayağı da rahattı, Şebnem’den daha dekolte giyinmişti örneğin. Kayınvalide tatlı bir kadıncağız, sessiz, sakin. Kayınpeder biraz ahmak gibi geldi bana, gelinin kız kardeşi düz salaktı yalnız, zekâ geriliği bile olabilir. Kadınlar mücevherle dolmuş taşıyordu. Bu servet kimin eseri merak ettim, belki aileden zenginlerdir. Masanın ağır topu tabii ki gelin hanımın dayısıydı, İstanbul emniyet müdürüymüş adam. Öğrenince bir sallanmadım değil. İstanbul emniyet müdürü ne demek? İkisi salonun dışında, ikisi içinde dikilen siyah takımlı dört herifin korumaları olduklarına ancak o zaman uyandım. Restoranın otoparkında, öteki araçlardan ayrı duran çakarlı arabanın da nedeni anlaşıldı, Teo’nun sandığımız forsun aslında kimin olduğu da. Yalnız Uluç Bey müthiş bir adam, çok etkileyici. Giyimi kuşamı fazla bürokrat olsa da, hali tavrı hiç öyle resmî değil, zekâsının zehir gibi olduğu da çok açık. O ahmak kayınpederin açtığı salak sulak konuları evirdi çevirdi, ilginç hale getirmeyi başardı. Çok akıcı konuşuyor, en sıkıcı konuda bile ağzından bal damlıyor, çok bilgili ayrıca, boş konuşmuyor. Öyle olması gerek tabii, sonuçta bilgisiz bir geri zekâlıyı İstanbul emniyet müdürü yapacak değiller. Milliyetçi olduğu kesin, anlattıklarından anlaşılıyor ama mukaddesatçılığı biraz yama gibi, beş duble rakıyı götürdü zaten, tık da demedi, iyi içiyor. Ben de rakı içtim, masada bir ikimiz içtik. Teo efendi ağzına sürmedi. Uluç Bey teklif etti, baban hoşgörülü adamdır, çekinme, iç dedi. Bizimki sağ olun dayıcığım ama ben alkol kullanmıyorum demez mi? Tabii tabii, bizim viskileri de Tanya içiyor zaten. Uluç Bey çok karizmatik, çok da alçakgönüllü, ben onun yerinde olsam bizimle aynı sofraya bile oturmam. İstanbul emniyet müdürüyüm ya, Osman-Teoman Koryürek kardeşler kim? Teo çok iyi yere dükkân açmış, nasıl başardı anlamadım, aferin. Bütün kapılar ardına kadar açılır artık bizim salağa. Uluç Bey beni çok sevdi, özel numarasını verdi, bir sıkıntım olursa çekinmeden arayabilirmişim, akraba olmuşuz artık. Çok hoşuma gitti bizi de akraba olarak görmesi. Teo yüzde yüz uyum sağlamış aileye, konuşması bile değişmiş, o çevreye horozlanan halleri yoktu, yemek boyunca efendi efendi önüne baktı. Uluç Bey’i onaylamaktan da helak oldu, haklısınız dayıcığım, çok haklısınız dayıcığım. Aileye yalakalık ederken kardeşimi izledim, Necmi Bey görse ne derdi acaba diye düşündüm. Küçük oğlunun böyle bir aileye damat olmasını takdir eder miydi, yoksa bu zevksiz, görgüsüz, cahil cühela takımıyla ne işimiz olur bizim mi derdi? Gerçekten baba, her fırsatta aşağılamaktan zevk duyduğun, sonradan görme ama senin servetini bin kere katlayacak kadar zengin bu aileyle dünür olmak ister miydin merak ediyorum. Gerçi Uluç Bey’i severdin, sevmesen de önemli bir adam olduğu için takdir ederdin. Eder miydin acaba ya, çok da emin değilim biliyor musun... Adamın yüzüne gülüp arkasından dünyanın en güzel kentine emniyet müdürü yaptıkları adama bak, Allah’ın kırosu derdin kesin. Rektörün hakkında konuştuğun gibi. Senin yerine Dündar Bey dekan olunca acayip bozulmuştun, eskiden yere göğe koyamadığın rektörünü de, Dündar Bey’i de itin götüne sokmuştun arkalarından ama ertesi gün dev bir kutlama çelengi göndermiştin, en içten tebriklerinle birlikte. Eve döndükten sonra Şebnem’le tartıştık. Başta çok eğleniyorduk oysa, yemeği konuşuyorduk, restoranın <span class="CharOverride-16">kitsch</span>’liğinden Leyla’nın topuklarına kadar her şeyle dalga geçtik, ahmak kayınpederinin ikide bir gaaark diye geğirip estaaağfurullah demesini taklit ettik, güldük. Teo’nun bu yemeğe neden bu kadar önem verdiğini Uluç Bey’in kim olduğunu öğrenince anladım. Ama anlamadığım şey, onlar niye Teo’ya bu kadar değer veriyorlar dedim. Teo salağından başka damat bulamadılar mı? Gerçi nişanlısı Teo’ya körkütük âşık, belli, nesine bu kadar âşık olduğunu çözemedim, çocukken de çözemezdim, herifte nasıl bir şeytantüyü varsa, yüzüne bakmaz dediğim her kız Teo’yla çıkardı. Tabii Leylacağız o tiple Brad Pitt bulacak değil, Teo’yu öpsün de başına koysun diye neşeli neşeli konuşuyorum. Gözlerini yüzüme dikmiş, buz gibi bakıyor. Niye öyle bakıyorsun, yalan mı dedim, Teo maymundan hallice değil mi? İşte bu yüzden dedi. Ne bu yüzden? Görmüyorsun, işine gelmeyen şeyleri görmek istemiyorsun diye başladı. Teo’nun aptal olduğundan çok eminmişim, ama yarın ne halt edeceğimiz Teo’nun iki dudağının arasında olduğuna göre oturup kimin aptal olduğunu düşünsem iyi olurmuş, gerçi bu saatten sonra düşünmenin bir yararı olacak değilmiş. Sen ne saçmaladığının farkında mısın dedim, bana Teo’yu mu savunuyorsun yani, ağzımıza sıçan herifin avukatı mı oldun? Ben iyi niyetimin kurbanıyım, öz kardeşime inanmanın, güvenmenin kurbanı oldum, sen de çok iyi biliyorsun bunu. Alay eder gibi güldü, döndü sırtını yattı. Üstelesem, tartışmayı sürdürmek istesem sabahı bulacağız. Ne halin varsa gör dedim, aldım yastığımı salona geçtim, ne uyku kaldı ne bir şey. Yarınımızın Teo’nun iki dudağının arasında olmasının nedeni benim hatam değil, insanın iyi niyetli olması, kardeşine güvenmesi ne zamandır hata? Teo kötü ruhlu bir insan, tıpkı Necmi Bey gibi, içi kötülük kaynıyor Teo’nun. Asıl sen bunu anlamıyorsun. </p>
			<p class="ü--yıldız_-metin-i-inde">* * *</p>
			<p class="ana-metin">Dün Teo’yu cebinden aradım, açmadı. Para işini halleder misin diye mesaj attım, ses yok. Belki on kez aradım, sonunda açtı. Ankara’daymış beyefendi, daha ev kirası birikti dememle telefonda bağırmaya başladı, sen beni de kendin gibi boş gezenin boş kalfası mı sanıyorsun, müsteşarla toplantımın ortasında nasıl ararsın, ben burada kırk tilkiyle boğuşuyorum, senin siktirik kiranı mı düşüneceğim, bilmem ne. Canıma yetti artık, patladım. Yeter ulan, ben bayılıyor muyum senin peşinden koşmaya? Coşkun Abi’ye gidiyorum, bütün hesapları sereceğim önüne, üstüne konduğun her bir mülk için sana dava açacağım dedim. Elinden geleni ardına koyma dedi, çat kapattı suratıma. Çok kötü oldum, ağlayacaktım hırsımdan, gerçekten Coşkun Abi’ye gitsem mi diye düşünüyordum. Ama tehdidim etkili olmuş ki akşam damladı, bir kutu da baklava getirmiş. Çok yumuşak konuşuyor bu kez, ihaleyi kaybetmiş de çok sinirliymiş de tam o anda aramışım. Müneccim miyim ben, nereden bileyim ne durumda olduğunu? Mesajıma kısa bir yanıt yaz o zaman. Kardeşiz mardeşiz ayağı yaptı gene. Bir de çek yazdı, her zamankinden cömert bir rakam sayılırdı ama yine de sinirim tepemdeydi, bu yetmez dedim. Onda da yokmuş, aybaşında gene veririm dedi. Bitmiyor maddi sıkıntılar, bitmiyor, çıldıracağım artık. Teo’yu ortak piyano mağazası açmaya ikna edebilsem sorun çözülecek aslında. Baklava yerken önünden bir geçtim, öylesine aklıma gelmiş gibi, dünya amma değişti, biz küçükken yalnızca bizim gibi ailelerin evlerinde piyano olurdu, şimdi herkesin evinde var, spinetler konsollar, Çin malı Kore malı, kapış kapış gidiyor dedim, dijital piyano çıkınca millet rahatladı tabii, takıyorlar kulaklığı, kimse rahatsız olmuyor. Öylesine, sohbet eder gibi konuştum. Dikkatle baktı yüzüme, sanırım aklına yattı. Bir süre düşünür, sonra da sen bu müzik işlerinden anlıyorsun, bir piyano mağazası mı açsak der, kendi fikriymiş gibi bana satar. Satsın, razıyım, yeter ki açalım. Üç ayda bir numara yaparız, herif para kazanmanın ustası çünkü, elini attığını altına çeviriyor. Kabul etmek zorundayım artık, Teo’nun o küçücük beyninde para kazanma konusunda iyi çalışan bir bölge var. Yarın çeki bozdurup borçların bir kısmını kapatsam iyi olacak. Nedim Şarküteri’den Doğa Kasabı’na kadar surat asmayan kalmadı. Kalanıyla da dolar almak en iyisi. </p>
			<p class="ü--yıldız_-metin-i-inde">* * *</p>
			<p class="ana-metin">Bugün sabahın köründe Engin Bey’in avukatı geldi. Buyurun dememle daldı içeri, size tahliye davası açıyorum. Bugün yatıracaktım Sinan Bey dedim, birikmiş kira borcumuzun üç ayını ödeyeceğim. Ya hepsini ödersiniz ya da davayı açarım diye tutturdu. Tamam haklısınız, ama biraz anlayış gösterseniz diye sabırla anlatmaya çalışıyorum ama dinlemiyor herif. O sırada Şebnem’in sesini duydum, kapıda dikilmiş, tatlı tatlı, kahve içer misiniz diyor. Karımın güzelliği herifin başını döndürdü, ânında gevşedi yavşak, içerim diye sırıttı. Kahve içiyoruz, Şebnem sürekli abuk sabuk sorular soruyor, uzmanlığınız ne, ticaret davaları da alıyor musunuz, ofisinizde kaç kişi çalışıyor? Bize ne, herifin ofisinde kaç kişi çalıştığından bize ne? Ama adam hiç de rahatsız değil, öğrenmek için ölüyormuşuz gibi uzun uzun yanıtlıyor. Şebnem adamı tatlı tatlı konuşturdu, bizi bir süre idare edin dedi sonunda. Çok isterim Şebnem Hanım ama inanın yapamam. Yaparsınız, ev sahibimiz Amerika’da yaşıyor zaten, idare etmek sizin elinizde. Gerçekten yapamam falan derken bu iyiliğinizi karşılıksız bırakacak değiliz dedi. Bir an gözleri parladı yavşağın, karımı baştan aşağı süzdü, nasıl bir iyilik? Şaşkınlıktan donakaldım, ne iyiliği, Şebnem ne demek istiyor? Üç aylık kirayı bugün ödeyelim, 1.000 dolar da bizi idare ettiğiniz için sizin hakkınız olsun dedi. Kulaklarıma inanamadım, aklım durdu, açık açık rüşvet teklif ediyor, adam canımıza okuyacak. Karımın kusuruna bakmayın, saçmalıyor diyecektim tam, herif şunu 2.000 dolar yapalım demez mi? Şebnem 1.500 yapalım, ama üç ay bize uğramayın dedi. Peki dedi Sinan Bey. İnanamadım. Peki dedi, aldı 1.500 doları gitti. Şebnem’e ne yaptın sen dedim, durup dururken adama bir sürü para verdik. Üç ay rahatız işte dedi, üç ay sonra kim öle kim kala. Hâlâ şoktayım. </p>
			<p class="ü--yıldız_-metin-i-inde">* * *</p>
			<p class="ana-metin">Çok mutsuzuz. İkimiz de ölesiye mutsuzuz. Şebnem eskiden pek ağlamazdı, en son babası öldüğünde ağlamıştı, bu aralar sık sık ağlıyor. Öyle salya sümük değil, sessiz ince bir ağlayışı var. Annem de böyle ağlardı, içine içine. Ben ağlamalarla baş edemem, hele böylesiyle hiç. Ağlamaya başladığı zaman çıkıp gidiyorum. Ağlamasa da gidiyorum, onunla evde kalmaya dayanamıyorum artık. O da gideyim diye gözümün içine bakıyor. Mutlulara gidiyorum. Mutlular epeydir beni aralarında istemiyorlar oysa. Açıkça gelme demiyorlar ama stüdyoya girdiğimde susmalarından, sıkıntılı bakışmalarından, bugünlük bu kadar yeter deyip çalışmayı erken kesmelerinden anlıyorum. Onlara katacak bir şeyim kalmadığını sanıyorlar. Dün dan diye yüzüme söylediler bunu, Osman Abi senin kafa 90’larda kalmış, gelebiliyorsan biraz günümüze gel dediler. Gelebiliyorsammış. Oğlum siz giderken ben dönüyordum be! Peşimde dolaştığınız günleri ne çabuk unuttunuz? Sizi bir araya getirdiğim, size yol çizdiğim, liderlik ettiğim günler uçmuş gitmiş bakıyorum. 90’lar kafası iyidir dedim, hatta daha geriye gitmek gerek, 60’lara örneğin, müziğin saf olduğu yıllara. Kaan, abi senin yenilenmen gerek demez mi? Ne demek o, eski miyim, yaşlı mıyım, nedir yani? Müzik dünyada başka bir yere gidiyormuş, ben takılmıyormuşum ama benim tarzımla olmuyormuş artık, benim tarzımın alıcısı kalmamış. Kaancığım dünyada müziğin gittiği yol çok boktan bir yol, bu yollara çok girip çıktı müzik, sonuçta hep aynı yere geldi, yine gelecek dedim. Abi anlıyorum, seni sarmıyor bu yeni anlayış, olabilir, normal. Seninki de saygıdeğer bir tutum ama biz farklı bir yola girdik artık dedi. Git diyor yani, git bir daha da gelme. Farklı bir yolmuş, yolunuzu sikeyim. Bu yolun sonu duvar duvar! Toslayacaksınız o duvara, hem de öyle bir toslayacaksınız ki beşinci sınıf barlarda sevgili arayan varoş kızlara bile dinletemeyeceksiniz kendinizi. Aslında Kaan itinin sözlerinden çok yüzündeki o küçümseyen ifade dokundu. Öbür puştlar da yere bakıyorlar. Kimsiniz ulan siz diye kafa göz girmem gerekirdi bunlara. Söylediklerini ciddiye almamışım gibi konuyu değiştirdim. Kerim Çaplı’nın Jimmy Hendrix’le sahne aldığını biliyor musunuz dedim, çok iyi anlaşmışlardı. Kerim, Hendrix’in davulcusu olacaktı ama Hendrix ölünce hayali suya düştü. Oğuz denen piç Kerim de kim dedi. Ohoo... müzisyenim diyorsun ama daha Kerim Çaplı’yı bilmiyorsun. Bilsem ne olacak, bugün var mı öyle biri demez mi? Cehalete bak, çıldırır insan. Zaten Oğuz denen içten pazarlıklı it değiştirdi bunları, kafalarına girdi, zehirledi. Bu dangalağı havada karada yerdim de hem sağlam paralı puşt hem de albümü patladı. Klibi bütün kanallarda dönüyor. Yere göğe koyamıyorlar dallamayı. Bu çocuklarla bağlarımı koparmam gerektiğini biliyorum, bana bu şekilde davranmalarını görmezden gelmek çok zor. Ama evden çıktığımda gidecek bir yerim yok. Düşünüyorum da zaten hiç olmamış, ömrüm boyunca evimde yaşamışım ben. Oysa erkeklere ikinci bir adres şartmış. İnsan çalışmasa da çalışıyormuş gibi yapabilmeliymiş. Yersizlik korkunç bir şey, hele kimsesizlik. Şebnem niye kimsem değil artık? </p>
			<p class="ü--yıldız_-metin-i-inde">* * *</p>
			<p class="ana-metin">Müthiş bir gün yaşadım, sözcüğün tam anlamıyla müthiş! Uluç Bey’in aracında olmak tahminimin çok ötesinde bir şeymiş. İstanbul emniyet müdürlüğünün önemli bir makam olduğunu biliyordum elbette ama bu kadarını hayal etmeme olanak yoktu. Adamın forsu karşısında aklım dimağım durdu. Yemeğe gidiyoruz, önde motosikletli polisler, arkalarında bir koruma aracı, onun arkasında ayna gibi parlak, siyah bir Wrangler Rubicon’da biz, Uluç Bey’in sivil aracı üstelik, resmî de değil, ön koltukta kulağında kulaklığı, elinde telsiziyle zımba gibi genç bir koruma oturuyor, arkamızda yine bir koruma aracı. Çakarlar yanıp sönüyor, yollar hızla açılıyor, ne trafik kalıyor ne bir şey. Rüya gibiydi, inanılmazdı. Teo’nun davetinin ertesi günü Uluç Bey’e sizinle tanıştığıma çok memnun oldum diye bir mesaj yazmıştım, yanıt vermesini bile beklemiyordum ama yarım saat geçmeden aradı. O da benimle tanıştığına çok sevinmiş. Telefonda epeyce sohbet ettik, bir sıkıntın olursa beni arayabileceğini biliyorsun dedi, teşekkür ettim. Sıcak bir şekilde kapattık. Bu kadarla kalacak sanıyordum, nezaket konuşması sonuçta. Ama bu sabah aradı, Osman bir yemek yiyelim, seni daha yakından tanımak istiyorum dedi. Seve seve dedim, nerede buluşalım gibi salak ötesi bir laf edecektim neredeyse, yarım saate hazır ol dedi, kapattı. Şebnem’e Uluç Bey yemeğe çağırıyor dedim, beni daha yakından tanımak istiyormuş. Niye dedi, ne gereği varmış? Ne bileyim? Tanımak istiyormuş işte. Çok geçmeden şoförü aradı, kapınızın önündeyim Osman Bey. İndim, siyah bir Renault Megan kapıda. Doğrudan restorana gideceğiz sanıyordum ama emniyet müdürlüğüne gittik. Uluç Bey binadan çıktı. Daha doğrusu Uluç Bey ve arkasında hazır ol vaziyetinde bir ordu çıktı. Öyle etkilendim ki, Rubicon ne zaman geldi, ne zaman bindik de arkada yan yana oturmuş gidiyoruz, anlamadım. Çok varlıklı eşim dostum oldu benim, çok büyük paralar kazanan insanlarla yemek yedim ama böylesini görmedim. Uluç Bey’in olduğu yerde bir tür olağanüstü hal yaşanıyor resmen. Korumalar iki taraflı sıralanıyor, adım atmamıza beş metre kala kapılar açılıyor, yaşlı başlı, kıranta adamlar karşısında saygıdan yere yapışıyorlar. İstanbul emniyet müdürü böyleyse başbakanı, cumhurbaşkanını hayal bile edemiyorum. İnsanların devlette iktidar sahibi olmak için neden kıran kırana savaştıklarını anladım. İktidar çok acayip bir güçmüş, hoşlanmamak olanaksız. Nakkaştepe’de ağaçlarla çevrili bir villaya gittik. Teo’nun seçtiği gibi <span class="CharOverride-16">kitsch</span> değildi, çok şıktı, fazlasıyla elitti. İstanbul’un üst tabaka bütün restoranlarını bildiğimi sanıyordum ama böyle bir yerin varlığından bile haberim yoktu. Oraya restoran demek doğru değil zaten, çok üst düzey kişilerin girebildiği özel bir mekân belli ki. Pencerenin önünde, süper şık hazırlanmış bir masa. Salonda yalnızca ikimiz vardık, bir de garsonlar ordusu. Uluç Bey şef garsona şarap içeceğiz dedi, o kadar. Garsonlar antrelerden iki çeşit ana yemeğe, tatlıdan meyveye sürekli şahane yemekler servis etti. Çok güzel sohbet ettik, bayağı da şarap içtik. Yine çok yakın davrandı bana, ailesinden söz etti, iki oğlu varmış, ikisi de Amerika’da okuyormuş. Karısı da Şebnem’i çok sevmiş. Hatta onlar da buluşsunlar, yemeğe falan gitsinler dedi. Şebnem de çok memnun olur dedim. Akşamüstü beni başka bir araçla eve bıraktırdı, kendisi valiliğe geçecekmiş. Evde Şebnem’e anlattım, olağanüstüydü dedim, inanılmazdı, Uluç Bey çok güçlü bir adam, bir hareketiyle yeri yerinden oynatıyor. Karısı da seninle görüşmek istiyormuş dedim. Ben o kadınla görüşmek istiyor muyum peki dedi üstten üstten. Sinirlendim, Uluç Bey yemeğe seni de davet etmedi diye bozuldun dedim, der demez pişman oldum, yine tartışacağız, tartışmaktan başka bir şey yaptığımız yok zaten. Bozuldum mu diye gülmeye başladı, beni çağırmadı diye bozuldum, öyle mi? Sanki çok komik bir şeymiş gibi dakikalarca güldü. Tamam, ben de biliyorum, karısı Şebnem’e göre bir kadın değil ama katlanmak o kadar zor mu? Adam koskoca İstanbul emniyet müdürü ayrıca, bize bir yararı olacaksa dostluğuna niye hayır diyelim? Oldu da nitekim, daha ilk günden yararı oldu. Sohbet ederken söz işe güce geldi, piyano mağazası açmak istediğimden ama sermaye sorununu çözemediğimden söz ettim. Öylesine söyledim üstelik, konuşacak konu olsun diye. Hiç beklemiyordum, çok ilgilendi. Sen mağazayı bul, gerisine karışma dedi. Çok sevindim, sevinçten ayaklarım yere basmıyordu eve gelirken. Gelir gelmez Şebnem’e anlattım, onun da sevineceğini sanıyordum. Karşılığında? diye sordu ters ters. Karşılığında ne? Niye? Niye yapıyor sana bu iyiliği? Akraba olacağız çünkü. Saçmalama dedi yine çekildi odasına. Anlamıyor, bu dostluğun benim için ne kadar önemli olduğunu anlamıyor. İlk kez bir kapı açılıyor önümde. Benim derdim piyano satmak değil, o bir başlangıç, arkası gelecek, stüdyo kuracağım, prodüksiyon yapacağım diye anlattım Uluç Bey’e. Çok akıllıca dedi. Adamın dostluğu yaşamımızı değiştirecek, sıkıntılarımız son bulacak. Şebnem istediği kadar suratını assın, ben Uluç Bey’le ilişkilerimi sıkı tutmaya kararlıyım. </p>
			<p class="ü--yıldız_-metin-i-inde">* * *</p>
			<p class="ana-metin">Nasıl eğlendim bugün, nasıl keyiflendim, öldüm zevkten. Hani hiç külyutmazdınız Teoman Bey, hani gözünüzden bir şey kaçmazdı? Birlikte yemeğe gittiğimiz gece Uluç Bey’in bana özel numarasını verdiğini fark etmemişsin ama bak? Gene üstten üstten, lütfeder gibi konuşuyordu benimle. Uluç Bey’i özel numarasından... dedim, daha sözümü tamamlamadan ne özel numarası dedi. Bana özel numarasını verdi dedim, istediğin zaman ara dedi. Allak bullak oldu, gözleri dışarı fırladı yine. Sakın arayayım deme, abuk sabuk şeyler için adamın canını sıkma diye köpürdü. Akraba değil miyiz, niye aramayayım diye üstüne gittim. Kıpkırmızı kesildi. Eğer Uluç Dayı senden şu kadarcık şikâyet ederse yemin ediyorum ölümlerden ölüm beğenirsin dedi. Çok keyiflendim. Kıskanıyor, Uluç Bey gibi bir adam bana değer verdiği için deli gibi kıskanıyor. Yemeğe gittiğimizi söylemedim, öğrenirse kalp krizi geçirir artık. Onu Uluç Bey’den duysun istiyorum. Hadi o zaman da yakama yapışsın da görelim. </p>
			<p class="ü--yıldız_-metin-i-inde">* * *</p>
			<p class="ana-metin ParaOverride-15">Bir süredir iki hayalet gibi yaşıyoruz evde, birbirine değmeyen iki hayalet. Şebnem’in bakışları ölüm susması gibi. Ama şimdi bunu düşünecek halde değilim. Bugün işim çok, bugün mağazada asma katın güçlendirilmesine başlanacak, elektrik tesisatı yenilenecek, parkeci gelip ölçü alacak. Bugün yeni ölüler gömülecek. Bugün mezarlıklara kırmızı karanfiller bırakılacak. Bugün bir şeyler olacak. İşin kötüsü yarın da öbür gün de bir şeyler olacak. Hiç bitmeyecek bu bir şeyler olmaklar. Bu bir şeylerin sonunda neler olacak bilmiyorum. Karanlığa bakıyor gibiyim, siste yürüyor gibiyim, Şebnem’i yitirmekten deli gibi korkuyorum. Ama yitireceğimi biliyorum. Çünkü Edip Cansever’in dediği gibi. “Her sevgide biraz da cinayet bulunur.” </p>
			<p class="ana-metin ParaOverride-17"><span class="CharOverride-16">(5. defter burada bitiyor.)</span></p>
		</div>
	</body>
</html>