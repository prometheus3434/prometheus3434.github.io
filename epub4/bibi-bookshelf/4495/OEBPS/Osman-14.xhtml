<html xmlns="http://www.w3.org/1999/xhtml" xmlns:epub="http://www.idpf.org/2007/ops">
	<head>
		<title>Osman-14</title>
		<link href="css/idGeneratedStyles.css" rel="stylesheet" type="text/css"/>
<meta content="urn:uuid:640e2a52-bd0d-4106-8ef7-ecabd0af7845" name="Adept.expected.resource"/>
	</head>
	<body id="Osman-14" lang="tr-TR" xml:lang="tr-TR">
		<div class="Basic-Text-Frame">
			<p class="ARA-BASLIK ParaOverride-14" lang="en-US" xml:lang="en-US"><span class="CharOverride-1">*****</span></p>
			<p class="konusulan_kisi">Osman’ın arkadaşı motorcu Ali Gazi İleri </p>
			<p class="_--baslik-numarasiz-metin-icinde">“Ama hayat işte. Koptuk.. dağıldık..”</p>
			<p class="soylesi-soru ParaOverride-12">Osman, Çağatay ve siz bir zamanlar çok yakın arkadaşmışsınız. İlk hangisiyle tanıştınız? </p>
			<p class="ana-metin ParaOverride-13">Osman’la. Çağatay’la beni Osman tanıştırdı. Osman’ı High School’dan tanıyordum.. ama okuldayken görüşmezdik Osman’la.. selamlaşmazdık bile. O zamanlar sevmezdim ben Osman’ı. </p>
			<p class="soylesi-soru">Neden? </p>
			<p class="ana-metin ParaOverride-13">Kıskanırdım. Çok yakışıklıydı piç.. acayip yakışıklıydı. Gözüme kestirdiğim kızlar hep buna hasta diye kıl oluyordum. Tam bir kıza yürüyeceğim, kız başlıyor Osman şöyle Osman böyle demeye.. beni de sinir basıyor tabii..</p>
			<p class="soylesi-soru">Rakiptiniz yani. </p>
			<p class="ana-metin ParaOverride-13">Rakip falan değildik. Osman beş sıfır öndeydi. Sadece yakışıklı değildi ki piç.. İngilizcesi çok iyiydi. Türkçesi daha da iyiydi. Okul gazetesine yazı yazıyordu. Kızlar biterdi yazılarına.. on parmağında on marifet vardı yani.. </p>
			<p class="soylesi-soru">Sonra nasıl yakın arkadaş oldunuz? </p>
			<p class="ana-metin ParaOverride-13">İlginç oldu aslında. Liseden sonra birbirimizi pek görmüyorduk. Ben İstanbul Siyasal’daydım, o İTÜ’de, yolumuz kesişmiyordu. Ben Boğaz çocuğuyum ayrıca.. o zamanlar mekânım Arnavutköy, Bebek, Hisar.. Osman Ni­şantaşı çocuğu, Boğaz’a pek inmez, Taksim’e çıkar daha çok. Bir gün Gezi pastanesinde bir kızla buluşacağım.. havalı mekân diye oraya çağırmışım. Ama bir saat olmuş kız ortada yok.. ekmiş beni belli. Tam kalkacağım Osman geldi. Nasıl yakışıklı gene allahın cezası, nefis bir deri mont giymiş, saçlar maçlar.. orman gibi saçı vardı zaten. Resmen yıkılıyor. Gezi’ye de o gün tiyatrocular doluşmuş devlet tiyatrosundan, bütün masalar dolu. Osman’la göz göze geldik, burası boş diye işaret ettim. Salak salak da sırıtıyorum, bir-iki adım gelsin n’aber diyeceğim. Oturdu ama beni tanımadı. Bir bozuldum. Ulan o kadar da silik bir tip değiliz.. bizim de bir giderimiz vardı okuldayken. Benim surat fena düştü tabii.. yüzüne bile bakmıyorum, acayip koymuş beni tanımaması. Hesabımı ödedim, gidiyorum.. bir dakika ya.. sen Nişantaşı Anadolu’dan Gazi değil misin dedi. </p>
			<p class="soylesi-soru">Nişantaşı Anadolu mu? </p>
			<p class="ana-metin ParaOverride-13">Biz okurken Nişantaşı Anadolu oldu bizim okul. High School diye başladık, Nişantaşı Anadolu diploması aldık. İngilizler dehledi bizi.</p>
			<p class="soylesi-soru">Peki sonra? </p>
			<p class="ana-metin ParaOverride-13">Ya kusura bakma.. ilk anda tanıyamadım, acayip değişmişin dedi.. sakal makal. Meğer sakaldan tanımamış. Baktım gülüyor.. beni gördüğüne çok sevinmiş gibi de bir hali var. Ama beni hemen tanımadı ya.. ben de gıcıklığına onu çıkaramıyormuşum gibi yapıyorum. Sözde adını hatırlayamıyorum.. köpek gibi biliyorum aslında.. unutur muyum? Bir şaşırdı bu.. tanımadın mı? Osman ben dedi, aynı okuldaydık. Tamam dedim ya.. şimdi hatırladım, Osman.. Osman Koryürek. Konuşmaya başladık.. ne yapıyorsun, nerde okuyorsun falan. Sanki bilmiyoruz. Kim nereyi kazanmış, puanına kadar biliyoruz da seni o kadar da önemsemiyorum havası yapıyoruz işte. Çağatay diye bir arkadaşıyla buluşacakmış. Benim de kızın teki beni ekti diyecek halim yok.. bir de entel ya, bir arkadaşın oyunu var akşam, ona gideceğim, vakit geçiriyorum dedim. O sırada bizim okulda tiyatro kulübü kurulmuş, beni eken kız da kulüpte, Godot’yu Beklerken’i çalışıyor. Hangi tiyatroda arkadaşın diye sormaz mı? Anasını satayım bir tane tiyatro adı aklıma gelmiyor.. atacağım bir şey, atamıyorum.. bilir çünkü, tiyatro, sinema, resim mesim.. hepsini bilir. </p>
			<p class="soylesi-soru">Ne dediniz peki? </p>
			<p class="ana-metin ParaOverride-13">Bir şey demedim. Çağatay geldi, soru kaynadı. Osman tanıştırdı bizi, Gazi bizim liseden, Çağatay mahalleden falan. Çağatay da kafa çocuk. Konuşmaya başladık.. muhabbet öyle tatlı ki kalkasım yok. Osman Çağatay’a hadi bira alalım, bize gidelim dedi. İçim gitti. Ulan ne eğlenecekler şimdi.. Tam kalktılar, gidiyorlar, Osman ya boş ver oyunu, sen de bize gel dedi. Bir sevindim.. ama küçük bir nazlandım tabii, hay allah arkadaşa da söz vermiştim falan. Neyse gittik. Acayip kaynaştık, ikisi de çok kafa herifler. Salona yayıldık. Bira mira.. sohbet. Bir ara gitarını gördüm, dedim biraz çalabilir miyim? Tabii dedi. Aldım, çaldım biraz. </p>
			<p class="soylesi-soru">Ne çaldınız, hatırlıyor musunuz? </p>
			<p class="ana-metin ParaOverride-13">Another Brick in The Wall. Pink Floyd. Gitarlık parça değildi ama hava yapacağım ya.. tak tak atıyorum, numaralar yapıyorum falan.. </p>
			<p class="soylesi-soru">Osman şaşırdı mı gitar çalmanıza? </p>
			<p class="ana-metin ParaOverride-13">Çoook. Bu kadar iyi çaldığını bilmiyordum, hiç çalmazdın okulda dedi. Ben tabii mütevazılık ediyorum, işte biraz çalıyoruz, ancak tıngırdatabiliyoruz falan. Birkaç gün sonra gene buluştuk. Sonra her gün görüşmeye başladık. Derken üçümüz ayrılmaz olduk. Gece gündüz bir aradayız.</p>
			<p class="soylesi-soru">Teoman’la da o zamanlar mı tanıştınız? </p>
			<p class="ana-metin ParaOverride-13">O zamanlar.. ama Teo’yla bir samimiyetimiz olmadı bizim. Bizden çok farklıydı Teo. </p>
			<p class="soylesi-soru">Nasıl farklıydı? </p>
			<p class="ana-metin ParaOverride-13">Barzonun tekiydi.. tam Kurtlar Vadisi çocuğu.. o zamanlar yoktu tabii o dizi. Bugün o yaşta olsa nargile kahvelerinden çıkmaz.. o tiplerden yani. Mafyadan falan arkadaşları vardı. Takılmazdı zaten bizimle, Osman da istemezdi. Müzikle hiç işi yoktu Teo’nun. Bir de çok paracıydı, üç kuruş için kavga ederdi Osman’la. İki kardeş acayip farklıydılar. Gerçi bütün kardeşler öyle oluyor, kimin huyu suyu kardeşine benziyor ki.. ama bunlar geceyle gündüz gibiydi. </p>
			<p class="soylesi-soru">Osman’ın anne babasıyla da tanıştınız mı? </p>
			<p class="ana-metin ParaOverride-13">Tabii ki. Necmi amcayla Makbule teyze. </p>
			<p class="soylesi-soru">Mahmure değil mi? </p>
			<p class="ana-metin ParaOverride-13">Mahmure miydi? Aklımda Makbule diye kalmış. Nec­mi’yi doğru hatırlıyorum inşallah.. doğru mu? </p>
			<p class="soylesi-soru">Doğru. Necmi Koryürek. </p>
			<p class="ana-metin ParaOverride-13">İyi bari. O kadar da gitmemiş hafıza. </p>
			<p class="soylesi-soru">Nasıl insanlardı anne babası? </p>
			<p class="ana-metin ParaOverride-13">Valla Necmi amca çok şahsına münhasır bir tipti. Tane tane konuşur, ilginç kelimeler kullanır.. duruşu muruşu havalıydı çok.. otoriter olduğu belliydi. İTÜ’de profesör sonuçta adam, normal. Acayip de şık giyinirdi. Çok güzel kaşkoller bağlar, balıksırtı ceketler giyer, yazın Panama şapkalar takar. Ama gülünç değildi.. gerçekten şık bir adamdı. Osman da babasına çekmişti, o da üstüne başına çok özenirdi. Bir de makam mevki falan.. bunları çok önemserdi Necmi amca. Osman bir gün tanıştırdı bizi. İşte.. bizim liseden Gazi.. hani babası gazeteye çıktı, anlatmıştım falan.. Necmi amca demek şu meşhur cerrahın oğlu sensin dedi. Bir sürü soru sordu, baban ihtisasını nerede yaptı, Amerika’da mı, Avrupa’da mı, hocaları kim. Ne bileyim hacı ben? Babama hiç sormamışım ki hocaların kimlerdi diye.. bana ne? Benimki de az değildi ama. Necmi amcadan aşağı kalır yeri yoktu. Osman’ın babası İTÜ’de profesör deyince akan sular durdu. Tanışalım ailece görüşelim filan.. </p>
			<p class="soylesi-soru">Görüştünüz mü ailece? </p>
			<p class="ana-metin ParaOverride-13">Görüşür müyüz.. Osman da ben de oyaladık, görüştürmedik. Ne lüzum var? Delikanlıyız o zamanlar. Babası babamla kanka olacak.. annesi annemle kanka olacak.. bizi takip edecekler.. bir annen baban varken iki olacak.. al başına belayı.. </p>
			<p class="soylesi-soru">Hangi vesileyle gazeteye çıkmıştı babanız? </p>
			<p class="ana-metin ParaOverride-13">Babam mikro cerrahtı, iş kazalarında kopan elleri kolları falan dikiyordu. O tarihte adamın biri demiryoluna düşmüş, tren kolunu koparmış. Babam ameliyat etti. Kopan kolu diken cerrah diye röportajı çıktı. Gazete niye bu kadar önemsedi bilmiyorum, daha önce bir sürü yapmıştı o ameliyattan. Ama bayağı hava attı o zamanlar millete..</p>
			<p class="soylesi-soru">Annesi peki? Ne hatırlıyorsunuz Osman’ın annesi hakkında? </p>
			<p class="ana-metin ParaOverride-13">Çok tatlı bir kadındı.. hoş, yumuşak. Çok alçak sesle konuşurdu, mırıl mırıl. Benim annem de yengelerim de kendilerini yedi düvele dinlettiklerinden herhalde.. çok değişik gelmişti bana. Kadıncağız hastalandı sonra, kanser oldu. Annesi hastayken Osman’la fazla takılamıyorduk, hep annesiyle ilgileniyordu, o baktı diyebilirim. İyi evlattı, çok takdir etmiştim. Hastaneye yattığında bir gün bile yanından ayrılmadı. Bayağı da yattı kadıncağız.. çıkamadı zaten. Öldüğünde de başında bir tek Osman varmış. Babası üç-dört saat sonra gelmiş. Çok üzülmüştüm. Benim annem ölecek.. babam üç-dört saat ortada olmayacak.. yıkarım o hastaneyi başına. </p>
			<p class="soylesi-soru">Osman size sık sık gelir miydi? </p>
			<p class="ana-metin ParaOverride-13">Gelirdi, Çağatay da gelirdi. En çok bizde buluşurduk zaten. Bazen Osmanlara da giderdik.. </p>
			<p class="soylesi-soru">Çağataylara? </p>
			<p class="ana-metin ParaOverride-13">Çağataylara gitmezdik. </p>
			<p class="soylesi-soru">Neden? Ailesi mi istemezdi? </p>
			<p class="ana-metin ParaOverride-13">Yo ondan değil. Evde ablasıyla kız kardeşi vardı. Üç ayı herif gidip de niye kızlara rahatsızlık verelim? Zaten küçücük bir odası var, tıklım tıkış. Bizim evde daha rahat ediyorduk.. </p>
			<p class="soylesi-soru">Ev dediğiniz yalı.. </p>
			<p class="ana-metin ParaOverride-13">Nerden biliyorsunuz? Onu da mı yazmış yoksa? Vay arkadaş.. ne yazmış? </p>
			<p class="soylesi-soru">Özel bir şey yazmamış, Gazilerin yalısına gittik diye yazmış. </p>
			<p class="ana-metin ParaOverride-13">Evet. Mavi Yalı’da oturuyorduk.. Arnavutköy’de. Büyük amcamlar üst katta, küçük amcamlar orta katta, en altta da biz. </p>
			<p class="soylesi-soru">En güzeli sizinki tabii, lebiderya.. </p>
			<p class="ana-metin ParaOverride-13">Valla önümüzden kazıklı yol geçene kadar öyleydi. Yoldan sonra çok bozuldu. </p>
			<p class="soylesi-soru">Neden? </p>
			<p class="ana-metin ParaOverride-13">Yol akıntıyı kestiği için çok fena koku yapıyordu.. ama nasıl.. leş bildiğin.. duramazsın. Sivrisinek kaynıyordu ortalık. Zaten pis milletiz, restoranlar, yatlar matlar.. hep­si çöpünü Boğaz’a döker.. bizim önümüzde birikir.. iğrenç. Annem her gün sinir krizi geçiriyordu. </p>
			<p class="soylesi-soru">Yalıyı aileniz mi yaptırmıştı? </p>
			<p class="ana-metin ParaOverride-13">Dedem yaptırmış. Çok eski değildi bizim yalı, tarihî eser değildi yani. Kırklarda yapılmış. Dedemin dedesinin ahşap yalısı varmış eskiden, yanmış. Sonra dedem yaptırmış yerine. Babamlar ufakken yekpareymiş. Dedem ölünce bizimkiler üç kata bölmüşler. Allahtan üç kardeşlermiş. Dört olsalar birbirlerini boğazlarlardı herhalde.</p>
			<p class="soylesi-soru">Yalıda yaşamak nasıl bir şeydi? </p>
			<p class="ana-metin ParaOverride-13">Valla yalı hayatı dışarıdan çok havalı görünür ama zordur. Çok masraflıdır bir kere. Deniz suyuna maruz kaldığı için sürekli orası burası çürür, bakımı bitmez. Çok fena rutubet olur. Kaloriferi imanına kadar yaktığımız halde kışın kemiklerimiz donardı. Boğaz’ın soğuğu olduğu gibi içerde. O zamanlar pimapenmiş.. çift cammış, böyle şeyler de yoktu. Bir de çok kış yapardı İstanbul.. ama bir taraftan da Boğaz yani.. dünyanın en güzel manzarası. Denizin rengi günde on kere değişir, durmadan gemi geçer. Bilirdik gemileri, bu koster, bu yük gemisi, bu tanker. Bazen dünyanın en büyük gemisi geçecekmiş diye duyarız.. rıhtımda bekleriz.. güzeldi, yazın ekstra güzel oluyordu. Toplaşırız, biraları açarız, yardımcıya bir ton patates kızarttırırız, köfte möfte.. Osmanlar fazla gelemedi ama.. bir-iki yaz.. kazıklı yol inşaatı başlayıncaya kadar. Hepsi tarih oldu be.. valla.. üzüldüm şimdi. Bitişik yalıda Şahap amcalar oturuyordu, ufak bir sürat motoru vardı, oğluna motoru al da gezelim derdik, iyi çocuktu Özcan, hiç itiraz etmezdi. Dördümüz atlarız motora, rüzgâr gibi.. Şahap amca duyunca kıyameti koparırdı tabii. </p>
			<p class="soylesi-soru">Neden? </p>
			<p class="ana-metin ParaOverride-13">Tehlikeliydi. Vızır vızır trafik var Boğaz’da. Bir keresinde bir tankerin altında kalıyorduk nerdeyse. Birileri görmüş, Şahap amcaya yetiştirmiş. Adam motoru zincirlemeye başladı. Bir keresinde de.. demirden bir merdiven vardı bizim iskelede. Bakmamışız o sene.. çürümüş.. hava da nasıl sıcak.. hadi bir suya girelim dedik. Osman’ın basmasıyla basamak koptu, kafasını betona çarptı, karpuz gibi yarıldı. Akıntı da nasıl kuvvetli o gün.. hem kafası kanıyor hem kapılmış akıntıya gidiyor. Atladık Çağatay’la suya.. çıkarana kadar anamız ağladı. Kan da durmuyor, havluyu bastırıyoruz, ânında kıpkırmızı kesiliyor. Attık bir taksiye, hastaneye götürdük, bir sürü dikiş attılar kafasına. Böyle kazalar oldu ama çok eğlenirdik. </p>
			<p class="soylesi-soru">Osman bir akşam yalıda sizin dairenizin yerine açılan balık lokantasına gittiğinizi yazmış. </p>
			<p class="ana-metin ParaOverride-13">Öyle mi yapmışız? Ne yapmışız gidip, kafa mı çekmişiz?</p>
			<p class="soylesi-soru">Hatırlamıyor musunuz? </p>
			<p class="ana-metin ParaOverride-13">Hatırlamıyorum valla. Yani yalı satıldıktan sonra lokantaya gittim de Osman’la gittiğimizi hatırlamıyorum. Yazmışsa doğrudur.. gitmişizdir. </p>
			<p class="soylesi-soru">Neden satıldı yalınız? Maddi nedenlerden mi? </p>
			<p class="ana-metin ParaOverride-13">E tabii. Babam ölünce sıkıntıya düştük. Annem de pislik yüzünden oturmak istemiyordu zaten, bir de amcamlar falan.. aile kavgaları.. </p>
			<p class="soylesi-soru">Sıkıntıya neden düştünüz? </p>
			<p class="ana-metin ParaOverride-13">Babam ölünce musluk kesildi. Cerrahlık öyle bir iş.. çalıştıkça kazanıyorsunuz. Gerçi çok malı mülkü vardı pederin ama ölümünden sonra abilerinin yamyam olduğu ortaya çıktı. Amcamlar bizim mülklere çöktüler. Annemle benim mücadele etmeye gücümüz yetmedi. Sonuçta parçalandı gitti koca servet. Karışık işler. Aile işte.. paranın olduğu yerde aile maile kalmıyor.</p>
			<p class="soylesi-soru">Hepsini mi kaybettiniz mirasınızın? </p>
			<p class="ana-metin ParaOverride-13">Büyük kısmına çöktüler ama onlar da hayrını görmedi. Küçük amcam acayip bir hastalığa yakalandı, Amerika’ya gitti tedavi için.. dünyanın parasını harcadı ama teşhis bile koyamadılar, oralarda öldü gitti. Bizden çaldığı hastane parası oldu yani. Büyük amcamın damadının karanlık işler yaptığı ortaya çıktı, mafyanın parasını aklıyor dediler, hapse girdi, kızı intihara kalkıştı, amcam felç geçirdi, mahkemeler, rezillikler.. kalmadı yanlarına özetle. </p>
			<p class="soylesi-soru">Amcalarınız ne iş yapıyordu? </p>
			<p class="ana-metin ParaOverride-13">Büyük amcam da doktordu, dahiliyeciydi. Şişli’de muayenehanesi vardı ama son zamanlarda bırakmıştı, bütün gün eller arkada Arnavutköy esnafına fırça atıyordu.. bayılırdı zaten fırça atmaya. Küçük amcam Türk Ticaret Bankası’nda hukuk müşaviriydi, emekli olduktan sonra büro açtı. Zaten onun dümeniyle çöktüler mülklerimize. Nerdeyse borçlu çıkacaktık. </p>
			<p class="soylesi-soru">Yalı satılınca mı bu yakaya geçtiniz? </p>
			<p class="ana-metin ParaOverride-13">Evet.. Caddebostan’a taşındık. Annem bu tarafı istedi. İskele Sokak’ta bir daire aldık. Anadolu yakalı olduk. Fanatik bir Galatasaraylı olarak Fenerbahçe camiasının içine düşmüş olmak baştan zor geldi ama zamanla alıştım. Şimdi Fenerli arkadaşlarla tatlı tatlı atışıyoruz. </p>
			<p class="soylesi-soru">Futbola ilginiz var o zaman.</p>
			<p class="ana-metin ParaOverride-13">Olmaz mı? Kulüp üyesiyim ben, maç kaçırdığım vaki değildir. Gerekirse borca girerim, yurtdışı deplasmanlarına bile giderim. Barselona’ya gideceğim mesela bu yıl. </p>
			<p class="soylesi-soru">Osman futboldan hiç bahsetmiyor günlüklerinde.. </p>
			<p class="ana-metin ParaOverride-13">Osman’ın alakası yoktu, futbolu sevmezdi hiç. Çağatay da meraklı değildi. Aslında o zamanlar ben de fazla düşkün değildim, sonra sonra arttı futbol sevgim. Bir futbol bir motor zaten. Hayatımda başka bir şey yok. Bir de kızım tabii. </p>
			<p class="soylesi-soru">Kızınız mı var? </p>
			<p class="ana-metin ParaOverride-13">Var. İlk eşimden bir kızım var. </p>
			<p class="soylesi-soru">Kaç yaşında? </p>
			<p class="ana-metin ParaOverride-13">On beş. Annesiyle oturuyor. </p>
			<p class="soylesi-soru">Müzik peki? O üçlüden en yetenekli olan sizmişsiniz.</p>
			<p class="ana-metin ParaOverride-13">Yoo.. nerden çıktı o? Yetenekli falan değildim ben. Basgitarda fena değildim, o kadar. </p>
			<p class="soylesi-soru">Güzel besteler yapıyormuşsunuz.</p>
			<p class="ana-metin ParaOverride-13">Ben mi yapıyormuşum? Osman öyle mi yazmış? </p>
			<p class="soylesi-soru">Hayır Çağatay bey öyle söyledi. </p>
			<p class="ana-metin ParaOverride-13">Yanlış hatırlıyor. Bunamış mı o kadar ya.. yok beni Os­man’la karıştırmış. Osman beste yapardı.. nota mota biliyordu herif. Ben gitarı bile çala çala öğrendim, kendi kendime. </p>
			<p class="soylesi-soru">Çağatay bey, Osman çok maymun iştahlıydı, bitirdiği bir bestesi yoktu dedi. </p>
			<p class="ana-metin ParaOverride-13">Ohoo.. Çağatay’da kafa iyice gitmiş. Olur mu ya.. Lal mesela, çok güzel şarkıydı. Bir tane daha vardı, adını hatırlayamadım şimdi. O iki şarkıyı da satmıştı. Ama meşhur olamadı o güzelim şarkılar.. doğru şarkıcıların eline geçmedi. </p>
			<p class="soylesi-soru">Osman maymun iştahlı mıydı peki? </p>
			<p class="ana-metin ParaOverride-13">Ya maymun iştahlıydı diyemem de.. mükemmeliyetçiydi. Bir türlü vedalaşamazdı besteleriyle. </p>
			<p class="soylesi-soru">Yazdığı romandan haberiniz var mı? </p>
			<p class="ana-metin ParaOverride-13">Var.. hatta ver de bir okuyayım dedim ama istediğim gibi olmadı, yayımlatmayacağım dedi. Bir daha da sözünü etmedi. Sonra ne oldu bilmiyorum. Belki yırtıp atmıştır. </p>
			<p class="soylesi-soru">Levent diye bir arkadaşınız varmış, ona okutmuş.</p>
			<p class="ana-metin ParaOverride-13">Öyle mi? Levent beğenmediyse o yüzden yayımlatmayacağım demiş olabilir o zaman. Merak etmemişim demek.. hiç sormadım. </p>
			<p class="soylesi-soru">Levent’le görüşüyor musunuz? </p>
			<p class="ana-metin ParaOverride-13">Hiç görüştüğümüz yok. Bir keresinde bir tweetine yorum yazdım, o da DM’den selam yolladı, o kadar. Levent bizle de takılırdı ama Osman’la daha samimiydi. Onlar ikili görüşürlerdi bazen. Çok ortak noktaları vardı, edebiyat.. şiir.. </p>
			<p class="soylesi-soru">Siz ilgilenmez miydiniz edebiyatla? </p>
			<p class="ana-metin ParaOverride-13">İlgileniyordum tabii de Osman kadar değil. O çok okurdu, deli okurdu. İngilizce de okurdu çok. </p>
			<p class="soylesi-soru">Müzikle hâlâ uğraşıyor musunuz? </p>
			<p class="ana-metin ParaOverride-13">Yok. Eski hevesim yok, bıraktım. Müziği dinlemeyi seviyorum ben, sahne adamı değilim. </p>
			<p class="soylesi-soru">Evli misiniz? </p>
			<p class="ana-metin ParaOverride-13">Değilim, boşandım. İki kere evlendim boşandım. İsteyen olsa üçüncüye evleneceğim de.. beni kim ne yapsın? </p>
			<p class="soylesi-soru">Neden böyle düşünüyorsunuz? </p>
			<p class="ana-metin ParaOverride-13">Param yok. Parasız adamı hangi kadın ister? Bütün kadınların dini imanı para olmuş. Gerçi erkeklerin de öyle. Herkes para peşinde. </p>
			<p class="soylesi-soru">Neden paranız yok? Çalışmıyor musunuz? </p>
			<p class="ana-metin ParaOverride-13">On yıldır boştayım. İlk hanımla geçinemiyoruz diye ben ayrılmak istedim.. ikincisi çalışmıyorum diye beni boşadı. </p>
			<p class="soylesi-soru">İstemiyor musunuz çalışmayı? </p>
			<p class="ana-metin ParaOverride-13">Kafama göre bir iş bulsam çalışırım da.. yok. </p>
			<p class="soylesi-soru">Neden yok? Yaşınız nedeniyle mi? </p>
			<p class="ana-metin ParaOverride-13">O da var ama asıl şartlarım uymuyor. Benim yapacağım iş açık havada olacak bir kere. Hareketli olacak. Masa ba­şı olmayacak yani. Mesai saati.. şu bu da olmayacak. Maddi olarak da çalıştığıma değecek ayrıca. E öylesini de bulamıyorum. En iyisi çalışmamak.. </p>
			<p class="soylesi-soru">Bir ara gazetecilik yapmışsınız. </p>
			<p class="ana-metin ParaOverride-13">Yaptım evet. Siyasalı bitirince banka manka bakanlık.. hiçbir sınava girmedim. Babam baktı kendi başıma bir işe gireceğim yok.. bir arkadaşının vasıtasıyla beni Mil­liyet’e soktu. </p>
			<p class="soylesi-soru">Ne yapıyordunuz Milliyet’te? </p>
			<p class="ana-metin ParaOverride-13">Muhabirlik. İki yıla yakın muhabirlik yaptım. Güya..</p>
			<p class="soylesi-soru">Neden güya? </p>
			<p class="ana-metin ParaOverride-13">Ciddiye almıyordum ki, takılıyordum öyle. Habere diye çıkarım mesela.. Refik’e giderim veya Yakup’a. Bir şeyler yiyip habere gideceğim. Ama illa ki bir-iki arkadaş ordadır. Hadi çökeriz rakıya, bir kadeh içip kalkacağım diye oturduğum masadan akşam kalkarım. Sonunda kapıya koydular. Aslında beceremiyordum ben gazeteciliği, ondan.. bana göre bir iş değildi. </p>
			<p class="soylesi-soru">Neden değildi? </p>
			<p class="ana-metin ParaOverride-13">Ya.. bir kere meraklı olmak lazım gazetecilik için. Harbiden merak edeceksin yani olayı. Ben etmiyordum ki.. bana ne? Habercilikte 5N1K ilkesi var ya hani.. ne olmuş, ne zaman olmuş, kim yapmış falan.. Hangi habere gitsem bende en fazla üç N. İstihbarat şefi Rahmi abiydi, kulakları çınlasın, çıldırırdı adam. Neden olmuş Gazi? Abi bilmiyorum ya. Ne zaman olmuş peki? Valla dün akşam galiba. Galiba mı? Oğlum sen gazeteci değil misin? Veya bir röportaja giderim, en önemli soruyu sormayı unuturum ya da ayıp olur şimdi diye soramam. Olur mu öyle şey? Soracaksın, işin bu. İyi gazeteci olmak için yırtık olmak lazım. Gazeteci dediğin soru sormayı bilecek, cevabını alana kadar da adamın yakasını bırakmayacak.. sizin gibi olacak yani. </p>
			<p class="soylesi-soru">Ben gazeteci değilim ki.. </p>
			<p class="ana-metin ParaOverride-13">Onun gibi bir şeysiniz ama.. </p>
			<p class="soylesi-soru">Yakanızı bırakmıyor muyum? </p>
			<p class="ana-metin ParaOverride-13">Yok öyle demek istemedim. Kusura bakmayın ya.. yanlış oldu. Çok takdir ettim sizi aslında.. gerçekten. Ölmüş gitmiş bir adam hakkında kitap yazmak ne demek? İğneyle kuyu kazıyorsunuz. Valla büyük sabır işi. </p>
			<p class="soylesi-soru">Bu kitabı neden yazdığımı sormayacak mısınız? </p>
			<p class="ana-metin ParaOverride-13">Osman’ın hayatını merak ettiniz herhalde.. ne bileyim. İyi yapıyorsunuz ama.. gerçekten.. çok ilginç bir adamdı Osman.. </p>
			<p class="soylesi-soru">Gazetecilik dışında bir iş yaptınız mı? </p>
			<p class="ana-metin ParaOverride-13">Yaptım, bir sürü iş yaptım. Manajans’ta reklam yazarlığı yaptım mesela. Yapamadım daha doğrusu. Tamam hazırcevabız falan ama bu iş için acayip hırslı olmak lazım, bende de hırsın h’si yok.. bir süre sonra aynen topuk tabii. Bir ara Kalamış’ta bar açtık bir arkadaşla.. gelene bedava, gidene bedava.. altı ayda batırdık. Bir müzik şirketi için konser organizasyonları yaptım. Başta iyiydi o iş, hareket vardı, heyecan vardı ama çok yorucuydu. Günde on-on iki saat çalışıyordum. Hele konser zamanları üç gün uyumadığım oluyordu. Bir gün durdum.. ulan niye ayağı yanmış it gibi koşturuyorum ki dedim, madalya mı takacaklar? Zaten elime geçen para komik. Yaş da kaldırmıyor artık. Son çalıştığım iş o oldu. Ya.. aslında doğrusunu söyleyeyim mi? Tembel bir herifim ben ya.. valla. Sevmiyorum çalışmayı. Pavese’nin miydi o laf? Çalışmak yorar. Hakikaten de yoruyor. </p>
			<p class="soylesi-soru">On yıldır çalışmıyorsanız nasıl geçiniyorsunuz? </p>
			<p class="ana-metin ParaOverride-13">Pederden kalan dairelerin kirası var. Zaten annemle oturuyorum. </p>
			<p class="soylesi-soru">Kira geliriniz yalnız oturmanızı sağlamıyor mu? </p>
			<p class="ana-metin ParaOverride-13">Kendimi çok sıksam sağlar belki de istemiyorum ki.. annemle oturmaktan bir şikâyetim yok. Çok yaşlandı zaten, yalnız kalmasın. İkimiz iyiyiz.. </p>
			<p class="soylesi-soru">Kaç kardeşsiniz? </p>
			<p class="ana-metin ParaOverride-13">İki. Bir ablam var ama görüşmüyoruz. O da amcamlar gibi yamyam çıktı.. babam ölünce mirastan payını istedi, aldı gitti.</p>
			<p class="soylesi-soru">Nereye gitti? </p>
			<p class="ana-metin ParaOverride-13">Önce Londra’ya gitti. Altı-yedi yıl orda yaşadı. Şimdi Dubai’de bir İngiliz şirketinde çalışıyor. </p>
			<p class="soylesi-soru">Çalışmıyorsanız bütün gün ne yapıyorsunuz? </p>
			<p class="ana-metin ParaOverride-13">Bir işte çalışmadığıma bakmayın, çok meşgulüm aslında.. yirmi dört saat yetmiyor bile. İnternette motorculuk hakkında bir blogum var, yoldakiler nokta com. Blogu haftada bir yenilemek başlı başına iş zaten. Motosiklet federasyonuyla bağlantılarım var.. şampiyona zamanlarında gönüllü çalışıyorum. Öyle altına her motor çekeni almadığımız, seçme bir motorcu grubumuz var, federasyon dışı yarışlar düzenliyoruz, turlar yapıyoruz. Futbol grubuyla da faaliyetlerim oluyor, sitelere futbol yazıları yazıyorum. Hiç para kazanmıyor değilim yani.. ama sözünü etmeye değecek kadar değil.. zevkine yapıyorum zaten. </p>
			<p class="soylesi-soru">Motorunuz ne marka? </p>
			<p class="ana-metin ParaOverride-13">Kawasaki. Niye?</p>
			<p class="soylesi-soru">Osman sizin için Harley’ci diye yazmış. </p>
			<p class="ana-metin ParaOverride-13">Harley’i yazmış mı? </p>
			<p class="soylesi-soru">Evet ama Yamaha’nız varmış o zamanlar.</p>
			<p class="ana-metin ParaOverride-13">Onu da mı yazmış? Ne yazmış? Hangi vesileyle yazmış yani.. </p>
			<p class="soylesi-soru">Ona motor al demişsiniz, istememiş. </p>
			<p class="ana-metin ParaOverride-13">İstemedi ya.. gitti BMW aldı. Çok gezdik ama o BMW’ yle. Ne güzel günlerdi be.. valla burnumun direği sızladı şimdi. Yamaha’m vardı doğru.. RX ateş kırmızı, tek silindir bir canavar.. Harley’i çok severdim gençken.. sonra sonra overrated bulmaya başladım. Altı-yedi yıl önce ilk Kawasaki’mi aldım, tutkunu oldum. Motor buymuş meğer. Kawasaki motorların ağır abisi diye bilinir. Gerçi Türkiye için iyi bir marka sayılmaz, yedek parçası falan.. bayağı sıkıntılı. Ama ben hastasıyım, en kralına değişmem. </p>
			<p class="soylesi-soru">Bir ara Harley almak için Osman’dan borç almışsınız. Alabildiniz mi o Harley’i? </p>
			<p class="ana-metin ParaOverride-13">Onu da mı yazmış? Vay arkadaş, ne kadar sırrımız varsa dökmüş ortaya.. alamadım.. olmadı. Osman’a borcumu da ödeyemedim galiba, hatırlamıyorum. Belki de ödemişimdir. Yazmış mı onu? </p>
			<p class="soylesi-soru">Hayır yazmamış. Osman ve Çağatay’la arkadaşlığınız bir yerden sonra kopmuş, defterlerinde adlarınız geçmez oluyor. Ne zamana kadar sürdü arkadaşlığınız? Neden bitti? </p>
			<p class="ana-metin ParaOverride-13">Valla Çağatay Boğaziçi’ni bitirdi, ânında koptu bizden. Yabancı bir şirkette işe girmişti, ille en tepeye çıkacak. Çok yoğunum.. çok yoğunum. Anladık hacı yoğunsun da biz de kendimize göre yoğunuz yani. O eski kafa dengi Çağatay başka bir adam olunca görüşmez olduk, gelmiyordu herif. Aslında yeni bir hayat kurmuştu kendine, bizimle görüşmek istemiyordu artık. Ne yapacağız, zorla mı devam ettireceğiz arkadaşlığımızı? Evlendi zaten. Libya’ya mı, Arabistan’a mı.. bir yerlere gitti, döndü, evlendi, hemen de çocuk yaptı. Sonra da şirket mirket kurmuş. Başardı yani.. Çağatay bizim gibi loser değil.. boş gezenin boş kalfası olmadı. </p>
			<p class="soylesi-soru">Siz kendinizi başarısız mı buluyorsunuz? </p>
			<p class="ana-metin ParaOverride-13">E yani.. on yıldır boşta gezen adama başarılı denir mi? Gerçi ne olsaydım başarılı olurdum o da ayrı konu. Pek de istemedim yani.. başarı ne? Al Çağatay başarılı, kendi şirketini kurdu herif.. ama rahat uyku uyuyabiliyor mu bilmiyorum.. borç harç personel maaşları. Yok hacı.. hiç bana göre değil. Ben azıcık aşım kaygısız başımcıyım. </p>
			<p class="soylesi-soru">Zamanında pek de azıcık aşım değilmiş ama durumunuz.. </p>
			<p class="ana-metin ParaOverride-13">Pederden allah razı olsun. Sayesinde sokağa düşmedik. Yaşasaydı çok üzülürdü tabii.. o kadar okuttuk ettik falan.. ama ben memnunum ya hayatımdan.. valla. Hırs hırs.. hırs kötü şey.. bir kere geliyoruz dünyaya.. onu da vay ille de en büyük ben olacağım kavgasıyla mı geçirelim? </p>
			<p class="soylesi-soru">Çağatay düğününe çağırmamış eski arkadaşlarını. </p>
			<p class="ana-metin ParaOverride-13">Çağırmadı. Evlendiğini bile kaç ay sonra duyduk. </p>
			<p class="soylesi-soru">Çağırmadığı için bozuldunuz mu? </p>
			<p class="ana-metin ParaOverride-13">Ya.. istesek de eskisi gibi olamayacağımız belliydi aslında.. yollar değişmiş.. herkes başka tarafa sapmış. Ama ge­ne de bozulduk tabii. Çağatay’ı gömmelere doyamadık. Aslında çok garip biliyor musunuz? İnsan gençlik arkadaşlarıyla bağları hiç kopmayacak, ölene kadar sürecek sanıyor. Ama hayat işte. Koptuk.. dağıldık.. herkes bir tarafa gitti. Acıklı be.. valla.. çok acıklı.. </p>
			<p class="soylesi-soru">Osman’la arkadaşlığınız ne zamana kadar devam etti? </p>
			<p class="ana-metin ParaOverride-13">Onunla da biz bu yakaya geçtikten sonra tavsadı.. gene de on beşte bir falan buluşuyorduk ama o da o kızla çıkmaya başladıktan sonra görüşmez olduk. Şebnem’le.. o sıra aklı fikri Şebnem’deydi Osman’ın. Fotoğrafçı bir çiftle tanışmış, onlarla takılıyordu. Şebnem’i de onlar tanıştırmış zaten. Benim can arkadaşım başkalarının arkadaşı oldu yani. Aslında Çağatay bizden koptuktan sonra arkadaşlığımızın büyüsü kaçmıştı. Beraber olmaktan zevk almıyorduk artık.. konuşacak şey bulamıyorduk. İkimizden biri ben gidiyorum dese öbürü çoktan kalkıp gidecek.. Zoraki görüşüyorduk yani.. ben de motorcularla takılmaya başlamıştım.. çevrem değişmişti. </p>
			<p class="soylesi-soru">Şebnem’i tanıyordunuz o zaman.</p>
			<p class="ana-metin ParaOverride-13">Bir kere gördüm. Tesadüfen karşılaştık. Fenerbahçe’de bir kafede oturduk.. o kadar. </p>
			<p class="soylesi-soru">Şebnem hakkındaki izleniminiz ne oldu?</p>
			<p class="ana-metin ParaOverride-13">Valla bir izlenimim olmadı. O gün hiç konuşmadı gibi bir şey.. Osman şöyle yapardık böyle yapardık diye eski hikâyeleri anlatıyor ama kızda bir tepki yok. Hiç anlayamadım zaten ben o kızı. Kaprisli desem değil.. ezik desem değil.. sırnaşık, şımarık hiç değil. Kendine göre bir asaleti de var gibiydi. Çok da ilgilenmedim açıkçası. </p>
			<p class="soylesi-soru">Osman âşık mıydı Şebnem’e? </p>
			<p class="ana-metin ParaOverride-13">Köpek gibi! Ölüyordu. Çok şaşırmıştım, bir sürü kızla çıktı bu herif ama hiç böyle deli âşık olmamıştı. Bir ara ikimiz kaldık masada, sen gerçekten âşıksın galiba bu kıza dedim. Belli olmuyor mu dedi. Evlenecek misin dedim. Evleneceğim. O zaman konu kapandı. İlk defa bir kızla evlenmeyi düşünüyor. Ama o kadar âşık olacak nesi vardı.. hiç anlayamadım. </p>
			<p class="soylesi-soru">Çok güzelmiş. Osman da güzelliğe çok önem verirmiş. </p>
			<p class="ana-metin ParaOverride-13">Orası öyle. Osman için güzellik çok önemliydi, Şebnem de çok güzeldi gerçekten.. afetti yani. Ama onun kadar güzel başka kızlarla da çıkmıştı, hiçbirine âşık olmadı. Gerçi çok az gördüm kızı.. tanıyorum diyemem, belki âşık olunacak bir özelliği varmıştır. </p>
			<p class="soylesi-soru">Osman günlüklerinde sizin çok çapkın olduğunuzu ima etmiş. Çağatay da üç kızla aynı anda çıkardı dedi sizin için. Öyle miydiniz gerçekten? </p>
			<p class="ana-metin ParaOverride-13">Amma abartmış ha.. ya üç kızla aynı anda çıktığım oldu da hangisiyle çıkayım diye karar veremediğim için. Os­man’ın da benden aşağı kalır tarafı yoktu yalnız. O da az değildi. Benim bıraktığım kızlar arkamdan ağlamazdı hiç olmazsa.. temiz ayrılırdım ben. </p>
			<p class="soylesi-soru">Osman temiz ayrılmaz mıydı?</p>
			<p class="ana-metin ParaOverride-13">Her ayrılması bir krizdi Osman’ın. </p>
			<p class="soylesi-soru">Neden? </p>
			<p class="ana-metin ParaOverride-13">Açıkça bitti demezdi çünkü. Kıvırır, dolandırır.. başkasını bulur.. kız öğrenir.. kıyamet kopar. Bittiyse bitti diyeceksin hacı.. kıvırmaya lüzum yok. </p>
			<p class="soylesi-soru">Hâlâ çapkın mısınız peki? </p>
			<p class="ana-metin ParaOverride-13">Param olsa olacağım da param yok. Şaka şaka.. gençlikte kaldı öyle şeyler. Şimdi ne hevesim var ne de halim. Yaş oldu elli beş ya.. bu saatten sonra çapkın olunur mu? Gülünç olursun anca.</p>
			<p class="soylesi-soru">Osman’ın ölümünden nasıl haberiniz oldu? </p>
			<p class="ana-metin ParaOverride-13">Ya.. çok alakasız bir şekilde haberim oldu benim. Hâlâ hatırladığımda üstüm titriyor. Antalyaspor maçındaydım.. Galatasaray Arena’da. Daha maç başlamamış, üç-beş kişi geyik yapıyoruz. Tam yanımda da tanımadığım bir adam.. birine bir kaza anlatıyor. Adamın tekine kamyon çarpmış, ölmüş, beyni patlamış, sokağa dağılmış falan. Bir ara Osman adı geçti. Yemin ederim o anda bizim Osman olduğunu anladım, içim cız etti. Çok acayip değil mi? Beş bin tane Osman vardır İstanbul’da. Bilmiyorum neden ama hissettim işte.. Adama pardon bu Os­man’ın soyadı neydi dedim. Koryürek dedi. Şoka uğradım ya.. aklım havsalam durdu.. ama inanmak istemiyorum.. Hâlâ soruyorum kaç yaşındaydı.. nasıl biriydi. De­dim bu benim arkadaşım. Adam da şaşırdı. Caz kulübü varmış, Osman onun kulübünde çalışıyormuş. Üç gün kendime gelemedim. Saçma sapan bir kaza.. </p>
			<p class="soylesi-soru">Osman sizce intihar etmiş olabilir mi? </p>
			<p class="ana-metin ParaOverride-13">İntihar mı etmiş? </p>
			<p class="soylesi-soru">Hayır hayır.. kesin bir şey yok, öyle diyenler var sadece. </p>
			<p class="ana-metin ParaOverride-13">Olabilir, hiç şaşırmam. Çok hassas çocuktu Osman. Öyle gülerdi ederdi.. dünya yansa bir çuval samanı yanmaz gibi görünürdü ama hiç öyle değildi aslında. İçine atardı. Kimseye hayır diyemez, kimseyle kavga edemez. Ben öyle değilimdir mesela.. ben içimde ne varsa adamın yüzüne tak tak söylerim, o söylemezdi. Duygularını saklardı. Şebnem’in olayı mahvetmişti zaten. Bitmişti çocuk. Olayı biliyorsunuz herhalde.. </p>
			<p class="soylesi-soru">Biliyorum. O olaydan sonra Osman’la konuştunuz mu? </p>
			<p class="ana-metin ParaOverride-13">Bir gün Beşiktaş’ta karşılaştık, bir sene sonra filan.. belki daha fazla. Baktım karşıdan geliyor bu. Tak.. yapıştım koluna. Gel iki kadeh bir şey içelim. Gazi çok işim var, başka zaman dedi. Ayaküstü birkaç kelime konuşabildik sadece. </p>
			<p class="soylesi-soru">Olayı sordunuz mu? </p>
			<p class="ana-metin ParaOverride-13">Valla istedim de soramadım, halinden anladım zaten. Bitmiş. O dünya yakışıklısı, şahane gülen adam gitmiş, yerini canlı cenaze almış. Telefonunu istedim, vermedi. </p>
			<p class="soylesi-soru">Vermedi mi? </p>
			<p class="ana-metin ParaOverride-13">Hayır vermedi. </p>
			<p class="soylesi-soru">Vermem mi dedi? </p>
			<p class="ana-metin ParaOverride-13">Senin numaran bende var, ararım dedi. Nerden olacak benim numaram sende, hiç görüşmedik ki. Bir şey deme­dim. Görüşmek istemiyor demek ki, niye ısrar edeyim?</p>
			<p class="soylesi-soru">Şebnem olayını öğrendiğiniz ânı hatırlıyor musunuz? </p>
			<p class="ana-metin ParaOverride-13">O da çok acayip oldu ya. Bizim motorcu takımıyla İznik’teydik. Bir restoranda yemek yiyoruz, muhabbet eğlence.. içki masası halleri. Çocuklardan biri oha olaya bak dedi. Televizyonda altyazı geçiyor o sırada. Şok şok şok. İstanbul emniyet müdürünün seks skandalı. Vay anasını! Açtırdık televizyonun sesini. Hepimiz kilitlendik tabii.. bütün restoran. Hakikaten de büyük bir olay. Ben kadının Şebnem olduğunu anlamadım. Televizyon bir dergiye çıplak pozlar vermiş, Ş.K. adlı bir kadın diyor. Osman’ın karısı olacağı aklımın ucundan geçmedi. Profesörün çocuğu.. karısı çıplak pozlar çektirecek.. adı seks skandalına karışacak.. mümkün değil. Ortada bir seks videosu var.. televizyon buzlu muzlu bir şeyler gösteriyor da bir şey anlaşılmıyor. Millet video derdine düştü, hadi bulalım seyredelim. Fikret vardı Hürriyet’ten, motor haberleri için filan görüşürüz sık sık. Onu aradım. Dedim Fikret şu videoyu bana bir mail atsana. Oğlum manyak mısın yaktıracak mısın beni dedi. Emniyet ânın­da ambargo koydurmuş. Kıyamet kopmuş zaten. Herkes Osman’ın peşine düşmüş.. ama ben bilmiyorum tabii işin içinde Osman’ın da olduğunu. </p>
			<p class="soylesi-soru">Sonra nasıl öğrendiniz? </p>
			<p class="ana-metin ParaOverride-13">İstanbul’a döndüğümde birileri söyledi, bu herif senin arkadaşın değil miydi diye.. isimler misimler.. her şey açığa çıkmıştı zaten. </p>
			<p class="soylesi-soru">Sizce bu işin aslı ne olabilir? </p>
			<p class="ana-metin ParaOverride-13">Valla her şey olabilir. Ama bence mafya. </p>
			<p class="soylesi-soru">Nasıl mafya? </p>
			<p class="ana-metin ParaOverride-13">Emniyet müdürü mafyadan birilerinin işine taş koydu, adamlar da şantajla mantajla Osman’ın karısını kullandılar. Arada Osman da gitti. Böyle olmuştur bence. Mafyanın kankası Teoman da işin içindeymiş zaten, başka türlüsü olamaz.</p>
			<p class="soylesi-soru">Şebnem kendisini istismar eden emniyet müdürünü ifşa etmek için yaptığını söylemiş. </p>
			<p class="ana-metin ParaOverride-13">O da olabilir. Öyle olmuşsa ona da şaşırmam. Öyleyse de helal olsun kıza. O zaman Osman bu kıza niye âşık oldu, anlarım. Büyük cesaret çünkü. Emniyet müdürünü ifşa etmek ne demek ya, sıkar biraz. Adamın anasını sikerler.. pardon çok özür dilerim.. </p>
			<p class="soylesi-soru">Rica ederim önemli değil. </p>
			<p class="ana-metin ParaOverride-13">Öyle yani.. yok ederler insanı. Kolay mı o işler? </p>
			<p class="ü--yıldız_-metin-i-inde">* * *</p>
			<p class="konusulan_kisi">Hirundo Yayınları’nın sahibi Levent Birdir </p>
			<p class="_--baslik-numarasiz-metin-icinde">“Çok mu okurmuş? Osman mı?”</p>
			<p class="soylesi-soru ParaOverride-12">Hirundo Latince kırlangıç demekmiş. Neden kırlangıç yerine Latincesini tercih ettiniz? </p>
			<p class="ana-metin ParaOverride-13">Başta kırlangıç koyacaktık aslında.. ama Hirundo’nun merak ettiren bir tarafı var.. tınısı da güzel geldi. Hirundo olsun dedik. </p>
			<p class="soylesi-soru">Okurlar için zor değil mi peki? </p>
			<p class="ana-metin ParaOverride-13">Alıştılar. Hurundo.. Hironda.. bir şekilde buluyorlar doğrusunu. Türk okuru değişik yayınevi adlarına alışıktır zaten. Norgunk mesela. Oğuz Atay okurları bilir ne olduğunu. </p>
			<p class="soylesi-soru">Kırlangıcı seçmenizin özel bir nedeni var mıydı? </p>
			<p class="ana-metin ParaOverride-13">Kırlangıçları severim çok güzel kuşlar ama onun dışında öyle uçmak, özgürlük falan gibi metaforik bir nedeni yoktu. Duygusal bir tarafı yoktu yani. </p>
			<p class="soylesi-soru">Ne zaman kurdunuz yayınevini? </p>
			<p class="ana-metin ParaOverride-13">2009’da. </p>
			<p class="soylesi-soru">Tek başınıza mı? </p>
			<p class="ana-metin ParaOverride-13">O zamanki eşimle ortak. Ama artık tek başıma yürütüyorum. </p>
			<p class="soylesi-soru">Genellikle düşünce kitapları basıyorsunuz.. felsefe, siyaset, sosyoloji..</p>
			<p class="ana-metin ParaOverride-13">Evet. Edebiyat da var ama çok az, o da çeviri zaten. </p>
			<p class="soylesi-soru">Düşünce kitapları tercihiniz miydi zorunluluk mu oldu? </p>
			<p class="ana-metin ParaOverride-13">Aslında yayıncılığa edebiyatla başladım ben, Hirundo’da bastığım ilk kitap Ed McCarthy’nin Suçluluk romanıydı. Ama yayınevini döndürebilmek için kurgu dışı kitaplara ağırlık vermem gerektiği ortaya çıktı. Düşünce kitaplarının alanı daha geniş, okuruna daha çabuk ulaşıyor. Ben de ona yöneldim. Zorunluluk diyebiliriz yani.. evet.. </p>
			<p class="soylesi-soru">İlk kitap olarak neden Ed McCarthy gibi pek bilinmeyen bir yazarı seçtiniz? </p>
			<p class="ana-metin ParaOverride-13">Çevirmiştim çünkü, hazırdı. Büyük yayınevlerinden biri için çevirmiştim. Teslim edeceğim sırada yayımlamaktan vazgeçtiklerini bildirdiler. Beş-altı yıl öylece durdu çevirim. Yayınevi kurmaya karar verdiğim sırada telifi serbest kaldı.. ben de bastım. </p>
			<p class="soylesi-soru">Çeviri ücretinizi ödediler mi? </p>
			<p class="ana-metin ParaOverride-13">Hayır tabii ki. Küçük bir avans almıştım başlarken.. bütün kazancım o oldu. </p>
			<p class="soylesi-soru">Hangi yayıneviydi? </p>
			<p class="ana-metin ParaOverride-13">Söylemeyeyim şimdi.. doğru olmaz. Sonuçta aynı sektördeyiz, sorunlarımız ortak. </p>
			<p class="soylesi-soru">Anlıyorum. Siz düzenli ödüyor musunuz çevirmenlerinizin teliflerini? </p>
			<p class="ana-metin ParaOverride-13">Zamana yaydığım oluyor ama mutlaka ödüyorum. Çeviri geçinmek için yapılacak bir iş değil zaten. Çeviriyle geçinmek isteyenler bizimle çalışmıyor, bu işe gönül verenler çalışıyor. </p>
			<p class="soylesi-soru">Ed McCarthy iyi sattı mı? </p>
			<p class="ana-metin ParaOverride-13">Hayır. Neye güvendiysem beş bin basmıştım. Çok acemi de değildim ama oldu işte. Birkaç yıl önce tüketebildik. Hirundo’nun en ağır giden kitabı oldu. Demek Osman günlüklerinde benden de bahsetmiş.. </p>
			<p class="soylesi-soru">Şaşırdınız mı? </p>
			<p class="ana-metin ParaOverride-13">Yani öyle çok yakın arkadaş değildik. Ama sonuçta günlük tabii. İnsan ne yaşadıysa onu yazar.. nasıl bahsetmiş benden? </p>
			<p class="soylesi-soru">Çağatay bey vasıtasıyla tanışmışsınız. </p>
			<p class="ana-metin ParaOverride-13">Doğru. Çağatay tanıştırmıştı bizi. Başka? </p>
			<p class="soylesi-soru">Ulysses’i çevirmeyi düşünüyormuşsunuz. </p>
			<p class="ana-metin ParaOverride-13">Osman’a söylemiş miyim bunu? Ne zaman söylemişim? </p>
			<p class="soylesi-soru">Moda’da karşılaşmışınız bir gün. Bomonti çay bahçesinde oturmuşsunuz, uzun uzun konuşmuşsunuz o gün.</p>
			<p class="ana-metin ParaOverride-13">Hiç hatırlamıyorum. Çok kısa süren bir heves olmuştu zaten Ulysses’i çevirmek. </p>
			<p class="soylesi-soru">Çevirmeyi denediniz mi peki? </p>
			<p class="ana-metin ParaOverride-13">Denedim ama birkaç sayfa sonra vazgeçtim.. çok zor geldi o dönem.</p>
			<p class="soylesi-soru">Yayıncılığa başladığınız yayınevi hangisiydi? </p>
			<p class="ana-metin ParaOverride-13">Step Yayınları, orada başladım ilk. </p>
			<p class="soylesi-soru">Nasıl oldu? </p>
			<p class="ana-metin ParaOverride-13">Beklenmedik bir şekilde oldu. Kafamda yoktu yayıncı olmak, yayıncılık hakkında bir fikrim de yoktu aslına bakarsanız. Filolojide öğrenciydim. Step’in sahibi Aytekin Erkoca Moda’dan komşumuzdu. Yayınevi kuruyorum, benimle çalışır mısın dedi. İsterim ama yayınevinde ne yapılır bilmiyorum dedim. Ben de bilmiyorum, beraber öğreniriz dedi. Çok damardan başladım.. edebiyattan. Yayıncılıkta büyük umutları vardı Aytekin abinin. Dünyanın farklı dillerinden genç, orijinal yazarlar basmak istiyordu.. bastı da. </p>
			<p class="soylesi-soru">Kimleri bastı? </p>
			<p class="ana-metin ParaOverride-13">Japoncadan Aya Mizoki’yi bastı mesela, Japonya’da bütün ödülleri toplamış genç bir kadın. Bulgarcadan Georgi Dobrev’i bastı. İlk romanıyla çok ses getirmiş genç bir romancı ama bizde bin bile satmadı. Kongolu bir yazarın öykülerini bastı. Moğolcadan bir roman bastı. Epey ilginç kitaplar bastı.. dünyanın dört bir tarafından.. İngilizceden çeviri tabii..</p>
			<p class="soylesi-soru">Siz Step’te editörlük mü yapıyordunuz? </p>
			<p class="ana-metin ParaOverride-13">Evet ama o zamanlar adı editörlük değildi, bir yayınevinde çalışıyorum’du. Her işi yapıyordum, düzelti, redaksiyon, satış, pazarlama. O zamanlar öyleydi.. yayınevlerinde herkes her işi yapardı. Kapak da çizerdim, matbaaya da giderdim.. az kitap paketlemedim depoda. Step kapanınca mecburen başka yayınevine geçtim ama yayıncılığın temelini Step’te öğrendim. </p>
			<p class="soylesi-soru">Neden kapandı Step? </p>
			<p class="ana-metin ParaOverride-13">Ekonomik nedenlerden. Step’te ikinci baskıyı gören kitap çok nadirdi. Telif hakları da yeni başlamıştı o zamanlar. Millet hâlâ telif melif dinlemeden basıyordu ama Aytekin Abi çok dürüst adamdı çatır çatır ödüyordu telifleri. Reklam bütçemiz de yoktu, bastığımız yazarları tanıtamıyorduk. Satacak isimlere ihtiyacımız vardı ama Aytekin Abi biz bir ilkeyle yola çıktık, bizim yayın çizgimiz bu diyordu. Kitap da bassanız yaptığınız iş ticaret sonuçta. Ürettiğiniz malı satmanız şart. Satamadık. Dağıtımcılardan da kazık yiyince kapandı. </p>
			<p class="soylesi-soru">Osman’la nasıl tanıştığınızı hatırlıyor musunuz? </p>
			<p class="ana-metin ParaOverride-13">Onu yazmamış mı günlüğüne? Ulysses’i falan yazmış. Onu da yazmıştır. </p>
			<p class="soylesi-soru">Günlükleri 10 Şubat 1990’dan başlıyor. Ondan öncekileri yok ettiğini yazmış.</p>
			<p class="ana-metin ParaOverride-13">Niye yok etmiş öncekileri? </p>
			<p class="soylesi-soru">Temiz bir sayfa açmak istemiş. </p>
			<p class="ana-metin ParaOverride-13">Temiz bir sayfa. </p>
			<p class="soylesi-soru">Evet.. öyle yazmış. </p>
			<p class="ana-metin ParaOverride-13">Hımm.. Aslında kimle nasıl tanıştım pek hatırlamam ama Osman’la tanışmamızı iyi hatırlıyorum. Uzun uzun John le Carre’yi konuşmuştuk çünkü. Bir akşam Kadıköy Anadolu’dan birkaç arkadaş Moda’da buluşacaktık. Çağatay Osman’ı da getirmiş. Bütün gece John le Car­re’nin casusluk romanlarından konuştuk. Çok zevk almıştım o gece Osman’la sohbet etmekten. </p>
			<p class="soylesi-soru">Osman’ın sizin edebî beğeninize çok değer verdiği günlüklerinden anlaşılıyor.. buluşup kitaplardan söz edermişsiniz. Çok okurmuş. </p>
			<p class="ana-metin ParaOverride-13">Çok mu okurmuş? Osman mı? </p>
			<p class="soylesi-soru">Evet. Gazi bey deli gibi kitap okurdu dedi. Okumaz mıydı? </p>
			<p class="ana-metin ParaOverride-13">Yani.. okurdu da benim ölçütlerime göre çok okuyan biri değildi Osman. Gerçi Çağatay’la, Gazi’yle falan karşılaştırırsak okuyordu.. en azından kitap dergi alıyordu.. ne çıkmış, kim yeni kitap çıkarmış, takip etmeye çalışırdı. Aslında ilk tanıştığımız zamanlarda daha çok okuyordu, giderek azaldı. Boş biri sayılmazdı Osman, bir edebiyat birikimi vardı ama bu birikimini doğru yere kanalize etmiyordu. </p>
			<p class="soylesi-soru">Nereye edebilirdi mesela? </p>
			<p class="ana-metin ParaOverride-13">Üretime dönüştürebilirdi. İngilizcesi fena değildi, çeviri yapabilirdi, dergilere yazı yazabilirdi. Gerçi müzikle ilgiliydi asıl.. ama müzikte de bir yere varamadı. O birikimini de kullanamadı. </p>
			<p class="soylesi-soru">Sizce neden? Yetenekli değil miydi? </p>
			<p class="ana-metin ParaOverride-13">Valla yetenekliydi veya değildi diyecek kadar müzik bilgim yok, neden varamadı bilemiyorum ama hayatının bu derece savrulmasında mirasyedi olmasının etkisi var diye düşünüyorum. Para kazanmaya ihtiyacı yoktu, hayat eğlenceden ibaretti Osman için. Tabii ki para kazanmak hayatın amacı değil ama paranın yokluğu ya da azlığı insanı bir hedefe yöneltir ister istemez. Bir keresinde gelecekte ne iş yapmayı düşünüyorsun diye sormuştum, çok bozuldu. Bir iş yapıyorum zaten, müzisyenim dedi. Tamam o zaman dedim, tartışmadım. </p>
			<p class="soylesi-soru">Müzikten para kazanamayacağını mı düşünüyordunuz? </p>
			<p class="ana-metin ParaOverride-13">Benim açımdan mesele para kazanmak değildi. Mesele bir hedefe doğru yürümekti. Osman’ın yürüdüğü bir yol yoktu. Olduğu yerde dönüp duruyordu. </p>
			<p class="soylesi-soru">Çağatay bey de hayalleri vardı ama çabası yoktu dedi. </p>
			<p class="ana-metin ParaOverride-13">Doğru demiş. Bence de öyleydi. Gerçi Osman’ı iyi tanıdığımı söyleyemem, ara sıra buluşurduk, edebiyat sanat konuşurduk ama yakın arkadaş değildik. Özel hayatını filan bilmezdim pek. Çağatay’ın arkadaşıydı asıl. </p>
			<p class="soylesi-soru">Çağatay beyle sık görüşüyor musunuz? </p>
			<p class="ana-metin ParaOverride-13">Sık değil ama görüşüyoruz. Kadıköy Anadolu grubunda yazışıyoruz.. toplu yemekler falan oluyor. O da çok meşgul ben de.. olmuyor yani.</p>
			<p class="soylesi-soru">Osman’ın öldüğünü nasıl öğrendiniz? Çağatay bey mi söyledi? </p>
			<p class="ana-metin ParaOverride-13">O zamanki ortak arkadaşların birinden duydum. Yeni öğrendim zaten, bir-iki ay önce. Çok üzüldüm. Bir kulüpte piyanistmiş. </p>
			<p class="soylesi-soru">Şaşırdınız mı piyanist olmasına? </p>
			<p class="ana-metin ParaOverride-13">Şaşırmadım aslında. Ağustosböceğiyle karınca hikâyesi. Tam bir ağustosböceğiydi Osman. Çal, söyle, eğlen, yarın yokmuş gibi yaşa. Ama hayat öyle değil işte. Hiç beklemediğiniz zamanda öyle bir şey olur ki her şey rayından çıkar, anlayamazsınız bile. Nitekim de öyle olmuş. Bu mirasyedilik hali Osman’ın hayatını heba etmesine neden oldu. </p>
			<p class="soylesi-soru">Osman günlüklerinde sizin babanızla ilgili bir durumdan da söz ediyor. On iki yaşında bir kardeşiniz olduğu ortaya çıkmış. </p>
			<p class="ana-metin ParaOverride-13">Onu da mı yazmış? Ne yazmış? </p>
			<p class="soylesi-soru">Babanızın onca yıl bir ilişkiyi nasıl saklayabildiğini merak etmiş. </p>
			<p class="ana-metin ParaOverride-13">Onu biz de merak ettik. </p>
			<p class="soylesi-soru">Nasıl saklamış peki? </p>
			<p class="ana-metin ParaOverride-13">Saklamamış, biz burnumuzun ucundakini görmemişiz. Babamın ilişkisi olan kadınla aynı apartmanda oturduğumuz ortaya çıktı. </p>
			<p class="soylesi-soru">Aynı apartmanda mı? </p>
			<p class="ana-metin ParaOverride-13">Evet. Biz dördüncü katta oturuyorduk, Sevil hanımla ba­bamdan olan kızı ikinci katta oturuyorlardı. Üstelik oturdukları daire annemindi. Kadın annemin kiracısıydı yani. Babam Sevil hanımın kirasını her ay annemin hesabına yatırıyormuş.. bir cepten öbür cebe..</p>
			<p class="soylesi-soru">Büyük cesaret değil mi? </p>
			<p class="ana-metin ParaOverride-13">Valla artık cesaret mi, yüzsüzlük mü.. Biz babamı toplantıda, geç gelecek diye biliyoruz ama o sırada iki kat aşağıda kızına ödev yaptırıyor.. acı yani. İşin ilginç yanı bütün apartman kadının kim olduğunu biliyormuş, tek bilmeyen bizmişiz. Yazdım aslında bütün bunları.. </p>
			<p class="soylesi-soru">Nerede yazdınız? </p>
			<p class="ana-metin ParaOverride-13">Romanımda. </p>
			<p class="soylesi-soru">Romanınız mı? Hirundo’nun yayın listesine bakmıştım ama size ait bir roman görmedim.. </p>
			<p class="ana-metin ParaOverride-13">Uç Yayınları bastı çünkü. Çıkalı çok oldu zaten, 2011’de yayımlandı. </p>
			<p class="soylesi-soru">Neden kendi yayınevinizden çıkarmadınız? </p>
			<p class="ana-metin ParaOverride-13">Kimse basmayınca kendi bastı demesinler diye. </p>
			<p class="soylesi-soru">Ciddi misiniz, ironi mi yapıyorsunuz? </p>
			<p class="ana-metin ParaOverride-13">Yo ciddiyim. Gerçi Türkiye’de pek çok yazar kendi yayınevini kurmuştur, kendi kitaplarını basmıştır ama ben istemedim. Kendimi yazar olarak göremiyordum aslında, biraz ondan. Ama kitap da çıksın istiyordum.. kararsızdım yani. Uç’un sahibi filolojiden arkadaşımdı, sen kendin basmayacaksın anlaşılan, ver ben basayım dedi. </p>
			<p class="soylesi-soru">Adı neydi romanınızın? </p>
			<p class="ana-metin ParaOverride-13">Babaya Veda. Babam öldükten sonra yazdım. Bir çeşit katarsisti.. yazma süreci. </p>
			<p class="soylesi-soru">Hemen okuyacağım.. </p>
			<p class="ana-metin ParaOverride-13">Bulamazsınız, baskısı tükendi. İyi bir roman değil zaten.</p>
			<p class="soylesi-soru">Size öyle geliyor olabilir mi? </p>
			<p class="ana-metin ParaOverride-13">Hayır, gerçekten iyi değil. Ben iyi bir edebiyat okuruyum, bilirim. Diyeceksiniz ki madem kötüydü arkadaşınız niye bastı. Gerçek bir hikâye olduğu için ilginç gelmişti ona. </p>
			<p class="soylesi-soru">Romanda bütün hikâyeyi aynen anlattınız mı, değiştirdiniz mi? </p>
			<p class="ana-metin ParaOverride-13">Biraz oynadım tabii.. isimleri falan değiştirdim ama beni tanıyanlar kim kimdir anlıyor. </p>
			<p class="soylesi-soru">Babanızın ilişkisini apartmandan size söyleyen olmadı mı hiç? </p>
			<p class="ana-metin ParaOverride-13">Hayır. Çok ilginç değil mi? Dedikoduyu bu kadar seven bir millet.. Beş yıl boyunca hiç kimse tek kelime etmedi bize. </p>
			<p class="soylesi-soru">Neden sizce? </p>
			<p class="ana-metin ParaOverride-13">Bilmiyorum. Annemin nasıl bir tepki göstereceğini kestirememiş olabilirler, kendi aralarında bu sırrı konuşmaya doyamamış olabilirler. Belki de Sevil hanımı annemden daha çok seviyorlardı, bilmiyorum. Ya da Nazlı’yı düşündüler, babamın kızını. Kapılarını çalıp niye söylemediniz diye soracak halim yoktu. Gerçi annem yıktı geçirdi ortalığı. </p>
			<p class="soylesi-soru">Hâlâ orada mı oturuyor anneniz? </p>
			<p class="ana-metin ParaOverride-13">Evet. Taşınalım dedim ama utanması gereken ben değilim, hiçbir yere gitmem dedi. Eskilerden de kimse kalmadı zaten artık apartmanda.. hikâyemizi bilen yok. </p>
			<p class="soylesi-soru">Beş yıl boyunca şüphelendiğiniz bir durum da mı olmadı? </p>
			<p class="ana-metin ParaOverride-13">Benim olmadı, eve yatmadan yatmaya uğruyordum zaten. Annemin de aklının ucundan geçmiyormuş demek ki. Gerçi ablam şüphelenmişti.. bu Sevil hanımda bir şey var diyordu. </p>
			<p class="soylesi-soru">Ne kastediyordu bir şey var derken? </p>
			<p class="ana-metin ParaOverride-13">Çalışmadığı halde fazla iyi yaşıyordu kadın. Kocasından boşanmış, nafakayla geçiniyor.. yani biz öyle biliyorduk. Ablam nasıl bir nafaka alıyor ki altında arabası var, giyimi kuşamı yerinde, kirasını sektirmeden ödüyor diyordu. Haklıydı, pahalı bir apartmandı bizimki. </p>
			<p class="soylesi-soru">Babanız ne iş yapıyordu? </p>
			<p class="ana-metin ParaOverride-13">Makine mühendisiydi, bir otomotiv şirketinde genel müdürdü. </p>
			<p class="soylesi-soru">Geliri iyiydi yani. </p>
			<p class="ana-metin ParaOverride-13">İkinci bir eve bakacak kadar iyiymiş meğer.. biz de niye sıkıntı çekiyoruz diyorduk. </p>
			<p class="soylesi-soru">Sıkıntı mı çekiyordunuz? </p>
			<p class="ana-metin ParaOverride-13">Yani.. durumumuz iyiydi ama bolluk içinde de sayılmazdık. </p>
			<p class="soylesi-soru">Annenizin dairesinde oturmaya başladıktan sonra mı başlamış ilişkileri? </p>
			<p class="ana-metin ParaOverride-13">Keşke öyle olsaydı. Kadın aklını çeldi, babam da şeytana uydu derdik. Ama öyle olmadı. Babam kızı yedi yaşındayken bizim daireye kiracı olarak getirdi. </p>
			<p class="soylesi-soru">Nasıl getirdi? Kiracı buldum mu dedi, nasıl oldu? </p>
			<p class="ana-metin ParaOverride-13">Bizim şirkette bir arkadaşın akrabası yeni boşanmış, ev arıyormuş, o kadıncağıza verelim dedi. Annem de vah vah.. boşanmış diye üzüldü. Taşınmalarına yardım etmiştim. Annem de börek götürmüştü karınları açtır şimdi diye. Senelerce her önüne gelene anlattı bunu.. </p>
			<p class="soylesi-soru">Çok dokunmuş demek. Anneniz romanınızı okudu mu? </p>
			<p class="ana-metin ParaOverride-13">Hayır. Reddetti okumayı. Çok kızdı zaten yazdım diye. Uzun süre küstü bana, konuşmadı. </p>
			<p class="soylesi-soru">Ablanız? </p>
			<p class="ana-metin ParaOverride-13">O okudu ama hiç memnun olmadı. Kadını yerden yere vurmamı bekliyordu herhalde. Ben çok tarafsız anlatmıştım çünkü. </p>
			<p class="soylesi-soru">Neden tarafsız anlattınız? Tarafsız mıydınız daha doğrusu.. </p>
			<p class="ana-metin ParaOverride-13">Babamın ölümünden sonra yazdım. Babamı anlamaya çalışıyordum. </p>
			<p class="soylesi-soru">Anlamanıza bir yararı oldu mu? </p>
			<p class="ana-metin ParaOverride-13">Oldu.. bu travmayı sizinle rahatça konuşabiliyorum mesela.</p>
			<p class="soylesi-soru">Ortaya nasıl çıktı ilişkileri? </p>
			<p class="ana-metin ParaOverride-13">Kaderin cilvesi diyelim. Kızı okulda merdivenlerden düşmüş, kolu kırılmış. İdare hastaneye kaldırmış. Sevil hanıma ulaşamamışlar, babamı aramışlar. Babam toplantıdaymış o sırada. Sekreteri de ablam düştü sanmış, nerden bilsin babamın bir kızı daha olduğunu. Annemi aramış. Okuldan aradılar, Nazlı Birdir’in velisi gelsin diyorlar demiş. Annem tam bizim kızımızın adı Nazlı değil diyecekken birden uyanmış. Hiç bozuntuya vermemiş. Kalkmış hastaneye gitmiş. Bir bakmış ki Sevil hanımın kızı, kolu alçıda, annem gelsin babam gelsin diye zırıl zırıl ağlıyor. O zaman bütün parçaları birleştirmiş. Daha önce dikkat etmediği şeyler.. </p>
			<p class="soylesi-soru">Ne gibi şeyler? </p>
			<p class="ana-metin ParaOverride-13">Sokakta yer var ama babam arabasını bizim sokağa park etmiyor mesela. Hafta sonları yarım saat bir saat ortadan kaybolmalar.. böyle ufak tefek şeyler. </p>
			<p class="soylesi-soru">Sonra ne yapmış anneniz? Hastanede Sevil hanımı mı beklemiş? </p>
			<p class="ana-metin ParaOverride-13">Eve dönmüş. Ama babamın bütün eşyalarını götürüp Sevil hanımın kapısına yığmış. </p>
			<p class="soylesi-soru">Siz ne yaptınız o gün? </p>
			<p class="ana-metin ParaOverride-13">Ben yoktum, bir arkadaşta kalmıştım. Evde olsaydım ne yapardım bilmiyorum. Kadına saldırır mıydım, babama mı bir şey yapardım. Bazen soruyorum kendime ama bir cevap veremiyorum. İyi ki yokmuşum. </p>
			<p class="soylesi-soru">Anneniz hemen boşandı mı? </p>
			<p class="ana-metin ParaOverride-13">Hemen. İlk celsede. Bir daha babamın yüzünü bile görmedi. Ablam da öyle. Ablam nişanlıydı bu olay olduğunda, babamı düğününe çağırmadı mesela. </p>
			<p class="soylesi-soru">Siz babanızla görüşmeye devam ettiniz mi? </p>
			<p class="ana-metin ParaOverride-13">Ölümünden bir ay öncesine kadar ben de görüşmüyordum. Silmiştim, yok öyle bir babam. Bir gün aradı, çok hastayım, fazla ömrüm kalmadı, son bir kere yüzünü göreyim dedi. Ablamı da aramış ama ablam telefonu yüzüne kapatmış. Annem seni görmek için yalan söylüyor, gitme dedi ama dinlemedim. İyi ki de gitmişim. Bir ay sonra öldü. </p>
			<p class="soylesi-soru">Hastalığı neydi?</p>
			<p class="ana-metin ParaOverride-13">Kalp. Bizimleyken iyiydi. Sevil hanımla evlendikten sonra kalp hastası olduğu ortaya çıkmış. Belki eskiden de iyi değildi ama bir şikâyeti yoktu.. bilmiyorum. Stent takmak için ameliyata almışlardı, bakmışlar olmuyor, açık kalp ameliyatına çevirmişler ama ameliyattan çıkamadı. </p>
			<p class="soylesi-soru">Siz hastanede miydiniz ameliyat sırasında? </p>
			<p class="ana-metin ParaOverride-13">Evet. Hastaneye ben götürmüştüm. Ben teslim aldım cenazesini. Toprağa vermek bana düştü.. oğlu olarak. </p>
			<p class="soylesi-soru">Çok zor olmuştur sizin için. </p>
			<p class="ana-metin ParaOverride-13">Çok. Artık yetişkin bir adam olduğumu anladığım an oldu. İnsan babası ölünce yetişkin oluyor. </p>
			<p class="soylesi-soru">Babanız neden annenize ait dairede oturtmuş onları? Başka bir semtte de ev tutabilirdi. </p>
			<p class="ana-metin ParaOverride-13">Gözünün önünde olsunlar diye herhalde.. bilmiyorum. </p>
			<p class="soylesi-soru">Sormadınız mı? </p>
			<p class="ana-metin ParaOverride-13">Sordum ama söylemedi. Bence bir şekilde ortaya çıksın istiyordu. Annemden boşanmaya cesareti yoktu. Bazıları böyle bir musibet bekler kopabilmek için, babam da onlardandı. Zaten mutlu bir evlilik değildi bizimkilerinki. Hemen evlendi Sevil hanımla. Ama uzun sürmedi, boşandılar. </p>
			<p class="soylesi-soru">Neden? </p>
			<p class="ana-metin ParaOverride-13">Bilmiyorum. Boşanmayı Sevil hanım istemiş. Babamdan sonra başka bir adamla evlenmiş zaten, genç biriyle. Babamla aralarında baya yaş farkı vardı. Aslında çok yaygın bir hikâye bu, çok var böyle. İnsan başına gelince bu tür hikâyelere daha fazla kulak veriyor. O zaman görüyorsunuz ne kadar yaygın olduğunu. </p>
			<p class="soylesi-soru">Kız kardeşinizle görüşüyor musunuz? </p>
			<p class="ana-metin ParaOverride-13">Çok nadir. Ama Nazlı’nın kardeşim olduğunu kabullendim artık.. çok zaman geçti üstünden. </p>
			<p class="soylesi-soru">Ablanız? O da kabullendi mi? </p>
			<p class="ana-metin ParaOverride-13">Katiyen. Tanışmadı bile. </p>
			<p class="soylesi-soru">Osman bu konu hakkında sizin için hiç morali bozuk görünmüyordu diye yazmış. Gerçekten moraliniz bozulmadı mı? </p>
			<p class="ana-metin ParaOverride-13">Öyle mi yazmış? İyi saklamışım demek ki, aferin bana. Moral bozukluğu çok hafif bir kelime. Mahvolmuştum, millet beş yıldır amma eğlenmiştir bizimle diye kahroluyordum. Günlerce kendime gelemedim. Ama nasıl başardıysam dışarıya belli etmedim. Uzun süre reddettim zaten, öyle bir şey olmamış gibi davrandım. Aslında annemle babamın boşanmalarına taraftardım ama bu şekilde değil. Bir evi, bir karısı, bir çocuğu daha var ve asıl evinin iki kat altında oturtuyor. </p>
			<p class="soylesi-soru">Sizi en çok etkileyen bu mu oldu? Annenizin dairesinde oturtması mı? </p>
			<p class="ana-metin ParaOverride-13">Evet. Bir kardeşim olduğunu öğrenmekten daha fazla dokundu bu bana. Romanı yazmamdaki nedenlerden biri de budur aslında. İnsan ruhunu ezen bir şeyden kurtulmak istiyor. </p>
			<p class="soylesi-soru">Anlıyorum. Peki Osman’ın karısıyla ilgili skandaldan nasıl haberiniz oldu? </p>
			<p class="ana-metin ParaOverride-13">Şu emniyet müdürü hikâyesi mi? Çağatay anlattı. Olaydan epey sonra.. tesadüfen. </p>
			<p class="soylesi-soru">Nasıl tesadüfen? </p>
			<p class="ana-metin ParaOverride-13">Sınıf grubuyla toplanmıştık bir gece. Osman kaybolmuş ortadan, nerde acaba, ne yapıyor dedi. Niye kayboldu ki dedim. Senin haberin yok mu dedi, anlattı. O zaman öğrendim. </p>
			<p class="soylesi-soru">Skandaldan da mı haberiniz yoktu? </p>
			<p class="ana-metin ParaOverride-13">Skandaldan vardı da Osman’la alakası olduğunu bilmiyordum. Pek ilgilenmemiştim.. rezilliğin dibi artık, nesiyle ilgileneyim? Zaten yayınevini yeni kurmuşum, işim başımdan aşkın, batacak mıyız çıkacak mıyız belli değil.. </p>
			<p class="soylesi-soru">Osman’la ilgisini öğrenince şaşırdınız mı? </p>
			<p class="ana-metin ParaOverride-13">Yani şaşırdım tabii.. içten içe Osman’ın hayatı n’olacak diye merak ediyordum. Hem çok pahalı bir hayat yaşıyordu hem de çalışıp para kazanmak gibi bir niyeti yoktu. Tamam hazırdan yiyorsun da, yediğin miras da atla deve değil yani, sonuçta bir profesörün bıraktığı mal mülk. Hayat uzun. Bitince ne olacak? Bir şekilde birilerinin yancısı olacaksın. O kişiler de verdiklerinin karşılığını almayı bilirler. </p>
			<p class="soylesi-soru">Sizce neden oldu bu olay? Çok farklı düşünceler var..</p>
			<p class="ana-metin ParaOverride-13">Valla benim tahminim Osman parası bitince o şaşaalı hayatını sürdürebilmek için olmadık ilişkilerin içine girdi, sonra da çıkamadı, bedeli de ağır oldu. Bu olaydan benim anladığım bu. </p>
			<p class="soylesi-soru">Osman’ın karısını tanımış mıydınız? </p>
			<p class="ana-metin ParaOverride-13">Hayır, hiç tanışmadım. </p>
			<p class="soylesi-soru">Sizce Osman’ın bu duruma düşmesinde karısının etkisi olmuş mudur? </p>
			<p class="ana-metin ParaOverride-13">Tabii ki olmuştur.. karısının bu tür ilişkilere yatkın olması lazım, başka türlü olmaz. Aklıselim sahibi bir kadın olsaydı Osman’a bir yerde dur demeyi bilirdi. Demek ki o da teşneymiş. Gerçi olmayabilir de.. bilmiyorum.. önyargılı olmak istemem. Ama olayın merkezinde kadının olduğunu düşünürsek.. çok da masum görünmüyor. </p>
			<p class="soylesi-soru">Osman gençken bir roman yazmış, size vermiş okumanız için.</p>
			<p class="ana-metin ParaOverride-13">Onu da mı yazmış günlüğüne? </p>
			<p class="soylesi-soru">Gazi bey söyledi taslağı size verdiğini. Okudunuz mu? </p>
			<p class="ana-metin ParaOverride-13">Evet.. okudum. </p>
			<p class="soylesi-soru">Beğenmiş miydiniz? </p>
			<p class="ana-metin ParaOverride-13">Pek değil..</p>
			<p class="soylesi-soru">Konusu neydi? </p>
			<p class="ana-metin ParaOverride-13">Belli bir konusu yoktu. Detaylarını hatırlamıyorum şimdi, çok zaman oldu. Dili güzeldi yalnız, onu hatırlıyorum. Osman’ın bir ifade gücü vardı, insanın zihninde canlanıyordu anlattıkları ama çok dağınıktı, bir kurgusu yoktu, ne anlatmak istediği belli değildi. Tabii benim de çıtam çok yüksekti o zamanlar, kolay kolay beğenmezdim. Bugün okusam belki beğenirim.. belki de daha kötü bulurum, bilmiyorum. Yayıncı olduktan sonra ilk roman dosyalarına bakışım değişti.</p>
			<p class="soylesi-soru">Nasıl değişti? </p>
			<p class="ana-metin ParaOverride-13">Şimdi yayıncı gözüyle bakıyorum. Kriterlerim değişti, piyasa şartlarını, okur ilgisini de dikkate alıyorum artık. Çıtayı bayağı indirdim yani. Osman’ın romanı otobiyografik bir anlatıydı. İlk kitaplar otobiyografik olur genellikle ama bir yere kadar. Onunki çok fazlaydı. </p>
			<p class="soylesi-soru">Romanı hakkındaki düşüncelerinizi Osman’a söylediniz tabii.. </p>
			<p class="ana-metin ParaOverride-13">Hayır, söylemedim. </p>
			<p class="soylesi-soru">Söylemediniz mi? </p>
			<p class="ana-metin ParaOverride-13">Söylemedim.. kırmak istemedim. Bunca yıllık yayıncıyım hâlâ çok zor geliyor olmamış, beğenmedim demek. </p>
			<p class="soylesi-soru">Ne dediniz peki? </p>
			<p class="ana-metin ParaOverride-13">Hiç. Okudun mu diye sordu bir kere. Bayağı olmuştu dosyasını vereli. Okuyorum daha bitirmedim dedim, bir daha da sormadı. Anladı herhalde. Ben de bir şey söylemek zorunda kalmadım. Söylemem gerekirdi ama yapamadım işte. Aslına bakarsanız Osman gibi birinin roman yazacak cesareti bulması sinirime dokunmuştu. </p>
			<p class="soylesi-soru">Bir yazar olarak küçümsüyor muydunuz Osman’ı? </p>
			<p class="ana-metin ParaOverride-13">Anlı şanlı yazarları bile küçümsüyordum o zamanlar, yalnızca Osman’ı değil. Ama Osman’ın o ağustosböceği hallerinden de olumsuz etkilenmiş olabilirim. </p>
			<p class="soylesi-soru">Roman yazmış olmasını kıskanmış mıydınız? </p>
			<p class="ana-metin ParaOverride-13">Roman yazacak cesareti bulmasını kıskanmıştım. Ben ondan çok daha iyi bir okurum ama yazmaya cesaret edemiyorum.. o oturmuş yazmış. O yaştayken insan kıskanıyor tabii. </p>
			<p class="soylesi-soru">Kıskandığınız için beğenmemiş olabilir misiniz? </p>
			<p class="ana-metin ParaOverride-13">Yo hayır. Beğenmiş olsaydım daha fazla kıskanırdım, cesareti sinirime dokunmuştu. </p>
			<p class="soylesi-soru">Osman tuzu kuru mu geliyordu size? </p>
			<p class="ana-metin ParaOverride-13">Evet. Doğru kelimeyi söylediniz. Tuzu kuruydu. </p>
			<p class="soylesi-soru">Sizce o roman yayımlansaydı Osman’ın hayatı değişir miydi? </p>
			<p class="ana-metin ParaOverride-13">Romancı olabilseydi değişirdi muhtemelen. Ama bir roman daha yazabilmesi çok düşük bir ihtimaldi.. yazabileceği her şeyi yazmıştı bence. </p>
			<p class="soylesi-soru">Osman’ın romanını yaktığından haberiniz var mı? </p>
			<p class="ana-metin ParaOverride-13">Yakmış mı?</p>
			<p class="soylesi-soru">Evet.. günlüğünde yaktığını yazmış.</p>
			<p class="ana-metin ParaOverride-19">Hımm.. onun da içine sinmemiş demek.</p>
		</div>
	</body>
</html>