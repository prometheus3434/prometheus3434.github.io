<html xmlns="http://www.w3.org/1999/xhtml" xmlns:epub="http://www.idpf.org/2007/ops">
	<head>
		<title>Osman-17</title>
		<link href="css/idGeneratedStyles.css" rel="stylesheet" type="text/css"/>
<meta content="urn:uuid:640e2a52-bd0d-4106-8ef7-ecabd0af7845" name="Adept.expected.resource"/>
	</head>
	<body id="Osman-17" lang="tr-TR" xml:lang="tr-TR">
		<div class="Basic-Text-Frame">
			<p class="ARA-BASLIK ParaOverride-14" lang="en-US" xml:lang="en-US"><span class="CharOverride-1">*****</span></p>
			<p class="konusulan_kisi">Osman’ın 3. defteri</p>
			<p class="_--baslik-numarali-metin-icinde">1 Ocak 1999 </p>
			<p class="ana-metin">Yeni bir yıl, yeni bir defter. Şarap rengi karton kapaklı, ince bir Moleskine bu kez. Yeni bir günlüğe başlamak için şöyle epeyce kalın, sert kapaklı bir defter istiyordum aslında. Bu ince defterleri, kısa öyküler, şarkı sözleri yazmak ya da not almak için kullanıyorum ama evde bir tek bunlardan kalmış. Neyse ki kapak rengi çok güzel, insanda yazarken özenme isteği uyandırıyor. Ecem kapandığından beri kırtasiye stoklarımı savsaklıyorum, sonra da böyle deftersiz kalemsiz kalıyorum. Ecem ne güzel, yolumun üstündeydi, geçerken uğrardım Emral Hanım’a, hem çok güzel sohbet ederdik hem eksiklerimi tamamlardım. Ben tatildeyken dükkânı kapatmış. Neden kapattı, nereye gitti, bilen yok. Bitişiğindeki eczacı mal sahibi kirayı dolara çevirmek istedi, o yüzden diyor ama sanmıyorum, yoruldu bence. Bu ara Nişantaşı’nda ne çok yer kapandı. Ecem Kırtasiye kapandı, Rokoko Pastanesi kapandı, Şirince Şarküteri, İmansız Börekçisi, spor malzemelerimi aldığım Aktan Spor. Gerçi yerlerine çok daha şık mağazalar açıldı, daha bir güzelleşti mahallemiz. Ama yine de bu eskiler kapanınca sanki benden de bir şeyler gidiyormuş gibi hüzünleniyorum. Allahtan çabuk geçiyor, böyle içimi ezen duygulara dayanıklı değilim. Yazmaya bir ayine hazırlanır gibi hazırlandım yine. Bütün dolmakalemlerimi çıkardım, masama dizdim. Ki­mi çok değerli, kimi sıradan 32 tane dolmakalemim var. Her doğum günümde kendime bir dolmakalem alma alışkanlığımı sürdürüyorum. Bu da, diyelim seksen yaşında ölürsem en az seksen tane dolmakalemim olacak demek. Öldüğüm zaman kalemlerim ne olacak diye düşünmeden edemiyorum. Yalnızca kalemlerim de değil, üstüne titrediğim pek çok şeyim var, uzunçalarlarım örneğin, parasal olarak çok değerli sayılmazlar ama hepsi az bulunur cinsten. Asıl tablolarım ne olacak? İki Ateş Yamaner, bir Ersoy Kutlu, iki Arzuhan Çamlıca, bir Sinem Kamberoğlu, bir Mustafa Tokluca’m var, ayrıca Yeliz Şekerci’nin Erken Millennium serisinden iki, Nazif Karakoçak’ın Bakışlar serisinden üç desen ve Yonca Domaniç’in dört pastel işi. Yonca’yı tanıyan yok henüz ama çok parlayacak bu kız, çok yetenekli bence, bienale falan seçilirse kimse tutamaz artık, o dört işi de altın gibi değerlenir. Bana da fena âşık. Biraz kilo verse, saçına başına özense yüzüne bakılır aslında ama giyinmeyi hiç bilmiyor, memure kılıklı çok. İyi giyinmek de bir kadına öğretilemez ki. Hiç anlamıyorum, bu kadar yetenekli ressam ol ama giyim kuşamda bir tarzın olmasın. Ne olacak resimlerim, plaklarım, kalemlerim ya da İsmail Dedemden kalan Bauhaus lambam? Ben yaşlandığımda Ziya Abi çoktan ölmüş olacağı için tanımadığım birinin dükkânında müşteri mi bekleyecek? Öldüğüm zaman eşyamın ne olacağını düşünmek için çok erken elbette, daha gencim ama Teo’dan başka yakın akrabam yok, ona da akraba değil akbaba denir. Teo’dan önce çoluksuz çocuksuz ölürsem bütün eşyamın ikinci el dükkânlarına düşeceği düşüncesi içimi eziyor. Bir sürü arkadaşım olduğu halde zaman zaman kendimi çok yalnız hissediyorum, bu akşam olduğu gibi. Yalnızca çok sevdiğim eşyalarımla dolu bir dünyam olduğu, insansız, dolayısıyla cansız bir varlık sayılabileceğim hissine kapılıyorum. Rengin’den ayrıldığımdan beri kısa süreli ilişkiler dışında yaşamıma giren doğru dürüst biri de olmadı. Başlarda umutluydum Rengin’den, bu kızla evlenebilirim diyordum, hangi kafayla düşündüysem. Boşuna demiyorlar birini tanımak istiyorsan birlikte tatile çık diye. Ne kadar körmüşüm, nasıl anlamamışım ne mal olduğunu. Ucuz ucuz kaprislerle Positano’yu burnumdan getirdi, resmen yoldu beni. Bikinimi almayı unutmuşum Osman. Peki Rengin alalım. Gece kremimi almayı unutmuşum Osman. Peki Rengin alalım. Şu elbise ne güzelmiş Osman. Peki Rengin, alalım anasını satayım, eşşek kadar bavulunda daha yer vardır nasıl olsa, onu da alalım. Sadrazamın sol taşağı ayrıca, otel beğenmez, restoran beğenmez. Yemeği burada mı yiyeceğiz Osman? Ananın örekesinde yiyeceğiz Rengin. Kızım kimsin sen ya? Tamam güzelsin, millet peşinden koşuyor falan da sonuçta Fulya’da, sıradan bir apartman dairesinde oturan, elinden bir bok gelmeyen birisin işte, ne bu sanayici kızı ayakları? Teo anlamıştı ama. Allah’ın belası her şeyi de hemen anlıyor. Kız güzel, eyvallah da, kafa koparanlardan yalnız bu, dikkat et dedi. Ne demek o? Hale Abla modeli demek ama o zavallı babama çattı dedi, babam yedirir mi malını? Ben de nasıl sik gibi ayazda bıraktım ama kevaşeyi, çöp bile vermeden gönderdim diye gülüyor. Kızdım, sinirlendim, ille bir kulp tak çıktığım kadınlara diye söylendim. Ama haklı çıktı. Teo gibi bir geri zekâlının haklı çıkması beni daha da delirtiyor. Rengin orospusu yüzünden kaç yıldır yazdığım defterimi uçakta unuttum. Hâlâ aklıma geldikçe sinirlerim oynuyor. Hanfendi tutturduğu için Positano’dan Roma’ya geçmişiz, üç günü de orada geçirmişiz, dönüyoruz artık, Allahım sana şükürler olsun, İstanbul’a bir gidelim, kazasız belasız kurtulacağım bundan diyorum. Kaza bela çıkmadı ama rezillikle bitirdik. Daha havalimanında başladı. Bir Calvin Klein çanta gördü. Ay ne güzel, şuna bir bakacağım dedi, girdi mağazaya, yarım İngilizcesiyle tezgâh­tara bin tane soru soruyor, ikide bir bana gösteriyor, Osman bak şurası da şöyle, burası da böyle. Ulan bavulunu doldurduk zaten yetmedi mi? Sonra bakarız, önce bir şeyler yiyelim dedim, acayip bozuldu. Bir restorana gittik, oturduk, hanfendide surat bir karış, ben bir şey yemeyeceğim. Neden? Canım istemiyor. Döndü kıçını, ters ters hareketler. Bir şey iç o zaman, bira ister misin diyorum, ses yok. Ya sabır. Salağım ben ya, gerçekten salağım, hâlâ yüzünü güldürmeye uğraşıyordum kaltağın. Böyle gerilimleri hiç sevmiyorum çünkü, tadım tuzum kalmıyor. Sonunda tamam gidip alalım o lanet çantayı, yeter ki bitsin bu işkence diyecektim, bir baktım uçağa kalmış yirmi dakika, oh, yırttık. Ama asıl uçakta rezil etti beni. Business class’tayız, çevremizde düzgün düzgün insanlar, herkes sessiz nazik, kimi kitabını açmış okuyor, kimi kulaklığını takmış, müzik dinliyor. Bu paçoz beni delirtmek için sürekli yüksek sesle hosteslerden bir şeyler istiyor, canım bakar mısın? Lafa bak, hostese canım bakar mısın diye seslenmek nasıl bir düşüklük. Millet dönüp dönüp bize bakıyor, ben yerin dibine giriyorum. İçtikçe de içti, şarap viski karıştırdı, tümüyle zurna oldu. Kendime sürekli telkinde bulunuyorum, sakin ol Osman, sabırlı ol Osman, az kaldı, dayan. Defterimi çıkardım, birkaç satır yazacağım. Bu gene hostese çemkirince sinirden ellerim titremeye başladı. İyi ki bana taşın dememiştim Allah’ın asalağına. Çok yolunu yaptı ama hep duymazlıktan geldim. Gerçi çıktığım hiçbir kadına gel bana taşın demedim bugüne kadar. Bu konuda kendimi tutabiliyorum neyse ki, biliyorum çünkü evime gireni kolay kolay çıkaramam. Evime çok düşkünüm ayrıca, evim benim kozam. Yeşilköy’de indik, bu paçoz üstüme yıkılıyor sarhoşluktan. Takside ben senin için ne ifade ediyorum diye başladı. Yandık. Hiçbir şey ifade etmiyorsun da şimdi bunu söylersem yol bitmez. Böyle mi sürdürecekmişiz bu ilişkiyi, artık adını koymamız gerekmez miymiş? Tatlım sonra konuşuruz diyorum, susmuyor. Evine geldik, hadi dedim, hayır sana gideceğiz. Renginciğim sen şimdi evine git, güzelce uyu, yarın konuşuruz. Hâlâ yumuşak olmaya çalışıyorum. Sonunda patladım, nasıl patladığımı ben de bilmiyorum, birden nevrim döndü. Taksinin kapısını açtım, ittim bunu dışarı, in dedim ya, in! Tamam ayrıldık, bitti, istemiyorum seni. Çat kapattım kapıyı. Ölsem yapmayacağım şeyleri yaptırdı bana. Taksici bavulunu koydu kapıya, dedim hocam çabuk, bin gidelim hadi. Kaltak kriz geçiriyor çünkü. Arkamdan bas bas bağırdı, ayakkabısının tekini fırlattı, millet camlara çıktı, rezillikte Nirvana’ya ulaştık. İnşallah beni kimse görmemiştir, gerçi o mahalledekiler görse ne olacak? Taksici, abi Allah sabır versin, iyi dayandın, ben olsam yolda atardım aşağı dedi. Tanrım, üç ay nasıl birlikte oldum ben bu kızla? Büyük ders oldu ama. Paçozluk işaretlerini görmüştüm aslında da üstünde durmamıştım, durmam gerekiyormuş. Şimdi çok dikkat ediyorum. O sinirle eve geldim, valizlerimi filan açmadan doğru duşa. Sinirlerim nasıl bozulmuşsa hemen serildim yattım. Sabah zır zil. Baktım kapıda, süt dökmüş kedi. Özür dilerim Osman, çok sarhoştum. Dilersin de bitti artık. Bu kez evde bir posta kavga. Hayır bitemez, o kadar kolay değil, bilmem ne. Pis pis sırnaşıyor, elini pantolonumdan içeri sokmaya kalkıyor. Böyle kandıracak beni aklınca. Benim aklım defterimde, arıyorum arıyorum yok. Tanrım çıldıracağım. Kenara koymuştum, yere mi düştü ne olduysa. Çok panikledim, üç buçuk yıldır yazdığım defter, bütün yaşadıklarım var içinde, şarkı sözlerim var. Bu paçoz hâlâ saçma sapan konuşuyor. Ben havalimanına gidiyorum, defterimi uçakta unutmuşum dedim. Defterin benden önemli mi deyince sigortalarım iyice attı. Önemli dedim evet, defterim senden çok daha önemli. Şimdi evimden çıkıp gider misin? Baktı, üstelemesinin bir yararı olmayacak, kül tablamı tuttuğu gibi duvara fırlattı, tuzla buz oldu. Kapıyı güm diye vurdu çıktı. Neyse, bir kül tablasıyla kurtardık diyordum tam, apartman küfürleriyle inlemeye başladı. Nasıl bir çirkef olduğunu bütün apartmana göstermesi şarttı tabii. Asansörle de inmiyor ki herkes duysun. Orospu çocuğunun tekisin diye yırtınıyor merdivenlerde, ağzına geldiği gibi küfrediyor. Millet kapılara çıktı, utancımdan yerin dibine girdim. İsterik bir manyak yüzünden apartmana rezil oldum. Ertesi gün asansörde İsmet Bey’le karşılaştık, şimdi size yakıştıramadım diye başlayacak. Ama derin bir yaşam ve ahlak bilgisiyle donattı beni İsmet Bey. Sen daha gençsin Osmancığım, bilmezsin bu tip kadınları, kene gibidirler, kanını emerler, aman ha, evine sokma böylelerini’den girdi, İstanbul’da otel mi yok canım, götür bir otele’den çıktı. Şaşkınlıktan ne diyeceğimi bilemedim. Apartmanımızın yaşlı başlı, saygıdeğer yöneticisi öyle yapıyor demek ki. Rengin’in küfürleri duyulmaz olduktan sonra bir süre sakinleşmeyi bekledim. Sonra doğru havalimanına, kayıp eşyaya. Anlatıyorum, kalın, tarçın rengi, güderi kapaklı bir defter, çöpün içinde yitip gidecek bir şey değil, benim için çok önemli, şu uçuş numaralı uçak, şu koltuk. Yok diyorlar. Bize defter falan getiren olmadı. Tanrım çıldıracağım. Form doldurdum, adres telefon, altı ay oldu, bir sonuç çıkmadı. Biri aldı mutlaka. Yaşamımın üç buçuk yılı kim bilir kimin elinde şimdi, belki de çöp olup gitmiştir. 35 yaşından önce evlenirim, bir çocuğum olur diye umuyordum ama temmuzda 33 olacağım ve ufukta öyle bir olasılık görünmüyor. Umarım kırktan önce baba olmayı başarırım. Bende mi bir sorun var nedir, anlamıyorum, içimin akacağı, her şeyimle kendimi adayacağım bir kadın çıkmıyor karşıma. Belki yanlış yerde arıyorumdur. Gerçi nerede aramam gerektiğini de bilmiyorum ya. Kendi çevremdeki kadınlar Rengin’den farklı değiller. Bir gün olursa çocuklarım sahip çıkar herhalde eşyalarıma. Ya da neyim var neyim yok toptan satarlar. Teo’yla yaptığımız gibi. Babamın 170 metrekarelik evini tıklım tıklım dolduran eşyasını nasıl da zevkle satmıştık. Ziya Abi’nin adamları her şeyi götürdükten sonra bomboş salonun ortasında durup Teo’ya baktım. Hüzünlü bir şey söylesin diye bekliyordum, vay be... bir çağ kapandı desin, artık büyüdük desin, Koryürek ailesinden bir ikimiz kaldık desin, anlamlı bir şey söylesin. Ama umurunda bile değildi, telefonla konuşuyordu, yine acelesi vardı, hep acele bir işi vardır zaten. O gün sanki babam bir kez daha öldü. Kötü bir duyguydu diyemem, tersine, o bomboş salonda kendimi çok iyi hissettim. Babamın ölümü bana iyi geldi. Kötücül bir tümce bu ama gerçek. Babamın öldüğüne inanmam bayağı zaman aldı. Bir süre ne zaman telefonum çalsa gene Necmi Bey arıyor diye yerimden sıçrıyordum. Sonra anımsıyordum, öldü. Teo’yla hangi mülk satılacak, hangisinin kirası kime yatacak kavgası yaptık bir süre. Dehşet bir avukat tutmuş, adam sırf çene, bir başlıyor konuşmaya, tanrım ne istiyorsa vereyim yeter ki bu işkence bitsin. Mülklerimizin yönetimini Teo’ya bıraktım sonunda. Kesin beni kazıklıyordur ama ne kadar kazıklayabilir? Diyelim ki yüzde on. Olsun, hesaplarıma baksın diye birini tutsam daha pahalıya gelir, tutacağım muhasebecinin kazıklamayacağı ne malum ayrıca? Babamın, annemin eşyasını dağıttığını sanıyordum, mücevherlerini ne yaptığını sormak aklıma gelmemişti. Babamın evini boşaltırken Teo’ya sordum, inci kolyesi, elmas damla yüzüğü vardı annemin, yakut küpeleri, astragan kürkü. Nerede bunlar? Ohoo babam çoktan sattı onları dedi. Nasıl sattı? Ne zaman, neden? Saklayıp ne yapacaktı dedi, soruma çok şaşırmış gibi. Bize verseydi dedim, annemden anı olarak saklardık. Doğru diyorsun dedi ama bakışlarını kaçırdı, gözüme bakamadı. O zaman anladım, annemin mücevherlerinden o da sebeplenmiş, ayazda kalan yine ben olmuşum. Babam bir kez daha öldü diye kapıldığım o iyicil duygu uçtu, içim gene o bildik acıyla doldu. Asla olmam ama babam gibi bir baba olacaksam çocuğum olmasın daha iyi. Benden kalanları zevkle satacak bir çocuk yetiştireceğime dağılsın gitsin her şeyim, kimin eline geçerse geçsin. Babam tarafından kazıklanmış olmanın verdiği o acıyı unutmam uzun sürmedi. Lanet olsun ki böyleyim, kötü duyguları hep unutuyorum, her şeyi biraz da bu yüzden yazıyorum zaten, unutmamak için. Ama yine de unutuyorum, eski defterlerimi okumam gerekiyor anımsamam için. Teo bana uğramıştı geçenlerde, gözü Bauhaus lambama takıldı. Dedemin lambası değil mi bu dedi. Evet onun, babamın eşyasını paylaşırken bir fiyat biçmiştik anımsarsan. Değerini öğrenmiş olmalı ki, yüzünden bir an bir hayıflanma geçti ama bir şey diyemedi. Babamın eşyasını sattığımız için üzülüyor musun dedim. Çok dedi. Bir an duygulandı sandım. Ziya denen soyguncu çok ucuza kapattı, ona üzülüyorum, bugün olsa o fiyata kesinlikle vermezdim demez mi? Teo işte. Adam karaktersiz ama tutarlı, hiç yanıltmıyor. O da Nergis’ten ayrılmış. Zerrin miydi yoksa o tombalağın adı? Ne haltsa. Bir kere karşılaştık, Teo tanıştırmak zorunda kaldı. Onun da Rengin gibi paçozun teki olduğu belliydi ama Teo’luktu tam, yumuk gözlü, kedi gibi bir şey. Çok iyi anlaşıyor görünüyordunuz, niye ayrıldınız dedim. Evlenecek değildim herhalde dedi. Neden? Evlenilmez öyle kızlarla diye kestirip attı. Aşk öykülerini hiç anlatmaz, neyi anlatır ki zaten? Bir kardeşlik hüznü çöktü üstüme, amca olamayacağız bu gidişle dedim. Niye olmayalım, biz de evleneceğiz elbet dedi. O da çocuk sahibi olmak istiyormuş ama zamansız baba olmak yaşam planlarını engellermiş. Ne gibi bir yaşam planı var acaba, parasına para katmaktan başka. Bu deftere başlamadan önce kalemlerimi dizdim masama, bir süre baktım ama hangisiyle yazacağıma karar veremedim bir türlü. İlkgençliğimden kalma Caran d’ache’ım akıtıyor artık, kullanım süresi doldu demek ki. Babamdan kalan amber Benu’yu yine denedim yine sevmedim, elimdeki hissi fazla kalın. Sonunda koyu mavi Visconti Mirage’ımı seçtim. Koca bir fincan zencefil-bal-limon karışımı yaptım, bir rulo da tuvalet kâğıdı koydum masama. Defterimi açtım. Saatin 00.00 olmasını bekledim, herkes yeni yıla giriyoruz diye neşeyle kucaklaşırken ben kapak rengine bayıldığım bu deftere yazmaya başladım. Özel tarihlerde yeni bir deftere başlamayı seviyorum. Bir de düzenli yazabilsem. Yazmak geçip giden günlerin ya da küçük önemsiz şeylerin kişisel tarihime kaydını düştüğüm bir gereksinme, bazen de zihnimde biriken bir yığın düşünce kırıntısını, irili ufaklı sorunu kendimden uzaklaştırarak arındığım bir tür ayin. Büyük şeyler bir yana, yaşamımda olup biten küçük, önemsiz şeyleri yazmanın beni rahatlatan bir yanı var. Zaman zaman yazdıklarımı okuduğumda kimilerini o kadar önemsiz buluyorum ki niye yazmışım bunu diyorum. Sonra gerisini okuyorum ve bu türden küçük şeyler üstüne yazarak anılarımın kapısını açtığımı, kendi hakkımda düşündüğümü anlıyorum. Hoşuma gittiği için masamdaki sumenin altına sakladığım ve sakladığımı unuttuğum paket kâğıdını bulunca duyduğum saçma sevinci yazmak gibi örneğin. O şal desenli paket kâğıdıyla anılarımın kapısı ardına kadar açılmıştı ve annemin şal desenli bir nevresim takımı aldığı gün aklıma gelmişti. İlkokuldayken Filiz diye bir kıza âşık olmuştum. Filiz Kocadağ. Kumral bukleleri yüzüne dökülen, iri gözleri yemyeşil bir kızdı. Dehşetengiz kirpikleri vardı, dokunsam batar mı acaba diye çok merak ederdim. Bizim evimizde aşk yoktu, çevremde canlı canlı yaşanan bir aşka da tanık olmamıştım, bu yüzden aşk nasıl bir şeydir bilmiyordum. Ama varlığını seziyordum aşkın, sabahları Filiz’i göreceğim için sevinerek uyanıyordum çünkü. Bir yandan da duygularımı anlayacak, alay edecek diye ödüm kopuyordu. Bir gün nasılsa cesaretimi topladım, arkasından yaklaştım, ellerimle gözlerini kapatıp bil bakalım ben kimim dedim. Dediğim anda da beni Ayten Öğretmen’e şikâyet edecek diye korkudan yüreğim ağzıma geldi. Ama ellerini ellerimin üstüne koydu, kıkırdayarak Osman dedi. Sesinde öyle bir sevinç vardı ki o an onun da bana âşık olduğunu anladım ve çok şaşırdım. Aşk bu kadar kolaymış diye düşündüm, günlerce boşuna acı çekmişim, çok kolay bir şeymiş aşk. Kirpikleri de batmıyordu ayrıca. Filiz’den sonra aşk beni hiç korkutmadı. Okuldaki bütün oğlanların âşık olduğu bir kızın kalbini çalmış olmak bana büyük cesaret ve özgüven verdi. Aynı zamanda fark ettim ki, sınıftaki öteki kızlar da bana âşıkmış meğer, özgüvenim katlandı böylece. Bacak kadar boyumuzla ciddi ciddi aşk yaşamaya başladık Filiz’le, teneffüslerde el ele dolaşmalar, ders sırasında bakışıp öpücük göndermeler. Ne komikmiş halimiz. Herkes bizi konuşuyor, kızlar Filiz’e cephe almış, oğlanlar bana bozuk çalıyor. Ama öyle bir kendine güven gelmiş ki üstüme, umurumda değil. Özgüven çok kırılgan bir şey öte yandan, sürekli yenilenmesi gerekiyor. Bir gün Filiz’e bir şiir yazdım. Yeşil gözleri, uzun kirpikleri falan, güzelliğini öven çocukça dizeler. Bir sürü de kalp çizdiğim kâğıdı gizlice çantasına attım. Nasıl mutluyum, eve gidince bulacak, okuyacak, beni düşünecek, belki o da bana bir şiir yazacak. Babam geç şunun başına da çalış biraz, Madam Gülezyan’a boşuna mı dünyanın parasını veriyorum dediğinde sevinçle oturdum piyanonun başına. İstediği bütün parçaları çaldım, çok da güzel çaldım, babamın aferin diyerek başımı okşadığı ender akşamlardan birini yaşadık. Ama Filiz ertesi gün okula gelmedi. Şiirim yüzünden diye çok korktum. Babası savcıydı, şiirimi buldu, beni tutuklayacak, hapse atacak diye korkudan ölüyordum. Bu şiiri sen mi yazdın diye sorarlarsa yadsıyacağım, hayır, ben yazmadım, Filiz’e niye şiir yazayım ki? Ama ya senin elyazın bu derlerse? Filiz’e âşık olmakla kazandığım cesaret uçtu gitti. Okuldan geldim, hastayım deyip erkenden yattım, gerçekten de korkudan ateşim çıkmıştı. Kulağım kapıda, babam eve gelecek, sen savcının kızına nasıl şiir yazarsın diye beni eşek sudan gelinceye kadar dövecek. Babam geldi, beni sordu, annem ateşi çıkmış, uyuyor dedi. İyi dedi babam, ilişmedi. Ama Filiz sonraki gün de gelmedi, bir sonraki gün de. Bir hafta on gün sonraydı. Annem yeni nevresim almış, şal desenlerine bakıyorum, hüzünlüyüm, eflatunlar maviler, birbirine dolanıyor. Filiz’in babasının tayini çıkmış dedi. Nasıl yani? Tayini çıkmış işte, Bursa’ya taşınmışlar, Filiz sana hoşça kal demedi mi? Dünyam yıkıldı. Yalnız dünyam değil aşka inancım da yıkıldı. Günlerce aşk acısı çektim. Hiç de kolay değilmiş aşk, çok zormuş. Ama sonra başka sevgilim oldu, Filiz’in acısı geçti, gene kolaymış diye düşündüm, aşkın acısı da geçiyormuş, demek ki dert edilecek bir şey değil. Yıllar sonra, şal desenli paket kâğıdını bulduğum günü, Filiz’e olan aşkımı ve daha birçok şeyi Rengin orospusu yüzünden yitirdiğim defterime yazmıştım. Aşk üstüne düşünceler yazmıştım o deftere. Bir gün Buğra’yla aşktan konuşuyorduk. Buğra belki de aşk üstüne bildiğimiz her şey sezgiseldir, belki de doğamızda vardır aşk, öğrenmemiz gerekmez demişti. Çok hoşuma gitti, eve gidince hemen defterime yazdım. Öte yandan utanç ve korku da doğamızda var ve daha ilk deneyimde öyle bir yerleşiyor ki içimize, kurtulamıyoruz. Utanç ve korku aşkı zehirliyor, yalnızca aşkı da değil her şeyi zehirliyor, bütün yaşamı. Eski defterlerimi okuduğumda çoğu zaman tasarlayarak yazmadığımı, kalemimin zihnimin önün­de olduğunu görüyorum. Bir düzeni olmuyor yazdıklarımın, kalemime üşüştüğü sırayla yazıyorum. Babamın öldüğü gün başladığım defter dışında. Ona yazarken zihnim kalemimin önünde gidiyordu, aklımdan geçenleri yazmaya yetişmek için durup soluk almam, zihnimi durdurmam gerekiyordu. Şimdi yine büyük küçük bir yığın şey geçiyor aklımdan, hangisini yazarım, hangisini yazmam, bilmiyorum, kalemim ne yazarsa. Yazmak çok iyi geliyor ama yazmak arzusu ya da ilham perisi çok nazlı, gel deyince gelmiyor. Bir dolu şey yaşadığım halde tek tümce yazamadığım çok oluyor. En çok romanımı yazarken hissetmiştim bunu. Başlangıçta her gece görev gibi başına geçiyordum, bir satır yazmak için bir top kâğıt harcıyordum, bir şey çıkmayınca çok canım sıkılıyordu. Sonra oluruna bıraktım, yazma arzusunun çağrısına. O zaman çağlamaya başladı tümceler. Biraz da o nedenle adını ÇAĞLAYAN koymuştum romanımın. Elektrikli bir daktilo almıştım, elyazmalarımı daktiloya geçirmem bir ay sürdü, boşa geçen bir ay. Sonra bilgisayar aldım, bir Macintosh color classic. Uzun süre kullanamadım, çok zor geldi ama kurcalaya kurcalaya öğrendim. Levent’e inanmakla hata yaptığıma karar vermiştim, aklımda kalanlarla romanımı tekrar yazmak istiyordum. Ama olmadı. Günlerce monitöre bakıp durdum. Yazdıklarım benden çıkmış gitmiş artık, istesem de geri gelmiyor. Bu arada Apple, iMac diye yeni bir bilgisayar çıkarmış, monitörü kasası bir arada, harika bir şey, kesinlikle ondan almalıyım. Aşağıdan müzik sesi ve kahkahalar geliyor. Ferhat Beylerde yılbaşı partisi var anlaşılan. Yaşamımda tek başıma geçirdiğim ilk yılbaşı gecesi bu. Yılbaşında evde yalnız kalmayı istemezdim ama çok hastayım. Fitness’ta şifayı kaptım. Salonun duşları yeterince temiz değil diye evde yapıyorum duşumu. Terli terli çıktım, üstüm de ince, kapıda Özlem’le karşılaştık, bir saat ayakta sohbet ettik, albümü büyük olasılıkla mart gibi Mors Müzik’ten çıkacakmış. Çok canım sıkıldı, belli etmemek için çok zorlandım. Özlem’e de albüm yapıyorlarsa artık, sektöre söyleyecek sözüm yok. Onunla konuşurken fena rüzgâr yedim. Üzüldüğüm zaman direncim düşer zaten. Üç gündür ateşim bir çıkıyor bir iniyor, burnum çeşme gibi, kaç rulo tuvalet kâğıdı tükettim bilmiyorum. Hiç sevmiyorum hasta olmayı, iyice yalnızlık ve hüzün çöküyor üstüme. Annem de yok ki bana baksın. Bakardı anneciğim, çok sık hasta olurdum küçükken, portakal sularıyla, tavuk suyuna çorbalarla iyileştirirdi beni, ne güzel nazlanırdım anneme. Sağlığıma dikkat etmek zorundayım. Neyse ki çok sık hasta olmuyorum. Sabah Gün aradı, evde yalnız geçirme yılbaşını bize gel, biz sana bakarız dedi ama onların da tadını kaçırmak istemedim. Araba kullanacak halim yoktu zaten. Meryem’e tavuk suyuna çorba yaptırmıştım, onu içtim. Sağlam bir ter attım. Sonra bir duş, temiz çamaşır. Zencefil bal karışımı da iyi geldi galiba, gözüm bayağı açıldı. Kapı çalınıyor. Ferhat Bey’in karısı buz isteyecek kesin. Biri Filipinli iki hizmetçisi olduğu halde ikide bir saçma bir şey istemeye geliyor kadın. En son uzatma kablosu istemeye geldi, fildişi rengi ipek bir sabahlıkla. Azade Hanımcım derdinizin farkındayım ama ı-ıh, hiç benlik değilsiniz. </p>
			<p class="ü--yıldız_-metin-i-inde">* * *</p>
			<p class="ana-metin">Kubilay’la Gün’ün beni yalnız bırakmayacaklarını bilmem gerekirdi. Kapıyı açtım, ikisi de karşımda, tatlı tatlı gülümsüyorlar. Nasıl olduğumu merak etmişler. Gün beni iyi görünce madem kendini toparlamıştın, niye bize gelmedin diye kızdı. Yeteri kadar içmişler, içki istemediler. Kahve yaptım, içtik. Kalabalık mıydınız dedim, on kişi falandık dediler. Tipik yılbaşı gecesi halleriymiş, yemek içki müzik. Ama bir süre sonra sıkılmışlar. Hadi Taksim’e çıkalım demişler, doluşmuşlar arabalara. Yolda alkol muayenesine denk gelmişler, Kubilay kaçmış ama Muzafferler yakalanmış. Gülmekten öldüler anlatırken. Gün evden çıkarken aklıma geldi, Taksim’den Osman’ın evi bir adım, baskın yapalım dedim, kalan hindiyi paketledim bir güzel, yılbaşı pastasından kalanı da aldım dedi. O kadar hoşuma gitti ki beni düşünmüş olması. Ne güzel insanlar bunlar. Kubilay, Şebnem de senin gibi ekti bizi, babası hastaymış, gelmedi dedi. Şebnem kim? Aaa, biz seni Şebnem’le tanıştırmadık mı? Yoo. Tanıştırırız o zaman. İyi tanışalım. Onunla da tanışalım. Günler sayesinde bir dolu insanla tanıştım. Onlarla da Muzaffer sayesinde tanıştım. Şimdi hüzünle düşünüyorum da ne kadar tuhaf bir yaşamımız var. Hepimizin. Ergen gibiyiz, ne çok arkadaş yitiriyoruz. Bir dönem yakınımızda olan arkadaşlarla çeşitli nedenlerle kopuyoruz. Kimi evlenip ya da boşanıp uzaklaşıyor, kimi ülke ya da kent değiştiriyor, kimiyle uyuşamadığımızı anlıyoruz, yerlerini yenileri alıyor. Sonra onlar da yerlerini yeni arkadaşlara bırakıyor. Kavgalar, küslükler, kıskançlıklar, çekememezlikler. İşin en acıklı yanı da gidenlerden pek iz kalmıyor geride. Niye kopulan arkadaşlardan bende bir iz kalmıyor, onu da anlamıyorum, hiç mi derin bir şey oluşmuyor aramızda? Belki Çağatay’la Gazi yüzündendir. O ikisinin arkadaşlığı bende o kadar derin bir iz bırakmış ki, yenilerin hiçbiri o ikisinin yerini tutamıyor. Birlikte geçen günlerimiz aklıma geldiğinde göğsüme öküz oturuyor, niye bu kadar acı duyuyorum anlamıyorum. Çok şey paylaştık diye mi, yoksa ilkgençliğim uçup gitti diye mi? Gazi’yle ender de olsa görüşüyoruz ama kafayı iyice motorla bozmuş, tadı olmuyor buluşmalarımızın. Çağatay hâlâ Ürdün’de. Dönse de görüşecek miyiz emin değilim. Babamın ölümünde aramadığı için hâlâ kırgınım ona. Babama düşkün olmasam da aramalıydı, ben onun dayısının cenazesine bile gittim ki yüzünü bile görmediğim bir adamdı. Gün ve Kubilay’la çok yeni tanıştık. Evime taşındığımda küçük bir parti vermiştim. Muzaffer, Soydan, Çiğdem, Altan, Tolga, Yağız, Pelin, Serra, bir de Serra’nın kuzeni Dilek. Dilek’i kesin bana yapmak için takmışlar peşlerine. Kız zaten tipim değildi, bir de ağzı açık yemek yediğini gördüm, dişlerinde somon füme parlıyor, iyice tiksindim. Dilek dışında hepsi evime bayıldı. Ben de iyi döşedim Allah için. E tabii... paraya bayılınca oluyor. Birkaç gün sonra Muzaffer aradı, moruk fotoğrafçı bir arkadaşım var, bir moda çekimi yapacakmış, sofistike bir yer arıyor, stil sahibi, şık bir ev, senin evden söz ettim, görmek istiyor, ne dersin dedi. Buyursun gelsin dedim, çok da hoşuma gitti, Mu­zaf­fer’in gözünde evim dergiye çıkacak kadar güzel demek ki. Hemen o gün geldiler, Kubilay’la o zaman tanıştık. Gerçi evimin içine sıçacaklarını bilseydim asla evet demezdim. Allahtan Kubilay çok sevimli bir herif de üstünde fazla durmadım. Asistanları, makyöz, moda editörü, da­ha bir sürü insan çamurlu botlarıyla doluştular, insan bir galoş takar hiç olmazsa. Yardımcım halıları kaldırsın da diyemedim. Her şeyi yerinden oynattılar. Tabloları indirdiler, masaları çektiler, içim gidiyor, çıldırıyorum ama tamam demişim bir kere. Sonunda Meryem’e sen başlarında dur, ben çıkıyorum dedim. Çıkarken fotomodel kız geldi, sülün gibi bir şey, yanında menajeri, gözleri velfecri okuyan, acuze bir kadın. Kızı görünce bir an geri mi dönsem demedim değil ama gözüm yemedi, Kate Moss gelse evimin o hale geldiğini izlemeye dayanamayacaktım. Ben de Altanların stüdyoya gittim. Onların üstüne de ölü toprağı serpilmiş, herkes bir yanından öbür yanına devriliyor. Bir de lahmacun yemişler, leş gibi soğan kokuyor içerisi. Bir reklam cıngılı işi almışlardı, müşteriye beğendirememişler, cumaya kadar birkaç alternatif yapmaları gerekiyormuş. Bir-iki saat gevezelik ettik, bir yandan da bir şeyler çıkarmaya çalışıyorlar. Çıkmadı tabii ki, bu gevşeklikle çıkar mı? Altan sonunda sikerim cıngılını, ben eve gidip yatacağım dedi, gitti. Baktım keyifli bir şey yok, ben de çıktım. Benim eski evin sokağındaki Umut Video’ya gittim, biraz film CD’lerine baktım. <span class="CharOverride-16">Veronique’in İkili Yaşamı</span>’nı aldım, izlememiştim onu. Meryem gittiler diye haber verdi. Eve döndüm. Ortalığı toplamışlar, Meryem de temizliği yapmış ama hiçbir şey doğru yerde değil, müzik setimin kapağı yerine oturmuyor, Afgan halımda ne olduğunu anlamadığım bir leke, mutfakta bardak kırılmış. O sırada Kubilay aradı, özür diledi, biraz zarar ziyan oldu galiba ama ödeyeceğiz dedi. O kadar tatlı konuşuyor ki, önemli değil, olur böyle şeyler dedim. Halımı da ertesi gün temizleyiciye gönderdim. O gün Kubilay’la çok standart bir tanışma yaşadık. Osman, Kubilay, tanıştığımıza sevindim. O kadar. Sonra bir gün Muzaffer aradı, Or­ta­köy’de zevkine çalacağız, sen de gel dedi. Joybar’ın sahibi arkadaşlarıymış, ara sıra takılıyorlarmış, çok eğleniyorlarmış. Kalktım gittim. Baktım Kubilay da orada. Çok sıcak davrandı. Gün’le de o gece tanıştım ve çok sevdim. Bir kadın bu kadar mı şeker olur tanrım, bu kadar mı tatlı olur, inanılmaz. Neşe topu gibi bir şey. Çok da komik bir kadın, çok güldürdü beni. Klasik anlamda güzel sayılmaz ama öyle bir cazibesi var ki hangi ortamda olursa olsun beş dakikada odak noktası haline geliyor. Gün’le Kubi benden sekiz-on yaş büyükler ama çok genç ruhlular. Zehir gibi akıllılar ayrıca, en çok bu yanları çekiyor beni, aptallara hiç katlanamaz oldum artık. <span class="CharOverride-16">Veronique’in İkili Yaşamı</span>’nı izledim bu arada, bayıldım, nefis bir film, Kies<span class="CharOverride-21">´</span>lowski olağanüstü bir yönetmen, hiç boş yok. İnanamıyorum saat altı buçuk olmuş. Güneş doğacak neredeyse. Gün’le Kubi hakkında daha yazacak çok şeyim var ama yatmazsam hiç iyileşemem. Bugünlük bu kadar olsun. Eyvallah yeni defterim. Çok sevdim seni ama bu gidişle çabuk dolacaksın gibime geliyor. </p>
			<p class="ü--yıldız_-metin-i-inde ParaOverride-21">* * *</p>
			<p class="_--baslik-numarali-metin-icinde ParaOverride-23">5 Ocak 1999 </p>
			<p class="ana-metin">Çok üzüldüm. Çok çok üzüldüm. Dün Kubilay aradı, bu cumartesi Joybar’da Gün’ümün kanseri yenmesiyle doğum gününü birlikte kutlayacağız dedi. Gün kanser atlatmış meğer. Ama iyiymiş, son testleri temiz çıkmış, doktoru yeniden doğdun, yaşamının değerini bil demiş, o yüzden bu doğum günü çok önemliymiş. İçim sızladı. Umarım gerçekten yenmiştir. Gün’deki o sonsuz coşkunun, o delice yaşama sevincinin nedeni bu olsa gerek. Yaşamı Gün kadar seven kimseyi görmedim bugüne dek. Hep mi böyleydi acaba, yoksa bu belayla baş etme yolu mu bu coşku? Kubi yalnız hepimiz siyah giyeceğiz, bir tek Gün kırmızı giyecek, ona göre dedi. DJ de olmayacakmış. Gün’ün sevdiği şarkıları canlı çalacakmışız. Seve seve, yalnız ben Gün’ün sevdiği şarkıları bilmiyorum dedim. Daha listesini yapmadım, yapınca vereceğim dedi. Gün’e özel bir armağan almak istiyordum, arkadaşlıklarına değer verdiğimi gösterecek, sıradan olmayan bir şey. Muzaffer’i aradım, sordum. Ne bileyim moruk, ben ne anlarım armağan almaktan dedi, Pelin bir şey alacakmış işte. Soydan da aynı kafadadır kesin, o da Çiğdem’e yıkmıştır armağan işini. İnsan biraz özen gösterir, kadın kanserden kurtulmuş. Neyse haklarını yemeyeyim, ikisi de Gün’e çok düşkünler aslında. Çıktım, bütün gün dolaştım. Giysi alsam, giysinin nesi özel olabilir, takı alsam şöyle özgün, almaya değer bir şey bulamıyorum. İçim sıkıldı. Foto Zümrüt’ün önünden geçerken birden fotoğrafımız aklıma geldi. Fotoğrafla birlikte öküzlüğüm elbette. Joybar’da Gün’le tanıştığımız gece Muzaffer, Kubilay, Soydan, ben resmen döktürdük. Çalmadığımız parça kalmadı, çok güzel bir gece oldu. Altan da geldi eklendi bir ara. Oturduk sonra, tatlı tatlı muhabbet ettik, Kubilay’la iyice ısındık birbirimize, sanki kırk yıllık arkadaşız. Birkaç gün sonra aradı, bize yemeğe gelsene bu akşam dedi. Muzaffer’in işi varmış ama Soydan’la Çiğdem gelecekmiş. Geçen yaz Tunus’a moda çekimine gitmişler, bir mayo firması için, Gün acayip acayip baharatlar almış oradan, Tunus yemekleri yapacakmış. Yalnız sevmezsen peynir ekmeğe talim edeceksin ona göre dedi. Sesi nasıl sıcak, nasıl arkadaşça konuşuyor. Beni evlerine çağırmaları çok hoşuma gitti, ilk kez Çağatay’la Gazi’nin yerini tutacak arkadaşlar bulduğumu hissettim. Bir şişe Fransız şarabı aldım, ucuzundan değil, çok pahalısından da değil, orta kalite, bir de köşe başındaki çiçekçiden bir demet yavruağzı renginde karanfil. Bindim arabama, doğru Kubilere. Beylerbeyi sırtlarında, Boğaz’a bakan, çok şirin bir evde oturuyorlar. Evleri küçük ama harika bir manzarası var, önü boydan boya balkon, Boğaz ışık ışık ayaklarının altında. Kubi’nin ekipmanları ortalığı kaplamış olmasa çok güzel döşendiği belli olacak. Gün karanfillere bayıldı, Kubi şarabı açtı hemen, ayakta bir kadeh yuvarladı. Soydanları bekliyoruz, sofraya oturacağız, Soydan yalnız geldi, suratı bir karış. Çiğdem’le kavga etmişler. Ama sofrayı görünce neşesi yerine geldi. Bu ikilinin ne zaman ayrılacaklarını merak ediyorum, Çiğdem’in bende fena gözü var, ne zaman karşılaşsak bir iş atmalar, bir şeyler. Soydan’la arkadaşlığımız ilerledikçe rahatsızlığım artıyor, yalnız gelmesine sevindim bu yüzden. Bakalım Tunus yemeklerini nasıl yiyeceğim demiştim ama çok lezzetliydi. Gün kuskuslu tavuk yapmış, karanfil taneleri vardı içinde, daha bir sürü bilmediğim baharat, balıklı bir börek, acayip salatalar. Yemekten iyi anlıyor, çok güçlü bir damak zevki var, sofraya da öyle özendi ki, çok hoşuma gitti. Yemekten sonra Gün’le Kubi masayı topladılar, tabak çanağı bulaşık makinesine yerleştirdiler. Her şeye ikisi koşuyordu. Soydan dikilmiş fotoğraf makinelerini kurcalıyor, ben yardım mı etsem, Soydan gibi dursam mı, ne yapmam gerektiğini bilemedim. Sizin kadın yarın izinli mi diye soracağım tuttu. Densizlik işte, öküzlük, ille belli edeceğim Necmi Bey’in oğlu olduğumu. Aklımca niye kendinizi yoruyorsunuz, yarın kadın halleder demek istiyorum. Ben öyle yapıyorum çünkü, konuklarım gittikten sonra her şeyi öylece bırakıyorum, Meryem sabah gelip topluyor. Gün, Osmancığım biz yoksulluktan geliyoruz, dar gelirli memur çocuklarıyız biz, evimizde insan çalıştırmaya alışık değiliz dedi. Utancımdan yerin dibine girdim. Gün güldü, sen bizi zengin mi sanıyordun? Biz para kazanmaya daha yeni başladık, haftada bir Ayşe Ablamız temizliğe geliyor, o kadar. Söyleyecek bir şey bulamadım, put gibi kaldım öyle. Yoksulluk günlerini anlattılar sonra. Şaşkınlıkla dinledim. Bu kadar zor günler geçirdiklerini bilmiyordum. Eskiden Ortaköy’de oturuyorlarmış. Beşiktaş’ta, bodrum katta, duvarları nemden ıslak bir stüdyoları varmış. Şiddetli yağmurlarda arkadaki avluda biriken su içeri doluyormuş. Ne olur ne olmaz diye yerden en az bir metre yükseğe koyuyorlarmış malzemelerini. O kadar az iş geliyormuş ki, meteliğe kurşun atıyorlarmış. Bir keresinde beş kuruşsuz kalmışlar. Kubi emekli maaşıyla geçinmeye çalışan annesinden para almak zorunda kalmış. Gün o parayla pazara gitmiş, bakmış peynir çok pahalı, çökelek almış, evdeki baharatlarla karıştırmış, biraz da Sana yağı eritmiş içine, tereyağı zeytinyağı falan ateş pahasıymış. Nefis olmuş. Taze ekmek de almıştık dedi Kubi, bir giriştik, beş dakikada sildik süpürdük, nasıl mutlu olduk anlatamam. Şimdi paramız var ama en iyi peynirde bile o çökeleğin tadını bulamıyoruz. Gün, aşkımız olmasa mutsuzluktan ölebilirdik dedi, ama sevgimiz parasızlığımızı unutturuyordu bize. Sonra anne babalarını anlattılar, çok şanslı çocuklarmış, yoksulluk çekmişler ama mutsuz olmamışlar. On­ları dinlerken kendimi düşündüm. Ben hiç yoksulluk çekmedim, beş kuruşsuz kalmak ne demek bilmiyorum ama aile mutluluğu nedir, onu da bilmiyorum. Paramız olacağına birbirlerini çok seven mutlu bir annem babam olsaydı nasıl bir yaşamım olurdu diye düşündüm. Annem erken ölmezdi belki. Sevgisizlik insanı yaşatmayabilir ama sevgi gerçekten yaşatır mı, bilmiyorum. Yoksulluğa nasıl dayanılır öte yandan, insanın yarın harcayacak parası olmadığı halde mutlu olmasını aklım almıyor. Gün yokluk yaratıcı kılıyordu bizi dedi, hoş bir öykü daha anlattı. Bir gün işsiz oturuyorlarmış yine, evlerinde aydınlığa bakan küçük bir pencereleri varmış, para bulup da oraya bir perde alamamışlar. Çok çirkin görünüyormuş, su boruları, örümcek ağları falan. Buraya bir şey yapmalı diye düşünmüş. Evdeki eski giysileri toparlamış, Kubi’nin küçülmüş blucini, solmuş tişörtler falan. Şerit şerit kesmiş hepsini, bir güzel örmüş, saçaklardan oluşan bir perde yapmış, asmış. Çok güzel olmuş. O sırada bir iş gelmiş, bir kot pantolon kataloğu, Kubilay çekimde bunu kullanacağım diye tutturmuş. Gün saçmalama, kırk yılda bir doğru düzgün bir iş geldi, mahvedersek biteriz demiş. Ama Kubi dinlememiş, kullanmış o saçakları, öyle bir kullanmış ki ajans çok beğenmiş, bu efekti nasıl sağladınız diye sormuşlar. Uğurlu mu geldi ne olduysa, ondan sonra işlerimiz açıldı dedi Gün, bu eve taşınınca duvarımıza astık, uğurumuz oldu. Kubi hadi geçin önüne de fotoğrafınızı çekeyim dedi. İkili, üçlü bir sürü fotoğraf çekti. Ben de ikisini çektim, Soydan üçümüzü çekti. Öyle neşeyle gülüşerek geçti gece. Kendimi çok iyi hissettim, sıcacık arkadaşlarımın arasındayım, mutluyum. O saçakları anımsayınca fotoğraf aklıma geldi, Gün’le Kubi saçakların altında sarmaş dolaş, birbirlerine bakıyorlar, ikisinin de gözlerinden aşk akıyor. Eve gittim, fotoğrafı aldım, doğru Yonca’nın atölyesine. Yoncacığım bana şu fotoğrafın tablosunu yapar mısın? Yağlıboya, suluboya, akrilik, pastel hiç fark etmez. İş geldi di­ye sevinecek sanıyorum, saf saf sırıtıyorum. Sen ne demek istiyorsun diye bir sinirlendi. Neyim yani ben, parasıyla yap şunu diyorlar ben de yapıyorum öyle mi? Sanatçıyım oğlum ben, ressamım diye bas bas bağırmaya başladı. Neye uğradığımı şaşırdım. Yapıyor aslında, biliyorum, yapmasa nasıl geçinecek? Turan Bey’e yeni yapmış daha. Asansörde karşılaştık, koltuğunun altında paket, nasıl gururlanıyorsa artık, tutamadı kendini, açtı gösterdi. Kraliyet ailesi gibi kanepeye sıralanmışlar. Turan Bey’in annesiyle babası ortada, karısıyla kendisi yanlarında, çocukları ayakta, sırıtıyorlar. Yonca Domaniç yaptı dedi, çok yetenekli bir ressam bu kız, geleceği çok parlak, henüz kimse bilmiyorken ucuz ucuz al tablolarını. Aldım zaten dedim, dört tane resmi var bende. Aferin, anlıyorsun sen bu işten dedi. Herhalde yani. Herkes biliyor Yonca’nın sipariş resim yaptığını. Ama ben dan diye söyleyince ağırına gitti, çok bozuldu. Bunda bu kadar sorun edecek ne var anlamıyorum, ressam sonuçta, sipariş iş yapmasında yanlış bir şey yok ki. Ama üstüne gitmedim artık. Yapmadığını biliyorum, aşk olsun, sen sanatçısın ama fotoğraftaki bu kadın yakın bir arkadaşım, kanseri yendi, ona özel bir doğum günü armağanı vermek istedim, onun için rica ettim falan filan. En duyarlı yerinden yakaladığımı biliyordum, onun annesi de kanser tedavisi görüyor çünkü. O zaman bir duraksadı, ne kanseriydi dedi. Bilmiyorum ki, Kubilay’a sormadım, soramadım daha doğrusu. Attım kafadan, göğüs. Yendiği kesin mi peki, ne zaman iyileşti, kemoterapiyle mi iyileşti, radyoterapi de gördü mü? Bir sürü soru sordu. Çok içim acıdı, hiç tanımadığı birinin kanseri yendiğine inanmak istiyor, annesinin de yeneceğine inancı artacak böylece. Testleri temiz çıkmış, doktoru yeniden doğdun demiş, lütfen Yonca, kırma beni. Peki dedi sonunda. Ne zamana? Cumaya. Cumaya mı? Aklını kaçırdın herhalde, olanaksız, yetiştiremem. Birden ağzımdan çıktı, 500 milyon vereceğim dedim, para gerek Yonca’ya, biliyorum, kanser çok pahalı bir hastalık çünkü. Aslında taş çatlasa 150-200 milyon eder de ağzımdan çıktı bir kere. Sanki para için yapmıyormuş gibi, peki o zaman dedi, madem arkadaşın kanserle boğuşmuş. Gittim bankadan para çektim, peşin ödedim. Cumaya teslim edecek, hemen Yalçınkaya’ya çerçeveye vereceğim. Çok özenli yapıyor onlar, işçilikleri kusursuz. Yeni tanıştığım biri için fazla pahalı bir armağan olacak ama olsun, anlamlı bir şey buldum sonunda. Gün umarım beğenir. Sevine sevine çıkmıştım ki Gazi aradı. Bu tarafa geçmiş, bizim yalıda buluşalım mı dedi. Sizin yalı satılmadı mı? Balık restoranı açılmış onların evinin yerinde, bilmiyordum. Gel orada bir kafa çekelim, eski günleri anarız dedi. İçime bir hüzün doldu, eski günler anılacak bir şey oldu demek, daha 35 olmadan yaşlandık. Pek içimden gelmiyordu ama kırmak istemedim. Restoranın kapısında buluştuk. O canım yalı tanınmaz hale gelmiş. Tamam, öyle çok bakımlı bir yapı değildi ama yine de üstüne bir eskimişlik çökmüş, kimliksiz sanki. Üst katların camlarında ışık yok, çerçeveler kir içinde, çok hazin bir görüntü, artık bir yuva olmadığı belli. İçeri girdik, yıllarca gelip gittiğim evi tanıyamadım, Gazilerin evinden eser kalmamış, duvarları yıkmışlar, ön bölüme saçma sapan çıkma bir şey yapmışlar, çok zevksiz bir yer olmuş. Müşterisi de dekorasyonu da berbat. Konumundan başka ilgiye değer hiçbir yanı yok. Camın önünde bir masaya oturduk. Gazi lakerdadan taratora bir sürü meze istedi, bir de kalkan söyledi. Saçmalama, iki kişi nasıl yiyeceğiz koca kalkanı? Yeriz yeriz. Yeriz tabii, sen yersin daha doğrusu, herif sırf boğaz. O rakıcı, ben balıkla beyaz şarap severim, içkilerimiz geldi, başladık içmeye. Her zamanki gibi çok neşeliydi, bir sürü komik hikâye anlattı, gülmekten yerlere düştüm. Son kız arkadaşını sordum, sürüyor mu, yoksa gene boynuzladın da sepetledi mi? Eski Gazi değilim oğlum ben, karda yürüyorum izimi belli etmiyorum diyor, gülüyor. Eski günleri anmaya geldik diye evden, ailesinden söz edeceğiz sanmıştım ama geçiştirdi sorularımı. Hep yaptığımız gibi Çağatay’ı çekiştirdik. Ben babam öldü, bir arayıp başın sağolsun demedi diye sitemlerime başladım. Gazi de bok vardı Amman’a görmeye gittin diye bozuk çaldı. Onu görmeye gitmedim dedim, Çağatay bahane, Ürdün’ü görmeye gittim ben. Sanki Nevada çölü, Ürdün lan işte, gördün de ne oldu, başın göğe mi erdi? Sonra sözü Çağatay’ın hırslarına getirdi, sattı oğlum bizi, sikindirik bir şirkette kıytırık bir makam için sattı resmen, yanlış tanımışız arkadaşımızı, bize şu kadar değer vermiyormuş aslında falan derken ağlamaklı bir hal çöktü üstüne. Önce Çağatay’ın bizi yaşamından çıkarması ona benden daha fazla dokunmuş, ondan içlendi sandım. Çağatay’ın bizi dışlaması benim de ağırıma gidiyor, insan sevdiği arkadaşları yaşamında hep olsun istiyor, hiçbir şey değişmesin. Ama gelecek derdine düştü Çağatay, haksız da sayılmazdı. Babasının işleri kötüye gidiyor diye duymuştum, İzmit’teki mağazasını kapatmıştı. Hem bizim gibi gerçek müzisyen değildi ki, müzikte bir yere geleceğimize inanmıyordu, kendine farklı bir gelecek kurmaya kararlı olduğunu hissediyordum, bizden kopacağı belliydi. Dört-beş kadehten sonra Gazi birden tuhaflaştı. Durup dururken ayağa kalktı, şurada bordo berjerlerimiz vardı anımsıyor musun, burada oyun masamız vardı, hani hava yağmurluysa king oynardık diye masadan masaya gitmeye başladı. Bağıra bağıra konuşuyor, sanki restoranda değiliz, sanki ortamda bizden başka kimse yok. Telaşlandım, elim ayağım birbirine karıştı. Kalktım, koluna girdim, gel oturalım diyorum ama dinlemiyor. Babam bir keresinde yürüme bandı almıştı, şurada duruyordu, bir gün durduramayınca düştü, suratı darmadağın oldu, bir hafta insan içine çıkamadı diye anlatıyor, bir yandan da deli deli gülüyor. Tam sarhoş muhabbeti. Oturanların suratlar asıldı, rahatsız oldular, bu kez millete sataşmaya başladı. Garsonlar geldi. İyice panikledim. Gazi geç oldu, hadi gidelim. Ne gideceğiz ulan, burası benim evim diye bas bas bağırmaya başlayınca ortalık iyice karıştı, müşteriler de ayağa fırladı. Restoranın sahibi geldi, beyefendi götürün arkadaşınızı buradan diyor. Nasıl götüreyim? Görmüyor musun adam zilzurna, gitmiyorum ulan diyor başka bir şey demiyor. Garsonlar kolundan tutup dışarı çıkarmaya kalkışınca küfrederek itip kakmaya başladı. Eyvah, şimdi biri geçirecek yumruğu suratına, kavga çıkacak. Ama garsonlar hâlâ saygılı, ellerini kaldırmıyorlar. Tam sabırları taşacaktı, hissettim, fena bir yumruk geliyor, birden yere çöktü, ağlamaya başladı, salya sümük ağlıyor. Bir şeyler diyor ama tek sözcüğü anlaşılmıyor. Garsonlarla birlikte kaldırdık, zorla dışarı çıkardık. Hadi biraz yürüyelim, temiz hava alalım diyorum ama kendine gelecek gibi değil. Bu kez dışarıda böyle yaşamın amına koyayım diye sokağı inletmeye başladı. Gelen geçen bize bakıyor, bakanlara sarıyor, ne bakıyorsun ulan film mi oynuyor diye. Tam rezillik. Garsonlardan biri beyefendi bindirin bir taksiye götürün, iş daha da büyüyecek yoksa dedi. Allah’ın sarhoşu kaldı başıma. Köşedeki taksilerden birine işaret ettim, adam fırladı geldi, güçbela bindirdik, arka koltuğa yatırdık. Caddebostan’a götür dedim, parasını da verdim. Taksici, abi Caddebostan’ın neresine diyor. Oturduğu sokağın adını bilmiyorum ki. Dedim sen yola bir çık, ayılırsa sokağını söyler, ayılmazsa da Cadde­bostan’ın bir yerinde bırakırsın. Taksiye bindiği gibi sızdı. İçeri girdim, hesabı ödedim, restoran sahibinden özür diledim, burada oturuyorlardı eskiden, kendini kötü hissetti herhalde. Adam hâlâ ama olmaz yani böyle diye bik bik ediyor. Okkalı bir bahşiş bırakınca konu kapandı. Atladım taksiye, evime geldim. Duşa girdim çıktım, rocky chair’ime oturdum, Gazi’yi düşündüm. Çok üzüldüm, bu hale düşmemeliydi. Yarın bir arayayım, bakalım evine varabilmiş mi. </p>
			<p class="ü--yıldız_-metin-i-inde ParaOverride-21">* * *</p>
			<p class="_--baslik-numarali-metin-icinde ParaOverride-23">10 Ocak 1999 </p>
			<p class="ana-metin">Cuma günü Yonca’dan bir ses çıkmayınca telaşlandım, hazır mı resim, ne zaman bitiyor diye aradım. Daha bitmedi ama yarına yetiştireceğim merak etme dedi. Hadi bakalım, umarım. Cumartesi öğlene kadar yine ses çıkmadı. Bu kez arıyorum açmıyor. Çok canım sıkıldı. Şurada kalmış dört saat, gel al dese bile çerçevesi yetişmeyecek, ne yapacağım? Nasıl güvendim diye kendimi yiyorum, paranın hepsini de verdim salak gibi, tanrım benim bu kerizliklerim bitmeyecek mi? Söylene söylene Rumeli’deki Şencan Kuyumcusu’na gittim, iyi kötü ne bulursam bir şey alacağım artık, eli boş gidecek değilim. Şencan’ın eski sahibi Nurullah Bey babamın arkadaşıydı, ölünce mağazayı biri devralmıştı, altınla işim olmadığı için alanı tanımıyordum. Küpe, kolye bir şeyler çıkarttırdım, hepsi de birbirinden zevksiz, işte bu diyebileceğim bir şey yok. Bakarken kuyumcu siz Necmi Bey’in oğluydunuz değil mi dedi. Meğer Nurullah Bey’in yeğeni Ha­lit’miş, beni de tanıyormuş, çok karşılaşmışız. Ne kadar silik bir tipse, yüzü hiç aklımda kalmamış. İlk anda çıkaramadım diye kem küm ettim. Bir de geveze çıktı herif, babanızla gelirdiniz, şu bu diye anlatıyor. Bir küpe gösterdi, kardeşiniz de bunun bir eşini aldı dedi. Teo mu? Ulan Teo kime altın küpe almış? Cebinde akrep vardır onun, kimseye altın maltın almaz. Teo’yla halı sahadan arkadaşlarmış, çarşamba akşamları Ihlamur’daki halı sahada futbol oynuyorlarmış. Şaşkınlıktan dilimi yuttum. Halı sahada maç mı yapıyormuş benim futbolun f’sinden anlamaz sandığım, bodur şişko tıknaz kardeşim? Daha neler öğreneceğim kardeşim hakkında? Hangi takımı tutuyor acaba? Ben bir türlü bir şey beğenmedikçe Halit durmadan içeriden yenilerini getiriyor, kalpler, melekler, nazar boncuklu yoncalar, hepsi birbirinden çirkin, kusacağım artık. Bir de yardımcı olmaya çalışıyor aklınca, saat alın, bilezik alın. Yok Trabzon burması alayım, gelin mi oluyor kardeşim kadın, doğum günü diyoruz. Burcu ne diye sordu. Ne bileyim ben? Doğum günü bugün işte, anlamam ki burçlardan. Bugünse oğlak dedi, birkaç kolye çıkardı. Nasıl yani, burç kolyesi mi alacağım Gün’e? Biri bana yengeçli bir şey alsa selamı sabahı keserim. Ama kadınlar meraklı oluyor burç işlerine, Rengin denen kaltak örneğin, o akrepmiş de, ben yengeçmişim de ikimiz de su grubuymuşuz, çok iyi anlaşırmışız, bok anlaştık. Başka yerlere bakacak zamanım da kalmadı, umarım Gün meraklıdır burçlara, oğlak kafası bu çiçekli böcekli, çirkin şeylerden iyidir dedim, birini seçtim, pek de kötü değildi, hoş bir tasarımdı en azından. Tam çıkıyorum Yonca aradı. Tablon hazır, gel al. Hey Allahım, beş dakika önce arayamaz mıydın! Gerek kalmadı deyip kolyeyi geri vermeye de utandım, adam parayı çekmiş artık kartımdan, paketi attım cebime. Oğlak burcu bir tanıdığım vardır herhalde, her kimse, ona kısmet olacak bu oğlak kafası. Umarım Yonca içime sinecek bir şey yapmıştır, çerçevesiz merçevesiz vereceğim artık, beğenmezsem oğlak yedekte. Gittim atölyesine, gel gel, bir bak bakalım ne diyeceksin de­di, gösterdi. İnanamadım. Bambaşka bir şey yapmış, verdiğim fotoğrafla yakından uzaktan ilgisi yok. Ama bakar bakmaz Gün’le Kubi olduğu anlaşılıyor. Bu kız gerçekten çok yetenekli. Kraft kâğıda pastel çalışmış, salyangoz kabuğunu andıran bir desen, ortada Gün’le Kubi olduğu hissedilen iki yüz, gözlerindeki aşk fotoğraftakinden daha güçlü. Kıvrımlar boyunca eller uzanıyor, bir sürü detay, belli belirsiz bir Gaudi havası var. Şahane olmuş. Hafif buruşuk kâğıdı iki cam arasına yerleştirmiş, ham bir malzemeden de ipi var. Çerçeve yaptırmana da gerek kalmadı dedi. İyi bari. Aferin be Yonca, beş yüz milyonu son kuruşuna kadar hak ettin. Kraft kâğıtla paketledi, aynı ham iple de bağladı. Aldım koltuğumun altına, çıktım. Gün’e özel bir armağan almayı başardım diye ser ser seviniyorum, bir yandan da fazla mı güzel oldu acaba, umarım Kubi yanlış anlamaz diye düşünüyorum. Allahtan ikisi de var resimde. Yalnızca Gün olsaydı Kubi moruk hayırdır, ne iş diyebilirdi. Yolda Gazi aklıma geldi. Arayacaktım vazgeçtim. Takside sorun çıktıysa kafamı siker şimdi. Eve geldim, ne kadar siyah giysim varsa çıkardım ama hiçbiri içime sinmedi. Kubi’yi aradım sonunda, siyah smokin ceketin altına blucin giysem sorun olur mu? Ne smokini lan, yok bir de smokin giy dedi, güldü. Şaka yapıyorum sandı. Moruk siyaha takılma, ne giyersen giy, gel yeter dedi. Gel yeter demesi içimi ısıttı. Giyinmem bayağı zaman aldı, birkaç blucin giydim çıkardım. Hem farklı görünmek istiyordum, hem de onlardan biri olmak. Hazırlanınca aynaya baktım, bir an kendime yabancılaştım, otuzu geçmiş bir adam, hâlâ yakışıklı, saçları hâlâ gür. Ne yapıyorum ben, niye bu kadar özeniyorum ki, ilk kez yeni insanlar arasına girecek değilim. Nedir Günlerin farkı? Sıradan bir blucinle siyah bir kazak giysem daha mı iyi olurdu diye düşündüm. Hayır, böyle gideceğim, evet biraz iddialı ama ben buyum. İyi de bu muyum gerçekten? Kafamda yığınla düşünce. Prova yaparız diye erken gittim. Muzo’yla Kubi çoktan gelmişler, ellerinde bira, gitar tıngırdatıyorlar. Kubi beni görünce şaşırdı, ulan dalga geçiyorsun sanmıştım, harbiden smokin ceket giymişsin. Kötü mü olmuş? Ne kötü olması, çözük papyonla süper şekil olmuş. Snop bulmadılar, gerçekten beğendiler, rahatladım. Muzaffer spor ayakkabılarıma da bayıldı. Bu herif fazla tarz dedi Kubi’ye, tutmayalım oğlum bunu aramızda, gölgesinde kalıyoruz. Gülüştük, ikisi de çok candan. Sanki bin yıldır tanışıyormuşuz gibi hissediyorum kendimi onlarla birlikteyken. Kubi tepeden tırnağa siyah giymiş, siyah kot, siyah tişört, siyah bot, tam rock’çı kılığı. Ona yakışıyor ama ben sevmiyorum bu kadar rock’çı havasını. Muzaffer koyu gri gömlek, siyah kanvas pantolon, siyah deri yelek giymiş. O da acayip havalı, iyi giyiniyor zaten, kel mel ama yakışıklı herif, karizması çok yerinde, hafif bir Fuat Güner havası da var, kıskanmıyor değilim. Kubi bileğinin iç tarafına GÜN yazdırmış. Gün’ün haberi yokmuş daha, ona doğum günü armağanıymış bu dövme. Gün bileğindeki pansumanı görünce sormuş, Kubi gitara tel takarken kestim demiş. Dövmesini gösterirken gözleri yaşardı. Nasıl mutluyum anlatamam, Gün’üm yeniden doğdu, o korkunç günler bitti artık derken yüzünde anlatması zor bir acılık belirdi. O korkunç günlerin bittiğine mi inanmıyor, yoksa o günleri anımsıyor da acısını mı içinden atamıyor, anlayamadım. Liste ne oldu dedim, hani Gün’ün sevdiği şarkıların listesini verecektin? Ya boş ver, hepsi kafamda dedi, ben bir yerden başlarım, siz gerisini getirirsiniz. Peki. Prova yapmak da istemediler, doğal olsun, akışına bırakalımcı ikisi de. Bana uyar, bayılırım akışına bırakmaya. Soydan nerede kaldı diye soracaktım ki aradı. Çiğ­dem’le ayrılmışlar, kafası çok bozukmuş, atlamış Bod­rum’a gitmiş, Kubi onun adına Gün’den özür dilesinmiş. Gelince kendin dilersin dedi Kubi, pek takılmadı, Soy­dan’a çok bayılmıyor sanırım. Çiğdem’le ayrılmışlar deyince Muzaffer kıs kıs güldü. Kubilay gülme lan, hiç de utanmıyorsun dedi. Muzo niye utanayım kardeşim, Çiğ­dem’i bir ben mi götürdüm deyince şoke oldum. Mu­zo’yla da mı yatmış Çiğdem denen kaltak? Ben de yalnızca bana asılıyor sanıyordum. O kadar da özel değilmişim yani. Kubi hayırlı oldu dedi, ebesini sikti attı Soydan’ın, kurtuldu çocuk. Muzo boş versene dedi, bizim salak gene koşar peşinden, üç güne kalmaz tekrar bir araya gelirler. Yok artık, bu kez bitirir herhalde, kaçıncı bu falan. Epeyce kaynattık, arkadaşımız için üzüldük sözde. Sonra üçümüzü de bir gülme aldı. Gün geldi, saçları ateş kırmızısı olmuş. Boyadı sandım sonra anladım peruk olduğunu ve o bal rengi uzun saçlarının da peruk olduğunu. İçimde o bildik ateş parladı yine. Peruk annemin başını kaşındırınca eşarp bağlamaya başlamıştı. Rengârenk, çiçekli eşarplar almıştım ona, çiçeklerin rengi yüzüne neşe versin, solgunluğunu gidersin diye. Bir gün eşarbın kumaşı gözüme fazla göründü, anne bu eşarp daha mı büyük diye sordum. Hayır aynı dedi, yüzüm küçüldü biraz, ondan sana öyle geliyor. Nasıl küçülmüşse artık o güzelim yüzü, iki kat sarmıştı eşarbı başına. Son günleriydi. Gün gelir gelmez armağanımı gördü, Kubi’nin yapma etme demesine kalmadan kâğıdını yırttı ve dondu kaldı. Allah kahretsin, beğenmediler işte, fazla buldular. Sonuçta yeni tanıştık, bu kadar özel bir armağana gerek yoktu, yanlış anladılar, gösteriş yaptığımı düşünüyorlar. Kubi moruk ne yaptın sen dedi. Oğlum bu biziz ya, Gün’le ben resmen. Baktım, yüzünde şaşkınlıkla karışık bir beğeni, kim abi bunun ressamı? Muzo da bir resim bu kadar mı güzel olur deyince derin bir soluk aldım, oh, korktuğum olmadı ama Gün Osman bu gerçekten harika bir şey ama bu kadar pahalı bir armağana gerek yoktu dedi. Para vermedim demek zorunda kaldım. Yonca’dan senin için bir tablo yapmasını rica ettim, beni kırmadı, hatta o da doğum gününü kutluyor falan diye saçmaladım. Gün’ün yüzü güldü, bayıldım diye boynuma atıldı, bu ömrümde aldığım en güzel armağan. Öyle içten sarıldı ki bir ablam olsaydı bu kadar içten olurdu herhalde. Biraz utandım aslında. Bu armağanı kimseye rol yapma gereği duymayan bu sevgililer tarafından sevilmek için seçtiğimi, çok da içten olmadığımı, ölçüp biçtiğimi, yakınlıklarının bu kadarını hak etmediğimi düşündüm. Yüreğim sevgiyle doldu öte yandan, içimi bu insanlar için ölebilirim duygusu kapladı. Önemsediğim bir grubun parçası olduğumu, onlardan biri olarak kabul gördüğümü, içtenlikle sevildiğimi hissettiğim pek olmamıştı bugüne kadar. Çevrem her zaman kalabalıktır benim, her zaman çok arkadaşım oldu ama Çağatay’la Gazi sayılmazsa, gerçekten sevildiğimden hiç emin olamadım, yüzeyseldi eskilerin sevmeleri. Hep belirsiz bir çekişmenin içinde olduğumu, bir tökezlesem arkadaşım dediğim bu insanların gizli gizli sevineceklerini düşünürdüm. İlk kez gerçekten sevildiğimi hissettim, çok mutlu oldum. Aynı anda da neden seviyorlar ki beni diye düşündüm, daha yeni tanıştık. Nedeni açık aslında, çünkü hırsları yok, çünkü öncekiler gibi gizledikleri kıskançlıkları, hasetleri yok, dostlukları hesapsız, oldukları gibiler. Belki de yanılıyorumdur, belki ilerde bir nedenle bozuşacağız, onlar da çıkıp gidecek yaşamımdan, yine yenilerle sıfırdan başlayacağız ama böyle bir olasılığı düşünerek geleceği bulandırmaya gerek yok. Üçü de tabloya bayıldı ve üçü de yanlış anladı. Yonca’yı sevgilim sandılar. Haksız sayılmazlar, hangi ressam hatır için bu kadar şahane bir tablo yapar ki? Gün yapıştı koluma, kimmiş bakalım bu Yonca, niye onu da getirmedin, sevgilini bizden niye saklıyorsun diye sorguya başladı. Çok yetenekli buldukları bir ressamı sevgilim sanmaları hoşuma gitmedi değil. Gün, ara Yonca da gelsin, tanışalım di­ye tutturdu, bir de sitem ediyor, aşk olsun ille sevgilini de getir dememiz mi gerekirdi, o kadar yakınlığımız yok mu? Yonca’yı arayıp gel desem ânında damlar, biliyorum, gözümün içine bakıyor. Ama yanlış anlar, onunla çıkmak istediğimi sanır, sonra nasıl kurtulacağım? İstanbul’da değil filan diye kıvıracakken etekleri uçuşan siyah elbisesiyle, incecik bir kadın fırtına gibi içeri girdi. Bir anda Gün’le sarmaş dolaş oldular. Tanrım nasıl güzel bir kadın, dudak uçuklatacak kadar güzel. Seninle tanıştıralım dedikleri Şebnem buymuş. Tanıştırın tabii, bugüne kadar tanıştırmadığınız kabahat. Bar ne zaman o kadar kalabalık oldu anlayamadım. Şebnem’in arkasından millet içeri akın etti. Gün her biriyle ayrı ayrı kucaklaşıyor, hepsinin Gün’ü çok sevdiği belli. Benim gözüm kalabalıkta Şeb­nem’i arıyor. Sahneye çıktık. Ben basta, Kubi elektrogitarda, davulda Muzaffer. Kubi hem çalacak hem söyleyecek. Kubi’nin öyle ahım şahım bir sesi yok ama çok içten söylüyor, bu kadar içten söyleyince de oluyor tabii, detone metone, takılmıyor insan. Hangi parçaya girecek diye merakla bekliyordum, “Yerine Sevemem”e başladı. Nasıl yani, sevgilisinin ölümü yendiğini kutladığımız geceye bu şarkıyla mı başlıyoruz? Çok şaşırdım. Ama milletten çılgınca alkış koptu, herkes bir ağızdan başladı: Yerine sevemem, olmuyor, denedim, olmuyor. Meğer ikisinin şarkısıymış. İnsan aşkımızın şarkısı diye niye bunu seçer ki? Annemden beri bu şarkıyı ölümle özdeşleştiriyorum, yerine sevemem deyince aklıma annem geliyor. Ayrılamamaktan çok ölümü düşündürüyor bana, bence ölüp de beni sensiz bırakma, senin yerine kimseyi koyamam demek istiyor. Ama benden başka kimseye öyle gelmiyor anlaşılan. Gecenin sonuna doğru kafam iyice güzel oldu, Gün’ün kulağına eğildim, denediniz mi gerçekten, olmadı mı dedim. Hiç denemedik dedi, bir gün bile. O zaman niye bu şarkı? Olmayacağını biliyoruz çünkü, denemeden biliyoruz. Çok imrendim aşklarına. Ne kadar şanslılar. Yeryüzünde kaç kişi ruh eşini bulabiliyor ki, kaç çift bir elmanın iki yarısı olabiliyor? Herkesin aşkı yalan dolan. İşte Soydan’la Çiğdem. Muzaffer Soydan’ın haline gülüyor ama Pelin’in de Çiğ­dem’den pek farkı yok, gel desem ânında gelecek, eminim. Ama yapmam, yakın arkadaşlarıma böyle bir şeyi asla yapmam. Herkes siyahlar içindeydi, aralarında Gün uçuşan kırmızı elbisesi ve ateş kırmızısı peruğuyla ateş gibi, gül gibi, kırmızı bir su gibi oradan oraya akıyordu. Sahnede olduğumuz süre boyunca gözlerim Şebnem’i aradı. Tam yakalıyordum, yine kalabalığın içinde yitiriyordum. O yüzden ne çaldım, ne söyledim hiç bilmiyorum. Pasta geldi, iki kişi masasıyla getirdi daha doğrusu. Kubi kırmızı şeker gülleriyle donatılmış dev bir pasta yaptırmış ama gerçekten dev. Üstüne de destan yazdırmış. Gün’üm, sevgilim, her şeyim, iyi ki doğdun, yeniden doğdun, sensiz bir hiçim falan filan, bir sürü klişe laf. Daha yaratıcı sözler beklerdim ama Kubi’de yazma yeteneği yok anlaşılan. Gün yüksek sesle okudu, kıkır kıkır güldü, hepimiz güldük. Sonra birden ağlamaya başladı. Kubi de başladı, birbirlerine sarıldılar, ikisi de hıçkırıyor. Çok acıklıydı halleri, yürek burkucu. Onca insan sessizleştik, bir hüzün bulutu geldi üstümüze çöktü. Herkes aynı şeyi düşünüyordu sanırım, sevdiğinin her an elinden kayıp gidebilecek olmasını. Dayanılmaz bir şey bu, sevdiğini yitirmek korkusu. Neyse ki çok uzun sürmedi, hepimiz ağlayacaktık yoksa. Gün Kubi’nin bileğindeki Gün dövmesini öp­tü. Kutlamalar, sarılıp öpüşmeler, Kubi’nin şampanya patlatması derken neşemiz geri geldi. Yine sahneye çıktık, bu kez “Fırtınam Felaketim Hasretim.” Güzel, bu olur, şahane bir şarkı bu, yetmiyor, sevişmeler yetmiyor. Millet yine coştu. Yüzlerine bakıyordum insanların, aralarında Şebnem’i arıyordum, herkes öyle ya da böyle, eski ya da yeni bir aşkla dolup taşıyor diye düşünüyordum, eski aşklarını anımsayanlar, o anki aşklarının yüzüne dalıp gidenler, yaşanmamış aşklarına hayıflananlar, yitirdiklerine kahrolanlar, yalnızlar, aşksızlar. Bütün salon ölene kadar peşindeyim bırakmam diye inliyordu. Şebnem’i gördüm sonunda, şiir gibiydi, peri gibiydi, anlatılamaz bir doğa parçası gibiydi. Eve döndüğümde saat dördü geçiyordu. Millet erken gitti aslında, çoluğu çocuğu olanlar çabuk kaçtı, çoğunun da vardı anladığım kadarıyla, iş güç, aile sahibi insanlar hepsi. İkiye doğru biz müzisyen tayfasıyla Günlerin fakülte arkadaşları sekiz-on kişi kaldık. Gün’le Kubi bir köşede sarmaş dolaş, herkes kafasına göre takılıyor. Bir ara nasıl oldu anlamadım, kendimi bir masada Şebnem’le karşılıklı otururken buldum. Sinemadan, edebiyattan konuştuk. Müzikten de söz açtım ama ben müzikten anlamam dedi. Nasıl anlamazsın? Müzikten herkes anlar. Ben anlamam, grupları, şarkıcıları filan hiç bilmem. Şaşırtıcı ama peki. Edebiyattan anlıyorsun ya, şiirden anlıyorsun, yeter. Çok hoşlandım onunla konuşmaktan, zeki çünkü, öbür kadınlar gibi tın tın değil. Güzelliği de öyle başka ki, konuşurken gözlerimi yüzünden alamadım. Ama bir o kadar da garip, halinde anlaşılmaz bir şey var. Gülerken bütün bedeniyle gülüyor, gözlerinin dibine kadar, sonra birden suskunlaşıyor, yeni ağlamış gibi bir hal geliyor üstüne. İnsanın nedir seni üzen diye sorası geliyor. <span class="CharOverride-16">Veronique’in İkili Yaşamı</span>’nı anımsadım, sanki karşımda oturan kadın Veronique, onun kadar gizemli, onun kadar kırılgan ve hüzünlü. Çarpıştık bir ara, içkilerimiz dökülüyordu neredeyse, gülüştük. Gözlerinin rengi dikkatimi çekti, mora çalan bir lacivert. Spotun ışığı mı öyle gösteriyor yoksa gerçekten menekşe rengi mi? Elizabeth Taylor’ı anımsadım, Necmi Bey’in platonik aşkı, menekşe gözlü yıldız. Televizyonda ne zaman bir Elizabeth Taylor filmi olsa susmazdı. Ne kadın be! Kadında ne gözler var be! Sırf şu gözlere servet feda edilir! Aklınca anneme laf sokuyor, kendisi Richard Burton çünkü. Annemi üzüyor diye babamı boğazlamak isterdim. Babamı öldürdüğüm ne çok hayal kurdum. Arka balkondan usulca itiyorum örneğin, aşağıdakileri görmek için sarktığı sırada, parmak uçlarına kadar yükselmiş, bir bacağını tutup kaldırdığım anda dengesini kaybediyor, tepe üstü yere çakılıyor. İçkisine havanda dövdüğüm cam parçaları koyuyorum, camlar organlarını lime lime kesiyor, kan gölü oluyor içi ya da çalışma masasının dibine akrep bırakıyorum, iri sarı bir akrep, en zehirli olanlarından, topuğundan ısırıyor. Öldü gitti ya da öldürdüm gitti, hâlâ iyi şeyler anımsayamıyorum babamla ilgili, defterlerimin tümünü okusam onun hakkında olumlu bir tümce bulabilir miyim hiç emin değilim. Şebnem’le konuşmaya doymamıştım ki Gün’le Kubi başımızda bittiler. Gün tabloyu iki yanından tutmuş, Şeb­nem’e gösteriyor. Bak? Osman’ın sevgilisi benim için yapmış. Allah kahretsin, değil! Yonca sevgilim değil! Kabahat bende, daha en başında bu yanlış anlamayı düzeltmem gerekirdi. Düzeltecektim ama daha ağzımı açmadan, Gün bir dahakine Yonca’yı da getir demez mi? Tanrım, battıkça batıyorum. O sırada ötekiler de geldi, herkeste bir hareketlenme, hadi artık, çalışanlar bizi bekliyor, gidelim onlar da evlerine gidip yatsınlar. O anda yalnızca Şebnem’e Yonca sevgilim değil, benim sevgilim yok, olsaydı da hemen terk ederdim, çünkü seni tanıdım artık demek istiyordum. Dışarı çıktık. Birkaç taksi durdu önümüzde. Kubi bir taksinin kapısını açtı. Gün Şebnem’e sen de bize gel dedi, Şebnem eve gidecekmiş, babası keyifsizmiş biraz. Hah dedim, ben bırakayım evine, yolda Gün’ün yanlış anladığını söylerim. Ama fırsat kalmadan Kubi o zaman sen bin buna dedi, Şebnem de hemen bindi. Saatlerce diz dize konuşmamışız gibi beni unuttu, bir hoşça kal bile demeden gitti. Sanki az içmişim gibi eve dönünce bir şişe Lagavulin açtım. Biraz çalışırım kafamı dağıtırım, güneşin doğmasına daha çok var, bir süredir de kafamda bir ezgi dönüyor. Ama kelle olmuşum, nereye çalışıyorum? Zaten Şebnem’in yüzü gözümün önünden gitmiyor. Biraz gitar çaldığımı, birkaç satır karaladığımı anımsıyorum ama sonrası yok. Uyandığımda kanepedeydim, öğlen olmuş, üşümekten kemiklerim kaskatı kesilmiş, susuzluktan ölüyorum. Kalktım, kana kana su içtim, sonra duşa girdim, kendime gelene kadar kaldım. Kurt gibi acıkmıştım. Meryem pazarları gelmiyor, dışarıda tek başıma yemeyi de sevmiyorum, mutfağa girdim, kendime kahvaltı hazırladım. Sucuklu yumurta yapabiliyorum neyse ki. İlk yaptığım berbattı. Sucukları önce yağda kızartmak gerekiyormuş, ne bileyim? İzmir tulumu, beyazpeynir çıkardım, portakal suyu, bal mal. Ama evde ekmek yok. Mev­lüt’ü fırına gönderdim, ekmek aldırdım. O salak ekmeği getirene kadar sucuklu yumurtanın yağları dondu, doğru çöpe. Yenisini yaptım, kıtlıktan çıkmışım gibi yedim. Aklımda yine Şebnem vardı. Pasta yerken onu izliyordum, birileriyle gülüşüyordu. Ona baktığımı ilk o zaman fark etti, göz göze geldik, gülümsedi. Bana, ister misin der gibi tabağını kaldırıp gösterdi. Kızardım, kendime kızdım, bu ne şimdi, kızarmak da neyin nesi, ergen miyim ben? Şu anda çok gülünç geliyor halim, öte yandan da hoşuma gidiyor, arı duru bir şeyler buluyorum kendimde, o sayısız yalan dolan aşkımsı ilişkileri yaşamamışçasına temiz. Şebnem fena çarptı beni, çok başka çünkü, duruşu bakışı tanıdığım kadınların hiçbirine benzemiyor. Öylesine derinden işledi ki içime, fırtınam, felaketim ol, hasretim ol, hep yanımda ol demek istiyorum. Öğleden sonra Gün aradı. Kubi uğurlu saçaklarını stüdyoya götürmüş, yerine Yonca’nın tablosunu asmışlar. Bir akşam bize yemeğe gel de gör dedi. Armağanıma bu kadar değer vermesi çok hoşuma gitti ama yanlış anlamayı yine düzeltemeden Kubi aldı telefonu. Soydan Bodrum’da bir barda olay çıkarmış, temiz bir sopa atmışlar. Ama asıl bomba haber Altan’ın yılbaşı biletine sekiz milyar çıkmış. Bu salak unutmuş bilet aldığını, montunun cebinde bulunca listeye bakmış, inanamamış. Kutlamak için Al­tan’ı aradım. Moruk hâlâ inanamıyorum, hadi canım naş, liste yanlış basılmış diyecekler diye ödüm patlıyor dedi. Ömrümde ilk kez milli piyangodan doğru dürüst ikramiye kazanmış birini tanımış oldum. Necmi Bey her yılbaşı tam seri bilet alırdı, öyle bir-iki seri de değil, en az beş. E adamcağız yoksuldu tabii, büyük ikramiyeye çok gereksinimi vardı. Bir keresinde iyi bir para çıkmıştı biletine. Fakülteden arkadaşlarıyla Bebek Oteli’ne yemeğe gitmiştik. Yemekten sonra annemle bizi taksiye bindirip eve gönderdi. Teo annemin kucağında uyuyordu. Yolda anneme babam niye bizimle gelmedi dedim. Baban arkadaşlarıyla biraz daha eğlenecek dedi. Kadınlarla mı dedim. 12 yaşındaydım, babamın kadınlara bakışlarında kendimde yeni yeni keşfettiğim duyguları görmeye başlamıştım. Annem çok şaşırdı, hayır oğlum, poker oynayacaklar de­di, nereden çıkarıyorsun kadınları falan, çok ayıp, baban yapar mı öyle şey? Ah anneciğim, yapardı, sen de biliyordun ama bilmezden geliyordun, böylesi daha kolaydı çünkü. Belki de bizim için katlanıyordun babama, belki değil yalnızca bizim için, bizden ayrı kalamayacağın için. Altan’a ne yapacaksın parayı dedim, araba alacakmış. 91 model, füme rengi bir Renault Broad­way’i var, kaportasında çürüme başlamış. Onu okutacakmış, BMW çekecekmiş. Yalnız sekiz milyar sıfır almaya yetmez diyecektim, parayı alınca beraber Kartal oto pazarına gider miyiz, sen arabadan iyi anlıyorsun dedi. Benim ne işim var Kartal’da martalda? Pis pis heriflerle pazarlık mı yapacağım? Şeytana pabucunu ters giydirir onlar, kazıklayacaklar Altan’ı, sonra suçlu ben olacağım, adımımı bile atmam. Oto pazarı da olur tabii ama galerici tanıdıklarım var, istersen önce onlara bir bakarız, üç-dört yaşında çok temiz bir BMW 318 buluruz dedim, uçtu. Eyvallah moruk, tamamdır, anlaştık. Sekiz milyarın tamamının eline geçeceğini sanıyordu, kol gibi intikal vergisi var demedim artık, keyfini niye kaçırayım çocuğun? Sonra karaladığım satırları anımsadım. Sarhoş kafayla bir sürü şey yazmışım gibi gelmişti, hepsi hepsi bir paragrafmış meğer: “Neden mutlu aşk yoktur diye mırıldanıp durdum ki bütün gece, mutlu etmeyecekse aşk neden var? Neden bütün gece onun soluğunun buğusunu izledim, kadehinin çın sesini bekledim, sigaramın dumanı sigarasının dumanına karışsın diye çakmağına uzandığı ânı gözledim? Çok ateşlendim bu gece, nabzım hâlâ yüksek. Şu anda saat sabahın beşi. Yaşadığım bu olağanüstü gecenin her ânını yazarak aklıma kazımak istiyorum ama öyle sarhoşum ki.” İki de dize yazmışım, bestelerim diye düşündüm herhalde. “Dünyanın en insansız yerlerine giden bir gemideyiz / Saçların saç denizi / Deniz değil okyanus.” Ne demek istemişim anlamadım, o an ne hayal ettiysem artık. Mutlu aşk yoktur dizesi neden aklıma geldi, onu da çözemedim. Gün’le Kubi’nin aşkı mutlu aşk. Gün ölürse o mutlu aşk acıya dönüşür diye mi düşündüm, kim bilir. Sarhoşken insanın kafası başka türlü çalışıyor. Yonca konusu yüzünden bütün gün kıvrandım, içim rahat etmedi bir türlü. Ama telefon edip Gün dinle, Yonca sevgilim değil desem, niye durup dururken söyleme gereği duydu diye gereksiz kuşkuya kapılacak. Doğal bir yol bulmam gerek. En iyisi yüz yüze söylemek, geçiyordum uğradım yapayım. Kalktım giyindim. Tam çıkarken Gazi aradı. Moruk o gece nasıl kelle olmuşuz ya, en son tuvalete gittim geldim sonra film kopmuş, gerisini anımsamıyorum dedi. Ne yaptık, bir arıza falan koymadık değil mi? Rezalet çıkardın, millet neredeyse tekme tokat girişecekti bize desem üzülecek. Ne olacaktı ki, bindin taksiye gittin dedim. Valla güneş doğuyordu uyandığımda dedi, adamın teki dürtüp duruyor, açtım gözümü, taksideyim, şoför çekmiş kenara, abin evin nerde, söyle de götüreyim diyor. Ömrümde ilk kez gördüğüm bir yerdeyiz, Cevizli miymiş neymiş diye anlattı. Gülüyor, hiç aldırdığı yok, ne kadar rahat herif. Taksici de puştun önde gideniymiş yalnız. Sabaha kadar dolaştırmış çocuğu, gece tarifesi üstelik, 15 milyonunu almış. Ben taksi parasını vermiştim demedim. Takar kafayı, gelir taksiciyi bulup dövmeye kalkar. Sonuçta sağ salim varmış evine. Nedim’den bir şişe kırmızı şarap aldım, bindim arabama, doğru Beylerbeyi’ne. Elim zilde, çalsam mı çalmasam mı, kararsızım. Tamam, yakın arkadaş olduk ama çat kapı evlerine gitmek biraz fazla mı? O sırada Kubi kapıyı açtı, markete gidiyormuş burun buruna geldik. Vay moruk? Kaynanan seviyormuş, biz de tam yemeğe oturacaktık, gel. Yalan attım ayaküstü. Çengelköy’de kuzenimi görmeye gelmişken size de bir uğrayayım dedim. Ne iyi ettin de geldin, geç. İçeri seslendi, Gün bak Osman geldi. Gün geldi sarıldı, hadi gel, mantı var, mis gibi mantı yaptık. Salona geçtik. Yonca’nın tablosunu gerçekten saçakların yerine asmışlar. Öyle de güzel durmuş ki, evin havası değişmiş. Baktım masa hazırlanmış ama beş kişilik. Konukları var demek ki. Bizim çocuklar mı acaba diye bozuldum bir an ama Kubi’nin annesiyle ablası gelmiş, kuzeni de yoldaymış. Aile toplantısı yani. Hiç benlik değil. Gün sana da tabak koyayım dedi. Rahatsız etmeyeyim, zaten öyle kapıdan bir uğramıştım dedim ama şarabı gördü elimde, yabancı değilsin ki, ailemizle de tanışırsın işte dedi. Oturdum artık. Hem beni ailesiyle tanıştıracak kadar yakın görmeleri hoşuma gitti, hem de rahatsız oldum, sonuçta aile, aralarında yabancıyım. Kubi’yle Gün evli değiller ama aileleri sorun etmiyor demek ki. Benim peder olsa ederdi. Kendisi Hale Abla’yla nikâhsız oturuyordu ama ona yasak yok, bütün yasaklar bize. Kubi’nin annesi tam emekli memur tarzı bir kadın, ablası da öyle, bir şirkette çalışıyormuş. İyi insanlar oldukları belli. Kubi yoğurtla geldi, kuzeni geldi sonra, hâlâ plili kumaş pantolon giyen cinsten bir adam ama sıcakkanlı, sevimli biri, bana da çok yakın davrandı. Kızı İzmir’de diş hekimliğinde okuyormuş. Şaşırdım, en fazla 45 yaşında ama üniversitede okuyan kızı var. Ben hâlâ aile kuracağım. Önce biraz siyaset konuştular, hiç ilgimi çekmiyor, sonra akrabalarından söz ettiler, falanca nişanlanmış, filanca işe girmiş, fişmanca daire almış. Sohbet süsü verilmiş aile dedikoduları ama zararsız, kötü niyetli değil. Bu tür bir aile sohbetine uzun zamandır tanık olmamıştım. Çocukluğumda annemle teyzem konuşurdu böyle. Man­tıyla gitmez diye şarabı yemekten sonra içtik. Kubi’nin ablası içmedi, şarap başını ağrıtıyormuş, kuzeni tam rakıcı, Kubi ona rakı koydu, annesine de çay demlediler. Onların yanında konuyu açamadım tabii ki. Yonca’yı hâlâ sevgilim biliyorlar, çok canım sıkılıyor. Dün gece içim dışım Şebnem’le doluydu. Hâlâ onunla dolu. Düşünüyorum da, içim ilk kez bir kadının aşkıyla böylesine dolu. </p>
			<p class="ü--yıldız_-metin-i-inde ParaOverride-21">* * *</p>
			<p class="_--baslik-numarali-metin-icinde ParaOverride-24">16 Ocak 1999</p>
			<p class="ana-metin">Söyledim sonunda. Gün’le telefonda konuşuyorduk, çekimdelermiş, ara vermişler, o da bir sesini duyayım diye beni aramış. Canım benim, çok seviyorum bu ikisini. Hadi bana yemeğe gelin dedim, nerede ne yiyelim diye uğraşmayın hiç. Valla çok iyi olur, iki saate kadar işimiz bitiyor dedi kapattı. Çok sevindim. Zaten bir programım da yoktu, Öktemlerle Martı’ya gideriz diye konuşmuştuk ama ses çıkmadı. İyi oldu, canım istemiyordu zaten, Öktem’i de arkadaşlarını da çekemiyorum, hepsi salağa çeyrek kalmış tipler. Kubiler bu kadar yoğun olmasa yüzlerine bakmam da, zorunluluktan bunlarla takılıyorum. Gün sakın bir şey yapmaya kalkma, evde ne varsa yeriz dedi. Olur mu öyle şey? Meryem’in yemekleri pek ahım şahım değil, standart. İyi yemek yapan bir kadın gerek bana, Ferhat Beylerin aşçısı gibi. Bir akşam apartmandan birkaç komşuyla birlikte beni de yemeğe davet ettiler. Tanrım nasıl sıkıcı bir geceydi, patlayacaktım. Turan’la karısı sürekli apartmandan yakındı, sanki yönetim toplantısındayız. İsmet Bey de konuşacak ne saçma konular buluyor, karısı bütün gece uyukladı, haklı kadın. Ferhat desen tek bildiği döviz, bono, tahvil, hisse senedi. Menkul kıymetler şirketi varmış, bilmiyordum. Bana yatırım yapıyor musun diye sordu. Valla bir şey yapıyorum diyemem dedim, bankacım ne derse o. Bankacılara bırakılır mı bu iş, onlar kendilerine çalışır, bir gün benim ofise gel de güzel bir sepet yapalım sana dedi. Bir de açıklıyor, ben geri zekâlıyım ya, yatırım sepeti, biraz döviz, biraz hisse senedi, bu aralar repo çok iyi kazandırıyor filan. Çokbilmişin teki diye bir sinirlendim önce ama kötü bir düşünce değil aslında, bir ara uğrasam iyi olur. Azade kocasının yanında mumdu yalnız, gün ortası sabahlıkla kapımı çalan o değil sanki. Yemekler şahaneydi. Badem turşusundan ıspanaklı pilava, fırında ördekten hardallı yumurtaya kadar bir sürü şey yapmış aşçıları. Özellikle armut tatlısına bayıldık. İsmet Bey’in karısı tarif diye tutturdu. Azade Hanım aşçıyı çağırdı. Genç, modern birini bekliyordum, başı yemenili, uzun etekli, ellili yaşlarda bir teyze geldi. Kadın armutları önce vermutta bekletiyorum demez mi? Vermutu nereden biliyorsun teyze sen? Önyargılı olmamak gerek işte. Günlere dışarıdan yemek söyleyeceğim de ne? Pizzayla falan ağırlayacak değilim. Pino Cafe’den bir şeyler isteyeyim ama çok bozdu onlar. Kebap söylesem Kubi bayılıyor ama Gün’ün pek arası yok. Orası olmaz, burası olmaz derken aklıma Hamiyet Lokantası geldi. Teyzemler müdavimidir oranın, Coşkun Abi’yle de çok gitmişliğimiz var. Ara sıra yokluğunu hissediyordum Coşkun Abi’nin. Bir süredir bürosuna bir uğrasam da arayı düzeltsek diyordum ama vazgeçiyordum. Barışırsak gene yaşantıma karışmaya başlar çünkü. Bu kadar para harcama Osman. Şununla şöyle yatırım yap Osman. Sana ne? Ben paramın hesabını Necmi Bey’e vermemişim sana mı vereceğim? Baştan he he deyip geçiyordum ama iyice üstüme gelmeye başladı. Şirket konusunda da birbirimize girince ipler koptu sonunda. Çok sinirlendi, ben de Coşkun Abin değilim o zaman dedi. Değilsen değilsin, sanki sana muhtacım. Bak? Ferhat Bey bu işin uzmanı. Gerekirse ona danışırım. Hamiyet Lokantası’na gidip alayım ama Salacak’a kadar gitmeye değer mi? Kesinlikle değer, hele tandır varsa. Bindim arabama, lanet olsun, bir de trafik, cumartesi diye herkes mi sokağa dökülmüş? Gittim, her zamanki Hamiyet Lokantası, tıklım tıklım dolu ama ağırbaşlı bir soyluluk içinde yine. Bembeyaz örtülü masalarda, kıranta adamlar, hoş zarif kadınlar Türk mutfağı eşliğinde demleniyorlar. Arkada hafif hafif sanat müziği. Başgarsona gittim, eve götürmek üzere sipariş vereceğim dedim, hazırlayabilir misiniz? Üç kişilik, hatta dört. Ne olur ne olmaz, belki Şebnem’i de getirirler. Adam bizde öyle bir âdet yok, yapamayız diyor. Lütfen, bir ayrıcalık yapın, ta Nişantaşı’ndan geldim, İngiliz konuklarım var, sizi çok övdüm, konuklarımdan biri çok yaşlı, gelemiyor falan yalvarıyorum. Ama Nuh diyor peygamber demiyor, yapamayız. Birden arkamda bir ses gürledi, yaparsın Çetin yaparsın. Döndüm ki Coşkun Abi. Rastlantıya bak. Yolda aklıma gelmişti ama yok artık demiştim. Sonnur Abla da masadan el sallıyor, Sonnur Abla’nın abisi yengesi falan, kalabalık bir masa. Gittim yanlarına, sarıldık, öpüştük. Coşkun Abi hafif sitemli ama Sonnur Abla nasıl candan. Hayırsız, hiç aradığın sorduğun yok diye tatlı bir fırça çekti. Otur diye üstelediler ama konuklarım gelecek dedim. Bir gün eve bekliyoruz mutlaka dediler. Siparişim hazırlanırken Coşkun Abi ince ince sorguya çekti tabii gene. Palas dairesi almışsın, hayırlı olsun. Teo söyledi kesin. Bunlardan uzak durmakla doğru yapıyorum. Arkasından asıl soru geldi. İş güç ne âlemde? Bir küçümseme var yüzünde. Başıma ateş çıktı sinirden. Albüm hazırlıyorum dedim, bitmek üzere. Sonnur Abla valla heyecanla bekliyoruz dedi, seni görür müyüz diye gözümüz hep Kral TV’de. İçime bir sıkıntı çöktü. Her yerde bir sürü yeteneksizin iğrenç iğrenç klipleri dönüyor. Özlem salağı bile albüm yapıyor ya, Özlem. Kız pepe bir kere. Güzel, seksi bir şey olsa prodüktörleri nasıl bağladığını anlayacağım da sıradanın sıradanı. Ama çenebaz, çevresi çok geniş ayrıca, kimle dostluk edeceğini iyi biliyor. Benim de Mors Müzik’in tepesindekilerle tanışmam gerek, yalnız onlarla değil, ötekilerle de. Bu işler böyle yürüyor, sektörün önemli adamlarıyla tanışacaksın, yakın ilişkiler kuracaksın, çevrende sözü geçen müzisyenler olacak. Ama hâlâ demomu bitirebilmiş değilim ki, ne diyeceğim kapılarını çalıp, ben çok iyi bir besteciyim mi? Boş ver şimdi bunları dedim, düşünüp de gecenin tadını kaçırma. Özlem salağı boyunun ölçüsünü alacak nasıl olsa, sanat yetenek ister, ilişkilerle bir yere kadar gelinir, geldiğin yerden tepetaklak düşersin, yığınla örneği var. Garsonlar mukavva bir kutu hazırlamışlar. Alüminyum kaplarda yemekler, gidene kadar soğursa fırına atın, beş dakika ısınsın dediler. Ama fırını yakamıyorum bir türlü. Sonunda hallettim, beğendili tandırla iç pilavı fırına koydum. O sırada Günler geldi. İyi ki de geldiler, elim ayağıma karışmıştı. Gün kızdı, evde ne varsa yeriz demedim mi diyor. İkisi de sıvadılar kolları, mezelerle zeytinyağlıları tabaklara koyduk. Salataya zeytinyağı koyacağız ama bulamıyorum, bütün dolapları açtım, Kubi buldu sonunda. Gün senin evinin mutfağından haberin yok mu, tek başına yaşıyorsun, hiç mi bir şey pişirmiyorsun dedi. Valla bir tek sucuklu yumurta yapmayı biliyorum dedim, ama çok güzel yapıyorum, bir gün size de yapayım. Yonca gelmeyecek mi dediler, onu da çağırmışsındır diye düşündük. Hah, işte tam sırası. Siz o gece yanlış anladınız dedim, Yonca kız arkadaşım değil, yalnızca arkadaşım. Ha, öyle mi? Çok da önemsemediler, rahatladım. Sofraya oturduk, aklım Şebnem’de. Sözü ona getiremiyorum bir türlü. Niye getiremedim anlamıyorum. Ben böyle biri değildim eskiden. Allahtan Kubi bilseydik Şebnem’i de çağırırdık dedi. Bir sevindim, hadi çağıralım, arayalım o da gelsin. Yakında mı oturuyor? Kubi hayırdır diye gülmeye başladı, bütün gece mırıl mırıldınız, gözümden kaçtı sanma. Gün hiç fark etmemiş, nasıl yani diyor. Çifte kumrular gibiydiler, görmedin mi? Geceyi konuştuk sonra, Gün’üm canım hüzünlendi, yaşadığım en güzel doğum günüm oldu dedi. Kubi elini tuttu öptü, gözüm yaşardı. Ama ikisinin de Şebnem’i aradığı yok. E hadi, arasanıza? Gün aradı sonunda ama ulaşılamıyor. Birazdan ge­ne ararız dedi, başladık yemeğe. Nasıl sabırsızım, Şeb­nem’in evime gelmesi olasılığıyla kanatlandım sanki. On dakika sonra bir daha arasana dedim, belki çekmeyen bir yerdedir. Kubi, bu iyiden iyiye kapılmış Şebnem’e dedi. Şaşırdın mı? Tabii ki şaşırmadım. Ne diyorsunuz anlamadım, neye şaşırmadınız? Şebnem’i görüp de kapılmayanı bugüne kadar görmedik dediler. Bütün bedenimden acı bir duygu geçti. Daha önce hiç yaşamadığım türden bir kıskançlık. O gece birtakım heriflerin Şebnem’in çevresinde dört döndüğünü anımsadım. Onu birileriyle konuşurken gördükçe yüzümü ateş basıyordu. İki kadeh şaraptan sonra özgüvenim geri geldi, Şebnem’in numarasını bir versene dedim Gün’e, bir de ben arayayım. Anlamlı anlamlı baktı yüzüme, gülümsedi. Aradım yine kapalı. Yarım saat sonra yine aradım, yine kapalı. Yemekten sonra koltuklara geçtik, Kubi şu besteni çalsana dedi. Hangisini? Var ya hani, tanrı bizi unuttu muydu, neydi adı? Tanrı öykümüzü unuttu. Bayılıyorum ben ona dedi Gün, hadi çal, ne olur. Hazır kafam da güzel, Kubi gitarımı aldı, ufak ufak başladı, ben de piyanomun başına geçtim. Sesimin içimde bir ırmak gibi aktığını hissediyordum, bir yanıyla acı ama bana iyi gelen bir duygu damarlarımda dolaşıyordu. “Dağıldı uzağa renkler, biri su biri kan biri toprak. / Bembeyaz bulutlarda saklı karanlık. / Kiminkiydi berrak olan, solup giden kiminkiydi. / Tanrı öykümüzü unuttu, bizi bilen kimse yok artık.” Geçen yıl annemin ölüm yıldönümünde yazmıştım bunu, uzun bir aradan sonra mezarına gitmiştim. Babamla yan yana yatmaktan hoşnut musun anne diye sormuştum, sana gün göstermeyen, kanserinin en büyük nedeni Necmi Bey’i başka yere defnetseydik keşke. Tek başıma orada burada dolaşarak günü geçirdikten sonra eve döndüğümde anneme bir şarkı armağan etmek istedim. Niyetim bu türden sözler yazmak değildi, annemi anımsatan sözler için oturmuştum, birden bu çıktı. Yaşamım boyunca bir solukta yazdığım tek söz, tek beste oldu bu. Kana kana söyledim, son notayı vurdum, baktım Gün ağlıyor. Gün ne oldu? Bu şarkın o kadar güzel ki. İnanılmaz mutlu oldum, bulutların üstüne çıktım. Şebnem’i aradım. Kubiler gittikten ve üç kişi beş şişe şarabın dibini gördükten sonra. Tanrım nasıl sarhoşum, hem şaraptan hem şarkımın yarattığı etkiden. Sesini duyar duymaz Şebnem ben sana âşık oldum dedim. Sessizlik. Şebnem? Duydum. Bir şey söylemeyecek misin? Saat kaç? Saate baktım, dördü çeyrek geçiyor. Uyandırdım mı? Önemli değil. Yarın konuşuruz o zaman. Kapattım. Duşa girdim buz gibi. Kendime geldim. Lanet olsun, ne yaptım ben? </p>
			<p class="ü--yıldız_-metin-i-inde ParaOverride-21">* * *</p>
			<p class="_--baslik-numarali-metin-icinde ParaOverride-24">17 Ocak 1999 </p>
			<p class="ana-metin ParaOverride-15">Hiç keyfim yok. Sabaha kadar içim içimi yedi, gözüme bir damla uyku girmedi. Karşıma ilk kez içimi böylesine aşkla doldurup taşıran biri çıktı ama yaptığıma bak, öküz gibi dördü çeyrek geçe arayıp uyandırdım, Allah bilir ağzım da kayıyordu sana âşık oldum derken, niye ciddiye alsın ki beni? Üstelik sevgilim var sanıyor. Bu düşüncelerle kanepede uyuyakalalı daha bir saat olmamıştı ki telefonum çaldı. Şebnem diye fırladım ama Gün. Osman kahvaltıya gel. Vaniköy’de Sevgi Abla’nın kahvesinde buluşuyoruz. Yoldayken kafamda düşünceler cirit atıyordu. Kahvaltı bahane. Kesin Şebnem beni şikâyet etti, Günler de benimle konuşmak istiyorlar. Ne diyecekler? İyi de ne diyebilirler, ne var bunda, âşık olmak ayıp mı? Üstelik Yonca’nın sevgilim olmadığını da söyledim. Kimseyi kandırmış değilim. Geçeceğim karşılarına, evet, o saatte sarhoş kafayla aramam çok yanlıştı, ama şimdi ayığım, Şebnem’e âşık oldum diyeceğim. Kimse bu Sevgi Abla, kahvesini bulana kadar canım çıktı. Şık bir yer arıyordum, bildiğimiz düz kahvehaneymiş meğer. İçeri girdim upuzun bir masa, sevgilileriyle birlikte ful müzisyen tayfası, çoktan gelmişler de kahvaltıya başlamışlar bile. Şebnem de orada. Görür görmez dizlerim titredi, yine çok güzeldi, tanrım o geceki halinden bile güzeldi. Sanki aylardır görüşmemişiz gibi hepsiyle kucaklaştık öpüştük. Bir de her lafa kih kih ederek gülen yeni bir herif gelmiş, Şebnem’in karşısında oturuyor. Bu dallama da nereden çıktı? Başka boş yer olmadığı için masanın sonuna oturdum, hiç rahat değilim, masa uçlarında oturmayı zaten sevmem, sanki davetli değilmişim de madem geldin otur bari demişler gibi hissederim kendimi, bir de Şebnem’le aramızda Altan’la Pelin var. Sucuklu yumurta istedim. Zaten fazla seçenek yoktu, simit peynir yumurta. Kubi, millet Osman çok güzel sucuklu yumurta yapıyormuş, bir gün gidelim, bize de yapsın dedi. Şebnem ben sucuklu yumurta yemem dedi, çok bozuldum. Ama sonra başını uzattı, Osman yanlış anlama, bütün çocukluğum sucuklu yumurta yiyerek geçti, ondan, yoksa eminim çok güzel yapıyorsundur dedi. O zaman sana peynirli omlet yaparım dedim. Güzel güzel konuşuyoruz, öyle bir hali var ki, sanki sabahın dördünde arayıp Şebnem ben sana âşık oldum dememişim, öyle bir şey olmamış, o kadar etkilenmemiş yani, beni hiç ciddiye almamış. Kih kih gülen tipsiz kalktı, hadi size afiyet olsun. Karşıya geçiyormuş, işi varmış. Sevindim gitmesine, onun yerine geçerim, Şebnem’le karşılıklı otu­ruruz. Ama Şebnem de kalktı, o tipsiz yavşağa beni de Taksim’e bırakır mısın dedi. Birlikte gittiler. Bütün neşem uçtu. Gün’e sordum, niye gitti ki? Çekimi var. Ne çekimi? Bilmem ne dizisinde oyunculuk yapıyormuş. Nasıl, Şebnem oyuncu mu? Sayılmaz, ara sıra yardımcı oyunculuk yapıyor işte, herkesin bir şekilde para kazanması gerekiyor sonuçta, öyle değil mi? Öyle. En azından tipsiz yavşakla birlikte olmak için gitmedi. Kahveler geldi, Kubi yine eğlenceli hikâyeler anlatıyor, millet ölüyor gülmekten. Soydan Çiğdem’ine omzundan sarılmış, ikide bir saçlarını kokluyor. Altan haklı çıktı, kurtulamayacak bu kadından, anlaşıldı dedim. Ama o an anladım Soydan’ı. Çocuk kurtulmak istemiyor ki, Çiğdem’i seviyor. Herkes birini seviyor, ihanete uğrayacağını ya da mutsuz olacağını ya da kötü biteceğini bile bile seviyor. Pelin Özgür’e fal bakmaya başladı, Altan’la Leyla <span class="CharOverride-16">Usual</span> <span class="CharOverride-16">Suspects</span>’i konuşuyorlar, Gün’ün yanına geçtim. Dün gece siz gittikten sonra ben yanlış bir şey yaptım, Şebnem’i aradım dedim. Öyleymiş dedi. O kadar. Hiç oralı olmadı. Bu mu yani? Bu kadar mı? Keşke Osman sen manyak mısın, ne yaptığını sanıyordun diye canıma okusaydı. Kahvaltıdan sonra eve geldim. Şebnem’i aradım, kaç kez, ama telefonu hep kapalı. </p>
		</div>
	</body>
</html>