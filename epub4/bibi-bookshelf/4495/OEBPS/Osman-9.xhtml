<html xmlns="http://www.w3.org/1999/xhtml" xmlns:epub="http://www.idpf.org/2007/ops">
	<head>
		<title>Osman-9</title>
		<link href="css/idGeneratedStyles.css" rel="stylesheet" type="text/css"/>
<meta content="urn:uuid:640e2a52-bd0d-4106-8ef7-ecabd0af7845" name="Adept.expected.resource"/>
	</head>
	<body id="Osman-9" lang="tr-TR" xml:lang="tr-TR">
		<div class="Basic-Text-Frame">
			<p class="ARA-BASLIK ParaOverride-14" lang="en-US" xml:lang="en-US"><span class="CharOverride-1">*****</span></p>
			<p class="konusulan_kisi">Osman’ın 1. defteri (devam) </p>
			<p class="_--baslik-numarali-metin-icinde">11 Şubat 1990 Pazar </p>
			<p class="ana-metin">Kar tam yağacak günü buldu, ağzıma sıçtı resmen. Sabah ne güzel erkenden kalkmışım, sonunda kendi evime taşınıyorum diye sevinçten uçuyorum. Ziya Abi’yle konuşup her şeyi ayarlamışım. Önce evden koliler yüklenecek, kamyon Horhor’a gidecek, oradan satın aldığım mobilyalar alınacak. Güllü’nün kardeşi de tamam, öğleden sonra bana yardıma gelecek. Böylece kendi evimde yaşamaya başlayacağım. Bir baktım yerler bembeyaz. Salak salak sevindim. Aaa ne güzel, kar yağmış! Ama kabahat bende. Kadri’nin bulacağı hamallar bu kadar olur. Benim amcaoğulları taşır Osman Bey, hiç başka adam arama. Emin misin Kadri? Bak Horhor’dan alınacak eşya ağır. Güçlü kuvvetli aslan gibi çocuklar, bütün gün halde kasa indiriyorlar, alışıklar. Hem ucuza taşırlar, konuşurum ben. İyi güzel. Onlar taşısın o zaman. Tipi başlayınca birden aydım. Ulan ben bugün taşınıyorum, göz gözü görmüyor kardan, ne halt yiyeceğim? Ertelemem gerek. Kadri’yi aradım. Çırağı çıktı, Kadri Abi bugün gelmeyecek dedi. Gelecek mi diye sormuyorum ki geri zekâlı, nasıl bulurum diye soruyorum. Saat on oldu, gelen giden yok. Havayı görünce gelmekten vazgeçtiler herhalde dedim. Çok canım sıkıldı, gene de gideceğim evime, en azından yatağım var, kalorifer de yanıyor. Alırım walkman’imi, kasetlerimi, babamın suratını çekeceğime boş da olsa kendi evimde yatarım. Oh mis. Güllü’ye bugün taşınma işi yattı, kardeşine söyle gelmesin derken iki ızbandut geldi. Kadri’nin dediği kadar varlar, kapı gibi ikisi de. Geldiniz, iyi hoş da her yer kar buz, erteleyelim, bir-iki güne kadar hava açar, o zaman taşırsınız dedim. Hava önemli değil, biz alışığız dediler, eşya az zaten, indirme çıkarma iki saatlik iş. Peki dedim, sevindim, pederin suratından kurtuluyorum. Her zamanki gibi salonda Nişantaşı kontu, koltuğuna kurulmuş, televizyonu açmış, kahvesini içiyor. Tuhaf bir gülümseme yüzünde, gidiyorum diye seviniyor mu, kendi başıma yapamayıp döneceğimi mi sanıyor, ondan mı sırıtıyor anlamadım. Teo evde yoktu, arkadaşında kalmıştı. İyi ki de yoktu, beni sinir edecek bir şey bulurdu mutlaka. Taşınmam tam dokuz saat sürdü. Hani iki saatlik işti? O iki itin kolilerin ağırlığına ses çıkarmamalarından anlamam gerekirdi aslında, tıklım tıklım kitap dolu, yerinden kalkmıyor hiçbiri. Çok ağır bunlar falan demediler, güzel güzel indirdiler, kamyona yüklediler, doğru Horhor’a. İyi dedim, aferin, ne efendi çocuklar. Bok efendi çocuklar! Kapıdan çıkarken, durup içeri bir baktım, içimde ince bir hüzün, 24 yılımı geçirmişim bu evde, çoğu kötü de olsa bir sürü anım var. Babam Osmaan! diye gürledi. Eyvah! Giderayak kavga geliyor. Dikildim karşısına. Yeni evinde güle güle otur dedi. Çok şaşırdım. Benim bildiğim Necmi Bey selametle uğurlamaz beni, bu girizgâh, arkasından uzun bir nutuk gelecek. Kolay mı sanıyorsun ev idare etmeyi, ne demekmiş göreceksin, madem gidiyorsun, hiç yapamadım diye kapıma gelip ağlama diye başlayacak, sen diplomanı alacaksın da göreceğim, neyini eksik ettim de böyle oldun sen, profesör Necmi Bey’in oğlu böyle serseri mi olacaktı diye bitirecek. Her kavgada lafı ille buraya getirir. Bekliyorum ama demiyor. Bir an kaldım öyle, elini öpmem mi gerekiyor, dargınız sonuçta. Sağol dedim hafif soğuk. Kapıdan çıkarken yine seslendi. Şunu da al. Başıyla gösteriyor. Baktım ayaklı abajur. Bunu mu? Evet onu, al götür, senin olsun. Allah Allah. Hangi dağda kurt öldü? Necmi Bey’in birine karşılıksız günahını bile verdiği görülmüş değildir, hele bana. Dalga mı geçiyor diye baktım yüzüne, tam elimi uzattığım anda ne yapıyorsun, ciddiyim mi sandın diyecek, gülecek. Ne bakıyorsun oğlum alsana dedi. İstemiyordum aslında. Beğendiğim bir şey değil bu abajur. Dedemden kalma o, bu evin eşyası dedim. Dedenden kaldı, ben de sana veriyorum dedi. Ciddi ciddi üsteliyor. İstemesem de aldım, sevinmiş gibi yaptım. E dargındık biz, ne olacak şimdi? Bir an kaldık öyle karşılıklı, elini öpeyim diye elimi uzattım. O da bunu bekliyormuş meğer. Sarıldık öpüştük. Yumuşak nutuklarını unutmadı tabii. Elektriğini suyunu zamanında yatır, savsaklarsan keserler. Tamam baba. Kapıcına fazla yüz verme. Tamam baba. Komşularınla iyi geçin. Tamam baba. Bir elimde abajurun gövdesi bir elimde şapkası, kar altında yürüyorum. Bir de ağır anasını sattığımın çirkin şeyi. Hafif sanmıştım ama değilmiş, bronz tabii. Bırakayım bir köşeye, belki biri alır diye düşündüm ama babamın göreceği tutar. Metal ellerime yapışıyor soğuktan, eldivenlerimi de bavula koymuştum, iki sokak gidene kadar dondum. Neyse ki evim sıcacıktı, kar fena diye yönetici kaloriferi köklemiş. Perdeci storları dün getirip takacaktı sözde, getirmedi. Gecenin bu saatinde kabak gibi görünüyor içerisi. Karşı dairedekiler sabahtan beri beni izliyorlar, hiç gizlenmeden hem de, açık açık. Kel adam ortadan kayboldu, yattı herhalde, ama sarışın karısı şu anda gözünü dikmiş bana bakıyor. Hiç de utanmıyor, el mi sallasam ne yapsam? Merhaba ben yeni komşunuz Osman Koryürek. Hayır, beş hececi şairlerden Enis Behiç Koryürek’le bir akrabalığım yok. Yoksa yedi meşaleci miydi? Ne çektim lisede, her edebiyat hocası sorar. Yok hocam, beş hececilerle de yedi meşalecilerle de servet-i fünuncularla da en ufak bir akrabalığım yok! Ben ikinci yeniciyim. Hı? Yaa! Bilmiyorsunuz değil mi? Tek bilen çıkmıştı, Oya Hoca. Oya Sağdıç. Dağlarca’cıydı o. Dağ­larca’yı ben de severim de hastası değilim. Tayin oldu gitti. Dergilerde birkaç şiirine rastladım sonra, şaşırdım, şairmiş meğer. Gerçi bayağı kötü şiirlerdi. Aldırış etmemeye çalışıyorum ama birilerinin beni izlediğini bilmek hoş değil. Nerede kaldı sizin uygarlığınız, nezaketiniz hanfendi? Yakışıyor mu size böyle röntgencilik yapmak? Tamam anlıyorum, sokaklar dar, perdeleri çekince hafakanlar basıyordur ama gene de ayıp diye bir şey var. Duvarlarındaki klasik tabloların pek üfürük şeylere benzemediği dikkatimi çekti yalnız. Zevk sahibi insanlar diyeceğim ama tavan spotları salonlarını fazla aydınlatıyor. Bunlar da babam gibi yoğun ışık seviyorlar demek. Babamın salonundaki gözümü kamaştıran onlarca tavan spotuna artık maruz kalmayacağım için de ayrıca mutluyum. Babam dedemin abajurunu ondan mı verdi acaba bana? Tavana cayır cayır spot döşettiğinden beri yaktığı yoktu. Çirkin mirkin ama iyi ki almışım, onun ışığında oturuyorum şimdi, içime sinecek bir şey bulana kadar idare eder. Neyse... Öğlen Ziya Abi aradı, kamyon yola çıktı dedi. İyi ki ertelememişim diye düşündüm. Rocky chair’imde oturuyordum, el yapımı, Aybars Abi’nin atölyesinden. Çok yetenekli herif bu Aybars Abi, tasarımları çok güzel. Gerçi çalıntı. Arada bir Milano’ya filan gidiyor, dönüyor, bir bakıyorum, şahane bir şey yapmış. Hafif hafif sallanarak masif ahşap kitaplığıma bakıyordum, o da Aybars Abi’nin tasarımı, İngilizceleri göz hizasına dizerim, Türkçe romanları ve şiirleri şuraya, yazar adına göre alfabetik, müzik ve sinema kitaplarım buraya, alt raflarda tümüyle uzunçalarlarım olacak. Kamyonu beklerken bir kahve içeyim dedim. Mutfağa gittim. Neskafe Gold, kesmeşeker, beş litrelik pet şişe hepsi tezgâhta duruyor, gelip gittikçe mutfak için bir şeyler alıyordum, tabak çanak, çaydanlık da almışım, hazır. Kendi evimde içeceğim ilk kahve olacak. Çaydanlığı doldurdum, ocağa koydum, düğmesini çevirdim. Çıt çıt ediyor ama alev almıyor. Nasıl yani? Dünyanın parasını verdim ben bu orijinal Boschlara, bozuk ocak mı kakaladılar bana diye sinirlenmişken birden fark ettim ki tüp yok. Evet. Tüp diye bir şey var ama bende yok. Tuttuğumdan beri kaç kere gittim geldim, boyadır bakımdır, kitaplığın montajıdır, bir sürü iş yapıldı ama tüpü taktırmak aklıma gelmedi. Bugüne kadar bu tür şeylerle ilgilenmem gerekmedi hiç. Ne yapılması gerekiyorsa hep birileri halletti, neyin yapılması gerektiğini bilmem bile gerekmedi. Hazır kamyonu beklerken bu işi de halledeyim dedim. Yaşamımı kendim yönetiyorum artık, bu işleri yapmak bana düşüyor. Eve taşınacağım tarih belli olunca elim ayağıma dolaşmıştı. Allahtan Çağatay var, her boktan anlar, her şeyi onarır, nasıl beceriyor, hiç aklım almıyor. Kapıcıyı bulayım da Aygazın numarasını sorayım derken etiketini gördüğümü anımsadım, kapı pervazına yapıştırmışlar. İyi ki telefonlu ev tutmuşum diye sevine sevine aradım ama açılmadı. Kar yüzünden kapalıydı herhalde. Bir su ısıtıcı almayı akıl etmediğim için kendime kızdım. Babamla dargınız diye kahvaltı da yapmamıştım. Kapıcıyı şarküteriye göndereyim bir şeyler alsın derken kapı çalındı. Hah dedim, geldiler. Açtım, iki ızbandudun da suratı bir karış. Hayırdır, ne oldu? Kamyonu kapıya çekemiyoruz. Neden? Yokuş buz tutmuş, kamyon çıkamıyor. Tepem attı. Size söyledim, erteleyelim dedim, alışığız, hallederiz dediniz. Buranın yokuş olduğunu bilmiyorduk demezler mi? Nasıl bilmiyordunuz! Topağacı’nın yokuş olduğunu nasıl bilmezsiniz? Bilmiyorduk, bu mahalleye ilk defa geliyoruz. Yalana bak, ilk defa geliyorlarmış. Ulan manav Kadri’nin dükkânı Patagonya’da mı? İki adım aşağısı Topağacı! Eee? Ne olacak peki? Kamyonu bizim oraya çekeceğiz, Alibeyköy’e, birkaç gün bekleyeceğiz artık. Siz aklınızı mı kaçırdınız? Botlarımdan donlarıma kadar her şeyim kamyonda. Eşyamı iç eder bunlar ayrıca, haydut suratlı ikisi de, toz olsalar kime soracağım hesabını, Kad­ri’ye mi? Hayır dedim olmaz öyle şey, Alibeyköy’e filan götüremezsiniz. Ne yapacağız peki? Bilmiyorum, bir çare bulacaksınız. O zaman yokuşta sırtımızda taşıyacağız dediler. Tamam, öyle yapın o zaman. Ama konuştuğumuz paraya olmaz. 300 bine taşırız. Anlamadım? Konuştuğumuz paranın neredeyse dört katını istedi aşağılık yaratıklar. Vermiyorum dedim. Hayır, konuştuğumuz pa­raya taşıyacaksınız. Kırkar binden iki kişi seksen bin diye konuşmadık mı? İki çift manyak göz üstüme dikildi. Geri götürüyoruz o zaman kamyonu dediler, kar kalkınca geliriz. Öyle bir bakıyorlar ki polise git istersen. Bunların üstünde bıçak, falçata falan da vardır kesin, tabanca bile olabilir. Çaresiz çıkarıp verdim. Kapıcı denen dallama da asansörü kilitlemiş. Bu iki it öyle duruyor kapıda, zaten sırtlarında eşyayla yokuş çıkacaklarmış bir de dört kat yukarı çıkaramazlarmış. Kamyon hiç de öyle sokağın alt başında filan değil ama, eve yirmi metre ya var ya yok. Akıl veriyorlar bir de gidin söyleyin kapıcıya asansörü çalıştırsın diye. O sinirle indim kapıcı dairesine, kapı önünde bir yığın eski püskü eşya, leş gibi ortalık, küf kokusundan soluk alınmıyor. Çaldım ama açan yok. Yöneticiye gittim, o da ayrı bir ruh hastası, pijamalarıyla açtı. İçeriden berbat bir yemek kokusu geliyor, lahana mı karnabahar mı neyse, iğrenç, açlıktan midem bulanıyor zaten. Asansör çalışmıyor demeye kalmadan yük asansörü değil bu, eşya taşıyamazsınız demez mi? Beyefendi koliler yalnızca, bavullar. Tatilden bavulumla gelsem binemeyecek miydim asansöre? Adam dinlemedi bile, çat diye suratıma kapattı kapıyı. Bir de bu yüzden tartıştık o iki hırtla. Biz asansör var diye o fiyatı vermiştik. Bir yirmi bin de öyle eklendi. Taşınma bitti ama duruyorlar hâlâ. Bir de üstüne bahşiş vereceğimi sanıyorlardı herhalde. Tamam dedim, hadi güle güle. Bir duraksadı ikisi, bakıştılar, ama yeterince üstüme geldiklerini anladılar herhalde, bozuk bir suratla gittiler. Ben baş edemiyorum bu ayaktakımıyla. Bunların dillerinden anlamıyorum, kafalarından geçeni anlamıyorum. Teo olsa haklarından gelirdi, o bir karış boyuyla canına okurdu ikisinin de. Bunlara Teo gibi manyak olmak gerek. Hamalların sinirlerimi altüst etmesi yetmezmiş gibi bir de babam telefon etti. Ne oldu taşındın mı? Taşındım. Bir sorun çıktı mı? Yo, bir sorun çıkmadı, neden? Sırtlarında taşımış eşyanı hamallar, Nurettin görmüş. O Nurettin’in ben! Taşıdılarsa taşıdılar sana ne? İlle öğrenecek, zevk alıyor çünkü, zor durumda kalmamdan zevk alıyor. Kaç para verdin, adam başı ellişer binden fazlasını vermeseydin. Kadri tembihlemiştir bunları. Kaça anlaşmıştın? Ananın nikâhına anlaşmıştım! Sanki ben bilmiyorum Kadri’nin tembihlediğini. Gel de yemek ye dedi, Güllü ıspanaklı börek yapmış. Tokum, yedim dışarda dedim. Dünden beri bir şey yememiştim oysa, açlıktan midemi hissetmiyordum artık. Keşke Petek Büfe’nin numarasını alsaydım, sipariş verirdim. Eşyayı öylece bıraktım ortada, çıktım. Kapımı kilitlerken keyfim yerine geldi. İnsanın kendi kapısını kilitlemesi çok hoş bir duyguymuş. Baktım asansör tıkır tıkır çalışıyor. Tabii, taşınma işi bitti çünkü. Yönetici olacak pijamalı ruh hastasıyla puşt kapıcının mükemmel işbirliği. Yağış durmuş ama yerler bir karış kar. Valiko­na­ğı’na yürüdüm, Pino Cafe’ye. Ama kapalı. Yalnız Pino de­ğil her yer kapalı anasını satayım, Güzelbahçe’deki Yıldırım Büfe bile. Bayılacağım artık açlıktan. Atlayayım bir taksiye, Taksim’e gideyim, İstiklal’de Hacı Abdullah falan açıktır en azından. Ama taksi yok, tek bir taksi geçmiyor. Kar yağdı yaşam durdu! En iyisi Beşiktaş’a yürüyeyim dedim, yokuş aşağı, daha kolay. Islık çala çala yürüdüm. Açlıktan ölsem de keyfim yerinde, bağımsızım artık, özgürüm. Bir sürü açık meyhane ve hava kar tipi olduğu halde hepsi tıklım tıklım dolu. Meyhane pek sevmem aslında, hele yalnız başıma, ama başka şansım yoktu. İçeride sigara dumanından göz gözü görmüyor. Garson balık çorbası ister misiniz dedi. İstemem mi? Donmuşum zaten. Çorba içimi ısıttı. Balıkla üç duble de rakı içtim. Doydum, ısındım, yaşam iyice güzelleşti. Çıktım. Bu kez tek tük de olsa taksi var ama bu havada yokuş çıkamayız diyor Allah’ın belaları. O yorgunluğun üstüne bir de yokuş yukarı yürüdüm. Hemen bir duş yaparım, giyerim pijamalarımı, doğru yatağa, ölmüşüm zaten, kolileri de yarın açarım artık. Sucuk gibi ter içinde girdim evime. Bavulların üçünü de boşalttım ama havlularımı bulamıyorum. Buldum sonunda, banyoya girdim ve müj­­de: Şofben de Aygazla çalışıyor. Şu anda saat 23.35 ve karşı apartmandaki kadın hâlâ filmmişim gibi beni izliyor. Sıkılmadı da hiç. Bir şey yaptığım yok hanfendi, görüyorsunuz işte, bir şeyler yazıyorum, izlemelik bir durum yok. Kolilerimden neler çıkacağını merak ediyorsanız boşuna beklemeyin, bu gece açmayacağım, yatın uyuyun, yarın izlersiniz artık. Genç bir kız geldi kadının yanına, blucinli, beyaz bir kazak giymiş, saçları uzun, kadının kızı herhalde. Hiç tanıdık değil, hadi kadına dikkat etmemişimdir ama Topağacı’nda oturuyorsa bu kızı daha önce görmüş olmam gerek. O da bana bakıyor şimdi. Konuşuyorlar. Kesin benim hakkımda konuşuyorlar. Büyük olasılıkla babamı tanıyorlardır. Profesör Necmi Koryürek’i Nişantaşı’nda tanımayan mı var? Ne dedikodu dönüyordur şimdi mahallede. Babası evden kovmuş, bu da gitmiş ev tutmuş. Annesi daha yeni ölmedi mi bunun? Evimi Topağacı’nda tutmakla yanlış mı yaptım acaba ya, başka semte mi taşınsaydım? Boğaz’a örneğin. Aslında düşünmedim değil, Çağatay’la birlikte Baltalimanı’nda Rum kilisesinin sokağında bir eve de baktık. Güzeldi, balkonundan kısmen Boğaz’ı da görüyordu. Ama Çağatay sen yapamazsın oğlum burada dedi, bakkal çakkal hiçbirini tanımıyorsun. Bakkalla çakkalla ne ilgisi var dedim ama semt bana da çok yabancı geldi, kent değiştirmişim gibi. Çağatay haklı başka semtte yaşayamam ben, burada doğdum, burada büyüdüm, arkadaşlarım burada, bu mahalle benim evim. Çağatay’ın da ayağını kıracağı tuttu, üç gündür yatıyor. Taşınırken Gazi’yle ikisi yardıma geleceklerdi sözde. Gazi’nin de anneannesi ölmüş, cenazeye Bursa’ya gitti. Beni bir hafta yok say moruk dedi. Ça­ğatay’ın alçısı çıksın hemen toplayacağım ekibi, <span class="CharOverride-16">house warming</span> yapacağım. Geberene kadar içelim. Necmi Bey’in şerefine. Düşüncesi bile şahane. Kız başını öne eğdi, saçlarını aşağı saldı. Topluyor şimdi. Ona baktığımın farkında, şov mu yapıyor bana nedir? Güzelmiş yalnız. Ebru görürse, başka ev bulamadın mı diye bozuk çalar kesin. Benim kapıcı bunların kim olduğunu biliyordur ama ona sormam, gıcığın teki. Nurettin’e sorarım, o herkesi tanır. Bu arada kendi kapıcımın adını bilmiyorum, söylemişti ama unuttum. Ben bu kıza nasıl rastlamadım hiç, hayret. Gözümden uyku akıyor. Yatayım en iyisi. </p>
			<p class="ü--yıldız_-metin-i-inde">* * *</p>
			<p class="ana-metin ParaOverride-17">Uyandım. Ortalık zifirî karanlık. Kar yine başlamış, toz gibi yağıyor ama çok yoğun, göz gözü görmüyor. Arabalar tümüyle kar altında kalmış. Yarın çoluk çocuk dökülür sokağa, kartopu oynamaya. Yarın derken yarın oldu, saat 03.55 ama güneş doğmadıkça bana yarın olmuş gibi gelmiyor. Duş yapamayınca üstüm başımla öylece yattım. Nasıl yorulmuşsam hemen uyumuşum. Bir gözümü açtım, saat 03.40. Sabaha daha çok var ama uykumu almışım, kendimi çok dinç, diri hissediyorum. Du­­ramadım yatakta, kalktım. Rakı böyle yapıyor beni, rakı içince kısa ama çok derin uyuyorum, cin gibi de uyanıyorum. Karşı dairedekilerin pencereleri karanlık. Uyuyorlar, uyuyacaklar tabii. Gece akla uygun bir saatte yatıp sabah akla uygun bir saatte kalkan normal insanlar onlar. Bizim mahalledekilerin çoğu gibi röntgenciler aynı zamanda. Gerçi storlar gelince sorun çözülecek, bu şekilde izlenmeyi sevmiyorum. Babam da karşıdakiler gibi, perdeleri hiç kapatmaz. İzlenmekten hoşlanır o, bayılır, narsisist manyak. Her şeyi şov. Dayak hariç tabii. Bu yüzden annem yaşarken yalnızca arka odaların panjurları inikti, duvar piyanosu da dışarıdan görülmüyordu, böylece çalmak istemiyorum diye ağladığımda kapağını parmaklarıma tak tak indirebiliyordu küçükken. Nasıl tam parmaklarıma değecek kadar indirebiliyordu, hâlâ aklım almıyor. Canım pek acımazdı ama parmaklarım kırılacak korkusundan ölürdüm. Babam güzel döverdi yalnız, sık değil ama çok etkili. Eve geç gelmişim veya Şaban Bakkal’a borç yapmışım veya beni sigara içerken görmüşler, yetiştirmişler. Tatlı tatlı arka odaya çağırırdı. İnsan o tatlının nasıl bir acı olduğunu biliyor ama başa gelen çekilecek, yapman gereken dişini sıkmak. Baba yemin ederim sigara filan içmiyorum. Sirkeci’ye kırtasiye almaya gitmiştim, otobüs bozuldu, ondan geç kaldım. Hıhı hıhı diye dinlerdi, sonra hiç beklemediğim anda bir tokat çakardı, yıldızları sayardım. Elinden başka gereç kullanmazdı, ne kemer ne cetvel. Dedem onu meşin şeritlerden yaptığı kırbaçla dövermiş. Teo’yu da döverdi, sigara içtiği için özellikle. Teo karda yürür izini belli etmez, mükemmel yalan söyler ama 11 yaşından beri tiryaki. Eskiden otlakçıydı, bir ondan bir bundan paketi buluyordu, ciddi ciddi paket taşıyor şimdi. Pedere dikkat ederdim, Teo’ya da bana vurduğu kadar güçlü vuruyor mu diye. Evet, ona da çok güçlü vuruyor, en azından bu konuda çocuklarını ayırmıyor. Mahallede çocuklarla seninki nasıl dövüyor diye konuşurduk. Kızlara sormazdık. Niye sormazdık, kızların dayak yemediğini mi sanıyorduk acaba, yoksa soruyorduk da hayır mı diyorlardı, hiç anımsamıyorum. Zaten çok kız yoktu mahallede. Bizimle takılan yoktu daha doğrusu, kızlar kendi aralarında takılırlardı. Bir tek Sercan dayak yemezdi, o da anne babası boşanmış olduğu için. Ötekilerinki aşağı yukarı benimki gibiydi. Sağlam birkaç tokat, çok kızgınsa birkaç da tekme. Ama Fuat’ın babası feciydi, bir keresinde kolunu kırdı çocuğun. Amerika’ya yerleşti Fuat, hiç gelmiyor. Babasını Kalıpçı’daki kahvede görüyorum, salak salak tavla oynuyor esnafla, iyice de moruklamış, yakında ölür. Babam bu yüzden mi perdeleri hep açık tutuyordu acaba, mahalleye karşı istediğiniz gibi bakın, çok mutlu bir aileyiz, bizde dayak sopa olmaz demek için mi? Tabii, ne demezsin. Annem perdelerin açık olmasından çok rahatsız olurdu, ikide bir kendi oturduğu tarafı çekerdi. Babam daralıyorum aç şunu derdi. Ama Nazan Hanımlar görecek. Görsünler, bir şey mi saklıyoruz? Bu arada babamla Nazan Hanım’ı Divan Oteli’nden çıkarlarken gördüm. Gizli bir şey çeviriyorlarmış gibi telaş telaş ayrı yönlere yürüdüler. Kesin bir şey var bunların arasında, yakında çıkar. Gerçi hiç umurumda değil. Ne yaparsa yapsın, hatta evlense de yakamdan düşse ne iyi olur ama Nazan Hanım evli zaten. Perdeci storları bugün de getirmezse kavga çıkaracağım yalnız. Keşke paranın hepsini vermeseydim. Adam isteyince yüzüm tutmadı. Ben niye hayır diyemiyorum bu insanlara? Peder Nurettin’i salmış peşime anlaşılan, perdeciye niye paranın hepsini verdin diyor. Sana ne? Sana ne! Karışma artık bana! Nutuk geldi tabii, birine bir iş ısmarladıysan paranın üçte birini peşin vereceksin, ortasında bir üçte bir daha, iş bitince de kalanı. Usul budur. Öğren bunları, madem çok meraklısın kendi evinde oturmaya. Meraklıyım evet, çok da mutluyum şu anda. Saat 04.20 ve hiç uykum yok. Deli gibi kahve içmek istiyorum. Ev buz gibi olmuş. Bu apartmanda kaçta söndürüyorlar acaba kaloriferleri? Babamın apartmanındaki gibi on ikideyse yandık. Dörtten önce yatmam ben, ne yapacağım, donacak mıyım bütün gece? Keşke odamdaki elektrik sobasını isteseydim babamdan. Gerçi vermezdi. Bir keresinde bu evdeki her şey bana ait, siz yalnızca kullanma hakkına sahipsiniz, o da ben izin verdiğim sürece demişti. Çok meraklıydım sanki senin boklu eşyana. Çok kötü ter kokuyorum. Ter koktuğum zaman nefret ediyorum kendimden. Sabah ilk işim Aygazı aramak, tüp bağlatmak, duş yapmak, sonra da gidip bir elektrikli radyatör almak. Elektrik sobası sevmiyorum, çok çirkin bir eşya. Radyatör nerede satılır acaba? Nişantaşı’nda hiç gözüme ilişmedi. Çağatay’a sorarım, o bilir. Bu arada Aygazı mı, Aygaz’ı mı yazmalıyım bilemedim, özel isim sayılır, kesmeyle ayırmam gerek sanırım. Ziya Abi’den aldığım turkuaz rengi <span class="CharOverride-16">art nouveau</span> çini soba şahane, verdiğim paranın her kuruşuna değdi. Geçen yıl görmüştüm ilk, çoktan satılmıştır diyordum. Bir sürü müşteri çıkmış ama hep bir aksilik olmuş, satılmamış. Ziya Abi senin kısmetinmiş, seni bekliyordu demek ki dedi. Kızıltoprak’ta bilmem kim paşanın konağından çıkmaymış. Yıllardır boş duruyormuş konak, paşanın ANAP’lı mirasçıları birbirlerine girdikleri için kimse oturamıyormuş. Sonunda anlaşmışlar, konağı müteahhide vermişler. Tahliye etmeden önce eşyaya fiyat biçsin diye Ziya Abi’yi çağırmışlar. Akıllarınca büyük pazarlık yapmışlar. Eşyanın değerinden o kadar habersizlerdi ki çok daha ucuza alabilirdim ama vicdanım elvermedi dedi. Bir zamanlar asalet vardı, görgü vardı, bunlar bildiğin açgözlü diye sızlandı. Paşanın torunlarından birinin kızı Semra Hanım’ın papatyası olmak için dünyanın parasını harcamış, bir kare fotoğrafa bile girememiş, bir diğerinin oğlu Bayramoğlu’nda bir otelde ucuz bir şarkıcı kadınla basılmış, gazetelere çıkmış. Skandal tam. Ziya Abi sen paşa torunu ol sonra da bu hallere düş, paşa ters dönmüştür mezarında diye gülüyordu anlatırken. Müthiş şeyler çıkmış konaktan. Bronz heykeller, Limoge porselenler, jozefinler. Bir tablolar vardı aklın durur dedi. İsimsizlerin yanı sıra iki Zeki Faik İzer, iki Hikmet Onat, bir Nazmi Ziya, bir de Nurullah Berk çıkmış. Ziya Abi görür görmez tanımış ama bakmış mirasçıların ressamlar hakkında en ufak fikirleri yok. Orada acımadım işte dedi. Çok sıradan tablolar bunlar, para etmez ama yine de bir ekspertize gösterin isterseniz demiş. Nasıl aceleleri varsa artık size güveniyoruz demişler. O da kapmış resimleri, banka koleksiyonlarına okutmuş. Çini sobamın kitaplığın karşısındaki köşeye taşınması gerek, yeri orası. Taşımayı bir denedim ama öyle ağır ki, kıpırdatamadım bile. Kadri’nin itleri kapının yanına bırakmışlar. Şu köşeye taşınacak demiştim, dokunmadan gitti aşağılıklar. Yarın Ziya Abi’yi arayayım da taşıyacak birilerini göndersin. Yalnız mobilyaları nasıl iyi paket yaptırmışsa hiç hasar yok. Bir tek çalışma masamın bir tarafını düşürdü salaklar, çekmecelerinden biri basamağa çarptı, yerine oturmuyor şimdi. Kolileri de patlattılar, uzunçalarlarım yere saçıldı. Eşyayı taşımadılar ki zaten, ortalığa attı Allah’ın belaları. Turkuaz sobamla acı kahverengi deri Chesterfield kanepem çok iyi duruyor, iyi oldu ikisini de aldığım. Derinin hafif yıpranmışlığı çok güzel. Berjerleri döşemeleri kötü diye istememiştim ama Ziya Abi antrasit kadife kaplatınca çok güzel oldu. Mermer tablalı konsolu almakla iyi ettim mi, pek emin değilim. Kendi başına çok güzel bir eşya ama pembemsi mermeri ahşap masam ve iskemlelerimle uyumlu olmayabilir. Masalar Aybars Abi’den bir gelsin, bakacağım. Belki Ziya Abi’ye geri veririm. Kar bir anda şiddetlendi. Lapa lapa yağıyor şimdi. Yağsın. Taşındım nasıl olsa, artık istediği kadar yağabilir. Karlar düşer, düşer düşer ağlarım. Hep ismini, hep ismini anarım. Çok güzel bir şarkı bu, içime dokunuyor. Böyle bir şarkı yazmak isterdim. Bizim çocuklar duymasın, fena dalga geçerler benimle. Moruk musun oğlum sen, bu şarkıyı sevenlerin yaş ortalaması yetmiş! Doğru. Ama bu şarkı bana annemi anımsatıyor. Üşüyorum, yatağa girsem iyi olacak ama hiç uykum yok. Yarın Ebru’yu da aramam gerek, of.</p>
		</div>
	</body>
</html>