<html xmlns="http://www.w3.org/1999/xhtml" xmlns:epub="http://www.idpf.org/2007/ops">
	<head>
		<title>Osman-24</title>
		<link href="css/idGeneratedStyles.css" rel="stylesheet" type="text/css"/>
<meta content="urn:uuid:640e2a52-bd0d-4106-8ef7-ecabd0af7845" name="Adept.expected.resource"/>
	</head>
	<body id="Osman-24" lang="tr-TR" xml:lang="tr-TR">
		<div class="Basic-Text-Frame">
			<p class="ARA-BASLIK ParaOverride-14" lang="en-US" xml:lang="en-US"><span class="CharOverride-1">*****</span></p>
			<p class="konusulan_kisi">Osman’ın arkadaşı, moda tasarımcısı Semiha Bakangör </p>
			<p class="_--baslik-numarasiz-metin-icinde">“Karıkoca çok yalnızdılar.”</p>
			<p class="soylesi-soru ParaOverride-12">Osman’la nasıl tanışmıştınız? </p>
			<p class="ana-metin ParaOverride-13">Mahalleden tanışıyorduk biz.. çocukluktan. Osman’ı herkes tanırdı zaten mahallede, Nişantaşı’nın en yakışıklı çocuğuydu. Işık’ta okurken kız arkadaşlarım ölüp biterlerdi Osman için.. hepsi deli gibi âşıktı. </p>
			<p class="soylesi-soru">Siz değil miydiniz? </p>
			<p class="ana-metin ParaOverride-13">Değildim, ben çok kasıntı buluyordum Osman’ı. Kadın olsun erkek olsun, beğenildiğinin bu derece farkında olan insanlardan hoşlanmam zaten. Osman’ın halleri çok poz gelirdi bana. Sonra ben lisedeyken arkadaş olduk. Osman üniversitedeydi, daha da cool’du artık. Arkadaş olunca şaşırmıştım aslında.. hali tavrı o kadar da poz değilmiş.. doğal haliymiş.. </p>
			<p class="soylesi-soru">Çağatay’la Gazi’yi de tanıyor muydunuz? </p>
			<p class="ana-metin ParaOverride-13">Tabii ki.. Çağatay gıcığın tekiydi, sevmezdim.. çok içten pazarlıklı gelirdi bana. Ama Gazi öyle değildi. Bizim mahallede oturmuyordu o, Bebekliydi. Motoru vardı.. motorla gelirdi mahalleye, hava yapardı. Çok eğlenceli bir çocuktu, çok da komikti. Ben Gazi’ye âşıktım aslında ama bana hiç pas vermedi. Nerde boş beleş, fikirsiz kızlar var, onların peşinde koşardı. Ergenlik yıllarından bahsediyorum tabii.. üniversite ortamına girince aşka da, ilişkilere de bakış açım değişti. Büyüdüm yani. </p>
			<p class="soylesi-soru">Sonrasında Gazilerle arkadaşlığınız devam etti mi? </p>
			<p class="ana-metin ParaOverride-13">Etmedi. Gaziler karşıya taşındı. Çağatay da üniversiteyi bitirince mahalleden uzaklaştı.. koptuk.</p>
			<p class="soylesi-soru">Siz ne okudunuz? Moda tasarımı mı? </p>
			<p class="ana-metin ParaOverride-13">Tekstil mühendisliği okudum ben, Marmara Üniversite­si’nde. O yıllarda moda tasarımı okulları yoktu. Şimdi açıldı bir sürü.. önüne gelen modacı oldu, enflasyon var modada. </p>
			<p class="soylesi-soru">Gereksiz mi buluyorsunuz bu kadar çok modacı olmasını? </p>
			<p class="ana-metin ParaOverride-13">Değersiz buluyorum. Moda tasarımı bir sanat.. ama bu yenilerin çoğu kombinci, arkalarında bir yaratıcılık yok, bir felsefe, bir düşünce yok. Okullular yine bir derece.. az buçuk bir şey öğreniyorlar, malzemeyi tanıyorlar en azından. Yetmez tabii de.. gene de eğitim işte.. </p>
			<p class="soylesi-soru">Sayıca çok olmaları nasıl bir sorun yaratıyor sektörünüzde? </p>
			<p class="ana-metin ParaOverride-13">Kirlilik yaratıyor.. işi ucuzlattılar, ayağa düşürdüler. İyi bir moda tasarımcısının geçmişinde büyük emek vardır, yoğun çalışma vardır, yetenek zaten şart.. ama yenilerde hiçbiri yok. Bütün sektörler aynı aslında.. memleketin sorunu bu. Liyakat, bilgi, deneyim, eğitim.. bunlar önem­senmiyor. Hele yetenek, hiç. </p>
			<p class="soylesi-soru">Sizin modaya ilginiz nasıl başladı? Babanız tekstilci olduğu için mi? </p>
			<p class="ana-metin ParaOverride-13">Babamın da etkisi vardı tabii.. evimizde her zaman çeşit çeşit malzeme bulunurdu, bir tür oyuncaktı benim için. Ama sonuçta yaratıcı bir tarafınız yoksa bir faydası olmaz. Aynı evde büyüdüğümüz halde ablamda olmadı mesela.. </p>
			<p class="soylesi-soru">İki kardeş misiniz? </p>
			<p class="ana-metin ParaOverride-13">Üç.. bir de tekne kazıntısı erkek kardeşim var.. </p>
			<p class="soylesi-soru">Kardeşiniz de Osman’la arkadaş mıydı? </p>
			<p class="ana-metin ParaOverride-13">Değildi.. çok yaş farkı vardı aralarında. Osman ablamla yaşıttı. </p>
			<p class="soylesi-soru">Ablanız arkadaşı mıydı? </p>
			<p class="ana-metin ParaOverride-13">Mahalleden tanışıyorlardı ama arkadaş değillerdi. Ablam çok inekti benim.. gece gündüz ders çalışırdı. Üniversite sınavında ilk elliye girdi. Hacettepe Tıp’ı kazandı. Profesör şimdi üniversitede.. Osman’ı sorsanız hatırlamaz bile. </p>
			<p class="soylesi-soru">Siz tekstilden modaya nasıl geçtiniz peki? Babanızla çalışmaya mı başladınız, nasıl oldu? </p>
			<p class="ana-metin ParaOverride-13">Üniversitedeyken ufak ufak babamla çalışmaya başlamıştım, koleksiyonlar hazırlıyordum ama beni kesmiyordu. Babam işadamıydı, riske girmeyi sevmiyor, yaratıcı fikirlerimi uygulamak istemiyor. Çok kavga ediyorduk. O ara Domus Academy’ye mastıra başvurmuştum, kabul edildim. Dönünce de kendi tasarım şirketimi kurdum.</p>
			<p class="soylesi-soru">Babanız onunla çalışmadığınız için bozuldu mu? </p>
			<p class="ana-metin ParaOverride-13">Tam aksine, benden kurtulduğuna çok memnun oldu. Ben marka yaratmak istiyordum ama babamın öyle bir iddiası yoktu, bilançoya bakıyordu o.. kâr etmiş mi etmemiş mi? 2008 krizinden sonra bıraktı zaten, çekildi sektörden. Annemle Akçay’a yerleştiler.. bahçe çiçek böcek.. onlarla uğraşıyor. </p>
			<p class="soylesi-soru">Anne babanız Osman’ın anne babasını tanır mıydı?</p>
			<p class="ana-metin ParaOverride-13">Uzaktan tanırlardı, sonuçta eski Nişantaşlı aileler.. ama bir ahbaplıkları olmadı. </p>
			<p class="soylesi-soru">Neden olmadı? Necmi beyden mi kaynaklanıyordu? </p>
			<p class="ana-metin ParaOverride-13">Necmi beyden neden kaynaklansın? </p>
			<p class="soylesi-soru">Kendini beğenmiş biriydi diyenler oldu.. </p>
			<p class="ana-metin ParaOverride-13">Haa.. yok. Necmi bey amca sevimsiz bir adamdı gerçekten ama ondan değil. Babamın arkadaşları kendi gibi işadamlarıydı. Annemin de kendi arkadaşları vardı. Os­man’ın annesi sosyal bir kadın değildi, evden çıkmazdı pek.. genç öldü zaten. </p>
			<p class="soylesi-soru">Teoman’ı tanır mıydınız? </p>
			<p class="ana-metin ParaOverride-13">Osman’ın kardeşini mi? Tabii ki. Işık’ın kızlarına az asılmadı Teoman.. ama garip garip tiplerle takılırdı o. Babaları öldükten sonra taşındı mahalleden.. sonrasında pek görmedim. </p>
			<p class="soylesi-soru">Osman’ın karısı Şebnem’le iyi arkadaş olmuşsunuz bir dönem.. </p>
			<p class="ana-metin ParaOverride-13">Bir dönem sık görüşüyorduk evet.. ben Milano’ya gitmeden önce. Ama çok da yakın değildik aslında. Hep bir mesafe vardı aramızda. Şebnem’in bir türlü açılmadığını düşünürdüm ben, içini açmazdı yani.. kimseye açmazdı, yalnız bana değil.</p>
			<p class="soylesi-soru">Osman’la sorunlarından falan bahsetmezdi o zaman.. var mıydı sorunları? </p>
			<p class="ana-metin ParaOverride-13">Olmuştur tabii, sorunsuz evlilik olur mu? Ama anlatmazdı, dinleyiciydi. Biz Şebnem’le düşük yaptığı sırada arkadaş olduk aslında.. ondan öncesinde fazla yakınlığımız yoktu. </p>
			<p class="soylesi-soru">Düşük mü yaptı? </p>
			<p class="ana-metin ParaOverride-13">Evet.. bebeklerini kaybettiler. Bir sabah kanamayla uyan­mış, hastaneye gitmişler. Doktoru hamileliği sonlandırmak zorundayız demiş. Şebnem’in hamile olduğunu bile bilmiyordum, kimse bilmiyordu. Düşük yaptığı gün Ame­rikan’dan çıkarlarken gördüm. İkisi de perişan. N’oldu, ne bu haliniz dedim.. yok bir şey diye geçiştirdiler. Sonra Osman aradı. Şebnem düşük yaptı, çok kötü hissediyor, onunla biraz arkadaşlık eder misin dedi, şok oldum. Yonca’nın atölyesindeydim o sırada. Yonca Domaniç, çağdaş sanatçı.. o da Osman’ın arkadaşıydı.. </p>
			<p class="soylesi-soru">Öyleymiş. Görüştüm... o da Osman’a âşıkmış bir zamanlar.. </p>
			<p class="ana-metin ParaOverride-13">Kendi mi söyledi? Canım ya.. Yonca çok şekerdir.. çok dalga geçerdi kendisiyle. Osman’a âşık olduğumu bütün Nişantaşı biliyor.. bir kendisi bilmiyor derdi.. </p>
			<p class="soylesi-soru">Osman gerçekten bilmiyor muydu? </p>
			<p class="ana-metin ParaOverride-13">Bilmez olur mu? Bal gibi farkındaydı ama Yonca’yla birlikte olmak istemedi. </p>
			<p class="soylesi-soru">Neden istemedi? Kendisine ilgi duyan kadınlara pek de hayır demezmiş anladığım kadarıyla. </p>
			<p class="ana-metin ParaOverride-13">Bence Yonca’ya çok saygı duyuyordu.. iyi arkadaştılar. Ama Yonca güçlü bir kadın olduğu için korkmuş da olabilir tabii. Çok karakterli bir kızdı Yonca.. ayrılırlarsa aman aramızda ne geçtiyse geçti.. boşver deyip eskisi gibi devam edecek biri değildi. Osman da uzun süreli ilişki yürütecek bir adam değil. Ama bir erkek olarak Yonca’ya ilgi duymamış da olabilir yani.. gönül bu. </p>
			<p class="soylesi-soru">Şebnem’le evlendiklerini haber verdiklerinde siz de oradaymışsınız. </p>
			<p class="ana-metin ParaOverride-13">Evet, kalabalık bir masaydık, yemek yiyorduk. İkisi geldiler, biz evlendik dediler. Şok tabii biz. Hemen Yonca’ya baktım.. hiç renk vermedi ama çok üzüldü. Birkaç gün ruh gibi gezdi, sonra unuttu. Geriye takılıp kalan bir kadın değildir zaten, aşar böyle şeyleri, hep ileriye bakar.</p>
			<p class="soylesi-soru">Bir de Gülce çok sarsılmış galiba. Şebnem’den önce Gülce’yle bir ilişkisi olmuş Osman’ın. </p>
			<p class="ana-metin ParaOverride-13">Öyle miymiş? Gülce’yi bilmiyordum ama olmuştur. Şeb­nem’den önce çok ilişkisi olmuştu Osman’ın.. üç gün biriyle takılır, ayrılır, başkasıyla takılır. Bildim bileli öyleydi. Evlenmesine o nedenle çok şaşırmıştık zaten. Birkaç aya ayrılırlar diye düşünüyorduk.. evlenecek bir tip değildi hiç.</p>
			<p class="soylesi-soru">Osman neden sizden istedi Şebnem’i avutmanızı? Çok da yakın arkadaş değilmişsiniz. </p>
			<p class="ana-metin ParaOverride-13">Valla Nişantaşı’nda ilişki yaşamadığı bir Yonca’yla ben kalmıştım, herhalde ondan.. İşin şakası tabii.. kadınlar arkadaşıymış gibi davranıyorlardı ama Şebnem’i çekemiyorlardı aslında. Osman’ın kadın arkadaşlarıyla Şebnem arasında hep bir gerilim vardı. Benim de ciddi bir ilişkim vardı o sırada.. bana güvendi sanırım. </p>
			<p class="soylesi-soru">Neden çekemiyorlardı Şebnem’i? Güzel olduğu için mi? </p>
			<p class="ana-metin ParaOverride-13">Sadece güzel olduğu için değil.. o zamanlarda da bir sürü güzel kadın vardı Nişantaşı’nda, hep oldu. Gülce de çok güzeldi mesela. Asıl mesele Şebnem’in çok mağrur olmasıydı.. hatta kibirliydi, kadınlar da sinir oluyorlardı. Osman’la Şebnem bütün partilere çağrılırlardı. Şebnem hepsinde ilgi odağı oluyordu.. bu da kadınlar arasında bir kıskançlık yaratıyordu. Devamlı bir kazan kaynatıyorlardı Şebnem aleyhinde. </p>
			<p class="soylesi-soru">Ne diyorlardı mesela? </p>
			<p class="ana-metin ParaOverride-13">Güzelliğine laf edemedikleri için kibirli oluşunu çekiştiriyorlardı. Şebnem çok gizemliydi aynı zamanda. Kimin nesi, nerde okumuş, işi gücü ne, geçmişi ne.. bunları bilen yok. İç içe yaşayan gruplarda çok merak edilir böyle şeyler.. çok kurcalarlar. </p>
			<p class="soylesi-soru">Arkadaşlığınız nasıl gelişti peki? Şebnem hemen o gün yakınlık gösterdi mi size? </p>
			<p class="ana-metin ParaOverride-13">Ya ilginç oldu aslında. Osman beni arayınca ne yapacağımı bilemedim. Çok private bir durum.. Şebnem’le öyle bir yakınlığımız da yok. Karşılaştıkça n’aber nasılsın falan.. o kadar. Kapısını çaldım diyelim, ya terslerse? Seni avutayım diye kocan gönderdi beni mi diyeceğim? </p>
			<p class="soylesi-soru">Osman’ın sizden böyle bir şey istemesi biraz saçma olmamış mı? </p>
			<p class="ana-metin ParaOverride-13">Çok saçmaydı tabii ki. Belki de bir gerginlik vardı aralarında bilmiyorum, insan çaresiz kalınca çok saçma şeyler yapıyor. Ama bence karıkoca çok yalnızdılar. Görünürde bir sürü arkadaşları vardı ama gerçekten arkadaşımız diyebilecekleri kimseleri yoktu. Osman nasıl çaresiz hissettiyse artık. Çok etkilendim.. karısını çok seviyor diye düşündüm. Şebnem’in de bir yakını yokmuş demek ki.. annesi.. kardeşi.. asıl bu çok acıklı geldi bana. </p>
			<p class="soylesi-soru">Ne yaptınız peki? Gittiniz mi? </p>
			<p class="ana-metin ParaOverride-13">E gittim tabii, adam rica etmiş. O günlerde Hüsrev Gerede’de artisan bir pastane açılmıştı, bütün Nişanta­şı’nın dilindeydi. Oradan bir pasta aldım, çaldım kapılarını. Refüze edilmeye de hazırım. Yardımcıları açtı. Şebnem hanım uyuyor dedi. Oh dedim. Osman’ı ararım, gittim ama karın uyuyordu derim. O sırada Şebnem kapıya geldi, beni görünce şaşırdı. Geri dönecek halim yok artık. Ama tuhaf bir haldeyiz yani.. o bana bakıyor, ben ona bakıyorum.. kaldık öyle. </p>
			<p class="soylesi-soru">Nasıl görünüyordu? Kötü müydü? </p>
			<p class="ana-metin ParaOverride-13">Çok normal görünüyordu. Hatta Osman büyütmüş diye düşündüm. Ama salona geçtik, birden ağlamaya başladı. Öyle acıklı bir hali vardı ki, ben de başladım ağlamaya. İkimiz iki taraftan epeyce ağlaştık. Oturduk, çay içtik, konuştuk. Osman’ı sordum. Stüdyoya gitmiş, Müjdatlarla çalışacaklarmış, albüm hazırlıyorlardı o sıralarda. Olmadı gerçi.. çıkaramadılar. </p>
			<p class="soylesi-soru">Hamileliğini konuştunuz mu Şebnem’le? </p>
			<p class="ana-metin ParaOverride-13">Pek konuşmadık. Osman çok üzüldü dedi sadece. Ben de üzülmesin, gene olur falan dedim.. ne diyeyim başka? Konuşacak konu da bulamıyorum, çok güzel bir çiftsiniz, herkes size gıpta ediyor dedim. O zaman çok tuhaf bir ifade belirdi yüzünde, hiç unutmuyorum.. dışı seni yakar, içi beni mi demek istiyor, ne demek istiyor.. tarif etmesi çok zor. </p>
			<p class="soylesi-soru">Ne düşündünüz? Aslında mutsuz olduğunu mu? </p>
			<p class="ana-metin ParaOverride-13">Yani öyle de düşünmedim aslında.. bir daha çocuğu mu olmayacak acaba.. ondan mı dedim.. Osman geldi sonra, birlikte yemek yedik.. </p>
			<p class="soylesi-soru">Birlikteyken halleri nasıldı? </p>
			<p class="ana-metin ParaOverride-13">Fazla normaldi. Yemekten sonra Osman albümden birkaç şarkı dinletti falan.. sanki düşük hadisesi olmamış gibiydi, garibime gitti. Giderken Şebnem bana çok iyi geldin, sağol dedi. Çok samimiydi. Ertesi gün ben mi arayayım, onun mu aramasını bekleyeyim derken aradı. Öyle başladık.. güzel de vakit geçiriyorduk. Sonra Mil­a­no’dan kabulüm geldi, İtalya’ya gittim.. sonra da işe girdim orada. Ama baktım her horoz kendi çöplüğünde ötüyor, İstanbul’a döndüm. Şebnem’le yine yakın olmak istedim ama o istemedi. </p>
			<p class="soylesi-soru">İstemediğini nasıl belli etti? İstemiyorum mu dedi? </p>
			<p class="ana-metin ParaOverride-13">Açıkça bir şey söylemedi.. ama sokakta karşılaştığımızda görmezden geliyordu ya da iki kelime konuşup geçiyordu. Eski hali yoktu yani. Mutsuz olduklarını anlamıştım. Benim de işim gücüm başımdan aşkındı.. ısrarcı olmadım.. </p>
			<p class="soylesi-soru">Neden mutsuzlardı sizce? </p>
			<p class="ana-metin ParaOverride-13">Bilmiyorum. Bence Osman’ın müzik işleri iyi gitmediği için.. başarısızlık en büyük mutsuzluk nedenlerinden biridir. Benim düşüncem, Osman bir türlü istediği başarıyı elde edemedikçe gerginleşti, bu da evliliklerine yansıdı. </p>
			<p class="soylesi-soru">Şebnem’le evliyken Osman’ın başka kadınlarla ilişkisi oldu mu? </p>
			<p class="ana-metin ParaOverride-13">Başlarda olmadı. Osman ölüyordu Şebnem için. 7/24 beraberdiler. Ama İtalya’dan döndükten sonra kulağıma dedikodular gelmeye başladı. Osman şununla birlikte olmuş, bununla takılmış falan.. geçici ilişkiler.. ama ilişki sonuçta.</p>
			<p class="soylesi-soru">Şebnem’in kulağına gitmiyor muydu bu dedikodular? </p>
			<p class="ana-metin ParaOverride-13">Gitmiyordu herhalde.. gidiyorduysa da dışarıya belli etmiyordu, bilmiyorum. İyice eve kapanmıştı zaten. İkisinin de her gece eğlenelim, kopalım halleri kalmamıştı. Maddi durumlarının bozulmaya başladığını da o zaman öğrendim. Osman yine bütün gün stüdyolardaydı ama Müjdatlarla görüşmüyordu artık, başkalarıyla takılıyordu, tanımadığım tipler. Benim çevrem de değişmişti. Bir çeşit kopuş yaşadık yani. Ama o video skandalından sonra dedikodular ayyuka çıktı.. Şebnem’in nü fotoğrafları falan da ortaya döküldü. İkisi de kayboldular ortadan. </p>
			<p class="soylesi-soru">Skandaldan önce emniyet müdürü hakkında da dedikodu dönüyor muydu? </p>
			<p class="ana-metin ParaOverride-13">Dönüyormuş da ben kendi derdime düşmüştüm.. ekonomik kriz tekstili vurmuş, babam bir kapatacağım diyor, bir sen devam ettir diyor. Mahallede olup bitenlere kulak asacak halde değildim. O tarz insanlardan rahatsız olmaya da başlamıştım artık, fazla ilgilenmiyordum yani. Tabii video olayı çok büyük patladı.. o zaman geçmişe dönük de konuşuldu. </p>
			<p class="soylesi-soru">Ne konuşuldu? </p>
			<p class="ana-metin ParaOverride-13">Teoman koskoca İstanbul emniyet müdürünün damadı oldu, artık Osman’ın da sırtı yere gelmez falan diyorlarmış.. Teoman’ın nişanlısıyla Şebnem da kanka olmuşlar. Olaydan sonra vay Şebnem neymiş meğer dendi.. geçmişi didik didik edildi kadının.</p>
			<p class="soylesi-soru">Siz nasıl karşılamıştınız bu video skandalını? Ne düşündünüz? </p>
			<p class="ana-metin ParaOverride-13">Ben de herkes gibi şok oldum tabii ki. Nasıl yani? Çocukluktan beri arkadaşımız Osman’ın o burnu havada karısı.. olamaz dedim. Ama oluyormuş. </p>
			<p class="soylesi-soru">Bu olayda Şebnem’in kurban olabileceğini düşünmediniz mi.. </p>
			<p class="ana-metin ParaOverride-13">Valla pek kurban gibi durmuyordu. Geçmişi ortaya çıkınca Şebnem hakkındaki gizem de biraz aydınlandı tabii.. o dergi elden ele gezdi.. gizemli haller bu yüzdenmiş diye çok konuşuldu.. </p>
			<p class="soylesi-soru">Siz hak verdiniz mi bu konuşmalara? </p>
			<p class="ana-metin ParaOverride-13">Yani.. o fotoğrafları çektirmiş sonuçta. </p>
			<p class="soylesi-soru">Sizce bu video olayı nasıl olmuş olabilir? </p>
			<p class="ana-metin ParaOverride-13">Hiç bilmiyorum. Ama Şebnem’in emniyet müdürüyle ilişkisi varmış, adamın karısı da biliyormuş, çıldırıyormuş dediler. Bana da mantıklı geldi açıkçası. Kadın yapmış olabilir. </p>
			<p class="soylesi-soru">Nasıl.. sizce videoyu basına sızdıran müdürün karısı mıydı? </p>
			<p class="ana-metin ParaOverride-13">Bilmiyorum ama olabilir, niye olmasın? Bir şey vardı hatırlarsınız.. su işleri müdürü.. onun da hayatını karısı bitirmemiş miydi? Bütün o belgeleri adamın karısı vermişti basına. Bu olayda başka şeyler de olabilir tabii. Komplo diyenler de oldu.. o da olabilir. Ya.. çok karışık bir mesele bu.. bilemiyorum.</p>
			<p class="ü--yıldız_-metin-i-inde">* * *</p>
			<p class="konusulan_kisi">Atlas Palas’ın eski kapıcısı Mevlüt Küçük’ün karısı Sultan Küçük </p>
			<p class="_--baslik-numarasiz-metin-icinde">“O yolun yolcusuymuş.. öyle dediler.”</p>
			<p class="soylesi-soru ParaOverride-12">Eşinizi kaybetmişsiniz. Başınız sağolsun. </p>
			<p class="ana-metin ParaOverride-13">Sağolun, allah razı olsun. </p>
			<p class="soylesi-soru">Ne zaman kaybettiniz? </p>
			<p class="ana-metin ParaOverride-13">Bugün on iki gün oldu. </p>
			<p class="soylesi-soru">Öyle mi? Daha çok yeniymiş.. isterseniz daha sonra görüşelim. </p>
			<p class="ana-metin ParaOverride-13">Yok yok konuşalım.. gelmişsiniz hazır. İyi olur hem.. kafam dağılır biraz. </p>
			<p class="soylesi-soru">Peki o zaman. Neden vefat etti eşiniz? </p>
			<p class="ana-metin ParaOverride-13">Zatürre dediler. </p>
			<p class="soylesi-soru">Hasta mıydı? Sağlık sorunu var mıydı? </p>
			<p class="ana-metin ParaOverride-13">Yoktu. Vefatından evvel biraz öksürüğü vardı sadece.. sigaradandır dedik.. şey yapmadık. Ama gitgide kötüledi. Hastaneye kaldırdığımız gece bir türlü uyuyamadı rahmetli. Baktım hali çok kötü.. oğlanı arayayım da hastaneye gidelim dedim. Ama bu saatte uyandırma çocuğu, sabah gideriz dedi. İyi dedim, sabaha bir şey kalmamış zaten. Ihlamur kaynattım, içirdim, yattı ama bu sefer de boğazından hırrr hırr diye bir ses çıkmaya başladı. Korktum, oğlanı aradım. Geldi çocuk.. anne sen ambulans çağır ben üstümü giyinip geleyim dedi. Koyduk ambulansa, doğru Okmeydanı acile. Muayene ettiler, film çektiler, yatırıyoruz dediler. İki gün öyle yattı, ama bir düzelme yok. Üçüncü günü zatürre olmuş, makineye takacağız dediler. Çoluk çocuk bekleşiyoruz. Mustafa işten izin almıştı, Zarife hep başında zaten.. </p>
			<p class="soylesi-soru">Zarife gelininiz mi? </p>
			<p class="ana-metin ParaOverride-13">Yok.. büyük kızım. Çağlayan’da oturuyor. Bir kızım daha var ama Kırşehir’e evlendi o.. yeni de bebeği oldu, ancak cenazeye gelebildi. Helalleşemedi babasıyla. Gerçi biz de helalleştik sayılmaz. En son makineye takılmadan evvel konuştuyduk. Siz gidin, beklemeyin başımda, bir-iki güne çıkarım demişti rahmetli.. durmak istedik ama yoğun bakıma koyduk, göremezsiniz dediler.. ordayız tabii gene de.. bir ihtiyaç olur, bir şey olur.. bir gün ben gidiyorum, bir gün Zarife gidiyor. Öyle nöbetleşe yedi gün bitti. Sekizinci günü sabahla telefon geldi, Mevlüt Küçük vefat etti, başınız sağolsun dediler. Bir hafta içinde gitti yani dağ gibi adam. </p>
			<p class="soylesi-soru">Kaç yaşındaydı? </p>
			<p class="ana-metin ParaOverride-13">Beşinci ayda 50 olacaktı. </p>
			<p class="soylesi-soru">Gençmiş daha.. ne iş yapıyordu? </p>
			<p class="ana-metin ParaOverride-13">İGDAŞ’ın karşısında manav tezgâhı vardı, kaynımla birlikte. Şimdi tezgâh ne olacak bakalım.. kaynım tansiyon hastası, tek başına idare edemez..</p>
			<p class="soylesi-soru">Oğlunuz? </p>
			<p class="ana-metin ParaOverride-13">Belediyede çalışıyor o. İşi iyi.. bırakmaz. Bir tezgâh üç haneyi beslemez zaten.. bakacağız artık bir çaresine. Allah büyük.. </p>
			<p class="soylesi-soru">Eşiniz Atlas Palas’taki işinden ne zaman ayrılmıştı? </p>
			<p class="ana-metin ParaOverride-13">2011’in yedinci ayında. </p>
			<p class="soylesi-soru">Neden ayrıldı? Memnun değil miydi? </p>
			<p class="ana-metin ParaOverride-13">Biz ayrılmadık ki, çıkarttılar. Memnunduk biz. Bir taraftan zordu tabii, Atlas’ın huysuzu çoktu.. ama maddi olarak iyiydi. Turan bey çıkarttı bizi, yönetici. Karısıyla ikisi çok uğraştılar bizimle. Karıkoca kapı kapı dolaşıp apartmanı doldurdular. </p>
			<p class="soylesi-soru">Ne diye doldurdular? </p>
			<p class="ana-metin ParaOverride-13">Bir Türkmenistanlı kadın geliyordu bunlara gündeliğe, bizim yerimize onun dostunu almak istiyorlardı. Kocası diyorlardı da kocası mocası değildi, dostuydu kadının.. herkes de biliyordu. </p>
			<p class="soylesi-soru">Neden onu almak istiyorlardı? </p>
			<p class="ana-metin ParaOverride-13">E sigorta yapmayacaklar, ucuza gelecek. Bir de adam kaçak.. höt desen korkar, kendi hizmetlerini gördürecekler.. </p>
			<p class="soylesi-soru">Eşiniz sigortalı mıydı? </p>
			<p class="ana-metin ParaOverride-13">Sigortalıydık. İsmet bey girdiğimiz gibi sigortasını yapmıştı rahmetlinin. Doktordu İsmet bey, Yargıcı’nın karşısında muayenehanesi vardı. Felç indi, öldü.. mekânı cennet olsun. Senelerce yönetici oydu esasında, onun zamanında çok iyiydi apartman. İsmet bey hastalanınca Turan domuzu yönetici oldu. İmza verin çıkartayım bunları demiş. Kulağımıza geldi tabii.. üç daireye gündeliğe gidiyorum, duymam mı? Çıkarttı bizi. Türkmenistanlıyı aldılar. Ama n’oldu? Türkmenistanlı karıyla bir olmuşlar.. Turan domuzunun evini soyup kaçmışlar. Karısının altınları maltınları, cep telefonları hepsi gitmiş. Kalmaz kimsenin yanına.. işte kalmadı. Bizim çok ahımızı aldılar. </p>
			<p class="soylesi-soru">Siz ayrıldığınız sırada Osman beyler yoktu ama değil mi? </p>
			<p class="ana-metin ParaOverride-13">Yoklardı.. onlar çoktan gitmişti. Melek hanım gelmişti onların dairesine. Çok iyi kadındı Melek hanım. O savunmuş zaten hakkımızı. Veririz tazminatlarını, ancak öyle çıkarlar demiş. Bir taraftan iyi oldu. Biraz birikmişimiz vardı, tazminatı da koyduk üstüne, iki göz oda aldık. Mevlüt seyyara başladı. Bir zaman çok sıkıntı çektik tabii.. aylık gibi olmuyor. Ama oğlan askerden geldi, işe girdi. Kızlar tekstilde başladı. Öyle böyle bugünlere geldik. Tam rahata erecekti rahmetli.. tezgâhtan dükkâna geçecektik, kısmet olmadı. Ömrü bu kadarmış. </p>
			<p class="soylesi-soru">Tekrar başınız sağolsun. Osman beyle karısını iyi hatırlıyor musunuz? </p>
			<p class="ana-metin ParaOverride-13">Hatırlamam mı? Şebnem hanımla Osman bey. Allah Osman beye de rahmet etsin..</p>
			<p class="soylesi-soru">Nasıl insanlardı, sever miydiniz? </p>
			<p class="ana-metin ParaOverride-13">Bize karşı iyiydiler. Durumları iyiyken hiç şey yapmazlardı.. iyiydiler yani. Başta durumları da vardı. Çok yiyip içerlerdi. Osman bey çok eli açık adamdı. Bir ekmek almaya gönderir iki ekmek parası bahşiş verir.. </p>
			<p class="soylesi-soru">Ne iş yapıyordu, nasıl geçiniyorlardı? </p>
			<p class="ana-metin ParaOverride-13">Bir iş yaptığı yoktu. Babasından kalan daireler varmış. Onların kirasını yiyorlarmış. Sonra sonra durumları bozuldu.. aidatı bile ödeyemiyorlardı. Tam düzeldi, birikmişlerini ödediler, yine su gibi para harcamaya başladılar o olay oldu, apar topar gittiler. Tabii çok şey konuşuldu o vakit. Şebnem hanım televizyonlara düşünce.. </p>
			<p class="soylesi-soru">Neler konuşuldu? </p>
			<p class="ana-metin ParaOverride-13">İşte o emniyetçi müdür.. Şebnem hanımın videosundaki, onu konuştular. O para veriyordu bunlara, vaziyetleri öyle düzelmişti dediler. Bilmem doğru bilmem yalan. En çok da Şebnem hanım hakkında konuştular. </p>
			<p class="soylesi-soru">Ne dediler onun hakkında? </p>
			<p class="ana-metin ParaOverride-13">Allah günah yazmasın da o yolun yolcusuymuş.. öyle dediler. Emniyetçi Şebnem hanım için veriyormuş parayı.. günahı söyleyenlerin boynuna artık. </p>
			<p class="soylesi-soru">Sizce de öyle miydi? </p>
			<p class="ana-metin ParaOverride-13">Nasıl.. </p>
			<p class="soylesi-soru">Sizce de o yolun yolcusu muydu yani.. </p>
			<p class="ana-metin ParaOverride-13">Ya şimdi değildi de diyemem.. öyleydi de diyemem. Ama ne bileyim.. sanki öyle gibiydi. Baştan beri evlerine çok gelen giden olurdu bunların.. çok erkek gelirdi evlerine. Tanya isminde bir Rus çalışıyordu yanlarında. Tanya çok dert yanardı.. sabahlara kadar âlem yapıyorlar diye.. </p>
			<p class="soylesi-soru">Âlem yapıyorlar derken.. ne yapıyorlarmış mesela? </p>
			<p class="ana-metin ParaOverride-13">Esrar içiyorlarmış.. içki içiyorlarmış.. ne yaptıkları belli değilmiş. Ben Şebnem hanımı gözümle görmedim, Rus karının yalancısıyım ama Osman beyi birkaç kere Müberra hanımlardan çıkarken gördüm. Haldun beyden kıyamet kopacak diye bekliyordum Şebnem hanımdan çıktı. </p>
			<p class="soylesi-soru">İlişkisi mi vardı Osman beyin bu Müberra hanımla? </p>
			<p class="ana-metin ParaOverride-13">O kadarını bilmiyorum. Ama Haldun bey işteyken bazen Osman bey onların evinden çıkardı. Kocası evde yokken ne işi var, yanında Şebnem hanım olsa oturmaya gittiler dersin de.. bir ara da Fazilet diye bir kadınla dedikodusu çıkmıştı karşı apartmandan. Artistti kadın, taşındı sonra. </p>
			<p class="soylesi-soru">Şebnem hanımın haberi yok muydu bunlardan? </p>
			<p class="ana-metin ParaOverride-13">Olsa ne olacak? Tencere dibin kara. </p>
			<p class="soylesi-soru">Nasıl yani? Onun da mı ilişkisi vardı? </p>
			<p class="ana-metin ParaOverride-13">Baştan gördüğümüz bir şey yoktu. Ama haberlere çıktığı olaydan birkaç ay evvel bir cip almaya başlamıştı Şebnem hanımı.. alıp o emniyetçiye götürüyormuş. Mevlüt görmüş, o söylemişti. </p>
			<p class="soylesi-soru">Ne görmüştü, ne söyledi? </p>
			<p class="ana-metin ParaOverride-13">Büyük siyah bir cip geldi, Şebnem hanımı alıp götürdü dedi. Eee ne var bunda, bir tanışlarına gitmiştir dedim. Ama daha evvel de gelmiş aynı cip.. aynı şoförle. O zaman çok şey yapmamış. İkinci gelişinde şoför kapıda Şebnem hanımı beklerken kurtlanmış bizimki, Şebnem hanımı mı bekliyorsunuz, akrabası mısınız diye sormuş. Şoför terslemiş bunu, sen kendi işine bak demiş. Arabadan da telsiz sesi geliyormuş. Adamın polis olduğunu anlamış ama bir mana da verememiş. Sonra Şebnem hanım giyimli kuşamlı inmiş, şoför kapısını açmış, binmiş gitmiş. Osman bey karısının böyle affedersin orospu gibi giyinip elin arabasına binmesine nasıl müsaade ediyor dedi.. daha o geceden anlamıştı yani. Sabaha karşı geri getiriyordu aynı cip. Şebnem hanım sessiz sedasız içeri süzülüyordu. </p>
			<p class="soylesi-soru">Ne kadar süreyle geldi gitti bu cip? </p>
			<p class="ana-metin ParaOverride-13">Valla işte.. kıyamet kopana kadar.. bir-bir buçuk ay gelip gitmiştir.. </p>
			<p class="soylesi-soru">Cip geldiğinde Osman bey evde olmuyor muydu? </p>
			<p class="ana-metin ParaOverride-13">İşte asıl işkillendiğimiz de oydu. Her seferinde Osman bey karısından evvel çıkıp gidiyor. Arkasından Şebnem hanım iniyor aşağı. Şoför alıp götürüyor. Sonra sabaha karşı dönüyor. Osman bey hiç gelmiyor yahut ertesi gün öğlene doğru geliyor. Sen olsan işkillenmez misin? </p>
			<p class="soylesi-soru">Olayın televizyonlarda çıktığı gün dikkatinizi çeken bir şey olmuş muydu? </p>
			<p class="ana-metin ParaOverride-13">O gün öğle vakti Şebnem hanımı giderken gördüm ben. Önce Osman bey gitti.. pek evde durmazdı zaten. Sonra Şebnem hanım çıktı. Omzuna kocaman bir çanta takmış, bayağıca büyük.. bavul gibi. Bir de güneş gözlüğü takmış.. kış günü niye güneş gözlüğü takmış ki bu kadın? Mevlüt’e söyledim. Osman bey dövdü mü acaba, gözü morardı falan da ondan mı diye. Allah bilir Teoman bey dövmüştür dedi. Bir kardeşi vardı Osman beyin Teoman isminde.</p>
			<p class="soylesi-soru">Teoman bey neden dövmüş olsun ki? </p>
			<p class="ana-metin ParaOverride-13">Bir kere kıyamet kopmuştu evlerinde. </p>
			<p class="soylesi-soru">Nasıl? Ne olmuştu? </p>
			<p class="ana-metin ParaOverride-13">Ne olmuş bilmem de bir akşam çok sinirli geldi Teoman bey. Suratsızın tekiydi zaten, selam sabah bilmez, haldır haldır girer, arabasını kapının önüne bırakır, anahtarı atar Mevlüt’ün suratına, çek bir yere der. Mecburuz sanki çekmeye. Bir akşam geldi gene ama bu sefer anahtarını vermedi, asansöre bindi çıktı. Allah allah dedik.. Osman bey evde yok.. niye geldi ki bu? Süheyla hanımın kuru temizlemeden kıyafetlerini almıştım, onu vermeye çıktım, Osman beylerin altında oturuyordu. O sıra yukarıdan bir gürültü koptu. Şebnem hanımın sesi geliyor, Teoman bey bas bas bağırıyor. Cam kırılma sesleri, gürültüler.. bir şey oluyor yani yukarıda. </p>
			<p class="soylesi-soru">Ne diyordu Teoman bey? </p>
			<p class="ana-metin ParaOverride-13">Valla ne dediği anlaşılmıyordu ama çok sinirliydi. Ben bir çıkıp bakayım dedim, Süheyla hanım sen karışma dedi. Bir müddet sonra gürültü kesildi. Sonra baktım.. arabası yok Teoman beyin.. gitmiş. Severdim ben Şebnem hanımı. Hatır sorar, konuşur. Sıkışırsak borç isteriz verir.. iyi zamanlarında tabii. Neyse.. çıktım yukarı, kapısını çaldım. Delikten baktı, n’oldu Sultan dedi. İyi misiniz Şebnem hanım dedim. İyiyim bir şey yok dedi ama kapıyı da açmadı. Birkaç gün yüzünü görmedik, evden çıkmadı hiç. O yüzden dedik Teoman bey mi dövdü acaba diye. O gün de işte.. kara kara giyinip gitti. Benim tabii nereden aklıma gelsin bu kadın bu gece televizyonlara düşecek diye. </p>
			<p class="soylesi-soru">O gün Şebnem hanım giderken Osman bey evde miydi? </p>
			<p class="ana-metin ParaOverride-13">Yoktu. Birkaç gündür yoktu zaten, yeni gelmişti. Berlin’e konsere gittim demiş Mevlüt’e. Artık konser mi başka bir şey mi? Aslında bir şey olacağı da belliydi. </p>
			<p class="soylesi-soru">Nasıl belliydi? </p>
			<p class="ana-metin ParaOverride-13">Bu emniyetçi iki-üç gün evveli gelmişti bunlara. Gece geç vakit aynı cip geldi. Tak tak kapı açıldı, emniyetçi indi, apartmana girdi, asansöre bindi. Mevlüt gitti baktı, Osman beylerin katına çıkmış asansör. </p>
			<p class="soylesi-soru">Siz adamı gördünüz mü? </p>
			<p class="ana-metin ParaOverride-13">Yüzünü görmedik ama aynı şoför getirmişti, onu tanıdık. Televizyonda çıkınca öğrendik emniyetçi olduğunu. Aynı gece geç vakit genç bir çocuk da gelmiş, onu giderken gördük.. ama Şebnem hanımlara geldiğini bilmiyorduk. Merak ettik hatta kimin misafiri bu diye. Sonra öğrendik, o da varmış o gece.. ölmüş çocuk, kendini pencereden atmış. Öyle dediler televizyonda. </p>
			<p class="soylesi-soru">Haber televizyonlarda çıktıktan sonra ne oldu? </p>
			<p class="ana-metin ParaOverride-13">Bütün apartman ayağa kalktı. Benim haberim yoktu baştan. Erken yatmıştım, apartmanda bir sesler oldu. Mevlüt çıktı baktı, ona demişler Şebnem hanım televizyonda diye. Geldi, açtık televizyonu. Aman aman aman.. Şebnem hanım diyorlar da televizyon pullu, bir şey görünmüyor. Apartmandakiler emniyetçiyi tanımış. Teoman beyi de göstermiş televizyon. Biz kaçırdık orasını, göremedik. Zaten sabaha karşı bir sürü gazeteci geldi kapının önüne. </p>
			<p class="soylesi-soru">Osman bey eve ne zaman geldi? </p>
			<p class="ana-metin ParaOverride-13">Osman bey televizyondan önce gelmişti. Evdeydi. Bira aldırmıştı hatta. Geç vakit Teoman bey de geldi, daha gazeteciler gelmeden. Bir müddet kaldı. Sonra bir hışım çıktı gitti. </p>
			<p class="soylesi-soru">Osman bey kaldı mı evde? </p>
			<p class="ana-metin ParaOverride-13">O da çıkmış gitmiş ama görmedik.. uyuduğumuz sıra gitti herhalde. Ertesi sabah erkenden polisler geldi. Bunların dairesine çıktılar ama kimse yoktu evde. </p>
			<p class="soylesi-soru">Sonra ne zaman gördünüz Osman beyi? </p>
			<p class="ana-metin ParaOverride-13">Çok sonra gördük. Aylar sonra belki, şimdi yalan olmasın. Arada Teoman bey gelip gidiyordu. Bir pazar sabah erken, baktık kapıda bir kamyon. Mevlüt çıktı sordu, Osman beylerin eşyasını almaya geldik demişler. Sonra Teoman bey geldi, bunların eşyaları taşımaya başladılar. Buzdolabı, çamaşır makinesi, koltuklar, kanepeler, Şebnem hanımın çizmelerine varana kadar her şeyi götürdüler. Teoman bey Mevlüt’e al anahtarı, daireyi mal sahibine teslim et dedi. Biz almak istemedik, mal sahibi Amerika’da, biz niye mesuliyet alalım? Birini göndersin aldırsın o zaman dedi, anahtarı fırlattı, çekti gitti. Biz de eve bir bakalım ne halde dedik. Çok mobilyaları vardı hiçbir şey kalmamış. Çeri çöpü öylece bırakmışlar. Mal sahibinin adamı gelince çok söylendi, bu nasıl ev teslim etmek diye. Engin bey dava açacağım demiş.. Osman beyi bulursan aç. </p>
			<p class="soylesi-soru">Osman bey ortadan kaybolduktan sonra da konuşuldu mu haklarında? </p>
			<p class="ana-metin ParaOverride-13">Konuşuldu tabii.. aylarca apartmanda başka mevzu olmadı.. </p>
			<p class="soylesi-soru">Ne konuşuldu? </p>
			<p class="ana-metin ParaOverride-13">Osman beyi vurmuşlar sözde. Sonra yok vurulmamış dediler. Şebnem hanım için Amerika’ya gitmiştir diyenler oldu. </p>
			<p class="soylesi-soru">Öyle mi? Amerika’ya mı gitmiş? </p>
			<p class="ana-metin ParaOverride-13">Yok canım.. ne Amerikası.. uydurdular öyle. </p>
			<p class="soylesi-soru">Niye öyle bir şey uydurdular? </p>
			<p class="ana-metin ParaOverride-13">Ne bileyim? Bir sürü şey uydurdular. Biri Akmerkez’de gördüm, alışveriş yapıyordu dedi, biri Bodrum’da plajda gördüm dedi. Herkes bir şeyler söyledi de bilen yoktu aslında. Osman beyi gören olmuş ama.. Nadir beyin oğlu vardı, Can.. barlara falan çok giderdi.. o karşılaşmış, gitar mı bir şey çalıyormuş. Gitmiş yanına, konuşmak istemiş ama konuşmamış Osman bey. </p>
			<p class="soylesi-soru">Şebnem hanım şimdi nerededir sizce? </p>
			<p class="ana-metin ParaOverride-13">Bence öldürülmüştür. </p>
			<p class="soylesi-soru">Öldürülmüş müdür? Neden böyle düşünüyorsunuz? </p>
			<p class="ana-metin ParaOverride-19">Emniyetçi adamın hayatı mahvoldu ya.. yanına bırakır mı? Bırakmaz. Bence öldürdüler kadını, attılar denize. Her gün çıkıyor haberlerde böyle şeyler..</p>
		</div>
	</body>
</html>