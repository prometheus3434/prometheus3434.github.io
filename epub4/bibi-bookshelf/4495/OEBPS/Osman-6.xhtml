<html xmlns="http://www.w3.org/1999/xhtml" xmlns:epub="http://www.idpf.org/2007/ops">
	<head>
		<title>Osman-6</title>
		<link href="css/idGeneratedStyles.css" rel="stylesheet" type="text/css"/>
<meta content="urn:uuid:640e2a52-bd0d-4106-8ef7-ecabd0af7845" name="Adept.expected.resource"/>
	</head>
	<body id="Osman-6" lang="tr-TR" xml:lang="tr-TR">
		<div class="Basic-Text-Frame">
			<p class="ARA-BASLIK ParaOverride-14" lang="en-US" xml:lang="en-US"><span class="CharOverride-1">*****</span></p>
			<p class="konusulan_kisi ParaOverride-15">Osman’ın 1. defterinin arasında bulunan mail çıktısı </p>
			<p class="ana-metin-internet_yazismasi ParaOverride-13">Gönderen: Osman Koryürek korosman@gmail.com </p>
			<p class="ana-metin-internet_yazismasi ParaOverride-13">Alıcı: Teoman Koryürek teokor@hotmail.com </p>
			<p class="ana-metin-internet_yazismasi ParaOverride-13">Konu: Doğum günün kutlu olsun </p>
			<p class="ana-metin-internet_yazismasi ParaOverride-16">Tarih: 9 Kasım 2017 </p>
			<p class="ana-metin-internet_yazismasi">Teoman selam, </p>
			<p class="ana-metin-internet_yazismasi">Bu sabah uyandım ve bugünün doğum günün olduğunu anımsadım. Annemin kucağında eve geldiğinizde, seni gördüğüm an bir kardeşim oldu diye nasıl sevindiğimi uzun uzun anlatmayacağım, merak etme. Sana yazmamı istemediğini biliyorum. Bu yüzden çok istesem de yazmıyorum. Ama yine de doğum günün kutlu olsun demek istiyorum. Umarım yaşamının yaşayacağın kısmı yaşadığından daha uzun ve daha mutlu olur. </p>
			<p class="ana-metin-internet_yazismasi">Aslında sana bugün de yazmayacaktım. Doğum gününü içimden kutlamakla yetinecektim. Ama bana hakaretler yağdırman pahasına bir ricada bulunmak zorundayım. Çok zor durumdayım Teoman. Maddi ve manevi olarak anlatamayacağım kadar büyük bir çıkmazın içindeyim. Gene para isteyeceğimi sanıyorsundur. Hayır, para istemiyorum. Bizi birbirimize düşman eden, aramızda zayıf da olsa bir zamanlar var olan kardeşlik bağını tümüyle yok eden hep para olmadı mı zaten? </p>
			<p class="ana-metin-internet_yazismasi">İş arıyorum. Senin de tahmin edebileceğin gibi yaşımın ileri olması nedeniyle mühendislik diplomam bir işe yaramıyor. Zaten kurumsal şirket deneyimim olduğu söylenemez. Müzikten başka bildiğim bir konu da yok. Müzikte iyi olduğumu biliyorsun. Yani umarım biliyorsundur. Müzikle ilgili herhangi bir şirkette veya herhangi bir alanda çalışabilirim. Aranjörlüğüm fena değil. Az çok tonmaysterlik, kayıt, miksaj, scoring deneyimlerim de oldu. Bu yaştan sonra profesyonel gruplara girmem zor, DJ’lik için de yaşım geçti. Ama hâlâ basgitarda çok iyiyim, piyanom da iyi, gece kulüplerinde piyano veya basgitar çalabilirim. Senin çevrenin çok geniş olduğunu sanıyorum. Müzik veya eğlence sektöründe yeteneklerimi ve deneyimimi kullanabileceğim bir iş konusunda bana yardımcı olabilirsen çok sevinirim.</p>
			<p class="ana-metin-internet_yazismasi">Benimle tanıştırmadığın karınla, bana kucağıma alıp bağrıma basma şansı vermediğin kızınla mutluluğunun sonsuz olmasını diliyorum. </p>
			<p class="ana-metin-internet_yazismasi">Hiç inanmasan, hatta düşmanın olduğuma inansan da se­ni çok seven abin Osman</p>
			<p class="ü--yıldız_-metin-i-inde">* * *</p>
			<p class="ana-metin-internet_yazismasi ParaOverride-13">Gönderen: Teoman Koryürek teokor@hotmail.com</p>
			<p class="ana-metin-internet_yazismasi ParaOverride-13">Alıcı: Osman Koryürek korosman@gmail.com</p>
			<p class="ana-metin-internet_yazismasi ParaOverride-13">Konu: Re. Doğum günün kutlu olsun</p>
			<p class="ana-metin-internet_yazismasi ParaOverride-16">Tarih: 19 Kasım 2017 </p>
			<p class="ana-metin-internet_yazismasi">Abi meraba, </p>
			<p class="ana-metin-internet_yazismasi ParaOverride-17">Sana cevap yazmıcaktım aslında ama insan yaşlanınca duygusallaşıyo herhalde. Gördüğün gibi yazıyorum. Sana hakaretler yağdırcak filanda değilim. saol doğum günümü kutladığın için. Geçmişte çok kötü şeyler yaşamış olsakta düşmanım olduğunu düşünmüyorum ayrıca. Zor durumda olmana gerçekten üzüldüm abimsin sonuçta. keşke sana yardım edebilseydim. ama bende çok zor durumdayım. geçen yıl kayınpederin gerzekliği yüzünden çok büyük battım. şirketimin iflasını istedim. alacaklıların davası hala devam ediyo. düze çıkabilcekmiyim bilmiyorum.Selmayla da altı ay önce boşandık. kızım için velayet davası açtım ama eski kayınpederin arkası çok kuvvetli sanmıyorum yani bir sonuç çıkıcağını.Benim müziklede eğlence sektörüylede bir alakam yok biliyosun. tanıdığım kimsede yok. genede sağa sola bir sorarım, belki birşey çıkar.Çıkarsa bu adresten yazarım. Keşke zamanı geri alabilsekte kardeşliğimize baştan başlasak. ama ne zamanı geri alabiliriz ne de baştan başlayabiliriz. Şimdi çıkmam lazım avukatla görüşücem. Umarım gönlüne göre bir iş bulursun.</p>
		</div>
	</body>
</html>