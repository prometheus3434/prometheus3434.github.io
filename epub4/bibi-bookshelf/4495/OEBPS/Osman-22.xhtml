<html xmlns="http://www.w3.org/1999/xhtml" xmlns:epub="http://www.idpf.org/2007/ops">
	<head>
		<title>Osman-22</title>
		<link href="css/idGeneratedStyles.css" rel="stylesheet" type="text/css"/>
<meta content="urn:uuid:640e2a52-bd0d-4106-8ef7-ecabd0af7845" name="Adept.expected.resource"/>
	</head>
	<body id="Osman-22" lang="tr-TR" xml:lang="tr-TR">
		<div class="Basic-Text-Frame">
			<p class="ARA-BASLIK ParaOverride-14" lang="en-US" xml:lang="en-US"><span class="CharOverride-1">*****</span></p>
			<p class="konusulan_kisi">Osman’ın arkadaşı fotoğraf sanatçısı Kubilay Artam</p>
			<p class="_--baslik-numarasiz-metin-icinde">“Bir kadını o kadar seviyorsan bu duruma düşmesine izin vermezsin.”</p>
			<p class="soylesi-soru ParaOverride-12">Sizi bulmak çok zor oldu. </p>
			<p class="ana-metin ParaOverride-13">Ben de çok şaşırdım bulmanıza.. oğlum bile bulamıyor. Gerçi aradığı da yok ya.. Nasıl buldunuz?</p>
			<p class="soylesi-soru">Bir zamanlar iyi tanınan bir fotoğrafçıymışsınız. Eski reklamcılar sizi çok iyi hatırlıyor. </p>
			<p class="ana-metin ParaOverride-13">Ya boş versenize.. yüz yıl geçti o günlerin üstünden. Hakikaten.. nasıl buldunuz?</p>
			<p class="soylesi-soru">Biri son stüdyonuzdan bahsetmişti, oraya gittim. Mal sahibi eski eşinizin telefonunu verdi. O da Bodrum’a yerleştiğinizi söyledi. Bodrum’da Göcek’e gitti dediler. Göcek’te Kaş’a gitti dediler. Sora sora buldum anlayacağınız. </p>
			<p class="ana-metin ParaOverride-13">Amma da uğraşmışsınız ya.. deli misiniz, zorunuz ne? </p>
			<p class="soylesi-soru">Zorum hayat.. </p>
			<p class="ana-metin ParaOverride-13">Hayat.. hepimizin zoru hayat. Osman’ı konuşacağız.. öyle mi? </p>
			<p class="soylesi-soru">Öyle.. </p>
			<p class="ana-metin ParaOverride-13">Rakı içelim mi? </p>
			<p class="soylesi-soru">Önce konuşalım, sonra içeriz. </p>
			<p class="ana-metin ParaOverride-13">Hem konuşalım hem içelim.</p>
			<p class="soylesi-soru ParaOverride-28">Peki. </p>
			<p class="ana-metin ParaOverride-13">Vay be.. Osman’ım ölmüş ha.. Allah rahmet eylesin ne diyeyim. Çok pis ölmüş ama.. yakışmamış.</p>
			<p class="soylesi-soru">Nasıl ölmeliydi sizce? </p>
			<p class="ana-metin ParaOverride-13">Ne bileyim.. Paris’te tramvay falan çarpsaydı bari.. hafriyat kamyonu ne.. ama Frankofon değildi Osman, Paris’te ölmek istemezdi. Anglosakson’du o.. Londra’da pahalı bir otel odasında aşırı dozdan gitmek yakışırdı mesela. Gerçi sıfırı tükettiğine göre onu da yapamazmış. </p>
			<p class="soylesi-soru">Uyuşturucu kullanır mıydı? Ara sıra esrar içtiğini ama uyuşturucuya düşkün olmadığını yazmış..</p>
			<p class="ana-metin ParaOverride-13">Düşkün değildi.. doğru. Ama Şebnem’in olayından sonra uyuşturucunun dibine vurmuştur diye düşünmüştüm. Yapmamış mı? Ne yapmış o olaydan sonra? </p>
			<p class="soylesi-soru">Bilmiyorum, onu ayrıntılı yazmamış. Defterleri de çok kesintili, aradakiler kayıp ya da yazmamış. Ama defterlerinde uyuşturucu kullandığını düşündürecek bir şeye rastlamadım. </p>
			<p class="ana-metin ParaOverride-13">Doğrudur, kullanmamıştır. Kendini severdi Osman, hatta fazla severdi. Uyuşturucuyla kendini bitirmek istememiştir. Gerçi vaziyete bakılırsa başka türlü bitirmiş. </p>
			<p class="soylesi-soru">Sıfırı tükettiğinden haberiniz var mıydı? </p>
			<p class="ana-metin ParaOverride-13">Yoktu, nerden olsun? Yıllardır haber almadım ki.. merak da etmedim. </p>
			<p class="soylesi-soru">Neden etmediniz? Yakın arkadaş değil miydiniz? </p>
			<p class="ana-metin ParaOverride-13">Kimseyi merak etmedim.. sadece Osman’ı değil. Koptum ben herkesten.. </p>
			<p class="soylesi-soru">Ne oldu da koptunuz? </p>
			<p class="ana-metin ParaOverride-13">Gün öldü. </p>
			<p class="soylesi-soru">Eski sevgiliniz.. </p>
			<p class="ana-metin ParaOverride-13">Eski sevgilim.. yeni sevgilim.. daima sevgilim. </p>
			<p class="soylesi-soru">Bileğinizdeki Gün dövmesi duruyor mu? </p>
			<p class="ana-metin ParaOverride-13">Duruyor.. işte. Bunu da mı Osman’ın defterlerinden öğrendiniz? </p>
			<p class="soylesi-soru">Evet. Gün’e doğum günü hediyenizmiş. </p>
			<p class="ana-metin ParaOverride-13">Doğum günü.. evet. Gün öldü, ben öldüm. Ama uzun süre öldüğümü anlamadım biliyor musun? Tuhaf yani.. sonra bir gün kafama dank etti.. ulan ben Gün’le birlikte ölmüşüm zaten dedim.</p>
			<p class="soylesi-soru">Sonra? </p>
			<p class="ana-metin ParaOverride-13">Sonrası bu işte. Bıraktım hayatın ucunu.. suya düşen kuru yaprak misali.. su nereye götürürse oraya. Son durak burası.. kıytırık bir pansiyon köşesi. </p>
			<p class="soylesi-soru">Böyle düşünmeyin bence.. </p>
			<p class="ana-metin ParaOverride-13">Nasıl düşüneyim? Daha iyi bir ihtimal var mı? Neyse ya.. boşverelim.. içelim en iyisi.. </p>
			<p class="soylesi-soru">Gün ölünce öldüğünüzü ne zaman anladınız? </p>
			<p class="ana-metin ParaOverride-13">Nasıl? </p>
			<p class="soylesi-soru">Uzun süre anlamadım dediniz de.. </p>
			<p class="ana-metin ParaOverride-13">Haa. Elli yaş doğum günümde anladım. Üşütük bir psikiyatristle tanışmıştım bir keresinde. İnsan ya yılbaşına ya da doğum gününe doğru hayatıyla hesaplaşır demişti. Bu da insanın ne kadar salak bir yaratık olduğunun ispatı işte. Herhangi bir zamanda dur.. bir bak arkana.. kendinle hesaplaş değil mi? Ama yok, illa önemli bir gün olması lazım. Ulan yaşlandık gene.. ne oluyor hesabı herhalde. Bende de öyle oldu. Elli yaş doğum günümdü. Karım ne kadar lüzumsuz arkadaşımız varsa eve toplamış.. kendi arkadaşlarını daha doğrusu.. benim kimsem kalmamıştı, Gün’ü tanıyan kim varsa hayatımdan çıkarmıştım. </p>
			<p class="soylesi-soru">Gün’ü mü hatırlatıyorlardı size? Ondan mı çıkarmıştınız? </p>
			<p class="ana-metin ParaOverride-13">Herhalde.. o acıyı silmek istedim herhalde. Gün’den bahsettikleri yoktu gerçi de varlıkları yetiyordu işte. Hiçbirini görmek istemiyordum. Bir işe yaradı mı peki diye sorarsanız, hiç yaramadı. Sıfır. Onları görmedim diye Gün’ü unutmadım. Bir saniye bile unutmadım. Unuturum sandım ama unutmadım. Yani unuttum da unutmadım aslında.. yani Gün hep aklımdaydı da dipte bir yerdeydi. Hatırlamıyorum sanıyorsun ama orda duruyor. Şu dövmenin durduğu gibi. </p>
			<p class="soylesi-soru">Doğum gününüzde ölmüşüm ben demenize yol açan bir şey mi oldu? </p>
			<p class="ana-metin ParaOverride-13">Özel bir şey olmadı.. durup dururken. Hümeyra sözde sürpriz parti yapmış.. bizim eve bir sürü dangalak toplanmış.. otuz iki diş sırıtıyorlar, manasız bir sevindirme hali. Bok var.. doğum günüm işte, nedir? Her sene oluyor. Pasta geldi, üstünde beş tane afili mum. Bakıyorum mumlara.. vay be.. elli olduk demek.. ulan ne zaman geçti bu seneler.. ne kadar yolumuz kaldı acaba falan diye düşünürken birden oğlum sen zaten öldün ki dedim, çoktan öldün sen.. seni Gün’le birlikte gömdüler. Ama birkaç yıl ölmemişim gibi yaptım. </p>
			<p class="soylesi-soru">Neden? </p>
			<p class="ana-metin ParaOverride-13">İnkâr. İnsan dediğin şey külliyen inkâr zaten. Yok be.. yaşanıyor işte.. hayat böyle bir şey zaten.. sanki eskiden farklı mıydı? Böyle salak sulak düşünceler. Bunlar hep in­kâr. Oğlum çok küçüktü ondan aslında.. kıyamıyordum, zaten kırk yedi yaşında baba olmuşum.. büyük aptallık. </p>
			<p class="soylesi-soru">Baba olmak mı aptallık? </p>
			<p class="ana-metin ParaOverride-13">Kırk yedi yaşında olmak aptallık. Neye güveniyordum acaba.. karıma herhalde. Benden çok gençti karım, evlendiğimizde otuz yaşındaydı. Yeni evlenmişiz.. dan diye hamileyim dedi. Haydaa.. </p>
			<p class="soylesi-soru">Ne hissettiniz o anda? </p>
			<p class="ana-metin ParaOverride-13">Başta çok heyecanlandım. Ulan baba olmak nasıl bir şey acaba?</p>
			<p class="soylesi-soru">Nasıl bir şeydi? </p>
			<p class="ana-metin ParaOverride-13">İlk zamanlar harika bir şeydi. Zordu tabii bir yandan.. ama kucağına alıyorsun, senden olan bir can. Ulan parmakları da var diyorsun, burnu da var.. çok acayip bir duygu. Ama sonra hayat üstüne üstüne gelmeye devam ediyor. Gene çok seviyorsun çocuğunu.. ölüyorsun sevmekten ama kurtarmıyor. Hep o daralmışlık hissi.. Ben de bensiz hayatı daha iyi olur dedim, aldım ceketimi çıktım. Annesiyle bıraktım oğlumu. </p>
			<p class="soylesi-soru">Gün’le neden çocuk sahibi olmamıştınız? </p>
			<p class="ana-metin ParaOverride-13">İlle çocuk yapalım diye bir isteğimiz olmadı. Birbirimize yetiyorduk biz. </p>
			<p class="soylesi-soru">Gün’ün ölümünden ne kadar sonra evlendiniz? </p>
			<p class="ana-metin ParaOverride-13">Dört ay sonra.. bok vardı.. koştur koştur gittim evlendim. </p>
			<p class="soylesi-soru">Önceden tanışıyor muydunuz eşinizle? </p>
			<p class="ana-metin ParaOverride-13">Çalıştığı şirkete iş yapmıştım bir zamanlar, tanışmıştık. Ama ismen.. o kadar. </p>
			<p class="soylesi-soru">Sonra nasıl oldu? Âşık mı oldunuz? </p>
			<p class="ana-metin ParaOverride-13">Aşk mı? Âşık olmak gerekmiyor ki. Bakıyorsun zaten çevrene. Hemen birini bulayım, unutayım bu acıyı diyorsun. O sırada Hümeyra denk geldi. Başkası da olabilirdi. Kim olduğunun bir önemi yoktu yani anlıyor musun? Sahte bir şey kuruyorsun kendine.. âşık oldum lan diyorsun, tamam işte.. bu kadın keser ağrımı. Bok keser. Kesmiyor. Çat evlendim Hümeyra’yla. Ulan ben Gün’le bile evlenmemişim. </p>
			<p class="soylesi-soru">Neden evlenmemiştiniz? </p>
			<p class="ana-metin ParaOverride-13">İhtiyaç duymadık. Bazen konuşurduk, ailelerimiz bozuk çalıyor, evlensek mi diye. Para bulunca evleniriz dedik.. bugün yarın derken geçti gitti. Gerçi evlensek ne değişecekti? Aynı Kubi, aynı Gün. Elli yaşıma kadar Gün’le birlikte öldüğümü inkâr halindeydim ben. Oğlum doğduğunda anasının dininde bir yerde çekimdeydim. Kendimi işe güce vermiştim. En büyük reklam fotoğrafçısı ben olacağım anasını satayım, yurtdışına açılacağım, bütün ödülleri toplayacağım.. abuk sabuk hayaller işte. </p>
			<p class="soylesi-soru">Neden abuk sabuk? </p>
			<p class="ana-metin ParaOverride-13">Öyleydi çünkü. Dayanmışım elli yaşına. O yaştan sonra hayal kurulur mu?</p>
			<p class="soylesi-soru">Kurulmaz mı? </p>
			<p class="ana-metin ParaOverride-13">Kurulmaz. O yaştan sonra ya niye yaşıyorum ki dersin, sıkarsın kafana ya da hayat denen boku buraya kadar getirdim dersin, oturursun kıçının üstüne. Ne oldu hayal kurdum da? Battım. </p>
			<p class="soylesi-soru">Neden battınız? </p>
			<p class="ana-metin ParaOverride-13">Yanlış üstüne yanlış yaptım çünkü. Asıl şımarasım geldi, ondan.. insan kendini en büyük zannetmeye başlayınca şımarıyor. Şımarmak da çok iyi geliyor biliyor musun? Hakkım lan diyorsun, çok çile çektim ben, şımarmak hakkım. O zaman da ona tafra buna tafra. Çok sürmedi tabii.. millet benim taframı mı çekecek? İşler kesildi, hacizler başladı. Arkasından da karım bastı kıçıma tekmeyi. Bassın diye bayağı uğraşmışım aslında.. sonra anladım. Bütün o saçma sapan girişimler, kendini bir bok sanmalar, her gün başka kadınla aldatmalar falan.. hepsi dibe vurayım da Hümeyra beni terk etsin diyeymiş. Aşağılık herifin tekiymişim yani. Adamsan çıkarsın karının karşısına, canımın içi ben aslında ölüyüm, benden sana fayda yok dersin, o da bakar başının çaresine, değil mi? Ama ben her şey olacağına varsın halindeymişim demek ki. Salmışım ipin ucunu. Sonunda pes etti, bana da sepet havası. Bir dünya borç bırakmıştım, hepsini temizledi, yoluna devam etti. Vardı onun bir yolu.. oğlu vardı. Kendini oğluna adamıştı zaten. Babası işe yaramazın teki olunca tabii.. iş başa düşüyor.. </p>
			<p class="soylesi-soru">Ne iş yapıyordu eşiniz? </p>
			<p class="ana-metin ParaOverride-13">PR’cıydı. Benden kurtulduktan sonra kendi şirketini kurmuş, füze hızıyla da ilerlemiş. Aslında çok taşaklı biriyle evlenmiş de öyle yırtmış. Pardon ya.. </p>
			<p class="soylesi-soru">Önemli değil.. rahat olun. </p>
			<p class="ana-metin ParaOverride-13">Rahat konuşabilirim değil mi? </p>
			<p class="soylesi-soru">İstediğiniz gibi. </p>
			<p class="ana-metin ParaOverride-13">Aman iyi. Hiç kendimi tutasım yok. Herif için çok zengin.. network’ü acayip geniş dediler, Hümeyra gibi bir hırs küpünün tam aradığı şey. İyi oldu. Çok rahatladım evlendiğini duyunca, acayip rahatladım. Oğlum için. Annesi hayata dört elle sarılıyor.. sefil olmayacak çocuk. </p>
			<p class="soylesi-soru">Oğlunuzla hiç mi görüşmüyorsunuz? </p>
			<p class="ana-metin ParaOverride-13">Niye görüşeyim ki.. </p>
			<p class="soylesi-soru">Aradığı yok dediniz de.. </p>
			<p class="ana-metin ParaOverride-13">Haa.. ya ara sıra bir özlem geliyor tabii.. burnumun direği sızlıyor. Çabuk geçiyor allahtan. Kendime bir bakıyorum çünkü.. ulan böyle babayı aramasın zaten diyorum, öldü bilsin daha iyi. Ama insan ne hale düşerse düşsün kendini birileri için önemli sanmak istiyor işte. Babasıyım ben ya.. beni özlüyordur diyorsun. Sikine salladığı yok halbuki. Niye sallasın ayrıca. Sen ona babalık yaptın mı? Beş yaşında bıraktın gittin. </p>
			<p class="soylesi-soru">Oğlunuzun durumu hakkında bilginiz var mı? </p>
			<p class="ana-metin ParaOverride-13">İyidir herhalde.. bilmiyorum. Annesiyle karşılaşmıştık bir kere. Ayaküstü konuştuk. Kolejde okuyor dedi. Lafını soktu yani, sen olsan kolejlerde okutamazdın diyor. Doğru.. loser’ın teki olmuşum, kendime faydam yok. Okulda da çok başarılıymış. Bilmiyorum gerçekten öyle miydi, Hümeyra bana nispet olsun diye mi öyle söyledi. Gerçi başarılıdır, ebesini sikmiştir çocuğun. Beni de çok zorlamıştı. İşi büyüt.. işi büyüt. Al büyüttük. Ne oldu? Gerçi o istiyor diye büyütmeye çalışmıyordum.. o kadar da haksızlık etmeyeyim şimdi. </p>
			<p class="soylesi-soru">Niye büyütmek istiyordunuz? </p>
			<p class="ana-metin ParaOverride-13">O ara acayip bir hırs basmıştı beni. Yeneceğim ulan bu hayatı, âlemin amına koyacağım, paraya para demeyeceğim.. Gün’den sonra yaşamaya devam etmek için bir amaç arıyordum herhalde ne bileyim.. ya da kendime ölmediğimi ispat etmeye çalışıyordum. Sonunda aydım. Neyi ispat ediyorsun ulan, ölmüşün işte, yürü git. Bari başkalarının hayatını zehirleme. </p>
			<p class="soylesi-soru">Burda ne iş yapıyorsunuz? </p>
			<p class="ana-metin ParaOverride-13">Ne iş olsa yaparım abiciyim. Yazın turist gezdiriyorum. Canım isterse on avroya portre çiziyorum. Geceleri boktan barlarda çalıyorum. Leş pop şarkıları öğrenmeye mecbur kalmasam fena iş değil aslında.. Hâlâ seviyorum müzik yapmayı. Müzik de olmasa hayat zaten yokmuş ki. </p>
			<p class="soylesi-soru">Çalıyor musunuz müşteri isteklerini? </p>
			<p class="ana-metin ParaOverride-13">Mecbur. Patron uyuzumu kaşıyım diye para vermiyor.. tabii ki müşteri ne istiyorsa onu çalacağım. Ulan bütün hayatım müşteri böyle istiyorla geçmiş fakat.. ne çok duydum bu lafı.. Abi müşteri böyle istiyor.. </p>
			<p class="soylesi-soru">Fotoğraf? Çekmiyor musunuz artık? </p>
			<p class="ana-metin ParaOverride-13">Ne fotoğrafı.. fotoğraf mı kaldı? Iphone çıktı herkes fotoğrafçı oldu. Yalanın dibidir zaten fotoğraf. En kandırmacalı sanat. Hele şu aplikasyonlardan sonra külliyen sahte­kârlık oldu. Ellerim titriyor ayrıca. İstesem de çekemem. </p>
			<p class="soylesi-soru">Neden titriyor? İçkiden mi? </p>
			<p class="ana-metin ParaOverride-13">Bilmiyorum.. belki Parkinson olmuşumdur.. </p>
			<p class="soylesi-soru">Doktora gitmediniz mi? </p>
			<p class="ana-metin ParaOverride-13">Niye gideyim ki.. titreye titreye geberir giderim işte.. ne güzel.</p>
			<p class="soylesi-soru">Yapmayın ama.. niye böyle düşünüyorsunuz? </p>
			<p class="ana-metin ParaOverride-13">Geçti geçti.. o güzel günler geçti bitti.. ne yaşayacağım ki daha.. </p>
			<p class="soylesi-soru">Fotoğraf neden yalanın dibidir? </p>
			<p class="ana-metin ParaOverride-13">Sahtekârlıktır çünkü, olmayanı olmuş gibi gösterme sanatıdır. Öyle bir kadraj yaparsın ki adamı ipe götürür fotoğraf. Ama sorarsan gerçek.</p>
			<p class="soylesi-soru">Kışın nasıl geçiniyorsunuz? </p>
			<p class="ana-metin ParaOverride-13">Kış kısa burada, çabuk geçiyor. Barlar marlar var, kış turisti geliyor. Bir şekilde idare ediyoruz. Etmesek ne olacak ayrıca. Sana bir şey söyleyeyim mi? Hayat diye bir şey varsa kırka kadar var. Gerçekten bak. Hâlâ gençsin ya.. salak salak umutlar besliyorsun. Kırkla elli arası ağır geri zekâlılık dönemi.. lan hayat denen bu boku kıvırdım galiba salaklığı. Elli altmış arası sallanma. Oldu olmadı.. yaptım yapamadım. Altmıştan sonra her şey boka sarıyor. Benim yaşıma gelince finiş zaten.. uzatmaları oynuyoruz şu anda. Her an her şey bitebilir. Çıt.. bir beyin kanaması.. hadi güle güle. </p>
			<p class="soylesi-soru">Çok mu içiyorsunuz? </p>
			<p class="ana-metin ParaOverride-13">İçmeyip ne halt edeyim? Ya.. Mimar Sinan’ı ikincilikle bitirdim ben. Birinciliği kıl payı kaçırdım. Mezuniyet töreninde nah bu kadar plaket verdiler. Daha öğrenciyken ödül üstüne ödül alıyordum. Genç yetenek ödülü, yılın fotoğrafı ödülü, ebenin örekesi ödülü. Çok yetenekliydim. Kendimi övmek için söylemiyorum, neyimi öveyim zaten, halim ortada.. ama gerçekten çok iyiydim. Mezun olduğumda sanıyordum ki yetenek her şeydir, bende de yeteneğin allahı var. Sanatçıyım lan ben, fotoğraf sanatçısıyım var mı ötesi? Anasını sikeceğim ortalığın, milleti çarpa çarpa okutacağım. Ama yetenek bir bok değilmiş.. onu anladım. Başka şeyler lazımmış. Çevre lazımmış mesela.. ciğeri beş para etmez heriflerin masalarında yan­cı olmak lazımmış. Yalaka olacaksın, yavşak olacaksın, acımasız olacaksın, ayak kaydırmayı bileceksin, kalın bok heriflerin kapısında siftineceksin. Bunlar şart. Ama en önemlisi ne biliyor musun? Kendini pazarlamayı bileceksin. En önemlisi bu. Portfolyonu öyle bir kendine güvenle göstereceksin ki, o boktan fotoğraflarına bakıp ulan herif Sebastiao Salgado mübarek diyecekler, Kubilay Artam’ın yanında Mario Sorrenti nal toplar, al herifin şu fotoğrafını, koy Vogue’un kapağına diyecekler. Götün teki olacaksın yani, anlatabildim mi? Benim ikincilikle başladığım yolculukta vardığım yer burası oldu işte. On avroya kıçı pelte olmuş İngiliz karıların portrelerini çiziyorum ya.. geri zekâlılıkta birinci çocukların resimlerini yapıyorum, daha dibi var mı? Bir pansiyon köşesinde cesedimi bulacaklar bir gün. Bir an önce bulsunlar istiyorum da olmuyor işte. Bok var sanki.. illa yaşıyoruz. İntihar süper bir şey aslında.. ama yapabilene. </p>
			<p class="soylesi-soru">Kendinize haksızlık etmiyor musunuz? Reklam fotoğrafçılığında derin izler bırakmışsınız, sizi hâlâ hayranlıkla anıyorlar. </p>
			<p class="ana-metin ParaOverride-13">Asıl koyan da o ya. Kıçı toplayayım, adam sırasına gireyim diye kendimden çok şey verdim ben. Asla yapmam dediğim her şeyi yaptım. En boktan fotoğrafları çektim. Bir sürü şerefsizle arkadaş oldum. İş alabilmek için yapmadığım yalakalık kalmadı. Faydası oldu mu? Maalesef oldu. Çok büyük faydası oldu. Yavşakların dünyası çünkü bu dünya. Onca yalakalıktan sonra sektör nihayet yeteneğimi fark etti, ufaktan ünüm yayıldı, eskiden yüzüme bakmayan art direktörler kapımda yatmaya başladılar. Ulan randevu bile vermiyordunuz eskiden, ne oldu? Şerefsizlerin sofrasına oturunca mı kıymete bindik? Bir gün Bali’ye moda çekimine gidiyorum, business class’tayım. Hostes buğulu bir bardakta buz gibi bir şampanya uzattı. Baktım bardağa. Ulan ben olmuşum dedim, tamamdır, bana karada ölüm yok artık. Ama başka ölüm varmış, bilmiyordum ki. Gün’le parasızlıktan süründüğümüz günlerimiz en güzel günlerimizmiş. Kendimizmişiz çünkü, en saf, en insan halimizmiş. Onunla öldüğümü anladığım günden beri ne yapıyorum biliyor musun? Muhasebe. Her gün. Bazen günde on kere. O öyle olmasaydı, bu böyle olmasaydı, ot bitmeseydi, kök çıkmasaydı. Ama oldu. Oldu Kubi.. kurcalama artık. Gün öldü. Bitti. </p>
			<p class="soylesi-soru">Okulda mı tanışmıştınız Gün’le?</p>
			<p class="ana-metin ParaOverride-13">Okulda. Daha ilk gün âşık olduk birbirimize, görür görmez. </p>
			<p class="soylesi-soru">Nasıl bir andı? </p>
			<p class="ana-metin ParaOverride-13">Olağanüstü bir andı, anlatılamaz. Boğazın dibinde ya bizim okul.. daha ilk gün, Gün boğazın kenarında bir banka oturmuş, kucağında resim defteri, bir şeyler çiziyor. Baktım uzaktan.. gözüme bir salkım üzüm gibi göründü. Vardır ya hani.. çilli misket üzümü. Gün’ün renginin güzelliğini tarif edemem. Çilli üzüm salkımı gibiydi işte, o derece tatlı. Göz göze geldik, gülümsedi. Ben de gülümsedim. O an âşık olduk işte. Bir daha da ayrılmadık. Belki de dünyadaki tek ilk bakışta aşk bizimkidir. Gün’ü hâlâ özlüyorum ya.. hâlâ köpek gibi özlüyorum, onu özlemeden geçirdiğim tek bir günüm yok. Biraz da o yüzden hayvan gibi çalışıyordum zaten. Acı çekiyorsun çünkü anlıyor mu­sun? İçin çok ağrıyor, ulan ölüyorum ağrıdan diyorsun, bu ağrıyı geçirmem lazım. Nasıl geçireceksin? İşle güçle meşgul edeceksin kendini. Ama hikâye.. iş güç arkadaş eş çocuk para pul başarı ün şan şöhret.. hepsi hikâye. Acıya zerre faydası yok bunların.</p>
			<p class="soylesi-soru">After Life’ı seyrettiniz mi? </p>
			<p class="ana-metin ParaOverride-13">Hayır. Nedir o? Film mi? </p>
			<p class="soylesi-soru">İngiliz yapımı bir dizi, Ricky Gervais yazmış, yönetmiş, başrolünü de kendisi oynuyor. </p>
			<p class="ana-metin ParaOverride-13">Bilmiyorum.. diziyle miziyle hiç alakam yok. Ne anlatıyor? </p>
			<p class="soylesi-soru">Karısı kanserden ölünce kendini ölmüş kabul eden bir adamı anlatıyor. </p>
			<p class="ana-metin ParaOverride-13">Hiç seyretmeyeyim o zaman.. bana bir ben yetiyor, kendimin aynısından bir tane daha istemem. </p>
			<p class="soylesi-soru">Seyredin diye söylemedim. Yalnız değilsiniz, dünyanın bir yerinde birileri sizin hissettiklerinizi hissetmiş. </p>
			<p class="ana-metin ParaOverride-13">Dizi olmuşuz yani.. iyi bari. Ya bir şey diyeyim mi? Ben Gün’ü bir kere bile aldatmadım biliyor musun.. aklımdan bile geçirmedim. Ama Hümeyra’yla çıkmaya başlayalı daha üç gün olmuştu, çekime gelen bir kızla aldattım. Şu kadar da pişman olmadım. Gün varken biri bana asılmaya kalksa dakikasında koşar anlatırdım Gün’e şu karı bana yazıyor diye. </p>
			<p class="soylesi-soru">Ne yapardı? </p>
			<p class="ana-metin ParaOverride-13">Gülerdi, ne yapacak? Biz Gün’le etle tırnak gibiydik, tek yumurta ikizi gibiydik. Birbirimizi hissederdik ya.. şuramızda hissederdik. Onun o gün canı bir şeye sıkılsın, ben uzakta olayım, hissederdim, ulan Gün’ümü kim üzüyor şu anda? O da öyleydi. Yekvücut olma hali gibi bir şeydi bizim halimiz. Şu bardaktaki rakıyla suyu ayırabilir misin? Ayıramazsın. Biz öyle bir şeydik işte. O bendim.. ben oydu. </p>
			<p class="soylesi-soru">Bu kadar derin bir aşk yaşamış olduğunuz için şanslı olduğunuzu hiç düşünmediniz mi? İnsanlar sizinki gibi bir aşkın kırıntısını bile yaşayamadan ölüp gidiyor. </p>
			<p class="ana-metin ParaOverride-13">İyi oluyor, yaşamasınlar, yaşayıp ne olacak? Asıl soru ne biliyor musun? Asıl soru şu: Bizim aşkımız nimet miydi, lanet miydi? </p>
			<p class="soylesi-soru">Lanet miydi?</p>
			<p class="ana-metin ParaOverride-13">Lanetti, evet. Gün’ü çok daha az sevmiş olmayı tercih ederdim. Keşke ağzıma sıçsaydı, nefret ettirseydi kendinden. Amına koduğumun karısı hayatımı mahvetti deseydim. Bu kadar derin bir aşk iyi bir şey değil. Gerçekten. Lüzum yok. Kaybedeceksen eğer birini bu kadar tutkuyla sevmeye hiç lüzum yok. Ama işte.. aşk insanın elinde olan bir şey değil ki. </p>
			<p class="soylesi-soru">Sizce bu kadar mutsuz olmanızın nedeni sadece Gün’ü zamansız kaybetmiş olmanız mı? </p>
			<p class="ana-metin ParaOverride-13">Hayatın kendisinin de payı vardır tabii ama azdır. Bana Gün’ün ölümü esas darbe oldu. Ölmeseydi kendimi tamir ederdim. Gene bir yerde patlak yapar mıydım? Belki. Ama muhtemelen şeytanlarımla barışırdım, iyi kötü yola devam ederdim. Herkes öyle yapıyor. İnsanlar nasıl yaşayabiliyor sanıyorsun? Hayat böyle bir şey diyorlar, bundan iyisi Şam’da kayısı diyorlar, alışıyorlar, yürüyorlar bir şekilde. Benim yıllardır her sabah uyandığımda aklımdan geçen ilk şey ulan allah kahretsin, gene ölmemişim oluyor. Ölsem Gün’e kavuşacağım sanki.. kavuşamayacağım.. ben de biliyorum. Evrenin bir yerinde kaybolup gitti o mutluluk. Öyle bir yok olmuş ki o güzel zamanlar, hiç olmamış zaten. Ama anılarımız var geyiğine de hasta oluyorum. Anı ne ya.. anı yok demek.. yok. Her şey oldu bitti geçti gitti demek. Anıymış. Kimsin sen ya.. iki trilyon galaksiden oluşan evrende senin anılarının nasıl bir anlamı olabilir? Geçen gün bir şey okudum. Gözlenebilir evrenin yarıçapı kırk yedi milyar ışık yılı olarak hesaplanmış. Hubble teleskopuyla. Bir düşün bak, kırk yedi milyar ışık yılı. Bu sadece gözlenebilir olan üstelik. Ulan ben altmış dört yaşındayım. Kırk yedi milyar nerde, altmış dört nerde? İnsan önemsiz bir şey yani. Bırak insanı, evrende dünyanın bile esamisi okunmuyor. Ama insan olarak kendimizi bir bok sanıyoruz işte. Kardeşim senin gezegenin bile önemsiz, gezegenin. Hiçlik halbuki var olmak denen şey. Hiçtik, hiçliğe gidiyoruz. Olay bu. Ama işte.. ruh mudur ne boktur.. neyse o.. hayattaysan ağrıyor. Bitmiyor ağrısı amına koyayım. Neyse ya.. zor konular bunlar. Biz Osman’a dönelim en iyisi. Onun hayatı da benimkinden daha az rezil olmamış anladığım kadarıyla. </p>
			<p class="soylesi-soru">Maalesef.. Nasıl tanışmıştınız Osman’la, hatırlıyor musunuz? </p>
			<p class="ana-metin ParaOverride-13">Muzo tanıştırmıştı. Muzaffer diye bir arkadaşım vardı, çok kafa çocuktu. Ortaköy’de Joy diye bir bar vardı o tarihte, bazı akşamlar orada çalardık. Beş kuruş para aldığımız yoktu da.. içki bedavaydı en azından. Muzo bir gün Osman’ı getirdi. Tanıştık ettik. Sevdik de.. tatlı herifti. </p>
			<p class="soylesi-soru">Daha önce tanışmış olabilir misiniz? Evinde moda çekimi yaptığınızı yazmış. </p>
			<p class="ana-metin ParaOverride-13">Joy barda tanışmamızdan önce miymiş o? </p>
			<p class="soylesi-soru">Evet, öyle yazmış. </p>
			<p class="ana-metin ParaOverride-13">Allah allah.. ben sonra diye hatırlıyorum. Osman günlüğüne öyle yazdıysa doğrudur. </p>
			<p class="soylesi-soru">Tanıştığınızda nasıl bir izlenim bırakmıştı sizde? </p>
			<p class="ana-metin ParaOverride-13">Valla ilk izlenimim çok yakışıklı olduğuydu. Daha içeri girdiği anda bütün kadınların kafalar ona dönmüştü. Dün gibi gözümün önünde. </p>
			<p class="soylesi-soru">Kıskandınız mı? </p>
			<p class="ana-metin ParaOverride-13">Kıskandım tabii.. acayip bozuldum. Sonuçta sahneye çıkıyoruz, bir karizmamız var, bir havamız var. Millet hayran olsun diye yapıyoruz zaten bu işi. Adam gelmiş saçlarını savura savura rol çalıyor.. Ama dur şu vaziyetin ekmeğini bir yiyeyim demedi bak. Sezar’ın hakkı Sezar’a. Bir masumiyet vardı halinde. Hoşuma gitti. Konuşunca da sevdim. Çok da entelektüeldi, cahil kazmanın teki değildi. Arkadaş olarak da bir cazibesi vardı. Bir hafta görmeyeyim özlerdim herifi. Ama bir yandan da ne kokar ne bulaşır gibi gelirdi bana. Bir kavgaya falan girsek ânında arazi olur bu diye düşünürdüm. Bir de acayip zengindi. Babası ölmüş, bir sürü han hamam bırakmış buna. Çalışmasına lüzum yok. Asıl bu tarafını kıskanıyordum. Ulan nasıl adaletsiz bir allah bu kardeşim? Her şeyi mi Osman’a vermiş anasını satayım.. Yakışıklılık desen onda.. para desen onda.. yetenek desen onda. Benim götüm çıkmış çalışmaktan.. başımızın üstünde doğru dürüst bir dam olsun diye. Tipim desen eh işte.. idare eder. Haksızlık yani.. </p>
			<p class="soylesi-soru">Siz de önemli bir fotoğraf sanatçısıymışsınız ama.. kendinize haksızlık etmeyin. </p>
			<p class="ana-metin ParaOverride-13">Bu saatten sonra etsem ne olur.. etmesem ne olur.. </p>
			<p class="soylesi-soru">Sizce Osman müzisyen olarak yetenekli miydi? </p>
			<p class="ana-metin ParaOverride-13">İyiydi.. iyi müzisyendi. Besteleri vardı bir kere, çok iyi bas çalardı, piyano da çalmış yıllarca. Osman her şeydi ya.. hedonistti, gurmeydi, iyi yemekten anlar, iyi şaraptan anlar, ben anlamam mesela, Sana yağıyla tereyağını ayıramam ama Osman öyle değildi. Çok iyi giyinirdi. Tenistir kayaktır hepsini çok iyi yapardı. Şimdi bunların hepsi içine doğduğun sınıfla ilgili. Parayı buldum, kayağa başladım. Oldu mu? Olmadı be canım.. olmuyor. Olması için daha beş yaşındayken o kayakları ayağına takmış olman lazım. Osman öyleydi işte. Üst sınıf zengin çocuğuydu yani. Ama bunları gözümüze sokmazdı, görgülüydü. </p>
			<p class="soylesi-soru">Öyle mi? Zengin olduğunu göstermekten hoşlanmıyor muydu? </p>
			<p class="ana-metin ParaOverride-13">Hayır hayır. O açıdan çok düzgün çocuktu. Bencildir diye düşünüyordum, el bebek gül bebek büyütülmüş, evinde çifter çifter hizmetçiler, kimse için zahmete girmez bu herif diyordum ama Gün’ün hastalığı sırasında yanımızdan ayrılmadı. Şebnem’le ikisi doktordur hastanedir her şeye koştular. O zaman fikrim değişti işte.. ulan iyi bir adam bu dedim. Tamam biraz da Şebnem aşkından ilgileniyordu Gün’le ama ilgilenmeyebilirdi. Bir sürü arkadaşımız o dönemde uzak durdu bizden. Ne­me lazım.. para mara isteriz allah muhafaza. Osman maddi destek de çıktı. </p>
			<p class="soylesi-soru">Öyle mi? Teklif ettiğini ama kabul etmediğinizi yazmış. </p>
			<p class="ana-metin ParaOverride-13">Yoo.. ettim, niye etmeyeyim? Çok pahalıydı Gün’ün tedavisi, su gibi para gidiyordu. Osman’da da bok gibi para vardı. Niye öyle yazmış ki.. allah allah.. enteresan. </p>
			<p class="soylesi-soru">Belki önce reddettiniz, hatırlamıyorsunuz. </p>
			<p class="ana-metin ParaOverride-13">Sanmıyorum.. reddetsem hatırlarım. Ama tuhaf.. olabilir de yani. Kendimde değildim ki o sıra. </p>
			<p class="soylesi-soru">Ne kanseriydi Gün, göğüs mü? </p>
			<p class="ana-metin ParaOverride-13">Mide bağırsak. İkinci turda ne karaciğer kaldı ne kemik ilik. Çok fenaydı. Osman’la Şebnem olmasaydı kendimi camdan atardım herhalde. Onlarla birlikteyken öldü zaten. Şile’ye gitmişlerdi üçü. </p>
			<p class="soylesi-soru">Evet. Osman öldüğü günü de yazmış. </p>
			<p class="ana-metin ParaOverride-13">Öyle mi? Benden bahsetmiş mi.. öldüğü gün neden onlarla birlikte olmadığımı.. </p>
			<p class="soylesi-soru">Onu yazmamış. Neden değildiniz? </p>
			<p class="ana-metin ParaOverride-13">Dayanamıyordum.. Gün’ü o halde görmek beni mahvediyordu. Eve uğradığım yoktu. Bir keresinde Şebnem’le birbirimize girdik. Kaptı ekmek bıçağını.. Gün ölüm döşeğinde, sen hâlâ iş peşindesin diye bir girişti bana. Ağzına geleni söyledi. Ne bencilliğimi bıraktı ne vicdansızlığımı ne zalimliğimi. Dedim bu kız bıçaklayacak beni bu gece. O kadar büyük delirdi yani. </p>
			<p class="soylesi-soru">Anlamıyordu yani sizi. </p>
			<p class="ana-metin ParaOverride-13">Tam aksine anlıyordu. Çok iyi anlıyordu. Ama kabullenemiyordu işte.. İkimiz de hüngür hüngür ağladık sonunda.</p>
			<p class="soylesi-soru">Osman doğum gününde Gün’e bir resim hediye etmiş. Hatırlıyor musunuz o resmi? </p>
			<p class="ana-metin ParaOverride-13">Evet ya.. Gün bayılmıştı, çok güzel bir şeydi gerçekten. </p>
			<p class="soylesi-soru">Ne oldu o resim? </p>
			<p class="ana-metin ParaOverride-13">Gün’ün annesine verdim. Cenazeden sonra bir hafta on gün annesiyle beraber ağlaştık. Sonra bir darlandım ben.. çok fena darlandım. Evi değiştirdim. Değiştirirken Gün’ ün bütün eşyalarını da annesine gönderdim. </p>
			<p class="soylesi-soru">Osman Şebnem’e duyduğu aşktan uzun uzun söz etmiş. Çok mu seviyordu Şebnem’i? </p>
			<p class="ana-metin ParaOverride-13">Valla biz görüşürken seviyordu.. yani herhalde seviyordu. O olaydan sonra ulan nasıl olur dedim. Bir kadını o kadar seviyorsan bu duruma düşmesine izin vermezsin. Ya.. ben Osman’ı tam çözemedim aslında biliyor musun? Çok ketumdu, duygularını belli etmezdi. Seviyor mu sevmiyor mu, şu anda hayatından memnun mu değil mi anlamazdın. Gün biraz anlardı gerçi. Zaten asıl arkadaşımız Şebnem’di bizim. Osman sonradan dahil oldu. Siz bizim Şebnem’le hikâyemizi biliyor musunuz? Phoenix’i biliyor musunuz?</p>
			<p class="soylesi-soru">Şebnem’in fotoğraflarının olduğu erotik dergi..</p>
			<p class="ana-metin ParaOverride-13">Evet. Şebnem kapak olmuştu o dergiye.. fotoğraflarını ben çekmiştim. </p>
			<p class="soylesi-soru">Evet.. ama adınızı kullanmamışsınız. Fotoğrafçı adı K. Ar­gın yazıyor.</p>
			<p class="ana-metin ParaOverride-13">Phoenix’e çektiğim bütün fotolarda öyle yazar. K. Kubilay. Artam’ı da Argın yaptık. Yorgundan argın yani. Bitik vaziyetteydim o dönem. Hayattan bezmiştim. </p>
			<p class="soylesi-soru">Nasıl oldu peki.. o günü hatırlıyor musunuz? </p>
			<p class="ana-metin ParaOverride-13">Ânı ânına. Gün’le aramızda mesele olmuştu çünkü. Be­şiktaş’ta boktan bir stüdyomuz vardı.. dibin dibinde olduğumuz zamanlar. Ne iş gelirse çekiyorum. Ama ne gelirse.. erotik merotik, sınırım yok. Bir gün ajanstan bir kız geldi, Phoenix için fotoğrafları çekilecek. Gencecik, su gibi bir kız. Çok da güzel. Ama kaşara da benzemiyor. Phoenix’e daha önce çok kapak çekmiştim, gelen kızlar hep feleğin çemberini elinden almış, başına geçirmiş tipler ama bu öyle değil. Yanlış gönderdiler herhalde dedik. Gün ajansı aradı, yoo doğru, kendisi istiyor demişler. Allah allah.. ilginç. Kız içeride bekliyor. Önce kaç yaşındaymış git sor, sonra başımız belaya girmesin dedim. Çok gençti çünkü. On sekiz yaşındaymış, kimliğini göstermiş. Gün yapmayalım dedi, gönderelim, yazık olur kıza, çok genç, çok saf. Saf maf değildi aslında.. zehir gibi akıllıydı, tanışınca anladık tabii. Ama öfkeliydi, çok öfkeliydi, içinde bir yanardağ vardı sanki. İkide bir patlıyordu. </p>
			<p class="soylesi-soru">Kime öfkeliydi bu kadar? </p>
			<p class="ana-metin ParaOverride-13">Hayata.. ailesine.. her şeye. Babası inşaat mühendisiymiş, bir iş kazasında kolu kopmuş. Sakat kalınca şaftı dağıtmış herif. Annesi de bırakmış bunları.. çekmiş gitmiş. Bunun da hayatı mahvolmuş. Kendini bitirmeye yemin etmiş gibiydi. Çok severdik biz Şebnem’i. Gün abla olmuştu Şebnem’e. Şimdi nerde, ne yapıyor kim bilir. Bir bilginiz var mı? </p>
			<p class="soylesi-soru">Yok maalesef.. arıyorum ama pek umutlu değilim. Yaşadığından bile şüpheliyim aslında. </p>
			<p class="ana-metin ParaOverride-13">Ne diyorsunuz? Ölmüş olabilir mi? </p>
			<p class="soylesi-soru">Olabilir, bilmiyorum. Sonuçta arı kovanına çomak sokmuş, yanına bırakmamış olabilirler. Neyse o konuya sonra geleceğiz. Fotoğraflarını çektiğiniz güne devam edelim. Baktınız yaşı on sekiz. Tamam mı dediniz? </p>
			<p class="ana-metin ParaOverride-13">Hemen demedik. Gün Şebnem’i aldı karşısına, yapma bak çok gençsin, bu işleri yapan bir kız olmadığın da belli falan.. öğüt vermeye kalktı. Sizi ilgilendirmez diye diklendi bu, istiyorum, yapacağım. Nasıl kararlı, gözlerinde acayip bir ateş. Ulan aldı bizi bir düşünce.. Açlıktan geberiyoruz.. Phoenix de çok iyi para veriyor ama hâlâ bir ahlak kırıntısı var demek ki içimizde. Gün diretiyor, olmaz, kızın hayatı kararır. Gün bak biz çekmezsek başkası çeker dedim. Kızı değiştirecek değiller, fotoğrafçıyı değiştirirler. Gönderecekler başka birine, adam artık kafadan tecavüz mü eder, başkasına mı satar? Ayağıyla çıplak fotoğraf çektirmeye gelmiş, küçücük bir kız. Gün o zaman ikna oldu. Tamam dedik. Ama işe çok özendik. Cidden sanat fotoğrafları çektim yani o gün. Adi bir erotik dergi pozları değildi. Benim yeteneğimden çok Şeb­nem’den kaynaklanıyordu tabii. Asildi çünkü, varoş değildi. Sonrasında çok daha kaliteli dergilere bir sürü kapak fotoğrafı çektim. Ama ondaki ruhu yakalayamadım bir daha. </p>
			<p class="soylesi-soru">Neden böyle bir şey yapmıştı? Şöhret olmak mı istiyordu? </p>
			<p class="ana-metin ParaOverride-13">Biz de baştan öyle sandık ama şöhret möhret umurunda değildi. İstese olurdu, o güzellikle alayını cebinden çıkarırdı. Şimdiki meşhurların çoğu geçti o yollardan.. eski Phoenix’lere bakın, kapaktaki kızların çoğu şöhret oldu, bırak fotoğrafı hepsinin seks kaseti var. Şebnem dizilerde falan da oynuyordu.. oynuyordu derken figüranlık yapıyordu.. ama ünlü olmak için değil.. para kazanmak için. Şöhret olmak isteseydi oradan yürümesi çok kolaydı. Yapmadı. </p>
			<p class="soylesi-soru">Yapmadı mı yapamadı mı? </p>
			<p class="ana-metin ParaOverride-13">Yapmadı. İstese yapardı. Şöhret olmak istiyorsan ya çok yetenekli olacaksın.. gerçekten oyuncu olacaksın yani.. o zaman ekstraya lüzum kalmaz. Gerçi öylesi bile azdır, yapımcısı yönetmeni.. rahat bırakmazlar çünkü. Ya da suyun başını tutmuş olanlara verirsin, ânında zirveye çıkarırlar. Zirvede kalırsın kalmazsın ayrı konu. Ama şöhret olursun sonuçta. Şebnem çok güzeldi, nefesi kesilirdi milletin. Fotojenikti de.. ama yetenekli değildi. Aslında kimseye eyvallahı yoktu da ondan.. hesapsız kitapsız bir kızdı. O anda içinden ne geliyorsa onu yapardı. Her sette bir arıza patlattı, sonunda da işlere çağırmaz oldular. </p>
			<p class="soylesi-soru">Fotoğrafları çekilirken nasıldı? Utanmış mıy­dı? </p>
			<p class="ana-metin ParaOverride-13">Ya tarif etmesi öyle zor ki.. çok garipti hali. Ne utandı diyebilirim ne utanmadı. Kendinde değil gibiydi. Hatta kafası mı güzel acaba dedik. Fakat değil, kafası güzel olanı hemen tanırız, bizim de kafamız çok güzel oldu. Çekimden sonra oturduk yemek yedik. Bakarken içim kanadı. Çocuk daha ya.. bildiğin kız çocuğu. Bakışlarından zekâ fışkırıyordu yalnız. O yüzden kafamız karıştı zaten, ne yapmak istiyor bu, derdi ne diye. Gün melekti, merhametli, vicdanlı. Daha o gün Şebnem’i himayesine aldı. İkisi beraber çıktılar stüdyodan, yolda konuşmuşlar, Gün akıl vermiş, bir daha yapma böyle şeyler demiş. Şebnem benim için kaygılanmana gerek yok, attığım her adımın sonuçlarının farkındayım demiş. Lafa bak, sonuçlarının farkındayım. Zaman içinde anladık tabii. Çok hırpalanmış, ruhu lime lime olmuş. Bu yüzden de tam bir serseri mayındı. İkide bir sevgili değiştirir, sarhoş olur, hap atar, asit atar, yerlerde sürünür. Gün toplar her seferinde. Bir süre hale yola girer, iş bulur, sonra gene dağıtır. Ben yıllardır kendimi bitirmek için uğraşıyorum ya.. benimki hiç kalır onun kendine yaptıklarının yanında. Hümey­ra’nın o dallamayla evlendiğini duyunca aklıma Şebnem geldi. Ulan iyi ki oğlum olmuş dedim. Kızım olsaydı köpek gibi sürüne sürüne yaşardım.. gene de kızımı üvey baba eline bırakmazdım. </p>
			<p class="soylesi-soru">Üvey babası mı vardı Şebnem’in? </p>
			<p class="ana-metin ParaOverride-13">Babaları. Annesi kocadan kocaya gezmiş. Annesine çok öfkeliydi, nefret ederdi annesinden. </p>
			<p class="soylesi-soru">Tecavüze uğramış olabilir mi? Annesi görmezden gelmiş falan.. o nedenle nefret ediyor olabilir miydi? </p>
			<p class="ana-metin ParaOverride-13">Sanmıyorum, öyle bir şey yaşamış olsa Gün’e anlatırdı. Her şeyini anlatıyordu. Annesi annelik yapmadığı için nefret ediyordu.. babasıyla onu terk ettiği için. </p>
			<p class="soylesi-soru">Babasına düşkün müydü? </p>
			<p class="ana-metin ParaOverride-13">Düşkündü. Öyle mıç mıç değildi ama çok düşünürdü babasını, ilacı yemeği.. eli hep babasının üstündeydi.</p>
			<p class="soylesi-soru">Modellik, figürasyon dışında bir iş yapıyor muydu? </p>
			<p class="ana-metin ParaOverride-13">Bulursa yapıyordu. Bir ara bir mağazada çalışıyordu, tezgâhtar olarak.. çok güzel kız diye yapmadıklarını bırakmadılar. Güzelliğinden çok çekti. Kadınlar kıskanır, erkekler götürmek ister. Bazen zengin bir sevgili bulur, bir süre çalışmaz. Sonra adamı dehler. Şebnem çok yazık olmuş bir kızdı anlayacağınız. Bir keresinde çok acı bir şey söylemişti. Babam kaza geçirene kadar dünyanın en mutlu çocuğuydum, ailem vardı o zamanlar demişti. </p>
			<p class="soylesi-soru">Gün Osman’a Şebnem’in zor bir hayatı oldu, bırak yakasını demiş, öyle mi? </p>
			<p class="ana-metin ParaOverride-13">Öyle. Bir araya gelmelerini istemedi. </p>
			<p class="soylesi-soru">Neden? Şebnem’in geçmişi nedeniyle mi? </p>
			<p class="ana-metin ParaOverride-13">E yani. Geçmişini biliyoruz, fotoğraflarını bizzat ben çekmişim. Osman aman seveceğim kadının mazisi temiz olsun diye tutturacak bir adam değildi ama bu temiz mazi meselesini aşan bir durumdu. Erotik bir dergide kapak olmak ne demek ya.. yıllar önce bile olsa bir çeşit damga. Şimdi eğri oturup doğru konuşalım.. hangi sınıftan olursa olsun, isterse pezevenk olsun, bir Türk erkeği için kolay hazmedilecek bir durum değil. Amerikalı olsan bile değil. O fotoğraflar çıkar çünkü insanın karşısına. Çıktı da nitekim. Ha, hazmedenler yok mu? Var tabii.. olmaz mı? Bugünkü şöhretlerin geçmişini bir kazıyorsun yuh artık diyorsun da.. orada başka hesaplar dönüyor.. aynı şey değil yani. Gün birlikte olmalarını istemedi, Şebnem çok yaralanmış bir kızdı çünkü, Osman kırarsa bir daha yaralanacaktı.. o yüzden.. </p>
			<p class="soylesi-soru">Osman kırar mıydı sizce? </p>
			<p class="ana-metin ParaOverride-13">Ne bileyim.. o kadar iyi tanımıyordum ki. Ama zengin çocuğuydu, kırabilirdi. Zengin çocukları kırmaya alışık olur. </p>
			<p class="soylesi-soru">Şebnem de âşık mıydı Osman’a? </p>
			<p class="ana-metin ParaOverride-13">Âşıktı. Ama uzak duruyordu.. </p>
			<p class="soylesi-soru">Âşıksa niye uzak duruyordu? </p>
			<p class="ana-metin ParaOverride-13">Kendini değersiz hissediyordu çünkü, Osman’a layık olmadığını düşünüyordu. Bir gün bir mektup yazmış Os­man’a.. uzamış. Osman dikildi tabii tepemize. Biz de anlattık mecburen.. Phoenix’i, babasını, annesinin çekip gitmesini falan.. her şeyi. </p>
			<p class="soylesi-soru">Osman nasıl tepki verdi? </p>
			<p class="ana-metin ParaOverride-13">Umurumda değil dedi. Her ne olduysa geçmişte kaldı, âşığım, seviyorum. Ama Gün tekrar hastalanıncaya kadar Şebnem yanaşmadı. Gün’ün öldüğü gün birlikte yaşamaya karar vermişler. Sonra evlenmişler diye duydum. Ama işte.. geçmiş günahların gölgesi uzun olur diye bir laf var ya.. şimdi herkesin ağzında. O günahların gölgesi çok uzun oldu gerçekten. Kaset olayı patlayınca Phoenix de çıktı ortaya. Medyada bir de öyle linç ettiler kızı, zaten orospuymuş diye. </p>
			<p class="soylesi-soru">Olayı nasıl duyduğunuzu hatırlıyor musunuz? </p>
			<p class="ana-metin ParaOverride-13">Hatırlıyorum. Bozburun’da bir otelde çalışıyordum o sıra. Televizyonda gördüm. Bir akşam mutfakta işim bitti, ineceğim aşağıya, serilip yatacağım, baktım lobide bir hareket. Millet televizyonun önünde yığılmış. Ulan savaş mı çıktı.. ne oluyor demeye kalmadan flaş haber. Şak bizim Şebnem’imiz karşımda. Mahvoldum.. </p>
			<p class="soylesi-soru">Şebnem’i nasıl tanıdınız? Görüntüsü buzlanmıştı. </p>
			<p class="ana-metin ParaOverride-13">Onu tanımadım ki, çektiğim fotoğrafı tanıdım. Phoenix’in kapağı ekranda, bizim eski stüdyo, Gün’ün hazırladığı dekor. Hemen anladım Şebnem olduğunu, dünya başıma yıkıldı. Gün’ün kanserinin geri geldiğini öğrendiğimiz gün bu kadar acı çekmiştim, bir de Phoenix’in kapağını televizyonda gördüğüm an. Kahroldum ya.. bittim. Kendimi acayip suçlu hissettim. Duramadım, dışarı attım kendimi. Hava da nasıl sıcak.. yanıyor ortalık. </p>
			<p class="soylesi-soru">Yanıyor mu? Skandal kışın patladı. </p>
			<p class="ana-metin ParaOverride-13">Kış mıydı? Bir dakika o zaman ya.. Allah allah.. ben niye öyle hatırlıyorum ki.. emin misiniz? </p>
			<p class="soylesi-soru">Evet.. olayın tarihi 5 Aralık 2008. </p>
			<p class="ana-metin ParaOverride-13">2008’de ben Bozburun’da değildim ki.. yoksa orada mıydım? Valla hiç hatırlamıyorum. Kıştı demek. Hafıza işte. En az fotoğraf kadar yalancıdır hafıza. Osman’la olaydan sonra nerede karşılaştım peki.. Bodrum’da mı.. </p>
			<p class="soylesi-soru">Osman’la mı karşılaştınız? </p>
			<p class="ana-metin ParaOverride-13">Evet. Burun buruna geldik bir gün. </p>
			<p class="soylesi-soru">Bodrum olsa gerek. Çünkü olaydan sonra bir süre Bod­rum’da saklanmış. Nasıl karşılaştığınızı hatırlıyor musunuz? </p>
			<p class="ana-metin ParaOverride-13">Valla şimdi hatırlıyorum desem kendim bile inanmayacağım ki. Kışın oldu diyorsunuz baksanıza. Yanlış hatırlıyor olabilirim. Neredeydik, nerde oturduk, karıştırıyorum. Ama insanın aklında bir görüntü kalıyor tabii. </p>
			<p class="soylesi-soru">Sizde nasıl bir görüntü kaldı? </p>
			<p class="ana-metin ParaOverride-13">Benim omzumdan öteye bakan bir Osman görüntüsü kaldı. Dikkatimi çekmişti çünkü. Gözlerime bakmıyordu, takip edildiğinden korkuyordu herhalde. Sakal bırakmıştı, çok pejmürde bir hali vardı. Ben de farklı değildim gerçi.. benim de saç sakal birbirine karışmış.. zor tanıdık birbirimizi. Aslında görmezden gelecektim de.. olay nasıl oldu, merak etmiştim. </p>
			<p class="soylesi-soru">Anlattı mı? </p>
			<p class="ana-metin ParaOverride-13">Anlatmadı. Oğlum ne iş bu dedim.. boşver dedi. </p>
			<p class="soylesi-soru">Yıllar sonra karşılaşınca ne hissettiniz? </p>
			<p class="ana-metin ParaOverride-13">Acı. Bir an o güzel günler geçti gözümün önünden. Çok acıydı. </p>
			<p class="soylesi-soru">Şebnem’i sordunuz mu.. nerde diye?</p>
			<p class="ana-metin ParaOverride-13">Sordum. Bilmiyorum dedi. Kaybolmuş ortadan, çok üzüldüm. Merak ettim, bir süre gazeteleri takip ettim ama bir şey çıkmadı. </p>
			<p class="soylesi-soru">Osman olaydan dolayı ne hissediyordu? Karısına kızgın mıydı, üzülmüş müydü? </p>
			<p class="ana-metin ParaOverride-13">Anlatmadı dedim ya. Ağzını bıçak açmadı. </p>
			<p class="soylesi-soru">Ne konuştunuz peki? </p>
			<p class="ana-metin ParaOverride-13">Hiç.. çok az oturduk zaten. Hep kapıya bakıyordu, birini mi bekliyorsun diye sordum. Yok mok diye geçiştirdi. Nerde kaldığını sordum. Onu da geçiştirdi. O zaman saklanıyor bu diye düşündüm. Sonra kalktı, görüşürüz dedi gitti. Ama görüşmedik. Benim de niyetim yoktu zaten. </p>
			<p class="soylesi-soru">Olayın aslını merak ettiniz mi? </p>
			<p class="ana-metin ParaOverride-13">Tabii ki ettim. Sonuçta o fotoğrafları ben çekmiştim.. kızın hayatı mahvoldu. </p>
			<p class="soylesi-soru">O fotoğraflar yüzünden sayılmaz ama. </p>
			<p class="ana-metin ParaOverride-13">Olsun. Benim de tuzum var. Belki de o fotoğraflar yüzünden şantaj yaptılar, tehdit ettiler. Olabilir yani.. bilmiyoruz ki.</p>
			<p class="soylesi-soru">Şebnem müdürü ifşa etmek için yaptığını söylemiş. Sizce doğru olabilir mi? </p>
			<p class="ana-metin ParaOverride-13">Olabilir. Tam Şebnem’lik bir hareket çünkü. </p>
			<p class="soylesi-soru">Şebnem’den hiç kuşkulanmadınız mı, belki bir organizasyonun parçasıydı veya bir komplo için kullanıldı. Böyle iddialar var çünkü. </p>
			<p class="ana-metin ParaOverride-13">Ne için yapacak bunu? Para için. Para umurunda değildi ki. Şebnem’i çok iyi tanıyordum ben.. kız kardeşim gibi olmuştu. Para için asla yapmaz böyle bir şeyi. Kendi başına karar vermiştir. </p>
			<p class="soylesi-soru">Sizce ne olmuştur da böyle bir şey yapmaya gerek duymuş olabilir? </p>
			<p class="ana-metin ParaOverride-13">O puşt kim bilir neler yapmıştır kıza. Adam emniyet müdürüydü ya.. padişah gibi bir şey. Aldım seni, bitti demiştir. Şebnem buna pabuç bırakacak bir kız değildi. Ulan nerede patlasam acaba diyen bir canlı bombaydı. Patladı işte sonunda. Gerçekten ölmüş olabilir mi? </p>
			<p class="soylesi-soru">Bilemiyorum. </p>
			<p class="ana-metin ParaOverride-13">Ölmemiştir herhalde ya. Ölse duyulurdu bir şekilde.. öyle değil mi? </p>
			<p class="soylesi-soru">Belki de sizin gibi bir kıyı kasabasına yerleşmiştir. </p>
			<p class="ana-metin ParaOverride-13">Keşke. Keşke o çektiklerini unutmuş olsa.. huzurlu bir hayat yaşıyor olsa. İnşallah öyledir. </p>
			<p class="soylesi-soru">İnşallah. Teoman’ı tanır mıydınız? </p>
			<p class="ana-metin ParaOverride-13">Teoman kim? </p>
			<p class="soylesi-soru">Osman’ın kardeşi. </p>
			<p class="ana-metin ParaOverride-13">Haa.. hayır. Osman arada bahsederdi ama bir yakınlığımız olmadı onunla, gördüm mü onu bile hatırlamıyorum. Görsem hatırlardım herhalde. </p>
			<p class="soylesi-soru">Nasıl bahsederdi kardeşinden? Sever miydi? </p>
			<p class="ana-metin ParaOverride-13">Valla sever miydi bilmiyorum da çok kızardı. Mal mülk yüzünden kavga ediyorlardı, gelip anlatırdı bazen. Para için buradan Fizan’a yürür derdi. </p>
			<p class="soylesi-soru">Osman’ın kamyonun çarpmasına göz yumduğunu söyleyenler var, birkaç kişi intihar etmek amacıyla kamyonun önüne yürüdü diyor. Sizce doğru olabilir mi? </p>
			<p class="ana-metin ParaOverride-13">İntihar amacıyla mı? Olamaz, mümkün değil. </p>
			<p class="soylesi-soru">Nasıl o kadar emin olabiliyorsunuz? </p>
			<p class="ana-metin ParaOverride-13">İntihar etmek o kadar kolay bir şey mi ya.. Al işte ben.. yapılabilse ben yaparım ama yapamıyorum. </p>
			<p class="soylesi-soru">Neden yapamıyorsunuz? Yapmayın tabii de.. </p>
			<p class="ana-metin ParaOverride-19">Bilmiyorum neden. Hayatı sevmek deseniz değil. Şu kadar sevmiyorum hayatı. Eziyetten başka bir şey değil hayat. Ama galiba ölümden korkuyorum. Öleceğim andan değil ama. O ânın geldiğini bilmekten korkuyorum. Korku büyük bir duygu.. korkutucu büyüklükte.</p>
		</div>
	</body>
</html>