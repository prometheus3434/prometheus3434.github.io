<html xmlns="http://www.w3.org/1999/xhtml" xmlns:epub="http://www.idpf.org/2007/ops">
	<head>
		<title>Osman-12</title>
		<link href="css/idGeneratedStyles.css" rel="stylesheet" type="text/css"/>
<meta content="urn:uuid:640e2a52-bd0d-4106-8ef7-ecabd0af7845" name="Adept.expected.resource"/>
	</head>
	<body id="Osman-12" lang="tr-TR" xml:lang="tr-TR">
		<div class="Basic-Text-Frame">
			<p class="ARA-BASLIK ParaOverride-14" lang="en-US" xml:lang="en-US"><span class="CharOverride-1">*****</span></p>
			<p class="konusulan_kisi">Osman’ın arkadaşı işadamı Çağatay Dertsiz </p>
			<p class="_--baslik-numarasiz-metin-icinde">“Tembel değil de.. amaçsızdı diyelim,<br/>maymun iştahlıydı.”</p>
			<p class="soylesi-soru ParaOverride-12">Osman Koryürek’le mahalleden mi arkadaştınız? </p>
			<p class="ana-metin ParaOverride-13">Mahalleden evet.. ikimiz de Nişantaşı’nda oturuyorduk. Onlar Poyracık’taydılar, biz Güzelbahçe’deydik, çok yakındı evlerimiz. Sonra Osman kendi evine çıktı Top­ağa­cı’nda.. gene aynı mahalle tabii. </p>
			<p class="soylesi-soru">Öldüğünden nasıl haberiniz oldu? </p>
			<p class="ana-metin ParaOverride-13">Kardeşinden. Teoman haber verdi.. çok üzüldüm. Bu nasıl bir talihsizlik, hâlâ aklım almıyor. Hadi gündüz kalabalık, trafik falan olsa anlayacağım da.. sabaha karşı bomboş sokakta kamyon çarpması ne demek? </p>
			<p class="soylesi-soru">Sizce intihar etmiş olabilir mi? </p>
			<p class="ana-metin ParaOverride-13">Yok canım.. nerden çıktı o? </p>
			<p class="soylesi-soru">Bilerek kamyonun önüne çıktığını söyleyenler var.</p>
			<p class="ana-metin ParaOverride-13">Çok saçma.. benim tanıdığım Osman intihar edecek son insandı. Hayata çok bağlıydı, eğlenmeyi severdi, hiçbir şeyi kafasına takmazdı. Olan olmuş, önümüze bakalımcıydı yani. Depresif biri değildi. Osman’ın intihar etmiş olmasına hiç ihtimal vermiyorum. </p>
			<p class="soylesi-soru">En son ne zaman görüşmüştünüz? </p>
			<p class="ana-metin ParaOverride-13">99’da. Marmara depreminden hemen sonra. </p>
			<p class="soylesi-soru">Yirmi yıldır görüşmüyordunuz yani. Neden? Dargın mıydınız? </p>
			<p class="ana-metin ParaOverride-13">Yo hayır, dargın falan değildik. Olmadı. Hani olur ya.. ilişkiler gevşer, araya başka şeyler girer, arkadaşınız önceliğiniz olmaktan çıkar.. öyle bir durum oldu. Yoksa kavga gürültü yoktu aramızda. Tamamen hayat. </p>
			<p class="soylesi-soru">Ne zaman tanışmıştınız, hatırlıyor musunuz? </p>
			<p class="ana-metin ParaOverride-13">78 sonbaharında tanıştık, Güzelbahçe’deki apartmana o zaman taşınmıştık. Ondan önce Akaretler’de otururken de sima olarak tanıyordum tabii.. karşılaşıyorduk. 80’de filan iyice samimi olmuşuzdur. 92’ye kadar Gazi, Osman, ben çok yakındık. 7/24 beraberdik. </p>
			<p class="soylesi-soru">Sonra görüşmez mi oldunuz? </p>
			<p class="ana-metin ParaOverride-13">Az görüşür olduk. </p>
			<p class="soylesi-soru">Neden? </p>
			<p class="ana-metin ParaOverride-13">92’de Boğaziçi’nden mezun oldum ben, hemen işe başladım. İş hayatım da çok yoğundu, öyle her istediğiniz zaman hadi buluşalım diyemiyorsunuz. Osman’ın da bir işe girip çalışmak gibi bir niyeti yoktu. İşime yakın diye karşıya taşınmıştım zaten, çat kapı geldim olmuyordu artık. 99’dan sonra tamamen koptuk. </p>
			<p class="soylesi-soru">99’da ne oldu da koptunuz? </p>
			<p class="ana-metin ParaOverride-13">Somut bir şey olmadı aslında. Daha öncesinde azalmıştı görüşmelerimiz. Ben 94’te Ürdün’e gittim.. çalıştığım şirket Amman’a gönderdi beni. </p>
			<p class="soylesi-soru">Nerde çalışıyordunuz? </p>
			<p class="ana-metin ParaOverride-13">Bright and McDorman’da.. Ortadoğu operasyon müdürü olarak gittim, üç yıl kaldım.</p>
			<p class="soylesi-soru">Üç yıl boyunca hiç gelmediniz mi İstanbul’a? </p>
			<p class="ana-metin ParaOverride-13">Geldim ama Osman’la denk gelemedik bir türlü. </p>
			<p class="soylesi-soru">Bir ara Osman Amman’a gelmiş.. </p>
			<p class="ana-metin ParaOverride-13">Evet geldi. 95’ti yanlış hatırlamıyorsam.. 96 da olabilir.. bahar ayları. On beş-yirmi gün kaldı. </p>
			<p class="soylesi-soru">Sizde mi kaldı? </p>
			<p class="ana-metin ParaOverride-13">Bende kal dedim ama istemedi. Sheraton’da kaldı. </p>
			<p class="soylesi-soru">Sheraton’da.. </p>
			<p class="ana-metin ParaOverride-13">Öyle.. daha aşağısı kurtarmazdı Osman’ı. Lüksü çok severdi. </p>
			<p class="soylesi-soru">Niye geldi Amman’a, sizi ziyarete mi?</p>
			<p class="ana-metin ParaOverride-13">Ziyarete.. gezmeye.. </p>
			<p class="soylesi-soru">Nereleri gezdi? </p>
			<p class="ana-metin ParaOverride-13">Valla çok iyi tadını çıkardı. Ürdün pek öyle turizm ülkesi sayılmaz, gezecek fazla yer yok ama o gezdi. Araba kiraladı, Ölüdeniz’e gitti.. Akabe’ye gitti.. Petra’ya gitti. Çölde geceledi. Ben üç yıl kaldım Ürdün’de ama Petra’yı görmeden döndüm mesela. </p>
			<p class="soylesi-soru">Yalnız başına mı gezdi buraları? </p>
			<p class="ana-metin ParaOverride-13">Yalnız kalmaktan hoşlanmazdı Osman. Hemen arkadaş buldu, çok çabuk arkadaş edinirdi zaten. Daha geldiğinin üçüncü günü Amman’ın gece hayatını öğrenmişti bile. Bir gece kulübüne gitmiş, kulübün sahibi Arap’la kanka olmuş. Adam kendi arabasıyla kulüp kulüp gezdirmiş bunu. Benim buralardan haberim bile yok, Ürdünlülerle çalışıyorum güya. Otelde bir Fransız’la tanışmış, ikisi Ürdün’ün altını üstüne getirdiler. Ben de fırsat buldukça takıldım, çok güzel zaman geçirdik. Sonra o Fransız’la Mısır’a geçti. 99’da deprem oldu. Yalova’da yakınlarım vardı, haber alamayınca atladım İstanbul’a geldim. O zaman görüştük. O gelişimde bir akşam buluştuk, içtik, sohbet ettik uzun uzun.. özlemişim herifi. Ertesi gün Amman’a döndüm. Son görüşmemiz o oldu yani. </p>
			<p class="soylesi-soru">Gazi yok muydu o görüşmenizde? </p>
			<p class="ana-metin ParaOverride-13">Yoktu, onu da aramıştım ama gelmedi. Osman’la eskisi gibi samimi değillerdi sanırım.</p>
			<p class="soylesi-soru">Ne zaman temelli döndünüz Amman’dan? </p>
			<p class="ana-metin ParaOverride-13">2000’in sonunda. </p>
			<p class="soylesi-soru">Osman’la yine de görüşmediniz..</p>
			<p class="ana-metin ParaOverride-13">Görüşmedik değil, görüşemedik. 2004’te kendi şirketimi kurdum.. İstanbul’daydım artık ama o zamana kadar bir şeyler bitiyor.. insan eski arkadaşlarla eskisi gibi olayım diyemiyor. Zaten evlenmiştim. İş hayatı, ev hayatı.. vakit yok. </p>
			<p class="soylesi-soru">Osman düğününüze geldi mi? </p>
			<p class="ana-metin ParaOverride-13">Gelmedi, çağırmadım. Eski arkadaşların hiçbirini çağırmadım, bir onu değil. </p>
			<p class="soylesi-soru">Neden? </p>
			<p class="ana-metin ParaOverride-13">Ya şimdi.. birini çağırsam öbürü alınacak.. hepsini çağırmaya kalksam fazla kalabalık olacak.. kopmuşuz zaten.. herkes bir tarafa dağılmış.. </p>
			<p class="soylesi-soru">Kendinize başka bir hayat kurmuştunuz yani. </p>
			<p class="ana-metin ParaOverride-13">Biraz öyle oldu. Herkesin öyle olmuyor mu? Gençlik arkadaşlarından çok azı insanın hayatında kalıyo. İşe güce dalmıştım. İnsan kendi şirketi olunca daha az çalışırım sanıyor ama öyle değil.. kendi işinde çalışmanın stresi daha fazla. </p>
			<p class="soylesi-soru">Ne şirketiniz var?</p>
			<p class="ana-metin ParaOverride-13">Bilişim teknolojisi. Şirketlerin bilişim altyapısını kuruyoruz. </p>
			<p class="soylesi-soru">Mühendis misiniz? </p>
			<p class="ana-metin ParaOverride-13">Değilim, Boğaziçi İşletme mezunuyum ben. </p>
			<p class="soylesi-soru">Osman’ın cenazesine gittiniz mi? </p>
			<p class="ana-metin ParaOverride-13">Gittim. Düğünüme çağırmadım ama cenazesine gittim. Cenaze başka.. </p>
			<p class="soylesi-soru">Diğer arkadaşlarınız var mıydı cenazede? Gazi, Kenan, Mert.. </p>
			<p class="ana-metin ParaOverride-13">Onları da mı biliyorsunuz? Siz bu kitap işini bayağı ciddiye almışsınız anlaşılan.. </p>
			<p class="soylesi-soru">Saçma mı geliyor size? </p>
			<p class="ana-metin ParaOverride-13">Saçma değil de.. yani bilmiyorum. Ne düşüneceğimi bilemiyorum aslında. Tamam.. Osman ilginç tarafları olan bir adamdı ama kitap yazmanızı gerektirecek kadar önemli nesi vardı, onu anlayamıyorum. Gerçekten niye.. nedir Osman’ın hayatını yazmak istemenizin sebebi? </p>
			<p class="soylesi-soru">Elime defterleri geçti.. günlükleri daha doğrusu. Çok ilgimi çekti. </p>
			<p class="ana-metin ParaOverride-13">Nesi çekti? Çok mu ilginç şeyler anlatmış? </p>
			<p class="soylesi-soru">Çok ilginç sayılmaz ama bir hayatın içine sızdığını hissediyor insan. </p>
			<p class="ana-metin ParaOverride-13">Sizin elinize nasıl geçti?</p>
			<p class="soylesi-soru">Sahaf bir arkadaşım ilgileneceğimi düşünmüş, o verdi. </p>
			<p class="ana-metin ParaOverride-13">Onun eline nasıl geçmiş? </p>
			<p class="soylesi-soru">Topluca gelen malzemelerin içinden çıkmış. Kaynağını o da bilmiyor. </p>
			<p class="ana-metin ParaOverride-13">Sırf defterleri mi oldu yani ilginizi çeken? </p>
			<p class="soylesi-soru">Bir de karısıyla ilgili şu skandal var. Emniyet müdürü olayı.. biliyorsunuzdur herhalde.</p>
			<p class="ana-metin ParaOverride-13">Evet. Benim de medyadan haberim oldu. </p>
			<p class="soylesi-soru">Defterlerin bu olayın kahramanlarından birine ait olduğunu anlayınca çok şaşırdım. Bu kitabı yazma fikri de o zaman doğdu. </p>
			<p class="ana-metin ParaOverride-13">Evet.. ilginç hakikaten. Peki soyadımı bile bilmeden ba­na nasıl ulaştınız? </p>
			<p class="soylesi-soru">Valla pek zor olmadı. Google’a Çağatay Kadıköy Anadolu 1983 yazınca dört Çağatay çıkıyor. Facebook’taki Kadıköy Anadolu sayfasında da varsınız. Resimleriniz bile var. </p>
			<p class="ana-metin ParaOverride-13">Adımı da günlüğünden öğrendiniz yani. Osman nasıl bahsediyor benden günlüğünde?</p>
			<p class="soylesi-soru">Hangi anlamda soruyorsunuz? </p>
			<p class="ana-metin ParaOverride-13">Yani iyi mi kötü mü.. neler yazmış hakkımda.. </p>
			<p class="soylesi-soru">Sizce? </p>
			<p class="ana-metin ParaOverride-13">İyi şeyler yazmıştır herhalde.. yakın arkadaştık. Sonra koptuk diye küsmüş de olabilir tabii. Neler yazmış? </p>
			<p class="soylesi-soru">Günlüğe yazılacak türden sıradan olaylar. Sözünü etmeye değecek bir şey yok. Ortak arkadaşlarınızı Os­man’ın cenazesinde gördünüz mü? </p>
			<p class="ana-metin ParaOverride-13">Hayır, görmedim. </p>
			<p class="soylesi-soru">Gelmediler mi? </p>
			<p class="ana-metin ParaOverride-13">Bilmiyorum, belki gelmişlerdir. Ben trafik yüzünden geç kalmıştım, cenazeyi arabaya koyarlarken yetiştim. Bir tek Teo’yu görebildim.. o da ayaküstü. </p>
			<p class="soylesi-soru">Birlikte yaşadığı kadını da görmediniz o zaman. </p>
			<p class="ana-metin ParaOverride-13">Birlikte yaşadığı kadın mı varmış? </p>
			<p class="soylesi-soru">Evet, Pakize Korkmaz adında bir kadınla yaşıyormuş. </p>
			<p class="ana-metin ParaOverride-13">İlk sizden duyuyorum. Teo da hiç bahsetmedi. Buna sevindim aslında biliyor musunuz? Yapayalnız değildi demek ki. Siz o kadınla görüştünüz mü?</p>
			<p class="soylesi-soru">Daha değil ama görüşeceğim. Anladığım kadarıyla siz Teoman’la görüşüyordunuz.</p>
			<p class="ana-metin ParaOverride-13">Görüşüyorduk. Teo Osman’la görüşmüyordu.. ama biz Teo’yla görüşüyorduk. Birkaç yıl önce başladık daha doğrusu. Bir iş için beni aramıştı. </p>
			<p class="soylesi-soru">Nasıl bir iş için aramıştı? </p>
			<p class="ana-metin ParaOverride-13">Bazı şirketler için aracılık yapıyordu. İş kovalıyordu daha doğrusu, bağlarsa komisyon alıyordu. Nijerya’ya kablo ihraç etmek isteyen bir şirketle irtibattaymış. Ben de bilişim işinde olduğum için aklına ben gelmişim. Öyle başladık görüşmeye. O iş olmadı ama sonra başka işler yaptık. Kendi şirketi de vardı.. babasının şirketini Teo devralmıştı ama yürütemedi.</p>
			<p class="soylesi-soru">Teoman için başarılı bir işadamı diyebilir misiniz? </p>
			<p class="ana-metin ParaOverride-13">Valla sonuca bakarsak diyemem.. çok iş batırmış. Hâlâ elle tutulur bir şey yaptığı da yok. Teo için işadamından çok iş takipçisi demek daha doğru olur zaten. </p>
			<p class="soylesi-soru">Hâlâ görüşüyorsunuz değil mi? </p>
			<p class="ana-metin ParaOverride-13">Nadiren. O da iş için.. arkadaş sayılmayız yani. </p>
			<p class="soylesi-soru">En son kayınpederinden kazık yemiş. Defterlerin arasında bazı maillerin çıktıları vardı, abisine yazdığı bir mailde öyle diyor. </p>
			<p class="ana-metin ParaOverride-13">Bana da öyle dedi ama bence aşırı ataklığından kaybetti. Teo kendine fazla güvenir, gereksiz risk alır. Ama hep iş peşinde koşar, Osman gibi değildir o, çalışkandır, hep çalışkandı. </p>
			<p class="soylesi-soru">Osman tembel miydi? </p>
			<p class="ana-metin ParaOverride-13">Ya şimdi tembeldi demek doğru olmaz, amaçsızdı diyelim. Çok çalışırdı ama bir yere varmazdı çalışması, maymun iştahlıydı çok.. Bir şarkı yazıyor mesela, günlerce evden çıkmaz, sabahlara kadar çalışır, sonra vazgeçer. Niye vazgeçtin? İçime sinmedi. E dün çok sinmişti, n’oldu? Hep böyleydi yani.. bitmiş bir işi yoktu. Aslında ergen kalmıştı Osman.. büyüyemedi. Çok parası var diye hayatı da ciddiye almadı. Babası kaç kere çok iyi şirketlerde işe soktu, hiçbirinde durmadı. Yok ben illa müzik yapacağım. Buyur yap.. tamam. Ama yap yani, attığın taş ürküttüğün kurbağaya değsin. </p>
			<p class="soylesi-soru">Sizce neden ergen kaldı? Sizin düşünceniz ne? </p>
			<p class="ana-metin ParaOverride-13">Bilmiyorum. Belki annesinin etkisi olmuştur. Biraz fazlaca el bebek gül bebek büyütülmüştü. Mahmure teyze çocuklarına çok düşkündü, Necmi amca da öyleydi gerçi. </p>
			<p class="soylesi-soru">Nasıl düşkünlerdi mesela? </p>
			<p class="ana-metin ParaOverride-13">Üstlerine titrerlerdi. İkisinin de her istediğini yaparlardı.. ne isterlerse alınır falan.. Benim babam öyle yetiştirmedi bizi. Her istediğimiz alınmazdı bizim. </p>
			<p class="soylesi-soru">Necmi bey çocuklarını döver miydi? </p>
			<p class="ana-metin ParaOverride-13">Yok canım, ne dövmesi.. günlüklerinde öyle mi yazmış? </p>
			<p class="soylesi-soru">Babasının attığı tokatlardan bahsediyor.. </p>
			<p class="ana-metin ParaOverride-13">Valla benim bildiğim bir şey yok. Çok şaşırdım. Mahmure teyzeye daha çok şaşırdım, engel olmamış demek ki.. hayret. </p>
			<p class="soylesi-soru">Mahmure hanımı iyi tanır mıydınız? </p>
			<p class="ana-metin ParaOverride-13">Tabii ki. Dünya tatlısı bir kadındı. Onlara gittiğim zaman yemek yedirmeden göndermezdi. Nefis de yemek yapardı. Evlerinde yatılı kadın vardı ama Necmi amca ondan başkasının yaptığı yemeği yemezdi. Kabak tatlısı efsaneydi. </p>
			<p class="soylesi-soru">Ev kadını mıydı? </p>
			<p class="ana-metin ParaOverride-13">İngiliz filolojisi mezunuydu sanırım.. ama hiç çalışmamış.. ev hanımı yani. </p>
			<p class="soylesi-soru">Teoman Osman gibi ergen kalmamış ama öyle değil mi? Sizce neden? </p>
			<p class="ana-metin ParaOverride-13">Valla herkesin karakteri farklı. Aynı ana babadan olup aynı evde büyüseler de kardeşler bir olmuyor işte. Benim de bir kızım bir oğlum var, ikiz oldukları halde huyları birbirine hiç benzemiyor. Tabii Necmi amca gibi bir adamın oğlu olmak kolay değildi.. o da var. Çok dominant bir karakterdi Necmi amca.. her şey onun istediği gibi olacak.. kararları ille o verecek. </p>
			<p class="soylesi-soru">Baskıcı mıydı yani? </p>
			<p class="ana-metin ParaOverride-13">Yani.. baskıcıydı evet. Şimdi siz tokat falan deyince. Ama bir yanıyla da çok destekleyiciydi. Osman’ın müzik yapmasını çok destekledi mesela. Benim babam beni hiç desteklememiştir o konuda. Teo çok iyi idare ederdi Necmi amcayı ama Osman nahifti.. her şeyden etkileniyordu. Babasına inat böyle bir hayatı seçti bence. </p>
			<p class="soylesi-soru">Nasıl tanımlıyorsunuz Osman’ın hayatını? </p>
			<p class="ana-metin ParaOverride-13">Sorumsuz.. plansız.. amaçsız.. Osman’ın hayalleri vardı ama gerçekleştirmek için çabası yoktu. Aklı çok dağınıktı. Aşırı müsrifti ayrıca.. annesi ölünce bayağı bir mal mülk kaldı. Necmi amca oğullarımın ikisi de çok genç, parayı idare etmeyi bilmezler demedi, hemen çocuklarına bölüştürdü. Gerçi bence yanlış yaptı. Osman ilk iş, gitti son model bir BMW aldı mesela. O yaşta bir adam için çok gereksiz bir lükstü. </p>
			<p class="soylesi-soru">Babası öldüğünde de epeyce miras kalmış. </p>
			<p class="ana-metin ParaOverride-13">Kalmıştır.. çok varlıklı bir adamdı Necmi amca. Ama Os­man onu da har vurup harman savurmuş diye duydum. Gece kulüplerinde çalışacak duruma düştüğüne bakılırsa doğru. Teoman’ın da elinde avucunda pek bir şey kalmamış gerçi.. Osman gibi müsrif değildi o.. hatta cimriydi. Kardeşimin cebinde akrep var derdi Osman. </p>
			<p class="soylesi-soru">Ailece görüşür müydünüz Osmanlarla? </p>
			<p class="ana-metin ParaOverride-13">Ailelerimiz tanışıyordu ama ailece gitme gelme olmazdı. Osman bize gelirdi.. ben onlara giderdim.. o kadar. </p>
			<p class="soylesi-soru">Neden ailece görüşmezdiniz? </p>
			<p class="ana-metin ParaOverride-13">Babam Necmi amcadan hazzetmezdi. </p>
			<p class="soylesi-soru">Neden? </p>
			<p class="ana-metin ParaOverride-13">Çok kasıntı buluyordu. Haksız da değildi.. çok kibirli bir adamdı.. herkese selam vermez, hep bir üstünlük taslar.. mütevazı biri değildi yani. Babam bu hallerine çok sinir oluyordu. Nişantaşı’nda otursa da sonuçta bayramlarda Sinop’a köyüne giden adamdı benim babam, mütevazılığa çok önem verirdi. </p>
			<p class="soylesi-soru">Babanız ne iş yapıyordu? </p>
			<p class="ana-metin ParaOverride-13">Kelebek mobilya bayisiydi. Biri Beşiktaş’ta, biri İzmit’te iki mağazası vardı. </p>
			<p class="soylesi-soru">Osman’la arkadaşlığınız hakkında ne düşünüyordu? </p>
			<p class="ana-metin ParaOverride-13">Necmi amcadan hoşlanmazdı ama Osman’ı severdi. Bir sorun olmadı hiç.. </p>
			<p class="soylesi-soru">Kenan ve Mert’in soyadlarını hatırlıyor musunuz? </p>
			<p class="ana-metin ParaOverride-13">Tabii ki. Soyadlarını unutacak kadar bunamadım daha.</p>
			<p class="soylesi-soru">Estağfurullah, insan unutabilir, ben çoğunu hatırlamıyorum mesela. </p>
			<p class="ana-metin ParaOverride-13">Ben hatırlıyorum. Kenan Öztaş, Mert Kavuncuoğlu. Mert öldü, trafik kazasında. Ona da çok üzülmüştüm, gençti, otuz falandı. </p>
			<p class="soylesi-soru">O yıllardaki kız arkadaşlarınızı hatırlıyor musunuz? </p>
			<p class="ana-metin ParaOverride-13">Bazılarını. Hatırladıklarım Demet, Özge, Semiha.. Esin’ le Yeşim vardı, hiç ayrılmazlardı, yapışık kardeşler diye dalga geçerdik. Esin bir ara Gazi’yle beraberdi hatta.. ama Yeşim’e de asıldığını öğrendi, kıyamet koptu. </p>
			<p class="soylesi-soru">Gazi bayağı hızlıydı yani. Kızların soyadlarını hatırlıyor musunuz? </p>
			<p class="ana-metin ParaOverride-13">Bir tek Semiha’nın soyadını biliyorum, Bakangör. Babası tekstilciydi, Bakangör tekstil. Oradan aklımda kalmış. Bakarkör diye takılırdık. Kızlar gelip giderdi zaten, arkadaşımız sayılmazlardı, hayatımızda kalıcı bir yerleri yoktu. </p>
			<p class="soylesi-soru">Neden? </p>
			<p class="ana-metin ParaOverride-13">Olmuyordu.. hele o yıllarda. Arkadaşlık anlamında diyorum. Biz erkekler çocukluktan beri birlikte büyümüşüz, evlerimize gide gele. Samimiyetimiz farklıydı haliyle. </p>
			<p class="soylesi-soru">Kızlar daha çok ilişki yaşamak için miydi? </p>
			<p class="ana-metin ParaOverride-13">Yani.. o yıllarda o kadar kolay değildi tabii ilişki yaşamak ama genellikle evet. </p>
			<p class="soylesi-soru">Canan diye bir kızdan da bahsediyor günlüklerinde. </p>
			<p class="ana-metin ParaOverride-13">Evet bir de Canan vardı, Osman tanıştırmıştı bizi. Hatta bir ara çıktılar. Ama bizim yıldızımız barışmadı Canan’la. Ayrıldılar. Osman bizi tercih etti yani. </p>
			<p class="soylesi-soru">Canan’la neden yıldızınız barışmadı? </p>
			<p class="ana-metin ParaOverride-13">Çok sığ bir kızdı, aklı fikri gezmede tozmada, marka düşkünü.. giyinsin kuşansın.. ünlü mekânlarda boy göstersin.. bugünkü deyimle tikiydi yani. Osman da o yüzden ayrıldı zaten. </p>
			<p class="soylesi-soru">Canan zengindi o zaman..</p>
			<p class="ana-metin ParaOverride-13">Zengindi, babası ne iş yapıyordu bilmiyorum ama varlıklı olduğu belliydi. Canan’a magazin dergilerinde falan rastlardım eskiden ama sonra görünmez oldu. Evlendi, duruldu herhalde ya da eski zenginliği kalmadı.. bilmiyorum artık. </p>
			<p class="soylesi-soru">Bir de Levent varmış, sizin arkadaşınız. </p>
			<p class="ana-metin ParaOverride-13">Evet. Levent Birdir<span class="CharOverride-20">. </span>Kadıköy Anadolu’dan arkadaşımdı. Osman’la çok samimi oldular bir ara. </p>
			<p class="soylesi-soru">Onunla görüşüyor musunuz? </p>
			<p class="ana-metin ParaOverride-13">Bazen.. sınıf toplantılarında filan. Yayıncı oldu Levent.. yayınevi var, kitap basıyor. </p>
			<p class="soylesi-soru">Gülin’i hatırlıyor musunuz peki? </p>
			<p class="ana-metin ParaOverride-13">Hatırlamıyorum, o kim? </p>
			<p class="soylesi-soru">Eczacının kızı. Osman’ın dairesinin tam karşısında oturuyormuş. Kimya öğrencisi.. </p>
			<p class="ana-metin ParaOverride-13">Haa evet.. hatırladım şimdi.. pek bir yakınlığımız olmadı o kızla. Ondan da mı söz etmiş? </p>
			<p class="soylesi-soru">Biraz. Ama tanışınca beğenmemiş. </p>
			<p class="ana-metin ParaOverride-13">Güzel bir kız değildi.. doğru. </p>
			<p class="soylesi-soru">Siz eşinizle nasıl tanıştınız? </p>
			<p class="ana-metin ParaOverride-13">Eşimle tanışmamın Osman’la ne alakası var? </p>
			<p class="soylesi-soru">Bir grup genç nasıl oldu da farklı yolları seçti, onu merak ediyorum.. Osman’ın kişiliğini anlamakta yardımı olabilir. </p>
			<p class="ana-metin ParaOverride-13">Evet.. herkes farklı yollara gitti gerçekten. İşyerinde tanıştık biz eşimle.. Amman’dan dönünce çıkmaya başladık, nişanlandık, evlendik, çocuklarımız oldu. Böyle. Pek orijinal bir hikâye değil<span class="CharOverride-20"> </span>yani.. tanışma hikâyesi bizim gibi olan binlerce çift vardır herhalde.</p>
			<p class="soylesi-soru">Sizin hayatınız doğal akışında seyretmiş. </p>
			<p class="ana-metin ParaOverride-13">Öyle denebilir, evet. </p>
			<p class="soylesi-soru">Babanız destek olmuyormuş gerçi ama siz de müzikle uğraşıyordunuz değil mi?</p>
			<p class="ana-metin ParaOverride-13">Uğraşıyordum.. evet. </p>
			<p class="soylesi-soru">Siz de basçı mıydınız? </p>
			<p class="ana-metin ParaOverride-13">Hayır ben bateri çalıyordum. </p>
			<p class="soylesi-soru">Neden bıraktınız? Müzikte kendinize bir gelecek mi görmediniz? </p>
			<p class="ana-metin ParaOverride-13">Gençlik hevesiydi müzik. Osman kendini çok kaptırmıştı ama amatördük sonuçta. Bir şey yapabileceğimiz yoktu. Aslında müzikle ilgilenmemde biraz da Osman’ın etkisi oldu, ona özendim. Öyle büyük bir yeteneğim yoktu benim.. hatta hiç yoktu. </p>
			<p class="soylesi-soru">Osman’ın var mıydı?</p>
			<p class="ana-metin ParaOverride-13">Bence onun da yoktu ama o var sanıyordu. Tamam, iyi basçıydı.. piyano çalıyordu.. ama bunlar beceri.. yetenek başka bir şey. Gerçekten yeteneğiniz varsa önleyemezsiniz, mutlaka çıkar ortaya. Osman yıllarca müzikle uğraştı ama sonuç sıfır oldu. Fazla hayalciydi.. bir gün çok ünlü olacağına inanıyordu mesela. </p>
			<p class="soylesi-soru">Siz inanmıyor muydunuz? </p>
			<p class="ana-metin ParaOverride-13">Ben inanmıyordum. Öyle kolay değil o işler.. ünlü olmak sadece yetenekle ilgili değil ki, bir sürü unsur var. Sağlam bir network’ünüz olacak bir kere. Şöhret bir public relation işi. Bin kişi başarı elde etmek için uğraşıyor ama ancak bir-ikisi hedefine ulaşabiliyor.. </p>
			<p class="soylesi-soru">Gazi yetenekli miydi peki? </p>
			<p class="ana-metin ParaOverride-13">O da çok iyi basçıydı.. hatta en yeteneklimiz oydu ama o da ciddiye almıyordu. Müzik yapmak tamamen eğlenceydi Gazi için. Ama beste yapıyordu bir taraftan.. çok güzel şarkılar yazdı, Osman’ın amatör aletleriyle kaydetmiştik hatta.. </p>
			<p class="soylesi-soru">Osman kıskanır mıydı Gazi’nin yeteneğini?</p>
			<p class="ana-metin ParaOverride-13">Pek belli etmezdi ama bence içten içe kıskanıyordu. Gazi yeni bir şarkıyla gelir mesela.. Osman beğenmedim demez ama bin tane kusur bulur.. sonunda Gazi tamam vazgeçtim diye atardı bir kenara. </p>
			<p class="soylesi-soru">Gazi müzik eğitimi almış mıydı? </p>
			<p class="ana-metin ParaOverride-13">Hayır. İstanbul Siyasal’ı bitirdi o. Yedi senede filan bitirdi ama bitirdi sonuçta. </p>
			<p class="soylesi-soru">Hayatını müzikten mi kazanıyordu? </p>
			<p class="ana-metin ParaOverride-13">Hayır hayır.. müzikten bir şey kazandığını sanmıyorum. Zaten para kazanmaya ihtiyacı yoktu Gazi’nin. Babası çok ünlü bir cerrahtı, röportajları çıkardı gazetelerde. Aileden zenginlerdi.. Arnavutköy’de yalıda oturuyorlardı. Yalı nasıl bir şeymiş.. onlara gittiğimde gördüm. </p>
			<p class="soylesi-soru">Nasıl bir şeydi? </p>
			<p class="ana-metin ParaOverride-13">Müthiş. Sanki gemidesiniz de deniz tutmuş gibi hissediyorsunuz. Camdan sarkıyorsunuz eliniz suda. Bugün en az on milyon dolar eder o yalı. Öyle bir ailenin çocuğu nasıl oldu da sıfıra indi.. insan merak ediyor. </p>
			<p class="soylesi-soru">Gazi de mi sıfıra indi? </p>
			<p class="ana-metin ParaOverride-13">İndi.. inmiş yani. Birkaç yıl önce karşılaştık. Zor tanıdım.. bayağı çökmüş. En son Milliyet gazetesinde çalışıyor diye duymuştum, ayrılmış oradan, başka işlere girmiş çıkmış. Hayatı hiç iyi gitmemiş. Evlenmiş boşanmış işsiz.. perişan haldeydi kısacası. Asıl kitabı yazılacak kişi Gazi’dir bence. Ağzında gümüş kaşıkla doğmuş bir insan nasıl bu hale gelir? </p>
			<p class="soylesi-soru">Nedenini sormadınız mı? </p>
			<p class="ana-metin ParaOverride-13">Aile meseleleri yüzünden dedi ama inandırıcı gelmedi bana. Kurcalamadım tabii.. anlatmak istese anlatır diye düşündüm. </p>
			<p class="soylesi-soru">Osman’ın karısıyla ilgili olayı öğrendiğiniz ânı hatırlıyor musunuz? </p>
			<p class="ana-metin ParaOverride-13">Çok net. Astana’daydım, iş için gitmiştim. Annem aradı. Şaşırdım, hiç âdeti değildir beni yurtdışındayken cepten aramak.. çok yazıyor diye. O zamanlar çok yazıyordu gerçekten. Osman’ın başına gelenleri duydun mu dedi. Ne oldu dedim. Karısı çok kötü şeyler yapmış, televizyonu aç görürsün dedi. Kazakistan’da nerde bulayım Türk televizyonunu? O zamanlar şimdiki gibi her şeyi youtube’a koyma âdeti de yoktu.. ya da vardı da yaygın değildi, hatırlamıyorum şimdi. İstanbul’a dönünce baktım internet kaynıyor. </p>
			<p class="soylesi-soru">Ne hissettiniz olayı öğrendiğinizde? </p>
			<p class="ana-metin ParaOverride-13">Aklım durdu. Nasıl yani? Osman’ın karısı emniyet müdürüyle.. kadın üçlü ilişkiyi videoya çekmiş, medyaya yollamış.. o üçüncü kişi de intihar ediyor.. Çok karanlık, gizemli bir olay. Osman için korktum, yaşatmazlar bu çocuğu dedim. Adam görevden alınmış ama emniyet müdürü sonuçta, eli kolu her yere uzanıyordur, insanın hayatını bitirir. Bir şekilde yırttı neyse ki. Ama kadın sağ mı ölü mü bilmiyorum. Bir daha bir şey çıkmadı hakkında. Siz biliyor musunuz? </p>
			<p class="soylesi-soru">Kadının öldüğüne dair bir bilgiye ulaşamadım. </p>
			<p class="ana-metin ParaOverride-13">Onunla da konuşacaksınız herhalde. </p>
			<p class="soylesi-soru">Bulabilirsem. Henüz izini bulmuş değilim. Teoman bu olayla ilgili size ne anlattı? </p>
			<p class="ana-metin ParaOverride-13">Kadın hayatımızı mahvetti dedi. Olay patlayınca Osman kaçmış. Nişanlısı Teo’yu terk etmiş, emniyet müdürü nişanlısının akrabasıymış çünkü. Teo şirketini satmak zorunda kalmış, evinden taşınmış.. daha bir sürü şey. İkisi de bitmişler özetle. </p>
			<p class="soylesi-soru">Teoman şirketini neden satmış? </p>
			<p class="ana-metin ParaOverride-13">Valla söylediğine göre kayınpederinin çok güçlü siyasi bağlantıları varmış. O da kayınpederinin gücüne güvenip fazla açılmış, büyük miktarda dolarla kredi almış bankalardan. Olaydan sonra nişan da bozulunca borçlarını ödeyememiş. Öyle anlattı ama ne kadar doğru bilemem tabii. </p>
			<p class="soylesi-soru">Osman kaçıp nereye gitmiş? </p>
			<p class="ana-metin ParaOverride-13">Bodrum’a sanırım. Uzun bir süre oralarda bir yerlerde saklanmış. Sonra müdür peşlerini bırakmış herhalde ki Osman tekrar İstanbul’a dönmüş. Teo Osman’la bu yüzden görüşmüyordu. Benim de hayatımı mahvetti diyordu. </p>
			<p class="soylesi-soru">Osman’ın karısı hakkında ne diyordu? </p>
			<p class="ana-metin ParaOverride-13">Nefret ediyordu kadından, eline geçirseydi öldürürdü yani.. o derece. Abim salağın teki, kadın onu kandırdı ama ben kendimi açıkgöz sanırdım, kaşar olduğunu nasıl anlamadım dedi. Kadın porno dergilere poz vermiş gençliğinde. İkisinin de haberi yokmuş, olaydan sonra öğrenmişler. </p>
			<p class="soylesi-soru">Siz dergiyi gördünüz mü? </p>
			<p class="ana-metin ParaOverride-13">Gördüm. Merak ettim çünkü. Çok karanlık bir olay, bir zamanlar çok yakın olduğum arkadaşımın başına gelmiş.. insan merak ediyor haliyle. </p>
			<p class="soylesi-soru">Teoman mı gösterdi? </p>
			<p class="ana-metin ParaOverride-13">İnternetten buldum. Olay patlayınca fiyatı uçmuş tabii.. bir tür skandal özel sayısı olmuş. Geçmiş gün, ne kadardı hatırlamıyorum ama fiyatına çok şaşırmıştım. </p>
			<p class="soylesi-soru">Fotoğraflar hakkında ne düşündünüz?</p>
			<p class="ana-metin ParaOverride-13">Valla bayağı erotikti.. bildiğimiz erkek dergisiydi işte. </p>
			<p class="soylesi-soru">Kadın hakkında ne düşündünüz? </p>
			<p class="ana-metin ParaOverride-13">Şaşırmadım. O pozları veren her şeyi yapar. Osman niye böyle bir kadınla evlendi ya da kadın geçmişini nasıl sakladı.. sakladıysa tabii.. asıl bunlar aklımı kurcaladı. Gerçi dedim ya.. saf bir tarafı vardı Osman’ın.. insanlara çabuk inanırdı.. herkese güvenirdi. </p>
			<p class="soylesi-soru">Kadına âşık olmuş muydu sizce? </p>
			<p class="ana-metin ParaOverride-13">Olmuştur herhalde. Kadın çok güzelmiş çünkü. Osman güzelliğe gereğinden fazla önem verirdi. </p>
			<p class="soylesi-soru">Kendisi de çok yakışıklıymış. </p>
			<p class="ana-metin ParaOverride-13">Öyleydi.. ona âşık olmayan kız yoktu bizim çevrede. </p>
			<p class="soylesi-soru">Çapkın mıydı peki? </p>
			<p class="ana-metin ParaOverride-13">Valla bir Gazi değildi. Gazi aynı anda üç kızla falan çıkardı. Osman öyle değildi. </p>
			<p class="soylesi-soru">Ya siz?</p>
			<p class="ana-metin ParaOverride-13">Ben üç kızla aynı anda çıkmadım hiç.. </p>
			<p class="soylesi-soru">Osman defterlerinde hayatına giren kadınlardan üstünkörü bahsediyor. Ama karısına sayfalar ayırmış.</p>
			<p class="ana-metin ParaOverride-13">Gerçekten âşık olmuş demek ki.. kızları pek ciddiye almazdı aslında. Fazla seçiciydi, kolay kolay kimseyi beğenmezdi. Kızlar da çok üstüne düşüyordu. Öyle olunca değersizleşiyor tabii.. şimdi düşünüyorum da pek konuşmamışız bunları. Çok garip. Ya da konuştuk hatırlamıyorum. </p>
			<p class="soylesi-soru">Teoman video olayının nedeni hakkında ne söyledi? </p>
			<p class="ana-metin ParaOverride-13">Siyaset.. </p>
			<p class="soylesi-soru">Nasıl yani? </p>
			<p class="ana-metin ParaOverride-13">Yengesinin musallat olduğu emniyet müdürü siyasete girmeye hazırlanıyormuş. Adam nişanlısının akrabası olduğu için Teo biliyordu durumu. Kadın için adamın siyasi rakiplerinden büyük para aldı, önce ayarttı, sonra da tuzağa düşürdü dedi. </p>
			<p class="soylesi-soru">Sizce de öyle mi olmuştur? Kadının emniyet müdürüne kurduğu bir tuzak mıdır bu? </p>
			<p class="ana-metin ParaOverride-19">Bence öyle. Sizin aklınıza başka bir sebep geliyor mu?</p>
		</div>
	</body>
</html>