<html xmlns="http://www.w3.org/1999/xhtml" xmlns:epub="http://www.idpf.org/2007/ops">
	<head>
		<title>Osman-5</title>
		<link href="css/idGeneratedStyles.css" rel="stylesheet" type="text/css"/>
<meta content="urn:uuid:640e2a52-bd0d-4106-8ef7-ecabd0af7845" name="Adept.expected.resource"/>
	</head>
	<body id="Osman-5" lang="tr-TR" xml:lang="tr-TR">
		<div class="Basic-Text-Frame">
			<p class="ARA-BASLIK" lang="en-US" xml:lang="en-US"><span class="CharOverride-1">*****</span></p>
			<p class="konusulan_kisi ParaOverride-11">Ella Caz Kulübü’nün valesi Kâmil Dere </p>
			<p class="_--baslik-numarasiz-metin-icinde">“İnsan unutamıyor ki..”</p>
			<p class="soylesi-soru ParaOverride-12">Kaç valesiniz kulübe bakan? </p>
			<p class="ana-metin ParaOverride-13">Genelde iki kişiyiz.. ama ben yalnızdım o gece.. öbür arkadaş erken çıkmıştı. </p>
			<p class="soylesi-soru">Kazayı görmüşsünüz.</p>
			<p class="ana-metin ParaOverride-13">Gördüm.. gözümün önünde oldu. Bağırdım hatta Osman bey kamyon geliyor diye.. duymadı. Yahut duydu da çarpsın istedi.. bilmiyorum artık. Ruh gibiydi zaten. </p>
			<p class="soylesi-soru">Nasıl ruh gibiydi? 	</p>
			<p class="ana-metin ParaOverride-13">Bir tuhaf yürüyordu işte, ne bileyim.. sanki yere basmıyormuş gibi. </p>
			<p class="soylesi-soru">Sarhoş muydu? </p>
			<p class="ana-metin ParaOverride-13">Bilmiyorum.. belki. </p>
			<p class="soylesi-soru">Niye kamyonun kendisine çarpmasını istesin ki?</p>
			<p class="ana-metin ParaOverride-13">Mutsuzdu çok. </p>
			<p class="soylesi-soru">Mutsuz muydu? İntihar etti mi diyorsunuz yani? </p>
			<p class="ana-metin ParaOverride-13">Ya şimdi kesin bildiğim bir şey yok.. ama intihar ettiyse de şaşırmam yani.. onu diyorum.</p>
			<p class="soylesi-soru"><span lang="ar-SA" xml:lang="ar-SA">İyi </span>tanıyordunuz o zaman Osman beyi. </p>
			<p class="ana-metin ParaOverride-13">Pek sayılmaz aslında.. kulübe gelip giderken görürdüm sadece. </p>
			<p class="soylesi-soru">Mutsuz olduğunu nerden biliyordunuz?</p>
			<p class="ana-metin ParaOverride-13">İnsanın yüzü söyler.. söylemez mi? </p>
			<p class="soylesi-soru">Bilmem? Söyler mi? </p>
			<p class="ana-metin ParaOverride-13">Bence söyler. </p>
			<p class="soylesi-soru">Ne diyordu<span lang="ar-SA" xml:lang="ar-SA"> yüzü? </span></p>
			<p class="ana-metin ParaOverride-13">Ya nasıl anlatayım ki şimdi.. çok uzağa bakıyo gibiydi, sanki bir şeylerin sonunu görüyor gibi.. ya da kendi sonunu. Acayipti işte ne bileyim. Benim abim de aynı onun gibi bakardı, belki de ona benzettim.. ondan. Kendini astı sonra. </p>
			<p class="soylesi-soru">Kim? </p>
			<p class="ana-metin ParaOverride-13">Abim. </p>
			<p class="soylesi-soru">Astı. Abiniz kendini mi astı? </p>
			<p class="ana-metin ParaOverride-13">Astı evet. Kömürlükte. Kendi evinin kömürlüğünde. </p>
			<p class="soylesi-soru">Başınız sağolsun. Kaç yaşındaydı? </p>
			<p class="ana-metin ParaOverride-13">Yirmi altı. </p>
			<p class="soylesi-soru">Çok da gençmiş. Neden yaptı? </p>
			<p class="ana-metin ParaOverride-13">Bilmiyoruz. </p>
			<p class="soylesi-soru">Ne zaman oldu bu? </p>
			<p class="ana-metin ParaOverride-13">Bu ağustosta beş sene olacak. Ama hali hâlâ gözümün önünde. İnsan unutamıyor ki.. eniştem indirmişti ipten, ablamın kocası. </p>
			<p class="soylesi-soru"><span lang="ar-SA" xml:lang="ar-SA">Çok acı </span>bir olay. Nasıl oldu? Sakıncası yoksa anlatır mısınız?</p>
			<p class="ana-metin ParaOverride-13">Anlatırım tabii, ne sakıncası olacak. Hatta şey gibi oluyor anlatınca.. olmamış gibi.. ne bileyim. Her neyse işte. Şeydi o gün, Beril’in yaş günüydü, abimin kızının. Hepimiz onlardaydık, annem, babam, ablamlar. Yengem tarafı da gelmişti, ilk yaş günü diye herkesi çağırmışlar. Ev tıklım tıklım doluydu. Hava çok sıcaktı o gün, yanıyordu ortalık.. bütün camlar açık ama perde kıpırdamıyor. Abimin gömleği terden sırtına yapışmış. Gitti değiştirdi, beyaz bir gömlek giydi.. hatırladıkça kötü oluyorum, kefen giydi sanki. Yengem komşudan vantilatör iste dedi abime. Gitti abim.. sağolsunlar vermişler.. aldı getirdi. Salona kurduk. Her şey çok normaldi. </p>
			<p class="soylesi-soru">Morali iyiydi yani. </p>
			<p class="ana-metin ParaOverride-13">İyiydi.. çok neşeliydi. O yüzden hiç anlamadık ya zaten.. Yeni bir dükkân kiralamıştı, daha büyük, onu anlatıyordu. Makineler sökülecek, taşınacak, bir ton iş var falan.. </p>
			<p class="soylesi-soru">Ne iş yapıyordu? </p>
			<p class="ana-metin ParaOverride-13">Torna tesviye atölyesi vardı. İşi çok iyiydi, üç kişi çalıştırıyordu yanında, sigortalı. Kaynı kimseyi çağırmana lüzum yok, ben sökerim makineleri dedi.. elinden geliyor kaynının, sanayide usta kendisi. Dükkânı ne zaman taşırız falan.. onları konuşuyorduk. Yengem Beril’e saray şeklinde doğum günü pastası yaptırmış, üstünde pamuk prenses vardı, hiç unutmam, mavi elbiseli. Yengem pastayı getirdi. Toplandık, mumları yaktık, maytaplar falan.. bekliyoruz. Ama abim evde yok. Bakkala gitmiştir dedik, telefonunu çaldırdık.. baktık salonda çalıyor. Yakına gitti herhalde, almadan çıktı dedik.. bekliyoruz öyle. Yarım saat geçti yok.. bir saat geçti yok. Çıktık, aramaya başladık.. sormadığımız kimse kalmadı. Abimlerin apartmanın karşısında bir oto tamircisi var, çıraklar falan kapının önünde çalışıyor.. onlara sorduk. Çıkmadı, çıksa görürdük dediler. Çıkmadıysa nerde? Eniştem kömürlüğe mi indi acaba dedi. Dedim yaz günü ne işi var kömürlükte? Gene de bir bakalım dedik. Aşağı bir indik ki ipin ucunda sallanıyor. Dili sarkmış, yüzü mosmor. Asmış kendini. Bayağı bildiğin asmış yani. Akşam olmuştu artık bulduğumuzda ama hâlâ sıcaktı.. bilmiyorum, belki yazdan. Annem, babam, ablam hepimiz mahvolduk. Yengem Beril’in yaş gününü değiştirdi. </p>
			<p class="soylesi-soru">Nasıl değiştirdi? </p>
			<p class="ana-metin ParaOverride-13">20 ağustosta kutlamıyor artık. 1 ekimde kutluyor. Kızının yaş gününde kocasının öldüğünü hatırlamak istemiyo kadın.. haklı. Eceliyle ölmüş olsa gene bir derece de.. çocuk soracak tabii büyüyünce, yengem nüfusa yanlış yazmışlar diyeceğim diyor.</p>
			<p class="soylesi-soru">Sizin ailenizle mi yaşıyor yengeniz? </p>
			<p class="ana-metin ParaOverride-13">Yok.. abimin vefatından sonra babasının evine gitti. Annemler dedi aslında.. sen de bizim kızımızsın bizimle kal diye ama istemedi. Evlendi zaten.. <span class="CharOverride-15">evlenmeden önce annemlere haber vermiş</span>. Beril’i sizden kopartmam, merak etmeyin demiş. Evlenecekti tabii.. gencecik kadın. Ölenle öl diyecek halimiz yok. </p>
			<p class="soylesi-soru">Abiniz not bırakmış mıydı? </p>
			<p class="ana-metin ParaOverride-13">Bırakmıştı. Benden bu kadar, beni affedin diye yazmış, market fişinin arkasına, tükenmezkalemle. Bu kadar ama.. neden yaptığını yazmamış. Benden bu kadar.. bu yani. </p>
			<p class="soylesi-soru">Duruyor mu not? </p>
			<p class="ana-metin ParaOverride-13">Yok polis aldı. Çok korkunç bir şey.. insan unutamıyor. Niye yaptı hiç anlamadık. Karısı da anlamadı. Biz mutluyduk diye ağladı çok. Hepimiz mutlu sanıyorduk, karısıyla çok iyiydi, evi kendisinindi, maddi sıkıntısı falan yoktu yani. Kızına da çok düşkündü. Her gün resmini çekip atardı bize. Çok düşündüm ne derdi vardı da yaptı diye. </p>
			<p class="soylesi-soru">Sizce ne derdi vardı? </p>
			<p class="ana-metin ParaOverride-13">Bilmiyorum ki.. hiçbirimiz bilmiyoruz. Ama anlıyorum bazen. Mesele dertli olmak değil biliyor musunuz? Dertle falan alakası yok. Dert ne ki.. geçer bir şekilde. Mesele yaşamak. </p>
			<p class="soylesi-soru">Nasıl yaşamak? </p>
			<p class="ana-metin ParaOverride-13">Ya nasıl anlatayım.. bezginlik işte. Bazen ben de diyorum.. n’oluyor yani yaşıyoruz da.. öyle değil mi? N’olu­yor yani.. niye? Bazen öyle boş geliyor her şey. Dert meselesi değil yani. Abimin bir eksiği yoktu ki.. derdi de yoktu bildiğimiz. </p>
			<p class="soylesi-soru">Osman beye abinizden hiç bahsetmiş miydiniz? </p>
			<p class="ana-metin ParaOverride-13">Bahsetmiştim, ölümünden bir hafta filan önce. </p>
			<p class="soylesi-soru">Neden? Bir şey mi hissetmiştiniz? </p>
			<p class="ana-metin ParaOverride-13">Hissettiğimden değil de.. ne bileyim.. öyle bir samimiyetimiz de yoktu aslında.. ama anlatmak istedim işte. </p>
			<p class="soylesi-soru">Nerden aklınıza geldi anlatmak? </p>
			<p class="ana-metin ParaOverride-13">Laf geldi. Araya çıkmıştı, sigara sarıyordu.. ateş istedi, kibrit çıkardım verdim. Geri verdi, yok sizde kalsın dedim. Sağol dedi, aldı. Çakmağımı hep kaybediyorum de­di. Abim de öyleydi, çakmaklarını falan kaybederdi hep dedim, artık kaybetmiyor mu dedi. Öldü dedim, kendini astı. </p>
			<p class="soylesi-soru">Ne dedi astı deyince? </p>
			<p class="ana-metin ParaOverride-13">Önce bir durdu öyle.. bana baktı. Sonra bir sürü soru sordu. </p>
			<p class="soylesi-soru">Neler sordu? </p>
			<p class="ana-metin ParaOverride-13">Nasıl yaptı diye sordu. Anlattım işte.. kömürlüğe inmiş haberimiz yok falan. İpi önceden mi almış dedi. Evden getirmiş dedim, çamaşır ipini sökmüş balkondan, üç kat yapmış. İpi söktüğünü görmediniz mi, kaçta oldu, ne zaman buldunuz, ne yaptınız, bulunca hemen indirdiniz mi, polisi mi beklediniz, ipi kim kesti? Böyle bir sürü şey sordu ama niye yaptığını sormadı. Çok tuhafıma gitti. Herkes neden diye sormuştu çünkü. O sormadı.</p>
			<p class="soylesi-soru">Onun da kendi canına kıyabileceğinden kuşkulandınız mı? </p>
			<p class="ana-metin ParaOverride-13">O gece kuşkulanmadım, aklımın ucundan bile geçmedi. Zaten çok üzülmüştüm haline. </p>
			<p class="soylesi-soru">Neden?<span class="CharOverride-16"> </span></p>
			<p class="ana-metin ParaOverride-13">Argun bey çok fena azarlamıştı. </p>
			<p class="soylesi-soru">Argun bey kim? </p>
			<p class="ana-metin ParaOverride-13">Patron. Kulübün sahibi. Bağırdı çağırdı koca adama. </p>
			<p class="soylesi-soru">Neden bağırdı? </p>
			<p class="ana-metin ParaOverride-13">Biz abimden konuşurken ara bitmiş, öbürküler programa başlamış, farkında değiliz. Argun bey geldi içerden.. başladı saydırmaya senin keyfini mi bekleyecek millet.. araya çıktın mı dönmek bilmiyorsun ama para istemeyi biliyorsun falan. Çok ağır konuşuyordu. Adamcağız neye uğradığını şaşırdı, gözleri doldu. Ben vale kulübesine kaçtım. İstemedim yani.. o halini görmek. </p>
			<p class="soylesi-soru">Kaza nasıl oldu peki? </p>
			<p class="ana-metin ParaOverride-13">Son arabayı getirdim o gece, müşteriye teslim ettim. Biri taksi istemişti, çağırdım, taksi geldi, kimse kalmadı ortalıkta. Ben de gideceğim tam.. Osman beyi gördüm. Kulüpten çıkmış, karşıya geçiyor. Yukarıdan kamyonun geldiğini gördüm. Dedim çarpacak buna. Seslenmemle kafadan vurdu. Güm diye bir ses çıktı, ama nasıl yüksek bir ses.. kamyon sanki duvara çarptı. Bir insana çarpmaktan bu kadar ses çıkar mı dersiniz.. çıktı. Beyni patlamış. </p>
			<p class="soylesi-soru">Beyni mi patlamış? </p>
			<p class="ana-metin ParaOverride-13">Evet.. eve gidince baktım, üstüme bir şey sıçramış, yapış yapış, beyazımsı bir şey. Dedim beyni bu. Osman beyin beyni sıçradı üstüme. Bayağı da mesafe vardı aramızda, nasıl sıçradı anlamadım. </p>
			<p class="soylesi-soru">O saatte ne kamyonuydu çarpan? </p>
			<p class="ana-metin ParaOverride-13">Hafriyat. Bir üst sokakta inşaat var, temel kazıyorlar, gece taşıyorlar toprağı. Otel yönetimi çok şikâyetçi ses oluyor diye ama takan yok.. aynen devam. </p>
			<p class="soylesi-soru">Kamyon şoförü Osman beyi görmedi mi? </p>
			<p class="ana-metin ParaOverride-13">Görmedi herhalde, görse fren yapardı. Gerçi yapsa da duramazdı, çok hızlı geliyordu. Sabaha karşı salmış bayırdan aşağı.. sokak boş diye.</p>
			<p class="soylesi-soru">Çarpınca durdu mu? </p>
			<p class="ana-metin ParaOverride-13">Valla bir yüz-yüz elli metre gittikten sonra durdu. Dedim hah inecek. İnmedi şerefsiz.. inip bakmadı bile kime çarptım diye.. bastı gaza gitti. Yakalamışlar ama. Sarıyer taraflarında bir yerde polis kesmiş önünü. Hâlâ içerdeymiş. </p>
			<p class="soylesi-soru">Kazayı sizden başka gören oldu mu? </p>
			<p class="ana-metin ParaOverride-13">Sinemacı adam görmüş, kulübün karşısındaki apartmanda oturuyor. Penceredeymiş o sıra. Hemen koştu geldi, bana dedi kamyonun plakasını aldın mı? Dedim almadım, nasıl alayım, şok olmuşum zaten. Çok korkunç bir şey.. gözünün önünde birinin beyni patlamış.. </p>
			<p class="soylesi-soru">Ambulans çağırdınız mı? </p>
			<p class="ana-metin ParaOverride-13">O adam çağırdı. Çabuk geldi ambulans.. on-on beş dakika sonra geldi ama ölmüş bu dediler, ölüsünü almadan gittiler. Millet çıktı sokağa, kulüpte çalışanlar, oteldekiler falan. Evlerden de çıkanlar oldu, öyle baktılar. </p>
			<p class="soylesi-soru">Sonra? </p>
			<p class="ana-metin ParaOverride-13">Sonra polis geldi işte. Bana sordular.. o adama sordular. Anlattık ne gördüysek.. Osman bey yerde yatıyor hâlâ. Böyle kalacak mı burada dedim. Savcı gelmeden kaldıramayız dedi polis. Gazete istedi. Gittim bizim vale kulübesinden eski gazete aldım, getirdim. Örttüler üstüne. Bir yağmur başladı sonra. Ama ne yağmur.. gök delindi sanki. Beş dakikada seller aktı sokaktan. Rahmetlinin üstündeki gazeteler ıslandı, sürüklendi gitti. Adamcağız öyle.. kolları iki yana açık yatıyor. Kafası darmadağın, atkısı çamurun içinde, kanı yağmura karışıyor, gözümün önünden kıpkırmızı akıyor su. Polisler arabaya bindi savcıyı beklerken. </p>
			<p class="soylesi-soru">Siz ne yaptınız? </p>
			<p class="ana-metin ParaOverride-13">O adamla durduk biraz başında. </p>
			<p class="soylesi-soru">Neden? </p>
			<p class="ana-metin ParaOverride-13">İçim bir tuhaf oldu.. yani öyle yapayalnız.. ne bileyim. Aklıma abim geldi. Biz yukarıda çoluk çocuk otururken nasıl yapabildi diye. Sonra baktık yağmurun duracağı yok, ben saçağın altına girdim, o adam da evine gitti. </p>
			<p class="soylesi-soru">Osman bey kamyonun geldiğini gördüğü halde durmadı yani.. öyle mi? </p>
			<p class="ana-metin ParaOverride-13">Ya şimdi öyle dedim ama bilmiyorum.. belki de ben öyle görmüşümdür. Dalgındı çok. Ondan olmuş da olabilir. Gerçi sinemacı adam da öyle dedi.. </p>
			<p class="soylesi-soru">Ne dedi? </p>
			<p class="ana-metin ParaOverride-13">Bile bile çıktı kamyonun önüne dedi. </p>
			<p class="soylesi-soru">O da intihar ettiğini mi düşünüyordu? </p>
			<p class="ana-metin ParaOverride-13">O öyle görmüş. Bana da öyle geldi. Bilemem tabii.</p>
			<p class="soylesi-soru">Otel müşterilerinden kazayı gören oldu mu? </p>
			<p class="ana-metin ParaOverride-13">Valla kazayı gören oldu mu bilmiyorum ama odaların ışıkları yandı, herkes camlara çıktı. Sese çıktılar herhalde. Dedim ya.. çok acayip bir ses çıktı. </p>
			<p class="soylesi-soru">Ne yaptılar peki? </p>
			<p class="ana-metin ParaOverride-13">Hiç. Öyle camlardan baktılar, sonra sıkıldılar herhalde, baktılar bir şey olduğu yok.. içeri girdiler. O çarpma sesinden sonraki sessizlik çok tuhaftı yalnız.. çıt çıkmıyordu sokaktan. Savcı geldikten sonra da ses falan olmadı. Öyle baktı herkes. Bir yağmurun sesi vardı, bir de kedilerin, çöpün orda hırlaşıyorlardı. Ben bekledim. Savcı da beş dakika ya durdu ya durmadı, gitti. Ben bekledim. Saçağın altında bekledim. Sonra başka bir ambulans geldi, cesedi alıp götürdüler. Gene sessizlik oldu. Çok tuhafıma gitti. Bir adam öldü ya.. bir adamın beyni patladı. Ne biliyim.. insan kıyamet kopacak falan sanıyor. Abimde de kopmamıştı, ağırına gidiyor insanın. </p>
			<p class="ü--yıldız_-metin-i-inde">* * *</p>
			<p class="konusulan_kisi">Kazanın görgü tanığı Mertol Özdemir</p>
			<p class="_--baslik-numarasiz-metin-icinde">“Melankolik hali hep dikkatimi çekiyordu.”</p>
			<p class="soylesi-soru"><span lang="ar-SA" xml:lang="ar-SA">Ölen kişiyi tanıyo</span>r muydunuz? </p>
			<p class="ana-metin ParaOverride-13">Bir göz aşinalığımız vardı. Otele girip çıkarken görürdüm. Ella’da piyanistmiş.. bilmiyordum.</p>
			<p class="soylesi-soru">Ne iş yaptığını sanıyordunuz? </p>
			<p class="ana-metin ParaOverride-13">Valla hiç düşünmedim. Neden düşünmedim bilmiyorum.. çok ilgimi çekiyordu halbuki. </p>
			<p class="soylesi-soru">Nesi ilginizi <span lang="ar-SA" xml:lang="ar-SA">çekiyordu</span>? </p>
			<p class="ana-metin ParaOverride-13">Sıradan birine benzemiyordu, değişik bir havası vardı. Çok şık giyiniyordu mesela. Yürüyüşü, duruşu falan hoştu. Klas bir adamdı yani.. ezik bir tip değildi. </p>
			<p class="soylesi-soru"><span lang="ar-SA" xml:lang="ar-SA">İntihar ettiğini </span>düşünüyormuşsunuz, öyle mi? </p>
			<p class="ana-metin ParaOverride-13">Bence etti. Emin olamam tabii ama gördüğüm kadarıyla hali tavrı.. kazanın oluş şekli bende intihar ettiği hissini uyandırdı. </p>
			<p class="soylesi-soru">Nasıl bir hali tavrı vardı da sizde bu hissi uyandırdı? </p>
			<p class="ana-metin ParaOverride-13">Bütün o havalı haline rağmen acı çeken bir adam olduğunu düşünmüştüm. Bir şey bildiğimden değil ama insanın ruh hali yüzüne yansıyor bence. Yüzünde bir acı vardı. </p>
			<p class="soylesi-soru">O gece kazadan önce görmüştünüz o zaman Osman beyi.. </p>
			<p class="ana-metin ParaOverride-13">Hayır hayır.. kaza gecesinden söz etmiyorum. Melankolik hali hep dikkatimi çekiyordu. Hatta bir tanışsak, konuşsak diye geçiyordu aklımdan. İlginç bir hikâye çıkar mı acaba diye.. </p>
			<p class="soylesi-soru">Bir film hik<span lang="ar-SA" xml:lang="ar-SA">â</span>yesi çıkar diye mi? Sinemacıymışsınız.. </p>
			<p class="ana-metin ParaOverride-13">Yok sinemacı değilim ben.. belgeselciyim. </p>
			<p class="soylesi-soru">Öyle mi? Ne zamandır belgesel çekiyorsunuz? </p>
			<p class="ana-metin ParaOverride-13">On dört-on beş yıl oldu. </p>
			<p class="soylesi-soru">Nasıl başladınız? </p>
			<p class="ana-metin ParaOverride-13">Sinema televizyon okudum ben. Daha o zamanlar kafamda vardı. Okul bitince asistan olarak bir Fransız belgeselcinin ekibine girdim. Sonra sonra kendim çekmeye başladım. </p>
			<p class="soylesi-soru">Kaç belgesel çektiniz bugüne kadar? </p>
			<p class="ana-metin ParaOverride-13">Yedi. </p>
			<p class="soylesi-soru">Konuları ne? </p>
			<p class="ana-metin ParaOverride-13">Beşinin konusu insan.. insan hikâyeleri. Biri Ege’deki ta­rihî yel değirmenleri hakkında. Ismarlama bir işti o, bir enerji şirketi için. Biri de obruklar. Şu Konya ovasındakiler. Çok meşhur oldu bu ara. Her gün yeni bir haber çıkıyor hakkında. Obruklar da benim fikrim değildi.. teklif geldi. </p>
			<p class="soylesi-soru">Kimden geldi? </p>
			<p class="ana-metin ParaOverride-13">BLG TV’den, bir internet kanalı.. youtube’dan yayın yapıyorlar. Doğa belgeselleri çekiyorlar. Şimdi de kuruyan göller projeleri var. Onu da sen çeker misin dediler ama istemedim.. insan hikâyelerini tercih ediyorum ben. Obrukları bile insanlar üstünden anlatmaya çalıştım. </p>
			<p class="soylesi-soru">Nasıl finanse ediyorlar projelerini? </p>
			<p class="ana-metin ParaOverride-13">Bazı vakıflar, şirketler falan sponsor oluyor bildiğim kadarıyla. Sırf insanlık adına mı sponsor oluyorlar diye sorarsanız bilmiyorum. Bir şekilde bir maddi çıkar vardır işin içinde. Biraz da ondan istemedim zaten, bir katakulli falan varsa alet olmak istemedim. </p>
			<p class="soylesi-soru">Finans kaynakları konusunda katı mısınız?</p>
			<p class="ana-metin ParaOverride-13">Katıyım. Herkes de katı olmalı bence. Gerçeğin kendisinden emin olamadığımız bir çağda yaşıyoruz çünkü. Bir kurcalıyorsunuz, her şey bir şeylerle ilgili çıkıyor. Sürekli bir yalan üretimi. Neye inanacağımızı bilemez hale geldik.</p>
			<p class="soylesi-soru">İnsanları tercih etmenizin nedeni ne? </p>
			<p class="ana-metin ParaOverride-13">Hikâyeleri. Belgesel denince herkesin aklına doğa belgeselleri gelir ya da kültür konuları, mimari falan. Ünlü değilse insanın belgeseli mi olur diye düşünülür. Oysa bazı insanların hikâyeleri çok ilginç. Filmini yapsanız kimse inanmaz. Ancak belgesel derseniz inanıyorlar. </p>
			<p class="soylesi-soru">Gerçek hayat kurgudan daha mı etkileyici sizce?</p>
			<p class="ana-metin ParaOverride-13">Kesinlikle. </p>
			<p class="soylesi-soru">Sinema filmi çekmeyi düşünüyor musunuz? </p>
			<p class="ana-metin ParaOverride-13">Düşünmüyorum. Sinema sanat, ben sanatçı değilim. Sanatın gerçeği yerine gerçek gerçeği tercih ediyorum ben. Bütün sinema filmi çekenler de sanatçı değil tabii.. </p>
			<p class="soylesi-soru">Sanatın gerçekle ilişkisini sorunlu mu buluyorsunuz? </p>
			<p class="ana-metin ParaOverride-13">Yalnız sanatın değil ki.. hayatın kendisinin gerçekle ilişkisi sorunlu. Gerçek diye bir şey kalmadı artık. Sosyal medyaya bakın.. her türlü mecraya bakın.. çarpıtılmış bir gerçeklik akmıyor mu? Post truth diye adını da koydular.. tamam artık.</p>
			<p class="soylesi-soru">Nasıl tamam artık?</p>
			<p class="ana-metin ParaOverride-13">Yalan legalleşti yani. Bütün bunlar post truth. Öyle mi? Tamam o zaman. Böyle bir şey oldu. Kimsenin yalanla bir zoru kalmadı.. inanamıyorum buna. </p>
			<p class="soylesi-soru">Belgesel çekerken de gerçek çarpıtılamaz mı?</p>
			<p class="ana-metin ParaOverride-13">Tabii ki çarpıtılabilir. Hatta gerçeğe daha büyük zarar vermeniz bile mümkün.. niyetinize bağlı. Gerçekle etik ilişkiniz sorunlu değilse çarpıtmadan aktarırsınız. Ama sorunluysa fena. </p>
			<p class="soylesi-soru">Siz nasıl bir yol izliyorsunuz bu konuda? </p>
			<p class="ana-metin ParaOverride-13">An ve kameranın gördüğü. O an ne yaşanıyorsa o. Kişi ne söylüyorsa o. O kadar. Aktarıcıyım ben.. yorumu size kalmış. </p>
			<p class="soylesi-soru"><span lang="ar-SA" xml:lang="ar-SA">Çekeceğiniz</span> insanları nasıl seçiyorsunuz? </p>
			<p class="ana-metin ParaOverride-13">Belli bir yöntemim yok. Biri hakkında bir şey duyuyorum ya da internette filan ilgimi çeken bir hikâye okuyorum. Peşine düşüyorum.. öyle. </p>
			<p class="soylesi-soru">Bu işten hayatınızı kazanabiliyor musunuz? </p>
			<p class="ana-metin ParaOverride-13">Hayır tabii ki. Ruhunuzu satarsanız geçinebilirsiniz de.. benim tercihim o değil. </p>
			<p class="soylesi-soru">Nasıl geçiniyorsunuz peki? </p>
			<p class="ana-metin ParaOverride-13">Kira derdim yok. Arada reklam tanıtım falan çekiyorum. Bir şekilde idare ediyoruz. Belgesele gönül verdiyseniz hayatınızı bu işten kazanmayı düşünmeyeceksiniz. </p>
			<p class="soylesi-soru">En son çektiğiniz belgesel ne hakkındaydı? </p>
			<p class="ana-metin ParaOverride-13">Doğu Karadeniz’de bir dağda, tek başına yaşayan yaşlı bir kadını çektim. Hatta kazanın olduğu gece de onun postuyla uğraşıyordum. </p>
			<p class="soylesi-soru">Biraz bahseder misiniz? </p>
			<p class="ana-metin ParaOverride-13">Nemrut nene diye yaşlı bir kadın. Koskoca dağda tek başına yaşıyor. Suratsız, kavgacı. Çok normal tabii böyle olması.. her günü mücadele kadının. Doğduğu köyde kimse yok, kalmamış, ortada bir köy kalmamış daha doğrusu, herkes göç etmiş. </p>
			<p class="soylesi-soru">Neden? </p>
			<p class="ana-metin ParaOverride-13">Ekonomi. Köy çok sarp bir yerde. Tarım yok.. iş yok. </p>
			<p class="soylesi-soru">Zor oldu mu çekmek? </p>
			<p class="ana-metin ParaOverride-13">Çok. Kadın hayatında kamera görmemiş, çok rahatsız ol­du. Kaç kere sopayla üstüme yürüdü. Çadırımı yakmaya kalktı. Ama sonunda anlaştık bir şekilde. </p>
			<p class="soylesi-soru">Nasıl başardınız anlaşmayı?</p>
			<p class="ana-metin ParaOverride-13">Biraz şans oldu. Bir gün dereden su taşıyordu, kovasını düşürdü. Kova gitti, ta yarın dibine yuvarlandı. Ben alırım dedim. Dallara tutuna tutuna indim, kovasını aldım getirdim, suyunu da taşıdım. Öyle öyle yumuşadı.. sonra konuşmaya başladık. </p>
			<p class="soylesi-soru">Gidenlerin evleri duruyor mu köyde? </p>
			<p class="ana-metin ParaOverride-13">Yok canım nerde.. sahipleri terk edince yıkılmış gitmiş hepsi. Nemrut nene kalmış bir tek, Robinson Crusoe gibi yaşıyor. Ayda yılda bir insan yüzü görüyor. On beş yıldır paraya dokunmamış. Evinde su yok. Ev dediğim bir zamanlar evmiş, harap olmuş. Köyde kimse kalmayınca elektriği de kesmişler. İçerde bir ocak var, yaz kış yanıyor.. bildiğiniz mağara devrini yaşıyor yani. Hayat dediğimiz şey içgüdüsel bir canlı kalma çabası aslında. İnsanlar mağara devrinde de hayatta kalmaya çalışıyorlardı, robotlar çağında da hayatta kalmaya çalışıyorlar. İn­sanlığın geldiği nokta bu yani.. hiç. Çok acıklı. </p>
			<p class="soylesi-soru">Ne yiyip içiyor? </p>
			<p class="ana-metin ParaOverride-13">Birkaç tavuğuyla bir ineği var. Meyve ağacı çok etrafta.. elma, ayva, fındık. Mantar topluyor, ot topluyor. Küçük bir bahçesi var, mısır filan ekiyor. Çok az yiyor zaten. </p>
			<p class="soylesi-soru">Kaç yaşında? </p>
			<p class="ana-metin ParaOverride-13">Kendisi de tam bilmiyor, seksenin üstünde olmam lazım dedi. Çok zeki bir kadın. O şartlarda hayatta kalmasından belli. İlginç olan şu. Konuşmadı konuşmadı.. haftalarca ters yaptı bana.. sonra da susmak bilmedi. Durmadan anlattı. Şöyle olmuştu.. böyle olmuştu. En çok konuşmayı özlüyormuş. Hayvanlarıyla filan konuşuyormuş. Ama insan karşıdan da bir şey duymak istiyor dedi. Monolog yetmiyor tabii diyalog lazım. İnsan için konuşmanın önemli bir ihtiyaç olduğunu biliyordum ama Nemrut neneyi tanıyınca sandığımdan daha önemli olduğunu anladım. </p>
			<p class="soylesi-soru">Kimsesi yok mu? </p>
			<p class="ana-metin ParaOverride-13">Yok. Beş kardeşi varmış, hepsi ölmüş, yeğenleri de şehre göç edenlerden. Hiç evlenmemiş. Gençken birini seviyormuş ama adam başkasıyla evlenmiş. Bu da küsmüş. Hâlâ seviyor musun dedim. Bugün istese varırım dedi. Sevdiğin belki ölmüştür dedim, yok yaşıyor dedi. Arada bir adamın köyüne gidip bakıyormuş ölü mü sağ mı diye. Adam üç kere evlenmiş, bir sürü çocuğu torunu var. Onu da buldum konuştum. Deli o dedi. Pek bir şey anlatmadı, kafa gitmiş zaten. </p>
			<p class="soylesi-soru"><span lang="ar-SA" xml:lang="ar-SA">İlginçmiş. Ne zaman izleyebil</span>eceğiz filminizi? </p>
			<p class="ana-metin ParaOverride-13">Valla gösterime sokabilecek miyiz bilmiyorum.. çok zor. Festivallere göndereceğiz, bir bitsin de. Belki pay tv’lerden biri alıp gösterir. Bir belgesel merakı başladı ya insanlarda. Seyirci eskiye göre daha çok ilgi gösteriyor belgesellere. </p>
			<p class="soylesi-soru">Neden sizce? </p>
			<p class="ana-metin ParaOverride-13">İnsanlar bu kadar yalanın içinde gerçek bir şeyler arıyorlar herhalde. İşin kötüsü gerçek diye sunulan her şeye inanmaya da hazırlar. </p>
			<p class="soylesi-soru">Kazaya dönelim. Siz de tanık olmuşsunuz. Nasıl oldu? </p>
			<p class="ana-metin ParaOverride-13">Ben tesadüfen gördüm. Pencereyi açmıştım, dışarı bakıyordum. Adam.. Osman bey yani.. karşıya geçiyordu. Yukardan kamyonun geldiğini gördüm, duracak sandım ama yürümeye devam etti.. son adımını bilerek attı sanki. Beni şoke eden de bu oldu. Çarpmanın şiddetiyle savruldu. Kemik parçalarının havada uçuştuğunu gördüm resmen. Çok korkunç bir andı, anlatmak mümkün değil. Dondum kaldım. İnsan ne yapacağını bilemiyor. Neden sonra toparlandım, fırladım dışarı. Ölmüş tabii.. kafası saçılmış her tarafa. Baktım gençten bir çocuk, gözleri faltaşı gibi açılmış, cesede bakıyo. Kamyonun plakasını aldın mı dedim. Şoktan cevap veremedi. Otelden biri çıktı o sırada, cesedi görür görmez kusmaya başladı. Birkaç kişi daha geldi. Biri Osman bey bu dedi. O zaman öğrendim adını. Savcı geldi sonra, polis molis.. kulübün patronu geldi. Yakınlarını tanıyorsanız haber verelim dedim. Polis siz karışmayın dedi. Karışmadık. </p>
			<p class="soylesi-soru">Ceset götürülene kadar beklediniz mi? </p>
			<p class="ana-metin ParaOverride-13">Bekleyemedim, çok üşümüştüm, penyeyle çıkmışım. Eve döndüm. İçim ısınsın diye bir kahve yaptım. Sonra baktım, götürmüşler. Sokak bomboş.. yağmur hâlâ yağıyor.. ne kan kalmış ne bir şey. Sanki az önce korkunç bir kaza olmamış gibiydi sokağın hali. </p>
			<p class="ü--yıldız_-metin-i-inde">* * *</p>
			<p class="konusulan_kisi">Ella Caz Kulübü’nün şef garsonu Fethi Karış </p>
			<p class="_--baslik-numarasiz-metin-icinde">“Bu piyanoda bir uğursuzluk mu var nedir, anlamadım.”</p>
			<p class="soylesi-soru ParaOverride-12">Kaza olduğu sırada ne yapıyordunuz? </p>
			<p class="ana-metin ParaOverride-13">Mutfaktaydım, ortalığı toparlıyorduk. Benim beş-on dakika sonra haberim oldu kazadan. Bizim mutfak iç tarafta kalıyor, ondan duymadım herhalde. Çok ses çıkmış halbuki.. öyle dediler. </p>
			<p class="soylesi-soru">Nasıl haberiniz oldu? </p>
			<p class="ana-metin ParaOverride-13">Furkan söyledi.. bizim komi. </p>
			<p class="soylesi-soru">O kazayı görmüş mü? </p>
			<p class="ana-metin ParaOverride-13">Yok, o Erkan’ı görmüş. </p>
			<p class="soylesi-soru">Erkan kim? </p>
			<p class="ana-metin ParaOverride-13">Resepsiyoncu. Erkan çok fena kusuyor dedi. Hemen otel tarafına geçtim, hasta mı bir bakayım diye. Bizim otelle bir alakamız yok aslında ama sahibi patronun arkadaşı. Niye ilgilenmedin der.. bir şey der. Baktım Erkan bir koltuğa çökmüş, yüzü kireç gibi, zangır zangır titriyo. N’oldu dedim. Konuşamıyor ki.. dili tutulmuş. O ara çocuklar söyledi kamyon birine vurmuş diye. Dışarı bir çıktım ki üüü.. kan revan ortalık.. adamcağız yolun ortasında yatıyor..</p>
			<p class="soylesi-soru">Ne yaptınız? </p>
			<p class="ana-metin ParaOverride-13">Hiç. Polis geldi zaten. Ben de eve gittim. </p>
			<p class="soylesi-soru">Öleni tanıyordunuz değil mi?</p>
			<p class="ana-metin ParaOverride-13">Tanımam mı? Osman bey.. bizim piyanist. Ama o olduğunu anlamadım baştan. Sokaktan geçen biri sandım. Otelden birileri dedi sizin piyanist bu diye. Baktım hakikaten de o. Çok fena oldum. İnsan tanıyınca fena oluyor.</p>
			<p class="soylesi-soru">Ne zamandır tanıyordunuz Osman beyi? </p>
			<p class="ana-metin ParaOverride-13">Çok değil aslında. Beş-altı ay önce başlamıştı bizim kulüpte. Ondan önce Şener abi vardı piyanoda, pankreas kanserinden öldü. Şener abiden önce de İrfan abi vardı, o da kalpten öldü. Osman bey üçüncü oluyor. İrfan abi program sırasında öldü.. ben gördüm ilk. Baktım kafa piyanoya düşmüş, millet farkında değil. İşaret ettim sahnedekilere. Birinin omzundan dürtmesiyle yere yuvarlandı. Ambulans çağırdık ama ölmüş çoktan. Bir saattir ölüymüş meğer. Bu piyanoda bir uğursuzluk mu var nedir, anlamadım, başına geçen ölüyor. </p>
			<p class="soylesi-soru">Kaza kaçta oldu? </p>
			<p class="ana-metin ParaOverride-13">Valla saate bakmadım ama üçten sonra olması lazım. Bizde program iki buçuk gibi biter genelde. Müşteri dağılır zaten, ikiden sonraya pek kalan olmaz ama bunların toparlanmaları, yevmiyelerini almak için Argun beyi beklemeleri filan.. çıkmaları üçü bulur. Bir tek Gaye hanım yevmiyesini beklemez.. program bitti mi ânında topuklar. </p>
			<p class="soylesi-soru">Gaye hanım kim? </p>
			<p class="ana-metin ParaOverride-13">Solist. Ella caz kulübünün solisti. </p>
			<p class="soylesi-soru">O neden beklemez? Başka yerde de mi programı var?</p>
			<p class="ana-metin ParaOverride-13">Yok.. bir tek burada çıkıyor. Ama o elden almaz yevmiyesini. </p>
			<p class="soylesi-soru">Neden? Ağırına mı gidiyor elden almak? </p>
			<p class="ana-metin ParaOverride-13">Herhalde.. </p>
			<p class="soylesi-soru">Osman bey sarhoş muydu o gece? </p>
			<p class="ana-metin ParaOverride-13">Kesinlikle değildi. Normalde çok içer aslında. İçerdi daha doğrusu, adam öldü gitti, hâlâ rahmetli demeye dilim varmıyo. Her gece bir otuzbeşlik götürürdü. Sonra da evinde devam ederdi öbürleri gibi. Hep çok içer bunlar. Ama o gece bir duble rakı içti sadece. </p>
			<p class="soylesi-soru">Müzisyenler program sırasında içiyorlar mı? </p>
			<p class="ana-metin ParaOverride-13">İçiyorlar tabii, içmezler mi? Ya.. felek vurmuş adamlar bunlar, bakma sen sahnedeki cakalarına.. hepsinin hayatı harabe aslında. Sünger gibi içerler. İçkilerini de kendileri getirirler. </p>
			<p class="soylesi-soru">Neden? </p>
			<p class="ana-metin ParaOverride-13">Burası pahalı da ondan.. burdan içmeye kalkarsan yevmiyeyi içkiye yatırırsın. Arada bir bardan içtikleri olur tabii.. ama Argun bey ânında keser yevmiyelerinden, hiç affetmez. Su içsen yazar hesaba. Bir tek Gaye hanımın içtikleri Argun beye yazılır. O da iyi içer ha.. gecede en az altı-yedi Jack götürür. </p>
			<p class="soylesi-soru">Niye Argun beye yazılıyor onun içkileri? </p>
			<p class="ana-metin ParaOverride-13">Yani. </p>
			<p class="soylesi-soru">Yani derken? Sevgilisi falan mı? </p>
			<p class="ana-metin ParaOverride-13">Sözde değil. Ama herkes biliyor. </p>
			<p class="soylesi-soru">Gizliyorlar mı.. niye gizliyorlar? </p>
			<p class="ana-metin ParaOverride-13">Argun bey evli çünkü. Karısı bilmiyormuş güya. Mümkün mü? Kesin biliyor. Biliyor da bilmezden geliyor. </p>
			<p class="soylesi-soru">Sizce neden? </p>
			<p class="ana-metin ParaOverride-13">Niye bozsun ki düzenini kadın.. mis gibi hayatı var. </p>
			<p class="soylesi-soru">Siz ne düşünüyorsunuz bu konuda? </p>
			<p class="ana-metin ParaOverride-13">Hiçbir şey düşünmüyorum.. bana ne? Zaten bir tek Argun bey değil ki böyle yaşayan. Parası olan adamların hepsi böyle. Üç-dört kadına bakanlar biliyorum. Ayrıca da karısı boşanmaya kalksa bu hayatı nereden bulacak? Bir eli yağda, bir eli balda. Böyle kadınlara para tatlı geliyor anlayacağınız. Kapatıyor gözünü, kıyak hayata aynen devam. </p>
			<p class="soylesi-soru">Patronunuzun ilişkisi hakkında konuşur musunuz kendi aranızda? </p>
			<p class="ana-metin ParaOverride-13">Konuşuruz tabii. Ne konuşacağız ki başka.. herkesi konuşuruz. </p>
			<p class="soylesi-soru">Patronun kulağına gider diye çekinmiyor musunuz? </p>
			<p class="ana-metin ParaOverride-13">Aldırmaz ki.. o da biliyor konuştuğumuzu. Giderse de gitsin ayrıca, ben kesmişim hesabımı zaten burayla. Bu ay sonu ayrılıyorum. </p>
			<p class="soylesi-soru">Neden? </p>
			<p class="ana-metin ParaOverride-13">Gündüze geçiyorum. Tarabya’da balık lokantası. Gündüz servisi.. içkisiz. </p>
			<p class="soylesi-soru">İçkisiz olduğu için mi geçiyorsunuz? </p>
			<p class="ana-metin ParaOverride-13">Yok.. alakası yok. Hanım gece çalışmamı istemiyor. Haklı kız.. ev hayatı olmuyor ki insanın. Bıkmışım zaten geceden, millet kalkıp işine giderken biz yatağa giriyoruz.. vampir gibi.</p>
			<p class="soylesi-soru">Kulüp müşterileri müzisyenlere içki ısmarlar mı? Şampanya patlatmalar filan olur mu? </p>
			<p class="ana-metin ParaOverride-13">Bizde olmaz. Kırk yılda bir belki birer kadeh viski gönderen çıkar, o kadar. Hoş da karşılanmaz zaten. Caz kulübü burası, taverna değil. Kadın ağırlıklıdır buranın müşterisi, üst segment, genelde meslek sahibi kadınlar, orta yaş üstü erkekler. Seçkin yani müşteriler.. ağır takılırlar. </p>
			<p class="soylesi-soru">Müzisyenler ne içerler genelde? Viski mi? </p>
			<p class="ana-metin ParaOverride-13">Viski içmezler, viski pahalı. Ucuz içki içer bunlar. Ucuz içki kalmadı gerçi de viskiye göre ucuz yani. Ara abi bir şişe büyük Binboa votkayla gelir mesela. İki nefes saksafon çalar, bir fırt votka çeker. Programın sonunda illa biter o şişe. </p>
			<p class="soylesi-soru">Sarhoş olur mu? </p>
			<p class="ana-metin ParaOverride-13">Zom olur zom. Kapıyı bulamaz. Kaç kere taksiye atıp evine götürmüşlüğüm var. </p>
			<p class="soylesi-soru">Patron kızmıyor mu sarhoş olmasına? </p>
			<p class="ana-metin ParaOverride-13">Yoo.. rezalet çıkarmaz ki, niye kızsın? Hem adam içtikçe öttürüyor saksafonu. Şişenin ortasını bulduğunda bir asılmaya başlıyor.. kafası iyice güzel oluyor tabii.. müşteri coşuyor. Tandoğan abinin sarhoş olduğunu hiç görmedim. Biracıdır o. Zaten içmiş gelir, programdan sonra da evinde kuru devam ediyormuş.. gözleri hep dumanlı. Altılı paketle gelir, teneke kutu Efes, poşetiyle koyar davulun arkasına. Beşini içer, birini bırakır. </p>
			<p class="soylesi-soru">Niye? </p>
			<p class="ana-metin ParaOverride-13">Öyle bir âdeti var. Haftada beş gece çalışıyorlar ya, son gece biriktirdiklerini içiyor. </p>
			<p class="soylesi-soru">Beş gece mi çalışıyorlar? Çok değil mi? </p>
			<p class="ana-metin ParaOverride-13">Çok da Argun bey bulmuş eşşek gibi çalışacak adamları. Onların da bir itirazı yok.. ne yapsınlar? Haftada üç yevmiyeyle hayat döner mi? </p>
			<p class="soylesi-soru">Öbürleri peki? Sarhoş olurlar mı? </p>
			<p class="ana-metin ParaOverride-13">Valla Gaye hanım o kadar içmeye çakırkeyif olur an­cak, kadında nasıl bir karaciğer varsa artık. Bazen ama.. Argun beye kafası atmışsa filan ağzı fena bozulur. Önüne gelene ana avrat dümdüz gider. Asabidir çok, bulaşmamak en iyisi. </p>
			<p class="soylesi-soru">Arkası da sağlam tabii.</p>
			<p class="ana-metin ParaOverride-13">Aynen.. patrondan torpilli. Yalnız sesi süperdir. Canı istediği zaman salonu inletir. Müşterinin çoğu onun sesine geliyor zaten. </p>
			<p class="soylesi-soru">Osman bey peki? O hep rakı mı içerdi? </p>
			<p class="ana-metin ParaOverride-13">Hep rakı. Sek.. ne su ne buz. Çok da güzel içerdi. Sarhoş olmazdı ama bir hoş olurdu. </p>
			<p class="soylesi-soru">Nasıl hoş? </p>
			<p class="ana-metin ParaOverride-13">Ne bileyim.. durgunlaşırdı.. ağır ağır yürür falan. Bir de gözlerinin içi boşalırdı sanki. Sana bakıyor da görüyor mu görmüyor mu anlamazsın.. gözlerinin içi yok gibi yani. Anlatması zor, görmek lazım. Ama o gece sarhoş değildi. Hatta konuştuk. Baktım eli boş gelmiş. Osman bey yükünüz yok galiba bu gece dedim. Unutmuşum dedi. Anladım tabii.. unuttum munuttum.. hikâye.. vaziyeti bozuk. E kolay da değil şimdi, her gece bir otuzbeşlik cepte yangın. Zavallının taksiye verecek parası yoktu, burdan ta Abbasağa’ya yürüyordu gecenin o vaktinde. Zaten bir kuruş para çıkmamış üstünden, cüzdanı boştu dediler.</p>
			<p class="soylesi-soru">Abbasağa’ya mı yürüyordu? Çok uzak değil mi? </p>
			<p class="ana-metin ParaOverride-13">Uzak da yürüyordu işte.. ne yapsın? O saatte otobüs yok ki. Parası varsa taksiye binerdi ama çok nadir. Bazen Argun bey bırakırdı, bazen Ara abi bırakırdı. Acıdım haline o gece eli boş gelince. Size bir kıyak yapayım o zaman dedim. Bir duble rakı verdim kimseye çaktırmadan. Götürdü, piyanonun dibine koydu. Gece boyunca yudum yudum içti. Bütün içtiği oydu yani. Bir duble.. o kadar. </p>
			<p class="soylesi-soru">Birlikte yaşadığı kadını tanıyor musunuz? </p>
			<p class="ana-metin ParaOverride-13">Bir kere geldi kulübe.. o zaman tanıştık.. adı şeydi.. Peride.. yok Pakize.. evet. </p>
			<p class="soylesi-soru">Evini biliyor musunuz? </p>
			<p class="ana-metin ParaOverride-13">Bilmiyorum. Abbasağa’da oturduğunu biliyorum sadece. Osman bey öyle herkesle samimi olan bir adam değildi, diğerleri gibi geyiğe meraklı da değildi, fazla konuşmazdı. Efendi efendi gelir, piyanosunu çalar, program bitince de çeker gider. Bazen tek kelime konuşmadığı olurdu. Genç gitti adamcağız. Allah rahmet eylesin.</p>
			<p class="soylesi-soru">Sever miydiniz Osman beyi? </p>
			<p class="ana-metin ParaOverride-13">Ya şimdi pek bayıldığım yoktu aslında. Ölünün arkasından konuşmak gibi olmasın ama burnu havada bir adamdı. Kulübe bir gelişi vardı, sanki hayır için yapıyor bu işi. Bir çalımlar.. bir şeyler. Baba yapma gözünü seveyim, sen de hepimiz gibi ekmek parası peşindesin işte, biliyoruz. Ama bir zararını da görmedim. Kendi halindeydi. Ben sevmem aslında bu müzisyen takımını. Okul okumuş ya bunlar, bir de tanıyan üç-beş kişi çıkıyor, alkış malkış, bir şey sanıyorlar kendilerini. Kime neyin havasını atıyorsunuz kardeşim, her gece Argun beyin peşinden koşuyorsunuz işte yevmiyemizi ver diye. Benim hiç olmazsa sigortam var, sizin o da yok. </p>
			<p class="soylesi-soru">Sigortasız mı çalışıyorlar? Sigorta yapmıyor mu patron?</p>
			<p class="ana-metin ParaOverride-13">Bu saatten sonra yapsa ne olacak? Beş bin günü dolduracak halleri yok ki.. hepsinin ahı gitmiş vahı kalmış. Gençlikte sanatçıyız diye umursamamışlar. Sanki sanatçı olunca güllük gülistanlık oluyor hayat. Tarkan mısın sen ya.. Teoman mısın.. Mazhar Fuat Özkan mısın? Bir garip müzisyensin işte. Karnını doyuramıyorsun daha. </p>
			<p class="soylesi-soru">Argun beyin peşinden niye koşuyorlar peki? Vermiyor mu yevmiyelerini?</p>
			<p class="ana-metin ParaOverride-13">Veriyor da kan kusturuyor. </p>
			<p class="soylesi-soru">Niye? </p>
			<p class="ana-metin ParaOverride-13">Koca koca adamları peşinden koşturmak hoşuna gidiyor herhalde.. ne bileyim? </p>
			<p class="soylesi-soru">İtiraz etmiyorlar mı bu duruma? </p>
			<p class="ana-metin ParaOverride-13">Etseler ne olacak? Argun bey kapıya koyacak diye ödleri kopuyor hepsinin. Ortalık müzisyen kaynıyor ya.. rockçısı popçusu cazcısı.. hepsi fişek gibi genç çocuklar hem de, bizimkiler gibi tirit değiller. Argun bey için elini sallasa ellisi yani. Onlar da mecbur susup oturuyorlar, ne yapsınlar? Aç bunlar ya.. bildiğin aç. Hiçbirinin durumu yok. O gün kazandıklarını o gün yiyorlar. Gerçi Osman bey vaktiyle çok zenginmiş, çok malı mülkü varmış, satıp yemiş hepsini. Öyle dediler. Sonra bir hadise olmuş.. dokuz-on yıl önce. Karısı emniyet müdürüne tuzak kurmuş, seks tuzağı. Bilmiyorum artık hakikat mi, uydurma mı ama öyle dediler.</p>
			<p class="soylesi-soru">Kim dedi?</p>
			<p class="ana-metin ParaOverride-13">Argun bey herhalde, hatırlamıyorum şimdi. Televizyonlara falan haber olmuş. Emniyet müdürü istifa etmeye mecbur kalmış falan. Ben duymamışım.. haber maber nerden göreceğim? On dört yaşımdan beri geceleri çalışıyorum. Osman beyin de hayatı kaymış o hadiseden sonra.. bir daha iflah olmamış. Doğru mudur ne diyorsunuz? Karısı hakikaten tuzak kurmuş olabilir mi?</p>
			<p class="soylesi-soru">Sizce? </p>
			<p class="ana-metin ParaOverride-13">Bilmiyorum.. ben de size soruyorum işte. Yani şimdi bir yandan o kadar kolay mı bu işler diyorum. Koskoca emniyet müdürü.. boru değil ama bir taraftan olabilir de, neden olmasın? Neler oluyor. Her gece neler duyuyoruz burada.. ohoo.. kimler kimler hakkında ne rezaletler.. anlatsam dilinizi yutarsınız. Ama insan işte. İnsan böyle bir şey. </p>
			<p class="soylesi-soru">Nasıl bir şey insan? </p>
			<p class="ana-metin ParaOverride-13">Sen de beni imtihan ediyorsun ama ha! Ne bileyim, böyle işte.. dışardan göründüğü gibi değil yani insan. Herkesin içinde başka bir âlem var. </p>
			<p class="ü--yıldız_-metin-i-inde">* * *</p>
			<p class="konusulan_kisi">Hotel Maison’un resepsiyonisti Erkan Bağcı </p>
			<p class="_--baslik-numarasiz-metin-icinde">“Korkunçtu, yüzü yoktu adamın.”</p>
			<p class="soylesi-soru ParaOverride-12">Ne zamandır çalışıyorsunuz bu otelde? </p>
			<p class="ana-metin ParaOverride-13">Sekiz ay oldu. </p>
			<p class="soylesi-soru">Hep geceleri mi? </p>
			<p class="ana-metin ParaOverride-13">Mecburen. Gündüz okul var. </p>
			<p class="soylesi-soru">Nerde okuyorsunuz? </p>
			<p class="ana-metin ParaOverride-13">Yıldız Teknik’te.. İngilizce öğretmenliği. </p>
			<p class="soylesi-soru">Gündüz okul gece iş zor olmuyor mu? </p>
			<p class="ana-metin ParaOverride-13">Olmaz mı? Çok zor oluyor. Ama mecbur.. çalışıyoruz.. </p>
			<p class="soylesi-soru">Ailenizle mi yaşıyorsunuz? </p>
			<p class="ana-metin ParaOverride-13">Yok, ailem Bartın’da benim. Üç arkadaş kalıyoruz biz Dereboyu’nda.. </p>
			<p class="soylesi-soru">Ne zaman uyuyorsunuz peki? Uyumadan gitmiyorsunuz herhalde okula.</p>
			<p class="ana-metin ParaOverride-13">Koltukta uyuyorum biraz. İkiden sonra otelde fazla hareket olmuyor. Ama tilki uykusu tabii.. öyle bir göz aralık hep.. bizim otel küçük ama müşterisi çok kaprisli. Her gece bir şey çıkıyor. </p>
			<p class="soylesi-soru">Ne gibi şeyler çıkıyor? </p>
			<p class="ana-metin ParaOverride-13">Değişik. En çok sarhoş müşterilerle uğraşıyoruz. Adam sabaha karşı zilzurna gelmiş, kartını bulamıyor. Yeni kart veriyorsunuz, bu sefer odasını bulamıyor. Hadi tut kolundan odasına çıkar.. veya sabahın üçünde arıyor, televizyonu açamıyorum diyor, internete bağlanamıyorum diyor. Hadi tamam, olabilir, uykusu kaçmıştır veya internet lazımdır o anda, hallediyoruz. Ama sabahın dördünde kuru temizlemeye kıyafet göndermek isteyen oluyor. Yarın toplantım var diyor adam. Şimdi mi aklına geldi diyemiyorsunuz. Bizdekiler gelgeç müşteri değil, bazıları ayda iki-üç kere geliyor. Mecburen hoş tutuyoruz. En çok da yemek diye tutturuyorlar. Mutfak kapandı diyorsunuz anlamıyorlar. </p>
			<p class="soylesi-soru">Yirmi dört saat oda servisi yok mu? </p>
			<p class="ana-metin ParaOverride-13">Yok. Oda servisi ikide biter bizde. </p>
			<p class="soylesi-soru">Ne yapıyorsunuz peki? Mutfak kapandı, bir şey yapamayız mı diyorsunuz? </p>
			<p class="ana-metin ParaOverride-13">Öyle dememiz gerek aslında ama müdürün kesin talimatı var, müşteri ne isterse yapılacak. Biz de internetten getirtiyoruz. Çok saçma sapan şeyler istedikleri de oluyor. Kazanın olduğu gece bir kadın vardı mesela, diş ipi diye tutturdu. Diş fırçası verelim dedim, yok ille de diş ipi. Hayati bir şey olsa anlayacağım da diş ipi bu ya.. bir gece de diş ipi kullanmayıver, ne olur yani. Birini nöbetçi eczaneye gönderdim, alıp geldi ama kadın çay ağacı aromalı istemiştim diye bozuk attı bu sefer de. </p>
			<p class="soylesi-soru">Çay ağacı aromalısı da mı varmış diş ipinin? </p>
			<p class="ana-metin ParaOverride-13">Varmış. Saçma saçma istekler işte.. bitmiyor ki. Yabancı müşteriler çok kaprisli olmuyor aslında.. yerli müşteri sıkıntı asıl.</p>
			<p class="soylesi-soru">Neden? </p>
			<p class="ana-metin ParaOverride-13">Zenginler çünkü. Param var hizmet edeceksin. Bizim zen­ginlerde mantık bu. Arada düzgünler oluyor tabii. Bizim otel butik olduğu için genelde düzgündür müşterisi, zaten yabancı ağırlıklı. </p>
			<p class="soylesi-soru">Kaza olduğu sırada ne yapıyordunuz? </p>
			<p class="ana-metin ParaOverride-13">Ders çalışıyordum, vizeler başlamıştı. Bir gürültü duydum, çok şey yapmadım baştan, İstanbul burası.. gürültü her zaman oluyor. Ama arkasından çığlığı duyunca.. </p>
			<p class="soylesi-soru">Kim çığlık attı? </p>
			<p class="ana-metin ParaOverride-13">Kâmil.. vale. Ne oluyor diye dışarı çıktım. Bir baktım ortalık kan gölü olmuş, Osman beyin cesedi yerde. Korkunçtu.. yüzü yoktu adamın, yüz diye bir şey kalmamıştı. </p>
			<p class="soylesi-soru">Nerden anladınız Osman bey olduğunu? </p>
			<p class="ana-metin ParaOverride-13">Paltosundan. Paltosunu tanıdım. Daha iki dakika önce önümden geçmişti. Paltonuz çok güzel demiştim. Bir zamanlar güzeldi, eskidi artık dedi. Gülüştük öyle. Sonra iyi sabahlar dedi çıktı. Ben de bir kahve alayım, uykum açılsın diye kalktım o sırada ses geldi. Bir çıktım ki felaket. Hayatımda ilk defa ölü gördüm ya. Bir de tanıyorsunuz adamı.. </p>
			<p class="soylesi-soru">İyi tanır mıydınız Osman beyi? Arkadaşlığınız dostluğunuz var mıydı? </p>
			<p class="ana-metin ParaOverride-13">Tanırdım da öyle pek bir yakınlığımız yoktu. Yaşlıydı zaten.. babam yaşındaydı.. çok nazik bir adamdı ama. Selam vermeden geçmezdi. </p>
			<p class="soylesi-soru">Kendini beğenmiş biri miydi? </p>
			<p class="ana-metin ParaOverride-13">Ya.. öyle diyorlar da ben hiç öyle hissetmedim. Tam tersine, çok mütevazı gelirdi bana, hal hatır sorardı. Bir de İngilizcesi çok iyiydi. Bir keresinde Amerikalı bir müşteriyle konuşuyordu, dinledim, su gibi konuşuyor.. </p>
			<p class="soylesi-soru">Şaşırdınız mı? </p>
			<p class="ana-metin ParaOverride-13">Çok şaşırdım.. hiç beklemiyordum. </p>
			<p class="soylesi-soru">Neden? </p>
			<p class="ana-metin ParaOverride-13">Yani.. ne bileyim.. bu kadar iyi İngilizcesi varken niye üç kuruşa kulüpte çalışıyor ki.. </p>
			<p class="soylesi-soru">Kendisine sordunuz mu İngilizceyi nerde öğrendiniz diye.. </p>
			<p class="ana-metin ParaOverride-13">Okulda öğrenmiş. Çok iyi bir İngilizce hocası varmış. Benim de İngilizce öğretmenliğinde okuduğumu öğrenince çözemediğin bir şey olursa gel sor demişti. </p>
			<p class="soylesi-soru">Ne hakkında konuşuyorlardı Amerikalıyla? </p>
			<p class="ana-metin ParaOverride-13">Kerim Çaplı diye bir davulcudan bahsediyorlardı. Duymamıştım öyle birini, çok ilgimi çekti. Osman beye sordum sonra, anlattı. Dünya çapındaydı ama şansı yaver gitmedi dedi. Uzun uzun anlattı o gece.. çok bilgili bir adamdı. Sohbeti çok tatlıydı, çok güzel anlatırdı. Çok da yakışıklıydı, yaşına göre çok iyiydi yani. Bir karizması vardı. Kadınlar çok asılırdı ona, kulübe gelen kadın müşteriler. Program arasında önümden geçip bahçeye çıkardı, sigara içmeye, bir bakarım mutlaka bir kadın peşinden geliyor. </p>
			<p class="soylesi-soru">Karşılık veriyor muydu kadınların ilgisine? </p>
			<p class="ana-metin ParaOverride-13">Dikkatimi çeken bir şey olmadı. Sanmıyorum.. başından savıyordu bence. </p>
			<p class="soylesi-soru">Neden böyle düşünüyorsunuz? </p>
			<p class="ana-metin ParaOverride-13">Yorgundu. Hiçbir şeye hali yoktu. Zoraki yaşıyor gibiydi. Depresyondaydı bence. </p>
			<p class="soylesi-soru">Hep mi öyleydi, son zamanlarda mı? </p>
			<p class="ana-metin ParaOverride-13">Eskiden de öyleydi ama idare ediyordu gene de. Son zamanlarda hepten dalgındı. Sürekli bir şeyini kaybediyordu, telefonunu.. atkısını. Paltosuz çıkmış mesela bir keresinde. Ta sahile kadar yürüdükten sonra fark etmiş. Nefes nefese geri döndü. Böyleydi yani. </p>
			<p class="soylesi-soru">Kendini bilerek kamyonun önüne atmış olabilir mi sizce? </p>
			<p class="ana-metin ParaOverride-13">Valla benim de kulağıma geldi ama sanmıyorum. İnsan intihar edecek olsa niye kamyonun önüne atsın ki kendini? İntihar etmenin daha kolay yolları var. Bir kutu hap iç mesela ya da tabancayla kendini vur. En temizi. Egzoz gazıyla intihar edenler acı çekmiyormuş, öyle duydum. Ben intihar edecek olsam öyle yaparım. </p>
			<p class="ü--yıldız_-metin-i-inde _idGenParaOverride-1">* * *</p>
		</div>
	</body>
</html>