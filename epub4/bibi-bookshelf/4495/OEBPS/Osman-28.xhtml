<html xmlns="http://www.w3.org/1999/xhtml" xmlns:epub="http://www.idpf.org/2007/ops">
	<head>
		<title>Osman-28</title>
		<link href="css/idGeneratedStyles.css" rel="stylesheet" type="text/css"/>
<meta content="urn:uuid:640e2a52-bd0d-4106-8ef7-ecabd0af7845" name="Adept.expected.resource"/>
	</head>
	<body id="Osman-28" lang="tr-TR" xml:lang="tr-TR">
		<div class="Basic-Text-Frame">
			<p class="ARA-BASLIK ParaOverride-14" lang="en-US" xml:lang="en-US"><span class="CharOverride-1">*****</span></p>
			<p class="konusulan_kisi">Osman’ın 4. defterinin arasında bulunan kâğıtlardan </p>
			<p class="_--baslik-numarali-metin-icinde">1 Ocak 2009 </p>
			<p class="ana-metin">Yine özel bir tarihte yazmaya başlıyorum ama bu kez yeni bir defterim yok, kâğıtlarım ve adi bir tükenmezkalemim var yalnızca. Pansiyoncu çocuktan rica ettim, mektup yazacağımı sandı, zarf da vereyim mi abi dedi. Bir zarfım var ama üstüne adresini yazacağım kimsem yok, uçsuz bucaksız bir evrende yapayalnızım. Sandığım kadar korkunç bir duygu değil bu ama beklediğimden çok daha acıklı. Gözlerim öyle kurudu ki, çok acıyor, yazdığımı okuyamıyorum. Çift battaniyenin altında yalnızlığımı ve çaresizliğimi düşünürken uyuyakalmışım. Gece yarısı gürültüyle uyandım, o zaman anımsadım yeni bir yıla girdiğimizi. Dışarı çıktım, otellerin bahçelerinde patlayan havai fişeklerin ışıklarına baktım, zamanın getireceği sayısız acıyı henüz tatmamış, yaşamlarının daha başında olan gençlerin yeni yıl sevinçlerini izledim bir süre. Yeni bir yıl başlıyor diye deli gibi seviniyorlardı. Ne büyük aptallık! Habersizler, neler yaşayacaklarını, geleceğin neler getireceğini bilmiyorlar. İnsan gençken yaşam nedir, bilmiyor. Yeni bir yıl için bu kadar sevinmeye değmez gençler demek geldi içimden, yaşamın amacı ağzınıza sıçmak, siz de öğreneceksiniz bunu. Ama yaşıyor işte insanlar, ben de yaşıyorum. Benim için çok karanlık yılların başlangıcı olacak bir yıla uyuyarak girdim. Buraya geldiğimden beri uyuyorum. Günün on beş saatini uyuyarak geçirmek için ilaç alıyorum. Uyumazsam düşünüyorum çünkü, hiçbir şey düşünmek istemiyorum. Gün ortasında zorlukla uyanıyorum, dışarı çıkıp gazete alıyorum, yeni bir haber var mı diye bakıyorum, Teo vurulmuş mu, Şebnem bulunmuş mu, yeni ölüler bırakmış mıyım arkamda? Yeni bir şey yok, eski bir şey de yok, unutulmuş bile her şey, didik didik edilen yaşamlarımızın haberleri çoktan bayatlamış. Bakkaldan çubuk kraker alıp odama dönüyorum. Kraker yiyorum, musluktan su içiyorum, yine yatıp uyuyorum. Çok güçsüzüm, kolumu kaldıracak halim yok. Uyurken ölüp gitmek istiyorum, hiçbir şey hissetmeden. Uyanık olduğum zamanlarda ölüm korkusuyla barışmam gerek diye düşünüyorum. Korkusunu aşabilsem ölüm tertemiz bir çözüm. Arkamda benim için ağlayacak tek bir kişinin olmayışı bana yaşamım kadar büyük bir acı veriyor. </p>
			<p class="ü--yıldız_-metin-i-inde">* * *</p>
			<p class="ana-metin">Bugün ayın kaçı, günlerden ne, berbat pansiyonların berbat odalarında çile doldurduğum kaçıncı gün, bilmiyorum. Zaman bir yerde koptu gitti, geceyle gündüzü ayırt etmem bile zaman alıyor artık, zaten bir önemi de yok. Beş parasızım, perişan haldeyim. Yarın ne yapacağım, nasıl sürecek bu yaşam, bilmiyorum. Allah’ım ben bu hale nasıl geldim? Düştüğüm bu halin sorumlusu kim? Şebnem bunu bana neden yaptı diye düşünmekten kafam patlayacak. Tam yaşamımızı yoluna koymak üzereyken, mağazamızı açmaya sayılı günler kala, yarın hangi alacaklı kapımızı çalacak, kirayı nasıl ödeyeceğiz diye düşünmeden, eski günlerimizdeki gibi rahat, kaygısız, neşeli yaşamaya başlayacağımız sırada neden yaptı bunu? Şebnem bizi neden mahvettin sevgilim? Teo beni suçluyor. Sözde her şeyi ben ayarlamışım, işin içinde ben olmadan Şebnem’in böyle bir şey yapması olanaksızmış. Ben o kadar hain ve kötüymüşüm, kardeşimden öylesine nefret ediyormuşum ki, amacım bu videoyla öz kardeşimin yaşamını mahvetmekmiş. Ama evdeki hesap çarşıya uymamış işte, zaten birazcık aklım olsa Şebnem’e güvenmezmişim. Benim sağı solu belli olmayan orospu karım kim bilir ne düşünmüş, beni de onu da hepimizi yakmış. Öyle değil mi, sizin planınız beni bitirmek değil miydi dedi. Hayır diye yeminler ettim. Video çekmek de nereden çıktı, benim Uluç Bey’den haberim bile yoktu, Şebnem’in böyle bir şey yapacağı aklımın ucundan geçmedi, bilsem göz yumar mıydım, deli miyim ben, aklımı peynir ekmekle mi yedim, böyle bir şey yapmaya nasıl cesaret ederim, adam İstanbul emniyet müdürüydü, bizi bitireceğini bilmiyor muydum, al işte, bitirdi. Uluç Bey’in Şebnem’den hoşlandığının farkındaydım, daha ilk tanıştığımız yemekte hissetmiştim. Ama Şebnem’den herkes hoşlanır, ona içi gitmeyen adam görmedim şimdiye kadar. Yatıyorlardı ulan diye silahını başıma dayadı, adam karınla yatıyordu, evine araba gönderip aldırıyordu. Bilmiyordum, bana niye söylemedin dedim. Delirdi, adamın karısı elin herifiyle yatar da nasıl haberi olmaz? Şebnem’in halindeki tuhaflığı hissediyordum, yadsıyacak değilim ama adam emniyet müdürüydü, ne yapabilirdim ki? Görmek, bilmek, sormak, düşünmek istemiyordum. Korkuyordum çünkü. Evet der diye korkuyordum. Korkuyordum ulan anlamıyor musun? Korkuyordum, hâlâ korkuyorum.</p>
			<p class="ü--yıldız_-metin-i-inde">* * *</p>
			<p class="ana-metin ParaOverride-17">Şebnem için bir şarkı yazıyorum. Islıkla. Birkaç gün önce rüyamda başladım yazmaya. Buraya geldiğimden beri sürekli rüya görüyorum. Karanlık, korkutucu karabasanlar. Kaçıyorum, kovalanıyorum, sırtımdan vuruluyorum, ölüyorum, diriliyorum, hep böyle şeyler. Soluk soluğa, ter içinde uyanıyorum. Ama dün gece sabaha karşı rüyamı bir ezgi doldurdu. Ağır, hüzünlü, derinlerden gelen bir ağlayış gibi yoğundu. Sözler belirdi, teker teker, sözcükler halinde. Önce / kolay / sanmıştım / aşkı / sonra / anladım / ki / çetin / cevizmiş. Titreyerek uyandım ve hemen ıslıkla çaldım. Çok güzeldi çünkü. Yaşamım boyunca yazdığım en güzel ezgiydi, en güzel sözlerdi. Tam sevinecektim, günüm bir parçacık güzelleşecekti, sözlerin Hafız Divanı’ndan bir dizeye benzediğini fark ettim. Sevincim bira köpüğü gibi söndü. Yıllar önce okumuştum Hafız Divanı’nı, Şebnem’i tanımadan çok önce, üniversitedeyken, çok kitap, çok şiir okuduğum yıllarda. O güzel, kaygısız, umut dolu yıllarda. O zamanlar gelecek parlak bir elma şekeriydi benim için, meğer zehirliymiş. Hafız’ın dizelerine bir yerde rastlamıştım, âşık olmuştum, sahaflarda Hafız Divanı’nı aramıştım, çok eski bir baskısını bulmuştum, üç kere okumuştum, hatta bestelemek istediğim dizeleri işaretlemiştim. Bu da onlardan biriydi ama hangisiydi anımsayamıyorum. “Önce kolay sanmıştım aşkı, sonra anladım ki çetin cevizmiş.” Neredeyse otuz yıl sonra neden sızdı rüyama Hafız’ın dizesi bilmiyorum. Kaç gündür yaşamımdaki en önemli şey buymuş gibi dizenin aslını anımsamaya çalışıyorum. Yaşamımı mahveden bir kadın için şarkı yazacak kadar zavallı bir adam olduğumu kabullendim. Eskiden vardım. Şimdi hiçbir şeyim ve hiçbir yerdeyim. Sonum böyle mi gelmeliydi? Yanlışlar yapmış olabilirim ama yaşamımı bu derece yıkacak kadar—</p>
		</div>
	</body>
</html>