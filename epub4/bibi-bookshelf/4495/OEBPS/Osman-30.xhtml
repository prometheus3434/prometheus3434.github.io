<html xmlns="http://www.w3.org/1999/xhtml" xmlns:epub="http://www.idpf.org/2007/ops">
	<head>
		<title>Osman-30</title>
		<link href="css/idGeneratedStyles.css" rel="stylesheet" type="text/css"/>
<meta content="urn:uuid:640e2a52-bd0d-4106-8ef7-ecabd0af7845" name="Adept.expected.resource"/>
	</head>
	<body id="Osman-30" lang="tr-TR" xml:lang="tr-TR">
		<div class="Basic-Text-Frame">
			<p class="ARA-BASLIK ParaOverride-14" lang="en-US" xml:lang="en-US"><span class="CharOverride-1">*****</span></p>
			<p class="konusulan_kisi">Osman’ın son defteri</p>
			<p class="_--baslik-numarali-metin-icinde">(tarihsiz) </p>
			<p class="ana-metin">Bugün bir haber okudum internette. Japonya’da yalnız ölüm temizlikçileri diye bir meslek çıkmış. Tek başına ölen, kimsesiz insanların evlerini temizliyorlarmış. KODOKUŞİ deniyormuş buna. Kodoku: YALNIZ. Şi: ÖLÜM. Japonya’da nüfus giderek yaşlandığı için yalnız ölenlerin sayısı da hızla artıyormuş. Geçen yıl 28 bin kişi yalnız ölmüş. Her gün 76 kişi, her saat üç kişi. Eğer sayı artmadıysa bu sabah kalktığımdan beri Japonya’da 12 kişi yalnız öldü. Hangi 12 kişiydi acaba bunlar? Ne iş yaptılar, neler yaşadılar, bir zamanlar mutlu muydular, tek başlarına nasıl geçiriyorlardı günlerini, son gördükleri insan kimdi? Yaşamlarının neresinde, nasıl bir yanlış yaptılar da yalnız ölüme mahkûm oldular? Üzücü olan bu insanların yalnız ölmeleri mi, yoksa yalnız yaşamaları mı? Sanırım ben de onlardan biri olacağım. Ama benim durumuma kodokuşi demeyecekler, Türkçede öyle bir sözcük yok çünkü. Osman diye biri vardı, öldü gitti, zaten gereksizin tekiydi diyecekler. Öyle perişan halde oluyormuş ki bu ölüler, bedenlerinin yattıkları yatakla bütünleştiği, çarşafın ölünün bedeninden sökülemediği bile oluyormuş. Evleri de korkunç haldeymiş, pislikten adım atılamıyormuş. Bu kişiler sosyal sorun haline gelmiş Ja­ponya’da, halk sağlığı için tehlike arz ediyorlarmış. HALK SAĞLIĞI. Yalnız ölüyorsan halkın bir parçası olmaktan çıkıyorsun, TEHLİKE arz eder hale geliyorsun, ölün bile halktan dışlanıyor, fare gibi, haşarat gibi bir şeysin artık, bir zamanlar kanlı canlı bir insanken sosyal soruna dönüşüyorsun, sonunda yakılarak sorun olmaktan çıkıyorsun. Yakılınca varlık olmaktan da çıkıyorsun, kül oluyorsun, üflüyorlar, doğaya dönüyorsun, geldiğin yere. Keşke ben de ölünce kül olsam. Bu ölülerin evlerinin temizlenmesi işini başta gönüllüler yapıyormuş, insana saygılarından. Japon milleti işte, saygı onlarda her şey, harakiri, kamikaze, samuraylar boşuna onlardan çıkmamış. Bu saygılı ve iyi insanlar temizlikten sonra küçük bir de ayin yapıyorlarmış, ölünün ruhu için tütsü falan yakıyorlarmış, sonra saygıyla kapıyı çekip gidiyorlarmış. Ama o kadar çok artmış ki bu yalnız ölenler, gönüllüler yetişemez olunca kodokuşi şirketleri kurulmaya başlamış, böylece mesleğe dönüşmüş bu iş. İnsanın ölüsü halk sağlığını tehdit eder hale gelince her şey olan saygı bile bir yere kadar oluyor demek ki ya da kapitalizm sosyal krizi fırsata çeviriyor. Ölüm eşittir fırsat. Dünyanın düzeni. Bu şirketlere ödemeyi kim yapıyor acaba? Herhalde devlet yapıyordur. Almanya’da belediye yapıyormuş. Almanlar Japonlardan önce bulmuşlar bunun yolunu ama adını koyan Japonlar olmuş anlaşılan. Berlin’deki bitpazarlarından birini gezerken öğrenmiştim, kötü kötü eşyalar karton kutuların içinde, yerlerde duruyordu. Rasgele bir tuzluğu elime aldım, salladım, içinde tuz vardı. Ürperdim. En son neye ekildi bu tuz, yapayalnız bir kahvaltıdaki yumurtaya mı? Bu tuzluğun sahibi genç olamaz diye düşündüm. Gençlerin kimsesi olur, en azından arkadaşları olur. Hüzünle tuzluğa bakarken, alacak mısın abi dedi bir ses. Baktım, satıcı Türk. Satıcıların büyük çoğunluğu Türk’müş zaten bu pazarlarda. Ölü artığı toplayıcıları. Almanya’nın ölülerinin artıklarını Türkler topluyor. Nasıl anladın Türk olduğumu dedim çocuğa. Bir bakışta anlıyoruz artık abi dedi, Türkiye’den gelen Türkler Türk değillermiş gibi yapıyorlar ya, çok gülüyoruz. Ben de öyle mi yaptım dedim. Hayır sen yapmadın dedi. Yapmışımdır dedim, yapmasam nasıl anladın diye niye sorayım? Herkes bir şey değilmiş ya da bir şeymiş gibi yapmıyor mu zaten? Ben yaşamım boyunca MÜZİSYENMİŞİM gibi yaptım örneğin. Neydim acaba, ne denirdi bana? O çocuk anlatmıştı, belediye kimsesiz ölenlerin evlerini temizlemeleri karşılığında ölünün evindeki eşyayı veriyormuş bunlara, değerli olanları devlet hazinesinde korumaya aldıktan sonra tabii. Yine de gizli köşelere saklanmış ilginç şeyler çıkıyormuş. En çok da para çıkıyormuş. Bu yalnız yaşlılar akıllarınca çok gizli yerlere saklıyorlarmış paralarını, konserve kutularına, buzdolaplarına, döşeme altlarına, rezervuarlara. İlk iş tabloların arkasına bakarım dedi çocuk, tabloların arkasındaki kâğıtlara bıçak atarım, on evden birinde elli-yüz oyro çıkar mutlaka, bazen de ayıp fotoğraflar, aşk mektupları falan çıkar. Sırlar çıkar yani dedim, acılar. Bir keresinde bir arkadaşının temizlediği bir evden bir tablo çıkmış, el kadar bir şeymiş, küçücük, aylarca durmuş tezgâhta, yirmi avroya bile alan olmamış. Bir gün kıl tipli bir adam tezgâhın önünden geçerken zınk diye durmuş, kaça bu demiş. Arkadaşı adamın ilgisinden hemen anlamış tablonun değerli olduğunu. Satılık değil demiş ama adam üstelemiş. Yüz, beş yüz, bin avroya kadar çıkmış. Satmamış arkadaşı, bir uzman bulmuş, ona göstermiş. Uzman çok ilgilenmiş, birilerine götürmüş bunu. Hollandalı ünlü bir ressamın kayıp tablosuymuş meğer, açıkartırmada 150 bin avroya satılmış. Uzman Türk olsaydı en fazla on bin oyroya kapatırdı dedi çocuk, ama Alman salağı işte, ille dürüst olacak. Kötü bir şey mi dedim dürüstlük? Bu olayda enayilik dedi. Tam Teo’nun zihniyeti. Ben bir türlü edinemedim şu zihniyeti. Gün için Yonca’ya yaptırdığım resmi anımsadım o gün, ne oldu acaba o resim? Gün öldükten sonra Kubi ne yaptı kim bilir. Benim içim yana yana sattığım tablolarım koruma altındadır ama, Ziya Abi değerini bilirdi çünkü. Bir zamanlar varlığımın, özgüvenimin, yaşama sevincimin simgesi olan o tablolarımın şimdi geleceğe geniş geniş bakan, doygun, mutlu insanların koleksiyonlarını süslüyor olması yüksek olasılık. Ölünün arkasında bıraktığı eşya ne garip şey. Teo’yla kalem kalem değer biçmiştik babamdan kalanlara, kravatlarından donlarına kadar. Hüzünlenirim sanmıştım ama hiç de öyle olmadı. Teo tek tek liste yapmak için ısrar etmişti, birbirimize hak geçmesinmiş. İsmail Dedemin elleriyle yaptığı iki çift ayakkabı sorun oldu, ben onların da satılmasını istedim, Teo kendine almak istedi, bana üç kuruş teklif etti, kabul etmedim. Sonunda bedelinde anlaşamadığımız pek çok eşya gibi onlara da fiyat biçtirdik, Ziya Abi’ye. Teo aldı, kim bilir ne yaptı, hâlâ evinde duruyordur, bir evi varsa tabii, belki de zorda kalıp birine okutmuştur. Babamdan kalan eşyayı hakça paylaştığımız kanısındayım, Teo o konuda beni kazıklayamadı. Onunla hakça paylaştığımız tek şey ölü babamızın arkasında bıraktığı eşya oldu zaten, bir de felaketimiz. Aslında felaketimizi hakça paylaştığımız doğru değil, çoğu benim payıma düştü, her şeyimi yitirdim, aşkımı, onurumu, kendime saygımı. Çocukken babamın apartmanında, giriş katta oturan yaşlı bir kadın ölmüştü. Çocukları o eski püskü, boktan eşya yüzünden birbirlerine girdiler. Çok kötü yürekli bir kadındı, hiç yoktan kavga çıkarabildiği için Deli Hacer derlerdi. Çok yaşlıydı, seksenin üstündeydi ve ağzı inanılmaz bozuktu. Deli Hacer’in üst katına yeni evli bir çift taşınmıştı. Annem kadından yeni gelin diye söz ediyordu, çok küçüktüm, daha ilkokula bile gitmiyordum, kadının adının “yenigelin” olduğunu sanıyordum. Bir gün annem Banu deyince çok şaşırdım. Niye Banu diyorsun anne, onun adı yenigelin. Annem çok güldü, yıllarca önüne gelene anlattı bunu. Utanıyordum baştan, sonra ben de eğlenir oldum. Kocasını anımsamıyorum ama kadını hiç unutmadım. İlk âşık olduğum kadındı yeni gelin. O kadar hayrandım ki ona, ne zaman görsem soluğum kesilirdi, gözlerimi alamazdım, annemden daha güzel bulduğum için de kendimi çok suçlu hissederdim. Bir gün apartmanda kıyamet koptu. Bağırış çağırış, yıkılıyor ortalık. Herkes merdivenlere çıktı. O gün yeni gelin çarşaflarını yıkamış, arkadaki balkona asmış. Deli Hacer’in mutfak penceresinin önüne kadar sarkmış çarşaflar. Hacer biber dolması yapıyormuş, sarkan çarşaflar yüzünden mutfağı karanlık oldu diye sinirlenmiş, yağlı salçalı ellerini yeni gelinin bembeyaz çarşaflarına silmiş. Yeni gelin apartman sahanlığında hem hüngür hüngür ağlıyor, hem de niye yaptınız bunu Hacer Hanım, madem rahatsız oldunuz, uyarsaydınız, toplardım diye kibar kibar konuşuyordu. Hacer delisi ise elinde gırgırın sapı, hem merdiven korkuluklarına güm güm vuruyor hem bir şeyler söylüyordu ama takma dişlerini takmadığı için ne dediği anlaşılmıyordu. Masal cadısı kadar korkunçtu ve herkesi başına topladığı için çok mutluydu. Yaptığı kötülükten büyük zevk aldığını yüzünden okumuştum, çok şaşırmıştım, çok da korkmuştum. Kötülüğün insanın doğasında olabileceğini ilk hissedişimdi. Küçük olduğum halde günlerce bunun üstüne düşündüğümü, Deli Hacer kadar kötü kimleri tanıyor olabileceğimi kendime sorduğumu iyi anımsıyorum. İlk aklıma gelen Talat Amca olmuştu, onun o düşük beyaz bıyıkları ve her şeye bir kulp takan kıskanç hali. Sonrasında irili ufaklı pek çok kötülükle karşılaştım, kimi insanların kötü ruhlu olduklarını kabul etmekte çok zorlandım. Kötülüğün tanımı konusunda kafam çok karışık. Babamın kötü bir insan olup olmadığı hâlâ bir bilinmez benim için. Necmi Bey kibrin yapılaşmış haliydi ama kötülük kibri de içerir mi, ayrı mı tutulmalıdır, bilemiyorum. Kıskançlık, kibir gibi bazı kişilik özellikleri kötüdür tamam da, bir insana kötü denilmesi için kişi kaç kötü özelliği barındırmalıdır? Ölçüt bir başkasına zarar vermekse Şebnem kötü müydü? Beni mahvetti. Belki de ben onu mahvettim. Ben kötü müyüm? Kötü müyüz? Kardeşimin kötü yürekli bir insan olduğunu kabul ettim artık. Teo kötü ruhlu bir yılan. Ama Teo için kötü dileklerde bulunamadığıma göre, kardeşimi hâlâ az da olsa seviyorum demektir. Teo’yu niye sevdiğimi bilmiyorum. Hâlâ ara sıra onu anımsayıp umarım iyidir diye düşünmem bir tür mazoşizm mi? Bir gün ölmüş bu Deli Hacer. Anlamadık. Apartmanda, hayret bugünlerde hiç sesi çıkmıyor diye konuşuluyordu. Derken ortalıkta kötü bir koku başladı, Hacer’in evinden geliyordu. Yönetici çocuklarını aradı. Gelmedi çocukları. Birkaç gün geçti, ko­ku artık dayanılmaz oldu. Polise haber verdiler. Kapı açılınca gördük ki ölüsü kurtlanmış, bütün evi sarmış. Çocukları birkaç gün sonra geldiler, üç kardeş kurtlanmış evde eşya kavgası yaptılar. En paylaşamadıkları şey de kristal çakması boktan bir avizeydi, o zamanlar hemen her evde bulunan türden. Benim ölümümden sonra bulunacak ve bulanı sevindirecek hiçbir şeyim yok. Yıllarımı dolduran onca eşyadan geriye üç-beş parça giysim ve zavallı bir bavulum kaldı yalnızca, onları da öldüğümde Pakize birilerine verir herhalde, hâlâ onunla oturuyor olursam tabii. Defterlerim de çürüyüp gidecek. Ülgen Apartmanı’nın çatı arasındaki zulamda bulunacağını sanmam. Kimse bilmezdi orayı, lisedeyken sigara paketimi saklayacak bir yer ararken keşfetmiştim. Havagazı borusuna basar yükselirdim, yakalarsa canıma okur diye Necmi Bey’i kollardım önce, tavandaki kapağı hafifçe ittirirdim, elimin erdiği boşluğa paketimi bırakırdım. Teo çok sıkıştırırdı, sigaranı nereye saklıyorsun söyle diye. Nu­ret­tin’in zamanında mum gibi olan apartman kim kime dumduma olmuş. Girip çıkıyorum, kimsin sen diyen yok. Yerine gelen kapıcı tam bir salak ya da salak görünmek işine geliyor. Aslında Ülgen Apartmanı’na gitmek istemiyorum, anılarım depreşiyor, babama karşın kendi dünyamda mutlu olabildiğim çocukluğumu, Çağatay ve Ga­zi’yle geçen kaygısız günlerimizi anımsamak içimi yakıyor. Necmi Bey geriye bakma, hep ileriye bak derdi, hâlâ aklımdadır bu sözü. Ama ileride görülecek bir şey yok. Bakarken gülümseyebildiğim tek yer bir gün kadar kısa süren gençliğim. Önünde sonunda defterlerimi bir bulan çıkacak. Ülgen Apartmanı sonsuza kadar ayakta kalacak değil, yakında o da kentsel dönüşümden nasibini alır. Bulan kişi belki biraz okur, okuyabilirse. Elyazım güzeldir ama sökmek zordur, Şebnem bile okuyamazdı, okunaklı olmasından çok güzel görünmesine özenirdim çünkü. Okunsun ya da okunmasın, sonunda çöpe atılacak defterlerim. Onca sözcük, onca anı, onca duygu, düşünce iğrenç çöp suyuyla ıslanacak, eriyip gidecek, tıpkı ilk defterlerim gibi. Ne çok defterim vardı. Fazla olmasından yakınacak kadar çok şeyim vardı bir zamanlar. Duygularım, düşüncelerim, akustik, elektronik, basgitarlarım, Pioneer ses sistemlerim ve hoparlörlerim, neşem, kahkahalarım, Audemars Piguet saatim, Leica ve Nikon fotoğraf makinelerim, Tumi Alpha bavullarım, özgüvenim, yakışıklılığım, Şebnem’le benim az kullandığımız Wilson tenis raketlerimiz, kış tatillerine götürdüğümüz ve çoğu zaman kullanmadan geri getirdiğimiz Lacroix kayak takımlarımız, paha biçilmez longplay koleksiyonum, taşınır Dual pikabım, Bang<span class="CharOverride-19">&amp;</span>Olufsen müzik setim, ilkgençliğimden kalma walkman’im, ilk portatif CD çalarım, CD’lerim, DVD’lerim, VHS’lerim, DVD ve VHS oynatıcılarım, pek içmesem de purolarım ve makasıyla birlikte nem ölçerli, karbon desenli puro kutum, puro çakmağım, puro küllüğüm, önemsizlerin yanında, babamdan kalan ve Teo’nun bedeli karşılığında seve seve bana bıraktığı, biri Afgan öbürü Kazak iki halım, saygınlığım, sevilmişliğim, önemsenmişliğim, kristal karaflarımız, gümüş çatal bıçaklarımız, sedefli peçete halkalarımız, yıllanmış içkilerim, yurtdışından aldığım İngilizce müzik, sinema ve sanat kitaplarım, öteki kitaplarım, yeteneğim, bestelerim, nota kâğıtlarım, pahalı güneş gözlüklerim, çok pahalı arabalarım, umutlarım, beklentilerim, düşlerim, geleceğim, Şebnem’in ilk zamanlar çok yakındığı, sonra sonra umursamaz olduğu gamsızlığım, kaygısızlığım, rahatlığım, Şebnem’in bende en çok sevdiği şey olan coşkum ve heyecanlarım, şarkı sözlerim, kısa öykülerim, şiir denemelerim, pahalı mürekkepleriyle birlikte çok pahalı dolmakalemlerim, sayısız defterim, sayısız giysim, pek çok mobilyam ve buzun üstünde kayarcasına yaşadığım hafif yaşamımın birer birer yok olan bütün incelikleri. Bunların hepsi gitti. Damağımda bıraktığı duyguların izleri ve dilimde markalarının adları kaldı yalnızca, bugün acı bir gülümsemeyle telaffuz etmekten hoşlandığım. Gerçek yaşamım zamanın çok gerisinde bir yerde kaldı, o kadar geride ki, sanki hiçbir anı yaşanmış değil. Bugün iyi yürekli Pakize’nin Abbasağa’nın kirli bir sokağında bulunan, nohut oda bakla sofa evinde yaşayan ben değilim. Bu, her gün uyanıp eflatun rengi duvarlara bakarak yaşamım nasıl bu hale geldi diye soran başka bir Osman. Arada bir Ziya Abi’nin düzenlediği açıkartırmaların birinden aldığım fosilli Baltık kehribarı kol düğmelerim aklıma geliyor. Artırma kataloğunda Ekim Devri­mi’nden kaçıp İstanbul’a gelen, Beyaz Ordu üyesi bir Rus subaya ait olduğu tahmin edilen bu kol düğmelerinin saplarında Kiril harfleriyle O. Koznişev adının kazılı olduğu yazıyordu. Okuduğumda çok etkilenmiştim. İlk adı ne olabilir bu subayın diye düşünmüştüm. Oleg mi, Olya mı, Olenin mi? Öteki eşyalarına ne olmuştu? Madalyalarına örneğin ya da kılıcına, tabancasına, usturasına, yüzüğüne. Genç miydi, evli miydi, âşık mıydı O. Koznişev? Kol düğmelerinin katalogdaki resmine bakarken, nedense genç ve yakışıklı olduğundan kuşku duymadığım bu subay kişileşmiş, Tolstoy’un romanlarından çıkıp gözlerime girmişti. Çok para verip aldım o kol düğmelerini. Tanımadığım, belki de özgeçmişi tümüyle uydurulmuş bir O. Kozni­şev’in anısına. Böyle şeylere çok para verirdim eskiden, varlıklıyken. Açıkartırmalara bayılırdım. Bir şeyi beğendiğim anda benliğimi saran bedeli ne olursa olsun benim olmalı duygusu kumar tutkusuna benziyordu, çok coşturucuydu. En çok o kol düğmelerini yitirdiğime üzülüyorum, kol düğmesi de kullanmazdım üstelik ama avucuma alıp öyle çok bakıyordum ki bu iki parça minik şeye, O. Koznişev sanki arkadaşımmış gibi geliyordu. Hatta bir ara romanını yazmayı düşünmüştüm. Ama yaşamımdaki her şey gibi, HER ŞEY GİBİ, o da düşüncede kaldı. Bir zamanlar her şeyim vardı. Bir evim vardı her şeyden önce. Şimdi yok. Şimdi geçinmek için pazarda tişört satan Pakize’nin evinde SIĞINTIYIM. Bazen onunla tanışmamış olsaydım şimdi evsiz mi olurdum acaba diye düşünüyorum. Gün içinde sokaklarda aylak aylak gezinirken rastladığım evsizlere bakıyorum. O anda akıllarından ne geçtiğini merak ediyorum. Sıcak bir yemek mi, sıcak bir banyo mu, yoksa yitirdikleri şeylerin tümü mü? Üniversitedeyken Maçka Parkı’nın oralarda bir yerde, herkesin Celali dediği bir evsiz vardı. Adama neden Celal değil, Celali dediklerini o zamanlar merak etmemiştim, şimdi öğrenme olasılığım yok. İsyancı buluyorlardı herhalde Celali’yi. Korkunç pis bir haldeydi, saçı sakalı parça parça topaklanmıştı, yürürken iki yana sallanırdı topaklar, tırnakları uzundu, içleri simsiyahtı. Gazi’nin hayali adamı önce berbere götürüp saçını sakalını tıraş ettirmek, tırnaklarını kestirmek, sonra da hamama sokmaktı. Göbek taşında en az iki saat yatacak derdi, kirleri iyice kabaracak, tellak bir kese atacak buna, oklava oklava akıp gidecek kirler, rengi pespembe açılacak, sonra giydireceksin tertemiz, bambaşka bir adam olacak. Bambaşka olacak ama kim olacak? Eskiden kimdi? Sabahın köründe elinde bir şişe köpek öldüren, sırtında da lime lime bir yorgan olurdu Celali’nin. Yaşam bok gibi gençler diye laf atardı bize, hani siz şimdi üniversitede okuyorsunuz ya, adam olacaksınız ya, bir bok olamayacaksınız aslında, yaşam hepinizin ağzına sıçacak. Sıçtı gerçekten. Benim sıçtı. Çok hata yaptığımı biliyorum, pişmanlıklarım çok. Ama yaşamımın bok gibi olması tümüyle benim suçum değil. Şansım hiç yardımcı olmadı bana. O kadar olmadı ki, herhangi bir şeye ilişkin küçücük bir umudum bile kalmadı artık. Bir de Beşiktaş iskelesinde bir evsiz vardı, büyük, parlak, masmavi gözleri her an saldıracakmış gibi bakardı, insanlardan nefret ediyordu, haksız da sayılmazdı, iskeledeki görevliler tekmeleyerek kovarlardı zavallıyı. O da şişe, taş, çöp, eline ne geçerse fırlatırdı. Karısıyla çocuklarını trafik kazasında yitirince aklını oynatmış, o yüzden sokağa düşmüş derlerdi. Sokağa düşmek için aklını oynatmış olman gerek. Aklını oynatmamış adamın evi barkı olur çünkü. Düzen böyledir. Yaşam böyledir. Yaşamın katı, kimi kişiler için çok katı kuralları vardır. Aklını oynatmadıysan bir evinin olması şarttır. Ben henüz oynatmadım. Ama günümüzde sokağa düşmek için aklını oynatman gerekmiyor, evsiz olmak an meselesi artık. Celali için de felsefeciymiş, çok okumaktan kafayı üşütmüş diyorlardı. Okumayı kötülemek için üretilmiş argümanlardan biriydi, fazla okuma sürmenaj olursun vardı bir de biz çocukken. Şimdi kimse okumadığı için bu tür sözlere gerek kalmadı. Ben çok okudum diyemesem de okudum. Ne sürmenaj oldum ne kafayı üşüttüm. Ama yanlış okudum sanırım ya da yeterince derin okumadım ki, okuduklarımın yaşamla baş etmeme bir yararı olmadı. Yaşamın değişim hızı benim okuma hızımdan daha yüksekti. Büyüdüğümü, olgunlaştığımı sanırken çevremdeki her şeyin çürümüş, benim de çevremle birlikte çürümüş olduğumu anlamam çok zaman aldı. Böyle bir sonuç çıkarmam ne kadar doğru bilmiyorum aslında. Teo hiç okumadı örneğin, yaşamdaki değişime hep ayak uydurdu. Amaca ulaşmak için kimlerle kol kola girmek doğrudur, kimin sırtına basmak gerekir, doğuştan biliyordu. Yıllar içinde de iyice geliştirdi kendini, sırtımdaki ayak izleri hâlâ duruyor. İyi ama Teo nerede hata yaptı da sonu benimkinden pek de farklı olmadı? Hatası benim gibi bir işe yaramazın sırtına basmak mıydı? Ben çökünce o da yuvarlandı sonuçta. Belki de sandığım kadar kötü durumda değildir, hamamböceği gibi her koşulda yaşamanın yolunu bulur benim kardeşim, yine üstüne basılacak bir sırt bulmuştur. Teo’yu öyle uzun zamandır görmüyorum ki iyi mi kötü mü, ne halde bilmiyorum. Ölmediğini biliyorum yalnızca, ona ara sıra yazdığım e-posta­lar geri gelmediğine göre okuyor olmalı. Eskiden telefon ederdim, konuşmayı çok isterdim ama yine hakaretler yağdırmasından korktuğum için sesini duyup kapatırdım. Kapattıktan sonra çok kötü hissederdim kendimi, kardeşim yaşıyor ve hakkında tek bildiğim şey bu. Sonra numarasını değiştirdi herhalde, bir daha ulaşamadım. Kendimi yeryüzünde yapayalnız hissetsem de telefonunu bulmak için uğraşmadım. İnsan terk edilmenin en ağırına bile alışıyor. Şebnem’den sürebileceğim bir iz kalsaydı onun da ne halde olduğunu öğrenmek isterdim. Bu aralar çok sık düşünüyorum Şebnem’i. Nerede, ne yapıyor, biriyle birlikte mi, MUTLU MU, acı mı çekiyor, beni anımsıyor mu? Anımsıyordur elbette ama ne düşünüyor? Lanet mi ediyor bana, azıcık da olsa sevgiyle mi anıyor? Şimdiki evsizlerin öyküleri yok, kalabalıklar çünkü. Eskiden azdılar, insanlar hepsine bir öykü uydurabiliyorlardı, artık kimse umursamıyor onları, kimse kimseyi umursamıyor. Zaman zaman kendimi evsiz olarak hayal ediyorum, kendimi nereye sürerdim diye düşünüyorum. Yedikule surlarının çevresini seçerdim herhalde, yüzümün hiç kimseye tanıdık gelmeyeceği bir yerde, bir duvar dibinde uyuyup uyanmamayı dilerdim. UYUYUP UYANMAMAK en güzel ölüm. Bugünlerde o kadar sık diliyorum ki bunu, yakında olacakmış gibi geliyor. Ama Pakize’ye ağır gelmesinden korkuyorum. İyi yürekli bir kadın o, bir sabah kalktığında, küçücük salonunda ölmüş bir Osman bulmayı hak etmiyor. Pakize’yle yaşamak ağırıma gidiyor, ona bağımlı olmak ağırıma gidiyor. Aşktanmış gibi yapmış olsam da onunla yaşamaya aşktan başlamadım. Korkunç derecede yalnızdım, beni saracak bir kucak arıyordum, karşıma Pakize çıktı. O kadar sevecen, o kadar iyi yürekli, varını yoğunu vermeye o kadar hazır bir kadındı ki karşı koyamadım. Karşı koyacak durumda da değildim, yaşam beni itmişti, dışına atmıştı, ölmek elimden gelmediğine göre yeniden yaşama katılmak için çaba göstermem gerekiyordu, Pakize’nin uzattığı eli tuttum. Sonra bir kayığa binmişim de uyuyakalınca<a id="_idTextAnchor000"/> kayık denizin ortasına sürüklenmiş gibi kendimi evinde buldum. Çok âşıktı bana. Tekir’de müzik yaptığımız, her anımsadığımda o adam ben miydim, o berbat restoranı dolduran görmemişler sürüsünü pespaye şarkılarla eğlendirmek için, üstünde iğrenç bir ceketle org çalan, bir zamanların umut dolu, varlıklı, çekici Osman’ı mıydı dediğim yıllarda bana duyduğu aşktan ölüyordu. Onun aşkına boyun eğmekle yanlış yaptım. Yaşamımın sonuna geldim, yanlışlarım bitmek bilmiyor. Aşkı bir tek Şeb­nem’le yaşadım. Fırtınam felaketim hasretim oldu. Aşkımız büyük bir felaketle sonuçlanmış olsa da ömrümün en güzel zamanlarını onunla yaşadım. Şebnem’den Paki­ze’ye uzanan yıllarımı düşündüğümde içimde acı bir kah­kaha kopuyor. Yaşamım okun sürekli aşağıyı gösterdiği bir çizgi. Ne büyük bir çöküş! Sürekli ve tutarlı bir düşüş! Bakalım dibi nerede ve ne zaman bulacağım. </p>
			<p class="ü--yıldız_-metin-i-inde">* * *</p>
			<p class="ana-metin">Pakize giderken bana not yazmış. Bu sabah erken kalktım, senin sevdiğin ıspanaklı börekten yapıvereyim dedim. Kalkınca tavada ısıtırsın, sıcak sıcak yersin. Off. Yapma böyle şeyler Pakize, bana böyle notlar yazma, benim için incelikler düşünme, düşünüp üstümdeki ağırlığını daha da artırma. Ama iyi insanlar böyle yapar. Pakize de iyi bir insan. Yalnızca beni düşünüp sabahın köründe ıspanaklı börek yaptığı için değil, kimseye kötülük yapmayı düşünemediği için. Gülcan’a karşı bile iyi. Kadın işi sürekli Pakize’ye yıkıp toz oluyor, tezgâh başında bütün gün debelenen Pakize. Söylüyorum, asıl çalışan sensin, Gülcan çalışmadan kazancına ortak oluyor diyorum. Olsun, onun sayesinde tezgâh sahibi oldum diyor. Niye bu kadar iyisin Pakize? Gülcan’ın seni sömürdüğünü bildiğin halde niye karşı çıkmıyorsun? Artık bana katlanmakta zorlandığın halde niye hâlâ beni düşünüyorsun? İlişkimize aşk demesine izin verdiğim, yaşadığımız şey gerçekten aşkmış gibi yaptığım için kendimi giderek daha kötü hissediyorum. Pakize bana baktı, hayırsız bir evlatmışım gibi, beni koşulsuz sevmek zorundaymış gibi baktı. İşsizlikten bunaldığım, kafamı duvarlara vura vura ölmek istediğim günlerde beni avuttu, bağrına bastı. Artık eskisi gibi âşık değil bana, hissediyorum ama hâlâ seviyor. Belki de sevmiyordur da yalnız kalmaktan korkuyordur. Bu yaştan sonra yeni bir Osman bulması çok zor. Yaşlandığım halde hâlâ elim yüzüm düzgün, çekici olduğumun farkındayım. Pakize de benimle ucuz meyhanelere gitmekten, varoş arkadaşlarına benimle gurur duyduğunu göstermekten hoşlanıyor. Bana da ona yük olarak yaşamanın bedelini gurur nesnesi olarak ödemek düşüyor. Ona karşı hep iyi olmaya çalıştım. Oğlunu gelinini torunlarını sevmek için çok çabaladım. Ait olmadığım bir yaşama uyum sağlamak, onu hoşnut etmek için elimden geleni yaptım. Ama bunu daha fazla sürdürebileceğimi sanmıyorum, gücüm kalmadı. Ella’da başlamamdan birkaç ay önceydi. Bir gece yine para yüzünden söylenmeye başladı. Faturalar birikmiş, oğlu para istemiş, bir sürü şey olmuş. Ağzımı bile açmadım. Haklıydı çünkü, aylardır doğru dürüst para kazandığım yoktu, her şeyi o ödüyordu, benim içki sigara paramı bile. Sonunda Osman biz ayrılalım en iyisi, bu böyle olmayacak dedi. Peki dedim, bavulumu aldım, tam çıkarken nereye gideceksin dedi. Bilmiyorum, bulurum herhalde bir yer, bir otele filan giderim. Gitme diye tutturdu bu kez. Yine de gidecektim, gururumu sıfırın altına indirip bir arkadaşın kapısını çalacaktım, beni birkaç gün konuk etmesini isteyecektim, sonrası Allah kerim. Ama kolumdan tuttu, bırakmadı. Ağlaşmalı, çok acıklı bir gecenin sonunda sarmaş dolaş uyuduk. Sana söylemek istediğim çok şey var Pakize. Ama sonuçlarını kestiremediğim için düşündüklerimi söylemekten her zaman çekinmişimdir. Yaşamım düşündüklerimi unutmaya, uyumlu olmaya çalışmakla geçti. Bir Celali olamadım yani. Seni, başından beri senin istediğin gibi sevemediğimi biliyorsun. Bildiğin halde belki bir gün severim diye bekliyorsun, tükenmeyen bir umudun var. Nasıl olabiliyor? Bu kadar umutlu olmayı nasıl başarıyorsun? Bu boktan yaşamı nasıl sevebiliyorsun? Evinin eflatun rengi duvarları senin de ruhunu daraltmıyor mu? Yine de yaşamı sevmen çok güzel. Hep sev, yanında ben olmasam da sev. Ama umudunu hâlâ yitirmemen çok acıklı öte yandan. Yapamam Pakize. Seni, senin istediğin gibi sevmek benim yapımda yok. Ben senin gibi olamam, yaşama dört elle sarılamam, şanssızlığımla barışamam. Bu nedenle seni terk edeceğim. Seninle aynı hamurdan olmadığımızı, senin sınırsız iyiliğine ve iyi niyetine seni aşkla severek karşılık veremediğim için çok yıprandığımı, seninle yaşamaktan hoşnutmuşum gibi davranmaktan çok yorulduğumu, evinin eflatun rengi duvarlarına dayanacak halim kalmadığını yüzüne söyleyecek cesaretim olmadığı için, asıl önemlisi sen bu sözleri işitmeyi hak etmediğin için, kısa bir mektup yazacağım sana. Beni yaşamına aldığın için sana ödeyemeyeceğim kadar büyük bir gönül borcum olduğunu ama daha fazla yük olmak istemediğim için gittiğimi yazacağım ve gideceğim. Bu ne zaman olacak bilmiyorum. Gitmeyi, seninle yaşamaya başladığım ilk günden beri düşünüyorum. Oblomov’dan beter haldeyim. İlya İlyiç acınası yaşamıyla uzlaşmıştı en azından, ben uzlaşamadım. Uzlaşamadığım tek şey de kendi yaşamım oldu. </p>
			<p class="ü--yıldız_-metin-i-inde">* * *</p>
			<p class="ana-metin">Bugün Arnavutköy sırtlarında dolaştım. Gecekonduların bahçelerinde çamur vardı, tavuklar vardı. Araba lastikleri, kırık kovalar, naylonlar, patlak bidonlar, saksılarda çiçekler vardı. Bahçelerin birinde tahta parçaları, demir borular, çıkma pencereler üst üste yığılmıştı. Birileri bir köşeye karalahana ekmişti, tavuklar gagalıyordu. Bezgin kadınlar evlere girdi çıktı, sümüklü çocuklar koşuştu, bağrıştı. Havada öfke ve yılgınlık, karşımda ise İstanbul’un en güzel manzarası vardı. Bu yıkık dökük gecekonduların aralarındaki çamurlu yollarda dolaşırken kendimi radyoaktif bir maddeymişim gibi hissettim, bulunduğu ortama o derece yabancı ve zehirli. Arnavut­köy’den Hisar’a dek yürüdüm. Hava soğuktu ama güneşliydi. Bir kafede, dışarıda oturdum, bir bira içtim. Sonra biraz daha oturdum, bir bira daha içtim. Bira bardağına bakarken aklıma Edip Cansever’in şiiri geldi. “<span class="CharOverride-15">Bir bira içmek istiyordu kaç gündür / Masaya biranın dökülüşünü koydu.” </span>Masa da masaymış ha dedim, güldüm. Hâlâ gülebiliyor olmama şaştım, bir de buna güldüm. Sonra güneş battı, gece indi, hava buz gibi oldu, ellerim ayaklarım dondu, inatla dışarıda oturmayı sürdürdüm. Gece göğü dupduruydu, görüntü çok keskindi. Boğaz’ın karşı kıyılarının ışıklarına bakarken bir zamanlar Şebnem için yazmaya başladığım şarkıyı anımsadım. Önce kolay sanmıştım aşkı, sonra anladım ki çetin cevizmiş. Bitirebilseydim adını çetin ceviz koyacaktım. Işıklara bakarken, ansızın çetin ceviz olanın aşk değil, yaşamımın kendisi olduğunu anladım. İlk yanlışı ne zaman ve nasıl yaptığımı bulmaya çalıştım. Kendime en büyük yanlışım Şebnem’i sevmek miydi diye sordum. Buna ne evet diyebildim ne hayır. Yaşamımı Şeb­nem’den önce ve Şeb­nem’den sonra diye ikiye ayırıp gözden geçirdim. En büyük yanlışımın, beni felakete sürükleyen şeyin Şebnem olduğuna kendimi inandırmak istedim. Çünkü delice âşıktım karıma ve aşk bütün hataları bağışlatır. Ama Şebnem’den önceki ve Şebnem’den sonraki yaşamımda bulduğum tek ortak şey KORKU oldu. Korkuyla sakatlanmış bir adam olduğumu anladım. Doğduğum andan beri beni korku büyütmüş, korku şekillendirmiş. Şeb­nem’le bizi de korku bitirdi, felaketimizi korku hazırladı, benim korkularım. Bunu bir anda bütün açıklığıyla görmek yaşamıma tanı koymamı sağladı. Aynı anda da korkularımın sonuna geldiğimi, ömrümün bu son çağında korkacak bir şey kalmadığını anladım, rahatladım. Bu kez de Turgut Uyar’ı andım, Geyikli Gece’yi. “Halbuki korkulacak hiçbir şey yoktu ortalıkta / Her şey naylondandı o kadar.” Çevreme baktım, genç bir çift konuşuyordu, yüzleri asıktı, sorunları vardı belli ki. Orta yaşlı iki kadın gülüşerek çıktılar kafeden, bir taksiye binip gittiler. Trafik tıkandı. Arabalar korna çaldı. Her şey naylondan o kadar diye düşündüm, yaşamım naylondan. Hesabı ödeyip kalktım. Hisar’da orta karar bir kafede iki bira içmek çok pahalıymış bu arada. O soğukta Ella’ya kadar yürüdüm. Otobüse binebilirdim ama çok erkendi, programın başlamasına iki saatten fazla zaman vardı. Kulübe geldiğimde de her şey aynı ve naylondandı. Adını unuttuğum vale çocuk kapıdaydı. Beni görünce içtenlikle selam verdi. Çay demlemiş. İçer misiniz dedi. Sağol, yeni içtim dedim. Salona geçtim. Fethi komilere masaları hazırlatıyordu. Beni görünce hayırdır Osman Bey, erkencisiniz bu akşam dedi. Öyle oldu Fethi dedim. Gidecek bir yerim yok, ben de en az Celali kadar evsizim demedim. Paki­ze’nin varlığı beni eziyor, ona baktıkça kendimi çok küçük, çok zavallı, çok gereksiz hissediyorum demedim. Kekko Fornarelli’den “Weeping Souls”u çalışmak için piyanonun başına geçtim. Dünyanın çoktandır bildiği bu adamı yeni keşfetmiştim, youtube’da sürekli dinliyordum. “Weeping Souls”a başladım. Ama nasıl oldu anlamadım, kendimi Gabriel Fauré çalarken buldum, “Pava­ne”ı. Madam Gülezyan’ın öğrettiği bestelerden en sevdiğim. Ellerim soğuktan kaskatıydı ama çaldıkça açıldı, notalar akmaya başladı. Dünyayı, Şebnem’i, yaşamımı, kimsesizliğimi unuttum. Çalarken ağladığımı gözyaşım elime düşünce fark ettim. Gözlerimi sıktım, yüzüm sırılsıklam oldu. Kulübe gelirken tütün alacaktım, unutmuşum. Otele geç­tim. Erkan resepsiyondaydı, çocuklardan birini bir ye­re gönderiyordu. Bana da Bebek’ten tütün alır mı dedim. Alır tabii Osman Bey dedi, hangisinden? Seviyor beni bu çocuk diye düşündüm, ben de onu seviyorum. İngilizce bir şeyler soruyor arada, açıklarken gözlerinde hayranlık görüyorum, hoşuma gidiyor. Ama yaşamımdaki boşluk öyle büyük ki, böyle şeyler beni yaşatmaya yetmiyor artık. Bulursa George Karelias alsın, bulamazsa ne bulursa onu alsın, tütün olsun yeter dedim. George Karelias içiyorum ama çok pahalı, ucuz olsun diye Adıyaman tütünüyle karıştırıyorum, o da tadını bozuyor. Tütün konusunda kendimce belirlediğim bir zaman dilimi var. Azalıncaya kadar zevkle Karelias’ımı içiyorum, bitmeye yüz tutunca Adıya­man’la karıştırıyorum, yeni tütün alana kadar son içtiklerim tümüyle Adıyaman oluyor. Eskiden Rothmans içerdim. Rothmans içtiğim zamanlarda çok pahalı viskilerime kıyamazsam Chivas Regal içerdim. Çocuk Golden Virginia bulmuş, getirdi. Kapıda sigara sarıyordum, otelden otuz yaşlarında bir kadın çıktı. Sigaranız var mı dedi. Kendime sardığım sigarayı ona verdim. Her şeyim gibi Zippo’mu da yitirdiğim için mavi plastik Tokai’yle yaktım. Çakar çakmaz çakan çakmak. Azmüsebat çakmak ve tıraş bıçağı firmasının Japon patentli çakmakları. Bir Tokai çakmak alana bir Derbi tıraş bıçağı armağandı bir zamanlar. Azmüsebat: Azim ve sebat. Çakmak azim, bıçak sebat. Bende ikisinden de olmadı. Ne sağlam sloganmış, otuz yıldır ne çakmak öldü ne slogan dedim. Ne? dedi kadın. Çakmak dedim, kalitesi hiç düşmedi, hâlâ çakar çakmaz çakıyor. Kadın deliymişim gibi baktı, uzaklaştı. Teo olsa hemen hesaplardı diye düşündüm. Allah’ın plastiği, ne maliyeti var ki? Bir çakmaktan şu kadar kâr etseler, yılda şu kadar üretseler, ne para be! Evet Teo, çok para. Ama ilginç olan şu ki, bir var, bir yok o para. Dün vardı bugün yok gibi. Dün vardık bugün hiçiz gibi. <span class="CharOverride-16">Varlık ve Hiçlik</span>. Sartre’ın başyapıtı. Levent’te İngilizcesini görmüştüm, özenip almıştım ama okuyamadım, beni çok aşıyordu. Kadın az ötede dikilmiş sigara içiyordu, deli sandığı benle göz göze gelmemek için telefonuyla oynuyordu. İçeri girmeden önce ona bir sigara daha sardım, uzattım, çakmağımı da verdim, buyurun. Şaşırdı, gülümsedi ama yine deli galiba gülümsemesi. Deli değilim hanımefendi, bitiğim. Ara’yla Tandoğan beş dakika arayla geldiler. Gaye’nin de erken geleceği tutunca erken başladık. Bu akşam “Weeping Souls”u da çalalım diyecektim, vazgeçtim. Bir öneride bulunmam gerekmiyor, ben bu grubun tamamlayıcı unsuruyum, fon rengiyim, benden daha fazlasını bekleyen yok. Çok güzel bir program oldu bu akşamki. Her zaman olmaz. Genellikle üçünden birinin kafası bozuktur, bitse de gitsek diye çalar. Bu gece üçünün de keyfi yerindeydi. Gaye çok formundaydı, klasik caza bir girdi çıkamadı bir türlü, ne “Strange Fruit” kaldı ne “Blue in Green” ne “Fly Me to the Moon”. Klasik cazı çok iyi biliyor, canı isterse döktürüyor, bravo kıza. Müşteri de iyi çıktı, çok güzel parçalar istediler, alkıştan avuçları patladı. Gaye “Just Say I Love Him”i söylerken ağladı mı yoksa bana mı öyle geldi? Belki o da benim gibi kaderine ağlıyordur, biz yenilmişler her gece sanki söylediğimiz şarkıya içlenmişiz gibi yaparak kaderimize ağlıyoruz. Müziğimiz en çok bu işe yarıyor, acılarımızı gizlememize. Ötekiler gibi Gaye de kuyruğu dik tutmaya çalışıyor ama o da benim gibi yenik, yerlere düşene kadar içmesinden belli. Sorsam anlatır belki ama sormuyorum, ne anlatabilir ki? Sonuçta hepimizin öyküsü aynı kapıya çıkıyor. Argun yine programın bitmesine yarım saat kala ortadan kayboldu. Yevmiyelerimizi bir gün bile geciktirse kâr sayıyor aşağılık. Pek çok yerde çalıştım, barlarda, kulüplerde, stüdyolarda ama Argun kadar karaktersizini görmedim. Bir zamanlar adam sanıyordum bu herifi, şansımın bir türlü açılmayan kapısını açacağına inanıyordum. Mutluları da inandırmıştım. Şebnem uyarmıştı ama, bu herif puştun teki, her şeyi poz, görmüyor musun demişti. İnsanları yanlış tanıyorsun, önyargılısın diye karşı çıkmıştım, oysa içten içe biliyordum. Öyleydim, içten içe bilsem bile görmezden gelirdim, inanmak istemezdim, her keresinde de boyumun ölçüsünü aldım. Şimdi içimin sesine kulak veriyorum ama içimin bana söyleyebileceği bir şey yok artık. Yıllar sonra vapurda karşılaştık Argun’la. Karşımda oturan birinin bana baktığını hissettim. Pahalı ayakkabılarına baktım önce, sonra kaliteli bir blucin paçaları, bacak bacak üstüne atmış, kendinden çok emin biri belli ki. Başımı kaldırdığım anda konuştu. Osman? Yüzüne baktığıma çok pişman oldum. Tanımazlıktan gelmek istedim ama gözlerim beni ele verdi. Gülümsüyordu aşağılık, bu hallere düşeceğin belliydi der gibi gülümsüyordu. Sözde dostça bir merakla sordu. O video olayından sonra çok merak ettim seni, başına bir şey geldi diye korktum. Ne yaptın, nerelerdeydin? İşte bu haldeyim Argun, düşüşün sonu yok, gördüğün gibi dipteyim. Sessizdim, ısrarlı sorularını gülümseyerek geçiştirmeye çalışıyordum ama durumumun tadını çıkarmaya kararlıydı, yakamı bırakmıyordu. El­la’dan söz etti, piyanisti ölmüş, yeteneğine güveneceği birini arıyormuş. İşsizsen gel bende çal dedi. Sağ ol dedim, ama işim var, genç bir arkadaşa albüm hazırlıyoruz. Aranjörlüğünü yapıyorum. Kim o genç arkadaşın? Tanıştır, benim de bir yararım olur. Biliyorsun, benim çevrem geniştir. Senin de çevrenin de Allah belasını versin. Sonra bir gün Pakize’nin üç kuruşu bir araya getirebilmek için çırpındığını görünce Ella’ya gittim. Dakikalarca kapının önünde ileri geri yürüdüm, içeri girebilmek için cesaretimi toplamaya çalıştım, onurumun tümüyle eriyip bitmesini daha doğrusu. Bomboş salonda bir masaya oturup Argun’u bekledim. Kendimi bok gibi hissediyordum. Kırk katır mı, kırk satır mı? Pakize mi daha ağır, Argun mu? Beni görür görmez yüzünde beliren o aşağılayıcı gülümseme. Ağır yürüyerek gelip başımda dikilmesi. İki hafta deneme süresi. Baktım oldu, devam edersin, olmadı kusura bakma. Şimdi git, caz parçalarına çalış gel. Yaşamımı belirleyen ve sonunda beni bitiren KORKULARIM ve ZAYIFLIKLARIM. Kısırdöngüm. Korku insanı zayıf düşürüyor, zayıflık korkuları artırıyor. Gayelere bir zamanlar arkadaş olduğumuzu söylemiş. Şebnem’i bile anlatmış olduğunu üçünün de merak dolu yüzlerinde görüyorum. Tanıştığımız günden beri onlara kendimi anlatmamı bekliyorlar. Üçünü de seviyorum, üçü de gerçekten iyi insanlar, ama anlatamam, anlatmak yeniden yaşamak demek. Her gün kendi kendime yaşıyorum zaten, acılarımı bir de başkalarına anlatarak büyütemem. İlk arada yine sigaraya çıktım. Vale çocukla konuştuk biraz. Konuşurken abisinin kendini astığını söyledi. Balkondaki çamaşır ipini sökmüş, bodruma inmiş, kalorifer borusuna bağlamış, kendini asmış. Neden diye sormayacak mısınız dedi. Neden sorayım ki, biliyorum. Dağlarca “Korkuyorum yaşamaktan ki çok güzel” derken çok yanılmış. Güzel değil yaşamak. Ya da güzeldi bir zamanlar. </p>
			<p class="ü--yıldız_-metin-i-inde">* * *</p>
			<p class="ana-metin ParaOverride-29">2020, İstanbul</p>
		</div>
	</body>
</html>