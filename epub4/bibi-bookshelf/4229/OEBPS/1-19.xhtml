<?xml version='1.0' encoding='utf-8'?>
<html xmlns="http://www.w3.org/1999/xhtml">
  <head>
    <title>1-19</title>
    <meta content="urn:uuid:1ff9be6e-ef44-4e0a-9721-a0603fd5a495" name="Adept.expected.resource"/>
    <meta http-equiv="Content-Type" content="text/html; charset=utf-8"/>
  <link href="../stylesheet.css" rel="stylesheet" type="text/css"/>
<link href="../page_styles.css" rel="stylesheet" type="text/css"/>
</head>
  <body id="x1" xml:lang="tr-TR" class="calibre">
		<div class="basic-text-frame">
			<p class="split">  </p>
			<p class="arabaslik_orta" id="_idParaDest-28">“Günümüzde gençlerin en büyük sorunu konsantrasyon eksikliği”  </p>
			<p class="paragraf"> <span class="charoverride12" xml:lang="tr-TR">Eğitim sisteminde sık sık büyük değişiklikler yapılmasının ne gibi sonuçları olacak?</span>  </p>
			<p class="paragraf">Eğitim sisteminin sürekli değişmesini doğal buluyorum. Çünkü eğitim daima dinamik olmak zorundadır; ihtiyaçlar sürekli gelişiyor. Ama bu değişimde iki sorun var: Yeni müfredata hazırlıksız yakalanan, kendilerini yenileme fırsatı bulamayan ya da bununla uğraşmayan yetersiz öğretmenler ve söz konusu değişimlerin çoğunlukla iyi ve çağa uyumlu olmaması. Türkiye’nin 2023’te ilk 10 ekonomiye girmek gibi bir hedefi vardı. Bu amaç başlangıçta zor da olsa imkânsız değildi. TÜBİTAK’ın çapsızlığı nedeniyle bu şansı kaçırdık. Halbuki temel bilimler olmadan sanayi ancak gelişmiş ülkeleri taklit edebilir. Bu bilim ve teknoloji politikasıyla, Türkiye’nin pazarlanacak, dünya piyasalarını sarsacak yeni bir ürün ortaya çıkarması, kayda değer herhangi bir buluş yapması mümkün değil.   </p>
			<p class="paragraf1">   </p>
			<p class="paragraf"><span class="charoverride12" xml:lang="tr-TR">Merkezi sınavlar hakkında fikriniz ne? TEOG, YGS, LGS vs. Öğrencileri doğru değerlendirebiliyorlar mı?  </span></p>
			<p class="paragraf">Hiçbir sınav öğrenciyi doğru değerlendiremez ki... Hele milyonlarca kişiye uygulanan çoktan seçmeli bir sınav hiç değerlendiremez. Ama sorun bu değil, sorun çok daha vahim. Birkaç kişiye haksızlık yapılmasının toplumsal ölçekte pek önemi yoktur. Bu sınavların topluma çok daha önemli bir zararı var. Bu sınavlar öğrencileri düşünmemeye, ezberlemeye yöneltiyor, öğrenciler anlamaktan, analiz yapmaktan uzaklaşıyorlar. Kısa sürede çok sayıda soruya yanıt vermek zorundaysanız, düşünemezsiniz. Sınavlardan önce öğretmenler, anneler, babalar gençlere, “Sakın düşünme, aman ha düşünme, cevabını bilmediğin bir soru varsa çözmeye, muhakeme etmeye çalışma, bir sonraki soruya geç” diyorlardır. Düşünmenin cezalandırıldığı bir sınav sistemi ancak kötü olabilir. (Yazarın notu: Hocanın bu cevabı vermesinden sonra izlediğim dersinde üzerine çalıştıkları problemin çözümünden sonra öğrencilere: “Hoşunuza gitti mi düşünmek” diye sordu. “Evet” dediler, “Ama sınavda gelse boş bırakırdık, bu kadar zaman veremeyiz” dediler. “Her gün böyle bir saat düşünseniz, 25 yaşında âlim olursunuz” dedi Ali Hoca.)  </p>
			<p class="paragraf1">   </p>
			<p class="paragraf"><span class="charoverride12" xml:lang="tr-TR">Bilim Türkiye’de her zaman sıkıntılı bir alandı belki ama son dönemde kulvar mı değiştirdi? Özellikle TÜBİTAK’ın değerlendirmeye aldığı ve çok tartışılan son projeleri de düşünürsek neler söylersiniz? Artık mühendisler de yok sanıyorum orada.</span><span class="charoverride12" xml:lang="tr-TR">  </span></p>
			<p class="paragraf"><span class="charoverride14">Belki bir-ikisi dışında bu projeler aslında sosyal alanda makul kabul edilebilecek projeler. Cuma namazının toplumsal etkisi olmaz olur mu, tabii ki vardır, araştırmaya değer bir konu olduğu kesin. Ama tabii amaç bilimsel araştırma değil, başka bir şey. Mesela 4+4+4 konusu da eğitimle ilgili değil, imam-hatip okullarına giriş yaşıyla ilgili. Ya da müfredata Arapçanın seçmeli ders olarak konulması. Tabii ki olabilir, belki olmalıdır da, ama amaç gerçekten eğitim ve kültür mü? Değil tabii. Amaç bir zihniyeti yerleştirmek. Bu yüzden eğitimin devletin tekelinden alınması gerektiğini düşünüyorum.  </span></p>
			<p class="paragraf1">   </p>
			<p class="paragraf"><span class="charoverride12" xml:lang="tr-TR">Özel okul ve devlet okulu öğrencileri arasında ne gibi farklar gözlemliyorsunuz? Çocukların seviyesi nasıl?</span>   </p>
			<p class="paragraf">Şaşırtıcı bir biçimde devlet okulu öğrencilerinin çok daha iyi yetiştiğini gözlemliyorum. Özellikle taşradan geliyorlarsa. Bunun farkına ilk vardığımda ben de çok şaşırdım. Devlet okuluna giden çocuklar çok daha ciddiler, daha olgunlar, daha saygılılar ve daha da ilginci, birbirleriyle olan ilişkileri ve iletişimleri çok daha sağlıklı. Mesela kız-erkek ilişkileri çok hoş, gerçek bir arkadaşlık ve dostluk olduğunu gözlemliyorum aralarında. Sınıftaki davranışlarından da çok memnunum. Anlamaya çalışıyorlar, inatçılar, başarmak istiyorlar, süreci çok ciddiye alıyorlar. Tabii bazı üst düzey özel okullar da var; onları bir kenara bırakırsak, genelde, devlet okullarına ders vermek bana çok daha fazla haz veriyor. O çocuklar da derslerimden daha fazla keyif alıyorlar gördüğüm kadarıyla.  </p>
			<p class="paragraf1">   </p>
			<p class="paragraf"><span class="charoverride12" xml:lang="tr-TR">Sistemde sorun olmasına rağmen neden devlet okullarından gelen çocuklar daha iyi? Bunu biraz açar mısınız?  </span></p>
			<p class="paragraf">Çok iyi özel okullar var kuşkusuz, hatta belki en iyi okullar özel okullar. Ama en iyi olanları bir yana koyup diğerlerine bakınca devlet okullarının bariz bir üstünlüğünü görüyorum. Özel okul sayısı çoğaldı. Özel okul sayısı çoğalınca akademik başarıda rekabet edecek öğrenci kitlesi herkese yetmedi. Okulların birçoğu rekabet alanını değiştirmek zorunda kaldı, akademik başarı yerine öğrenci ve veli mutluluğunda rekabete girdi. Öğrenci mutlu olsun, velinin gözü arkada kalmasın, şikâyet gelmesin... Çocuğun anası babası varlıklı. Ya da babasının işyeri var, geleceği güvence altında. Bu çocuk niye bu acımasız eğitim sisteminin içine girsin ki? Gece yarılarına kadar test çözecek, haftasonu, tatili filan olmayacak... Stres, korku... Ne gereği var ki? Bu çocuklar haklı olarak kendilerini mutlu edecek okulları seçiyorlar, okullar da haklı olarak bu çocukları ve ana babalarını tavlamak ve onları mutlu etmek istiyor. Yani her şey olması gerektiği gibi... Kimler gidiyor devlet okullarına? Ekonomik olarak daha alt düzeyde olanlar, yani sınıf atlamak isteyenler. Öğretmen, memur, işçi çocukları... Sınıf atlamak isteği de her zaman akademik hırsı ve başarıyı getirir. Bu nedenden devlet okulları genelde daha iyi. Ama bir de tam tersi oluyor. Bazı devlet okulları sınıf atlama umudu olmayan bir öğrenci kitlesi barındırıyorlar. İşte o zaman korkunç oluyor. Öğrenci öyle bir bataklıkta ki, o kadar boynuna kadar batmış ki, o bataklıktan çıkma gücünü kendinde bulamıyor, bulamadığı gibi yanındakini de batırmaya çalışıyor. Öte yandan yaptıkları her hareket bir yardım çığlığı. Arkadaşına yumruk mu atmış? Bana yardım edin, ben batıyorum demektir. Camı mı indirmiş, duvara mı işemiş, körkütük sarhoş mu olmuş? Bunların her biri bana yardım edin çığlığıdır. Bu çocuklara yardım etmek lazım. Bu yardımı da maaşlı devlet memurları yapamaz. Onların sabırları yetmez. Bu, gönüllülerin, eğitime gönül vermiş kişilerin, yani STK’ların yapacağı iştir. Devlette biraz akıl olsa, STK’lara maddi ve manevi destek olur.  </p>
			<p class="paragraf1">   </p>
			<p class="paragraf"><span class="charoverride12" xml:lang="tr-TR">Köy Enstitüleri de yakın tarihimiz konuşulurken ayrı bir yere konulur, önemli bulunur ama bir önceki görüşmemizde eleştirmiştiniz. Biraz konuşalım mı bunu?  </span></p>
			<p class="paragraf"><span class="charoverride14">Köy Enstitüleri özünde çok doğru bir projeydi. Orada yapılanlar sayesinde Türkiye belki çağ atlamazdı, Köy Enstitüleri’nin öyle modern bir bakış açısı, modern bir eğitim anlayışı yoktu ama Türkiye bugün çok daha yaşanır bir ülke olurdu. Ne var ki bence Köy Enstitüleri’nin arkasında sakat bir ideoloji vardı. Militarist bir hareketti her şeyden önce. Üniformalarından ve söyledikleri marşlardan da belli zaten. Neyse ki o köylerden faşist çıkmadı, milliyetçi de olsa solcu çıktı. Sorun, Köy Enstitüleri’nin devlet yönetiminde olmasıydı. Eğer bağımsız olabilselerdi, en azından belli bir özerklik alabilselerdi, o zaman DP’nin hücumuna uğramazlar ve zamanla gelişir, kendi dünyalarını, kendi eğitim felsefelerini, kendi varoluş biçimlerini geliştirebilirlerdi. Öyle olmadı, baskılara dayanamayan CHP kendi kurduğu Köy Enstitüleri’ni kapatmak zorunda kaldı. CHP kapattı, çünkü CHP açmıştı, yani devletin kurumunu devlet kapattı. Hakkıdır! Madem öyle; bunca yıldır “Köy Enstitüleri kapandı” diye feryat figan edenler neden özel bir köy enstitüsü açmazlar? Nesin Vakfı aslında tam da bu geleneğin devamıdır. Tek farkımız daha özgürlükçü olmamız ve belki daha modern olmamız. Bir de tabii özel bir teşebbüs, bir vakıf da olsak (yani aslında devletin de olsak) özerkliğimiz var. Bu özerkliğin faydalarını da herkes görüyor sanıyorum.  </span></p>
			<p class="paragraf1">   </p>
			<p class="paragraf"><span class="charoverride12" xml:lang="tr-TR">Günümüzde Türkiye’de ve dünyada çocuklarla gençlerin eğitim ve kişisel gelişim bakımından en büyük sorunları ne sizce?  </span></p>
			<p class="paragraf">Çocukların ve gençlerin bu konulardaki en önemli sorunu konsantrasyon eksikliği. Bunun da bence yegâne nedeni, çocukların ve gençlerin kendi zihinleriyle yeterince uzun süre yalnız kalmamaları. Ya arkadaş, ya internet, ya cep telefonu, ya müzik, ya televizyon. Mutlaka bir uyarıcı oluyor hayatlarında. Yarım saat kendi başına kalıp düşünemiyor çocuk, öyle bir alışkanlığı yok, öyle bir fırsat da tanınmıyor kendilerine. Bu da konsantrasyon eksikliğine neden oluyor. Okul hayatlarındaki tek uyarıcı da başarı. Öğrenciler çoğunlukla mecburen başarıya odaklanıyorlar, kısa sürede başarıya ulaşmazlarsa pes ediyorlar. Bir problem üzerinde bırakın bir-iki gün geçirmeyi, on dakikadan fazla düşünmüyorlar bile. Problemi çözemiyorlarsa hemen bir bilene soruyorlar. Çözüm yöntemi geliştirmek, kendini zorlamak, çeşitli yollar denemek gibi zihinsel bir süreçten bihaberler. Oysa düşünmek, başarıya ulaşmadan uzun süre düşünmek, argo deyimle kafa patlatmak o kadar zevkli bir süreçtir ki... Matematik Köyü’nde işte bunu yapmaya çalışıyoruz. Öğrenciler en azından iki saat boyunca bir problem üzerinde kafa patlatıyorlar, ki bunlar bazen 9-10 yaşlarında çocuklar oluyor ve çok mutlu oluyorlar. Birdenbire kendi zihinlerinin farkına varıyorlar. Çok önemli bu.   </p>
			<p class="paragraf1">   </p>
			<p class="paragraf"><span class="charoverride12" xml:lang="tr-TR">Çözümü ne peki sizce bu problemin?  </span></p>
			<p class="paragraf">Başlangıç olarak özellikle küçükleri rahat bırakmak lazım. Onları matematiğe boğmanın pek doğru olmadığını düşünüyorum. O yaş çocukları için matematikten çok daha önemli olan yoğunlaşma kapasitelerini artırmak. Bu da resimle, müzikle, satrançla, kitap okumayla, oyunla olur. Çocuğun kendini kaybedeceği etkinliklerde aktif olarak rol alması lazım. Bir de estetik duyarlılığın matematik için çok önemli olduğunu düşünüyorum. O yaşlarda matematik ikinci planda kalmalı. Edebiyat, resim, müzik ve spor matematikten daha önemli olmalı.    </p>
			<p class="paragraf1">   </p>
			<p class="paragraf"><span class="charoverride12" xml:lang="tr-TR">“Gençlerin bu dönemde daha özgür olduğunu düşünüyorum” demiştiniz bir konuşmamızda. Açalım mı bunu biraz? Özgürlük daha açık fikirli olmak mı? Farklılıkları anlamak mı? Çünkü tam tersini yaşadığımız endişeleri var çoğumuzda. Özgürlük tarifiniz nedir? Sosyal medyada fikirlerin çarpışmasını da buna dahil ediyorsunuz sanırım.   </span></p>
			<p class="paragraf"><span class="charoverride14">Sosyal medya çok önemli tabii. Artık herkes sosyal medyada bir şeyler okuyor, bir şeyler yazıyor, hatta tartışıyor, kavga ediyor. Okullarda görmedikleri tartışma kültürünü sosyal medyada öğreniyorlar. Çok önemli bence. Farklı düşüncelerle tanışıyorlar. Söylemiştim, çocukken dünyadaki tek ateistin ben olduğumu sanıyordum! Sosyal medyada türlü türlü inançlar, ideolojiler, bakış açıları var. Bunların varlığını bilmek bile bir zenginliktir. Ayrıca sosyal medyada anonim olunabilir. Bu da mahalle baskısı altında olan kişiler için büyük bir özgürlük kapısı. Bunun dışında internetteki bilgi kaynakları var. Dünya kadar kitap, ansiklopedi, web siteleri var internette ücretsiz erişebileceğiniz. Ayrıca daha fazla kişi İngilizce biliyor, bu da özgürlüğün bir kapısı. Babamın ya da benim yetiştiğim ortamla bugün aynı mı?  </span></p>
			<p class="paragraf1">   </p>
			<p class="paragraf"><span class="charoverride12" xml:lang="tr-TR">Facebook ve daha az yoğunlukta olsa da Twitter kullanıyorsunuz. Oradan edindiğiniz izlenimleri ve üzerinizde yarattığı hissiyatı merak ediyorum. Kendinizi anlatmak için bazen yıpratılıyorsunuz gibime geliyor. Ne söylersiniz bu konuda?  </span></p>
			<p class="paragraf"><span class="charoverride14">Benim Facebook sayfamda dincisi de var, milliyetçisi de, komünisti de... Facebook bizi bir araya getirmiş, tartışıyoruz, düşünüp taşınıyoruz. Böyle bir şey daha önce mümkün değildi. Farklı farklı fikirler insanın beyninde ta en derinlerde de olsa yer alır ve bir süre sonra yüzeye çıkabilirler. Tabii henüz tartışma adabını öğrenmemiz için çok erken, ama yavaş yavaş yerleşecek. Özellikle gençlik ateşi biraz söndüğünde insanlar daha makul olurlar. Oradaki mücadele hoşuma gidiyor doğrusu. Genel geçer doğruları yazmıyorum. Bir konuyu farklı bir yönden ele alıyorum. Kışkırtıcı şeyler yazıyorum. Bir nevi diyalektik dersi oluyor sanıyorum. Her gece ailece paylaşımlarımı okuyup aralarında tartışanlar var. Sabah kalkar kalkmaz yüzünü yıkamadan sayfama girip bir önceki gecenin zevzekliklerini okuyanlar var. 50 bin kadar kişi takip ediyor yanılmıyorsam. Hakaret edenler çok oluyor. Çok nadir olarak birilerini engelliyorum. Daha dün bir eşek sıpası bana “yavşak” demiş! Dokunmadım, orada duruyor yorumu. Kendisini de engellemedim.  </span></p>
			<p class="paragraf1">   </p>
			<p class="paragraf"><span class="charoverride12" xml:lang="tr-TR">Araştırmalara göre üniversitelerimizin dünya genelindeki başarı yüzdeleri giderek düşüyor. Bu neden kaynaklanıyor?   </span></p>
			<p class="paragraf"><span class="charoverride14">Sanmıyorum. Benim gözlemim hiç bu yönde değil. Tabii üniversite ve öğretim üyesi sayısı arttığından, ortalama düşüyor olabilir, ama üst düzey bilim insanı sayısında ve eser üretiminde düşüş değil, tam tersine artış olduğunu düşünüyorum. Özal döneminde TÜBİTAK gençlere yurtdışında doktora yapmaları için burs vermişti. Solcular buna beyin göçünü teşvik ediyorlar diye şiddetle karşı çıkmışlardı. O gençler gittiler, okudular ve geri döndüler! O bursların Türkiye’ye büyük katkısı oldu.  </span></p>
			<p class="paragraf1">   </p>
			<p class="paragraf"><span class="charoverride12" xml:lang="tr-TR">Bir röportajınızda “Matematik gibi felsefe de herhangi bir işe yaramaz. Herhangi bir işe yaramadıklarından her ikisi de her alanda işe yarar. Bunlara bir de sanatı eklemek lazım. İnsanoğlunun en gurur verici eserleri bu üç daldadır. Üçünde de maalesef ülkemiz çok zayıf” demişsiniz. Gençlik potansiyelinin bu kadar yüksek olduğu bir ülkede neden bu durumdayız? Sadece eğitim sistemi ile açıklanabilir mi bu durum? Tembellik ya da bahane kültürünün etkisi olabilir mi?  </span></p>
			<p class="paragraf"><span class="charoverride14">Babam bana felsefede Türkiye’den neden önemli bir atılım çıkamayacağını mektuplarında uzun uzun anlatmıştır. Babamın bilim, sanat ve felsefe üzerine bana yazdıklarını birleştirdim ve bir kitabıma koydum. Bence son derece ilginç yazılar. Okunması gerekir. Aynı nedenlerden sanatta da böyle bir atılım mümkün değildir. Matematikte mümkündür, çünkü matematik kültürden daha bağımsızdır. Ama konumuz dünya çapında bir atılımdan öte, toplumun genel seviyesi ve ilgisi sanırım. Yoksul ülkeler evlatlarını somut olarak eserlerini görebilecekleri mesleklere yönlendirirler. Mühendis olsun köprü yapsın, mimar olsun bina yapsın, doktor olsun hasta iyileştirsin. Somuta inanırlar. Kitap okumak, hayal kurmak, dalga geçmek, masa başında çalışmak zaman kaybıdır. Öyle sanat, felsefe, matematik gibi çok teorik ve zihinsel alanlara önem verilmez bizim gibi ülkelerde, hatta aşağılanırlar. Öyle bir lüksleri yoktur çünkü. Sanat, felsefe ve matematik daha çok refah seviyesinin yüksek olduğu ülkelerden çıkar. Tabii bizim gibi ülkeler her türlü teknolojik yeniliğin temel bilimlerden çıktığını göz ardı ederler. Halk göz ardı edebilir. Bu anlaşılır bir şey. Ama devletin bunun farkında olmaması ne anlaşılır ne de bağışlanır. Bu devlet yıllardan beri mühendisler tarafından yönetilir. Bugün TÜBİTAK mühendislerin elinde. TÜBA, yani Türkiye Bilimler Akademisi ise hem mühendislerin elinde hem de devletin kontrolü altında. Üyelerini büyük ölçüde devlet seçiyor. Yani TÜBA devletten bağımsız bir kurum değil. Devlete objektif raporlar sunacak kapasitede değil. Halbuki bilim, mühendislere terk edilmeyecek kadar önemli bir konudur!  </span></p>
			<p class="paragraf1">   </p>
			<p class="paragraf"><span class="charoverride12" xml:lang="tr-TR">Sizin kuşaktaki kendini adama kültürü günümüzde kendini kurtarmaya doğru evrilmiş olabilir mi?  </span></p>
			<p class="paragraf">Elbette herkes önce kendini kurtarmalı, çünkü kendini kurtarmadan başkasını kurtaramazsın. Ben toplum için 38 yaşımdan sonra çalışmaya başladım. O yaşa kadar sadece aldım! Aldıklarımı şimdi ödüyorum. Gençler şu anda kendilerini kurtarmakla meşguller. Haklı olarak. Doğrusunu yapıyorlar. Bazen köye ya da vakfa kendilerine göre önemli bağışta bulunmak isteyen gençler çıkıyor. Onları engelliyorum elimden geldiğince. “Bu parayla kendine kitap al, daha rahat, daha sağlıklı yaşa, daha iyi çalış, sinemaya, tiyatroya, konsere git, daha donanımlı ol. Büyüdüğünde bunun yüz mislini alacağız senden” diyorum.  </p>
			<p class="paragraf1">   </p>
			<p class="paragraf"><span class="charoverride12" xml:lang="tr-TR">Usta-çırak ilişkisi hakkında düşünceleriniz? Bugün hâlâ var mı? Sizin ustanız kimdi? Ya da sizi en çok zorlayan ve motive eden hocanız kimdi?  </span></p>
			<p class="paragraf">Lisedeyken hocalarımdan daha iyi olduğum için (ayıptır söylemesi!), onları ustam olarak değerlendirmem çok zor. Üniversitede de pek okula gittiğim söylenemez. İlk iki yıl üniversiteye hiç gitmedim, sınavdan sınava sadece. Üçüncü yılımda bir-iki derse girdim. Dördüncü yılımda tüm derslere girdim, hocalarımız çok daha kaliteliydiler, dünya çapında matematikçilerdi. Gene de ustam diyebileceğim bir hocam olmadı. Doktora öğrenciliğim sırasında da çok bağımsızdım. Sadece son yılımda Gregory Cherlin adlı bir matematikçiden çok etkilendim. Düşünmeyi asıl ondan öğrendim diyebilirim. Evet, eğer bir ustam varsa ancak Cherlin olabilir. Doğrusu bu ya, beni kimse zorlamadı. Ben daima kendi kendimi zorladım; hatta zorlamadım bile, sevdiğimden, çalışmak istediğimden çalıştım. Dediğim gibi üniversiteye gitmezdim, ama günde on saatten fazla matematik çalışırdım. Yaz-kış demeden. Matematik çalışmadığım zamanlarda da kafamda matematik olurdu. Çok çalıştım. Ama çok yavaş ilerledim, çünkü hem çok akıllı değildim hem de danışacağım kimse yoktu, tek başımaydım. Bu bana bağımsızlığı öğretti, öğrenmeyi öğretti, araştırmaya kapı açtı. Uzun sürdü ama iyi öğrendim. Ve galiba eğitimimden daha fazla zevk aldım. Başkasından bir şey öğrenmek işkencedir, kendi başına öğrenmek ise çok zevkli bir süreçtir. Galiba bu yüzden iyi bir öğretmenim, yapılabilecek tüm yanlışları yaptım, geriye doğruları kaldı! Öğrencilerin neyi yanlış anlayacaklarını, yapabilecekleri hataları çok iyi biliyorum. Üniversitede bir yıl öğrencilerim çok iyiydi. Ders sırasında, onlara hep dersle ilgili bir soru sorardım, yanıtı evet ya da hayır olan bir soru. Hep yanlış cevabı verirlerdi. Bir zaman sonra bu aramızda bir oyun olmaya başladı. “Hepinizin ciğerini biliyorum” derdim. Bir gün onlara yine bir soru sordum, ama şunu da ekledim: “Şimdi bu sorunun cevabını doğru tahmin edeceksiniz, ama hep yanıldığınızdan, tahmininizin tersini söyleyeceksiniz ve yanıtınız gene yanlış çıkacak!” Aynen dediğim gibi oldu!  </p>
			<p class="paragraf1">   </p>
			<p class="paragraf"><span class="charoverride12" xml:lang="tr-TR">İlk öğretmeniniz kimdi? Sevdiğiniz dersler hangileriydi? Başarılı mıydınız?   </span></p>
			<p class="paragraf">İlkokulda tek bir öğretmenim oldu: Seçim Ulaş, şimdi Seçim Dizdar. Beş yıl boyunca o okuttu beni. Güzel bir genç kadındı. Özellikle gözleri pırıl pırıldı, sanki hep nemliydi gözleri, sevecen de bakardı. Hepimiz onu çok sevdik, ama ne yalan söyleyeyim, hiçbir dersi sevmezdim. Okulu hiç sevemedim Türkiye’de. Çok sıkıldım derslerde, sürekli saate bakardım ders bitsin diye. Ki, Seçim Öğretmen çok iyi bir öğretmendi, hem anlayışlı hem özverili, hem şefkatli. Ama bazen bize zor bir matematik sorusu sorardı. İşte o zaman kendimden geçerdim. Tüm problemleri çözerdim. Tek bir yöntemim vardı problemleri çözmek için, altından girip üstünden çıkmak! Zamanıma kıyardım, gerekirse çözüm olabilecek tüm sayıları teker teker denerdim. İki şey çok hoşuma giderdi: 1) Yarış, 2) Düşünmek, hayal kurmak, yani zihnimle yalnız kalmak. Zor bir matematik problemi tam bana göreydi. Derslerde çok başarılı olduğum söylenemez, ama galiba çok da kötü değildim.  </p>
			<p class="paragraf1">   </p>
			<p class="paragraf"><span class="charoverride12" xml:lang="tr-TR">O günlerden neler kaldı aklınızda?  </span></p>
			<p class="paragraf">Okula başladığım ilk günler Seçim Öğretmen bana “Cin Ali” demişti. Ondan sonra iki-üç yıl boyunca adım Cin Ali kaldı. Buna çok kızardım. Çocuklar da beni daha da kızdırmak için “Cin Ali” deyip deyip kaçarlardı. Sinirimden köpürürdüm. Bunu babama söylediğimde, “Ne olacak” derdi, “öyle söylesinler, sen de kendine Cin Ali de...” Ama maalesef nasihatini tutamadım. Öğretmen bir gün sınıfa bir zekâ testi getirdi. Bütün soruları yaptım. Ertesi gün kapının ağzından sınıfa sordu: “Bilin bakalım kim birinci?” Ben anladım tabii birinci olduğumu, çünkü bütün soruları yapmıştım, eğer bir birinci varsa bu birinci ancak ben olabilirdim. Ama sesimi çıkarmadım. Hatta öğretmenle göz göze geldikten sonra başımı öne eğdim. Demek o zamanlar mütevazıymışım... Herkes bir ağızdan “Feridun” dedi. Çünkü Feridun sınıfımızın en iyisiydi. Seçim Öğretmen, “Hayır” deyince herkes şaşırdı. Sonra teker teker öğrencileri saymaya başladılar: Haldun, Ethem... Hayır, hiçbiri birinci değildi. 12 kişiydik sınıfta. Kızlardan biri de zihinsel özürlüydü. Hepimiz onun zihinsel özürlü olduğunu bilirdik ama hiçbirimiz onunla alay etmezdik, aramızda bile onun aleyhine konuşmazdık. Demek bayağı olgun çocuklarmışız. Çocuklar birinciyi bulamayınca sınıfa bakmaya başladılar, acaba kimi unutmuşlardı? Sonra o zihinsel özürlü kızı tahmin ettiler. O da değildi tabii. Sonra tekrar sınıfa baktılar. En arka sırada oturan beni gördüler ve hep bir ağızdan “Ali!” diye bağırdılar. Anlaşılan Seçim Öğretmen de şaşırmıştı birinci olmama. Sınıfın birinciyi doğru tahmin edemeyeceğini tahmin etmiş, kapıdan sormuştu. Bundan da anlaşılıyor ki oldukça gölgede kalmışım ilkokulda. Kendimi pek belli etmemişim. Öte yandan Seçim Öğretmen’in kapıdaki duruşu ve arada bir gizliden bana bakışı benimle gurur duyduğunu belli ediyordu.   </p>
			<p class="paragraf">Öte yandan bir de şöyle bir anım var. Daha birinci sınıftayım. Beşinci sınıf öğretmeni yanında bir çocukla bana geldi, “Bak, Ali’ye soracağım, o bilecek” dedi. “Eyvah, kim bilir ne kadar zor bir sorudur” dedim içimden. “Ali, çift sayı ne demektir?” diye sordu. Hiç duymamışım böyle bir şey. Zaten nereden duyayım? Ama biraz düşündüm, ancak ikiye bölünen bir sayı olabilirdi. Doğru cevabı verdim. “Bak gördün mü?” dedi öğretmen yanında getirdiği çocuğa. O öğretmen bana geldiğine göre akıllı olduğuma hükmetmiş demektir. Ama ben bugün böyle bir intiba bıraktığım kanısında değilim nedense. İlkokulu bitirip ortaokul için Saint Joseph’e geçtiğimde, yeni okulumda gölgede kalmayacağıma, sınıfın en popülerlerinden olacağıma kendi kendime yemin ettim.  </p>
			<p class="paragraf1">   </p>
			<p class="paragraf"><span class="charoverride12" xml:lang="tr-TR">Saint Joseph günlerinden hatırladıklarınız? İz bırakan öğretmenler ve arkadaşlarınız kimlerdi? O zaman çocuk gözüyle Türk ve Fransız eğitim sistemleri arasındaki farkı fark ediyor muydunuz?   </span></p>
			<p class="paragraf">Annemle babam boşanmış olduğu için o yıllarda bir değil, iki evim vardı. İki evi olanın hiç evi yoktur denir. Dolayısıyla evim yoktu. Saint Joseph’se çok zor bir okuldu. Eğitim sistemlerinin ayırdına varacak durumda değildim. Çok fazla ezber yapmamız gerekiyordu ve benim ezberim de çok kötüydü. Çok çalışmam gerekiyordu. Tabii kitaplarımın kimi babamın, kimi annemin evindeydi. Çoğu zaman öbür evden kitabımı almaya üşeniyordum, ya da öbür tarafta kimse olmuyordu. Bazen iki evde de kimse olmuyordu, sokakta kalıyordum. Gidecek yerim yok. Ders mers hak getire! O yıl sınıfta kaldım. İstisnasız tüm notlarım 0 ve 1 idi. Karne aldığım günü anımsıyorum. Spor Toto bile değil, çünkü iki bile yok! Eve geldim. Babama söylemek istemiyorum tabii ama kapıyı açar açmaz ilk sorduğu soru karnem oldu: “Karne aldınız mı?” Hiç de yalan söyleyemezdim: “Evet” dedim. Yine sordu: “Kaldın değil mi?” “Evet” dedim. “Olsun... Seneye daha iyi çalışırsın” dedi. Derslerim felaketti ve aynı zamanda bağımsızlığımı da kazanmıştım. Annem de babam da benimle ilgilenmiyordu. Çok erken yaşlarda eve istediğim saatte girip çıkma özgürlüğünü kazandım. Sadece ben değil, arkadaşlarım da çok özgürdü. Sadece şunu söyleyeyim: 14-15 yaşlarımızda Çiçek Pasajı’na gidip kafaları çekerdik, sonra da Karaköy’ün kötü namlı bölgelerini arşınlardık! Bazı geceler de ailesi seyahatte olan bir arkadaşın evinde poker oynardık, babasının İskoç viskisi ve Küba puroları eşliğinde! Sabaha karşı saat dörtte eve geldiğimde, kimse bana “Nereden geliyorsun?” diye sormazdı! Sadece bana anahtarı vermezlerdi. Sanırım tek bilmek istedikleri eve gelip gelmediğimdi!   </p>
			<p class="paragraf1">   </p>
			<p class="paragraf"><span class="charoverride12" xml:lang="tr-TR">Okulun sistemi ve disiplini sizi toparlamadı mı peki?   </span></p>
			<p class="paragraf">Saint Joseph o yıllarda çok katı kuralları olan, korkunç disiplinli bir okuldu. Disiplin tehdit, ceza ve dayakla sağlanırdı. Böyle bir eğitim sistemi kimseye göre olamaz ama bana hiç mi hiç uymuyordu. Başkasının otoritesine boyun eğemiyordum. Hele bu otorite kendini absürt bir biçimde ve şiddetle ortaya koyunca... Her cumartesi karne günüydü ve her seferinde sınıfın sonuncuları arasındaki yerimi alırdım. Cezaya kalmadığım hafta sonu yok gibiydi. Bazen hafta içinde akşamları da cezaya kaldığım olurdu. Dayaktan da nasibimi aldım. Okuldan kaçtığım günler okula geldiğim günlerden galiba daha fazlaydı. Ödev filan hak getire. Sadece yıl sonunda gece-gündüz demeden sınavlara çalışırdım.   </p>
			<p class="paragraf1">   </p>
			<p class="paragraf"><span class="charoverride12" xml:lang="tr-TR">Fransız okullarının disiplini meşhurdur da, bu kadarını bilmiyordum!  </span></p>
			<p class="paragraf3">Artık orta yaşlarını da geçmek üzere olan eski sınıf arkadaşlarımın birçoğu Saint Joseph’in eğitim sistemini pek beğenirler; bu katı disiplinin kendilerine çok şey kattığını, hayattaki başarılarını bu eğitim sistemine borçlu olduklarını düşünürler. Doğrudur, bana da çok şey katmıştır. Ama o eğitim sisteminin bizlerden neler alıp götürdüğünü hiçbir zaman bilemeyeceğiz. Hayat böyledir işte, başarılarının nedenini bilirsin de başarısızlıklarının nedenini bir türlü bulamazsın. Biz zaten okula binlerce öğrenci arasından sınavla, yani elemeyle seçilmiştik. Hayatta başarılı olacağımız zaten ta en başından, daha okula girerken belliydi. Çöle bıraksalar başarılı olacak çocuklardık. Marifet, zaten başarılı olacakları başarılı yapmak değil, onları olağanüstü yapmaktır. Ne yazık ki Saint Joseph’in o eski eğitim sisteminden olağanüstü insan pek çıkmamıştır. Neyse ki bugünün Saint Joseph’i de o günlerin Saint Joseph’i değil.   </p>
			<p class="paragraf1">   </p>
			<p class="paragraf"><span class="charoverride12" xml:lang="tr-TR">Sınıfta mı kalıyordunuz?</span>  </p>
			<p class="paragraf">Tüm olumsuz yanlarına karşın, demek sistem o zamanlar özgürlüğüne düşkün bir öğrenciye de bir nebze müsamahalı davranıyormuş ki sınıflarımı geçebilmişim. Bugün böyle bir öğrenciyi sistem tez elden kusar. Her sınıftan ikişer şube, her şubede de 40 dolayında öğrenci vardı. Ele avuca sığmaz, her biri bir başka afacan, ergenlik çağında 40 haydut, hatta canavar. Yapmadığımız yaramazlık yoktu. Hocalarımız bize karşı ne derece acımasızsa biz de onlara karşı o derece acımasızdık. Sınıfta otorite sağlayamayan hocaları sinirden ağlattığımız olurdu. Büyüdükçe daha da canavarlaşıyorduk. Özellikle bilgisiz öğretmenlere karşı acımasızdık. Öğretmenlerle öğrencilerin, büyüklerle küçüklerin birbirine düşman olduğu bir ortamdı. Bunun böyle olması gerekmediğini, başka türlü bir eğitimin ve ilişki türünün mümkün olduğunu İsviçre’ye liseyi okumaya gittiğimde anladım. 10-16 yaşlarımı St. Joseph’te geçirdim. Bir-iki istisna dışında; ne Türk ne Fransız, hiçbir öğretmenimi sevemedim. İstisnaların en başında da Hanri Matalon gelirdi. Matalon, sevilmeyecek, hayran olunmayacak biri değildi. Bir efsaneydi. Ona sanki yaşıtımmış gibi Matalon dediğim için peşinen özür dilerim ama biz arkadaşlar arasında onun adı Mösyö Matalon değil, sadece “Matalon”du. Orta üçte matematik öğretmenimiz oldu. 60 yaşlarında, saçları artık sadece şakaklarında kalmış, sevimli bir göbeği olan, şık giyimiyle daha ilk bakışta saygı uyandıran bir Musevi’ydi. “Kerli ferli” ya da “eski İstanbullu” denilecek biriydi. Sohbetinin tatlı olacağı kadife sesinden belliydi. Hem Türkçesi hem Fransızcası mükemmeldi. Tahtaya tebeşirle çizdiği çemberler pergelle çizilmiş gibiydi, hepimizi hayran bırakırdı. Ona ne kadar hayran olduğumuzun farkındaydı sanki. Bir gün yine böyle bir mükemmel çember çizdikten sonra, sınıfa dönüp, “Bunun bir çember olduğunu varsayalım” deyip, esprisinin etkisini ölçmek için, çoğu zaman yaptığı gibi, ağzını yarı aralayarak bir-iki saniye kadar bize bakmış, yüzümüzdeki hayranlık ifadesiyle karışık gülümsemeyi gördükten sonra en ciddi haliyle teoremin kanıtına girişmişti. O zamanın en pahalı ve afili sigarası olan Dunhill içerdi. Yabancı sigaraların yasak olduğu dönemdi. Dumanı ciğerlerine öylesine derin çekerdi ki ve o duman öylesine ahenkli çıkardı ki yarı açık ağzından, büyük bir keyif aldığı belli olurdu. Sınavlarda, hatta galiba derslerde de sigara içtiği olurdu. Kimsenin Matalon’a bir uyarıda bulunması mümkün mü? Aslında onun her hareketi yaşamdan keyif aldığının göstergesiydi. Okul da, evi de Moda’daydı. Yürüyerek gelip giderdi. Bir gün okul çıkışında, bir elinde eskimiş ama şık deri çantası, diğer elinde ambalajı yarıya kadar soyulmuş gofreti evine doğru yürürken gördüm onu. Belli ki içi çekmiş ve köşedeki bakkaldan almıştı. O zamanlar sokakta çikolata gibi şeyler yemek ayıp sayılırdı; yoksulu vardı, alamayanı vardı, kimseyi imrendirmemek gerekirdi. O ise kimseyi umursamadan o kadar güzel yiyordu ki gofretini, keyif ki ne keyif! Bir çocuk gibi... Uzun uzun, gıptayla baktım arkasından. Ne kadar kendiyle barışıktı. Gofrete de, Matalon’a da imrendim. Duruşu, konuşması, tavrı, hareketleri, her şeyiyle hepimizde müthiş bir saygı uyandırırdı. Okulda bir efsaneydi. Sınıfında gıkımız çıkmazdı, o da bir kez bile sesini yükseltmemiştir. Tek bir istisnayla.    </p>
		</div>
	</body>
</html>
