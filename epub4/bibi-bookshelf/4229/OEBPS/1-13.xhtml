<?xml version='1.0' encoding='utf-8'?>
<html xmlns="http://www.w3.org/1999/xhtml">
  <head>
    <title>1-13</title>
    <meta content="urn:uuid:1ff9be6e-ef44-4e0a-9721-a0603fd5a495" name="Adept.expected.resource"/>
    <meta http-equiv="Content-Type" content="text/html; charset=utf-8"/>
  <link href="../stylesheet.css" rel="stylesheet" type="text/css"/>
<link href="../page_styles.css" rel="stylesheet" type="text/css"/>
</head>
  <body id="x1" xml:lang="tr-TR" class="calibre">
		<div class="basic-text-frame">
			<p class="split">  </p>
			<p class="arabaslik_orta" id="_idParaDest-16">“Eğitimciliğe soyunduysan, eğiteceksin”  </p>
			<p class="paragraf"><span class="charoverride13"> </span>Bu bölüme başlarken görmemiş olanlar için Matematik Köyü’nü anlatmalıyım. Köy, Şirince’de ormanın kıyısında. Aziz Nesin Amfisi, taş odalar, Sevan Nişanyan Kütüphanesi, hamam, kule ve yemekhane belli başlı bölümleri. Felsefe Köyü hızla tamamlanıyor. Sanat Köyü çalışmaları da devam ediyor. Ağaçların altındaki açık derslikler, her köşede çocukların elinin altındaki çeşit çeşit binlerce kitapla tek kelimeyle heyecan verici bir çalışma üssü. Müzik sesi, televizyon ya da araba gürültüsü yok. Dersler sabah 08:00’de başlayıp akşama kadar sürüyor. Arada öğle yemeği molası var; gün boyu çok yoğun bir program uygulanıyor. Farklı hocalar eşliğinde bütün gün matematik çalışıyor, soruyor, problem çözüyor, sorguluyor ve anlamaya çalışıyor öğrenciler. Yemek servisi ve genel temizlikten de kendileri sorumlu. İşleri çok anlayacağınız, ama altından kalkamayacakları bir yük değil. Katılım için ilk şart öğrencinin istekli olması. Zaten bu nedenle başvuruyu öğrencinin bizzat yapması gerekiyor. Matematik Köyü’nün program kontenjanları, kayıtlar başladıktan çok kısa bir süre sonra doluyor. Dünyanın çeşitli üniversitelerinden akademisyenlerin gönüllü olarak ders verdiği köy kâr amacı gütmüyor; en büyük hedefi gençlere matematiği öğretmek. Burada “öğretme”nin altını çizmeliyim, çünkü “dersi sevdirmek” değil niyetleri. Onlara göre matematiği gerçek anlamda öğrenen herkes zaten kendiliğinden sevmeye başlıyor. Dersler başlamadan önce öğrencilere sistemle, sessizlik ve tasarruf gibi temel kurallarla ilgili bilgi veriliyor. Farklı yaş gruplarına dair en önemli gözlemim, hemen hepsi bir sınavdan geçirilecekleri endişesi ile gelmiş oldukları yönünde. Seviye tespiti yapılacağını zannediyorlar. Yanıldıklarını anladıklarında da hem şaşırıyor hem de seviniyorlar. Matematik kafamızda sınavlarla özdeşleşmiş. Maalesef düşünmek yerine, test sistemi öncelikli yer tutuyor hayatımızda.     </p>
			<p class="paragraf1">  </p>
			<p class="paragraf"><span class="charoverride12" xml:lang="tr-TR">Matematik Köyü’nü kurma fikri ilk olarak nerede ve nasıl doğdu?  </span></p>
			<p class="paragraf">1995 yazının sonunda Türkiye’ye döndüm. İstanbul Bilgi Üniversitesi’nden Matematik Bölümü’nü kurmam istendi. Herkese her zaman nasip olmaz böyle bir şans. Yaşlı ve sefil denecek derecede beş parasız bir heykeltıraş bana “Yıldızını parladığı anda kapacaksın. Çünkü hayatta ikinci kez parlamaz” demişti hüzünlü hüzünlü. O heykeltıraşın anlattığı pişmanlığı yaşamamak için, olabilecek en üst düzeyde bir matematik bölümü kurmayı hedefledim. Geri kalmış ülke demeden, günümüzün somut koşulları özrüne sığınmadan, neredeyse gerçekleri bile yadsıyarak, çıtayı inatla olması gerektiği yerde tutacaktım. Çıtanın yüksekliğini de ben değil, çağımız ve çağdaş ülkeler belirliyordu. Yılda en az on olağanüstü öğrenci yetiştiririm diye umuyordum. Henüz kırkımdan gün almamıştım. 30 yıl daha çalışsam, 300 öğrenci yetiştirirdim, ki bu da Türkiye’yi birkaç yüzyıl idare eder diye düşünüyordum... Bayağı parlak bir yıldızdı anlayacağınız.<span class="charoverride12" xml:lang="tr-TR">  </span></p>
			<p class="arabaslik_orta" id="_idParaDest-17">“Matematik soyut bir alan. İnsan somut dünyada da iz bırakmak istiyor”  </p>
			<p class="paragraf"><span class="charoverride12" xml:lang="tr-TR">Kendi uzmanlık alanınızı ve yaptıklarınızı basit bir dille anlatır mısınız? Son dönemde en heyecanlandığınız çalışmalar neler?  </span></p>
			<p class="paragraf"><span class="charoverride14">Araştırma konum cebir ve mantık alanlarında. Ben daha çok cebirci olduğumu düşünüyorum ama en yakın akademisyen arkadaşlarım mantıkçı. Uzmanlık alanımsa, konuya hâkim olmayan okuyucular için zorlayıcı olabilir: “Klasik geometrinin değişmezlerinden oluşan yapının başat özelliklerini taşıyan yapıların klasik geometrilerden kaynaklanıp kaynaklanmadığını araştırıyorum” desem herhalde kimse bir şey anlamaz. Ben araştırmacıyken problem çözücüydüm. Bu da ikinci sınıf matematikçi demektir. Yani yeni kavram yaratan ya da çığır açanlardan değil, var olan problemleri çözenlerden. Problemlerin altından girip üstünden çıkardım ve kolay kolay da pes etmezdim. Benim çözemediğim problemler bugün hâlâ çözülememişlerdir. Biri hariç... Biri üç Alman matematikçi tarafından çözüldü. Hatta İstanbul’da bu konuda bir konferans verdi çözenlerden biri. Ben Matematik Köyü’nde olduğum için konferansa gidemedim. Duyduğumda hemen konuşma notlarını istedim. Şöyle bir göz attığımda yöntemi hemen kavradım. Çünkü o yöntem benim de aklıma gelmişti ama tembelliğime gelmişti, üstüne çok düşmemiştim, pek aşina olduğum bir yöntem değildi. Ayrıca o yöntemden söz ettiğim bir ustam bir iki yorumuyla beni vazgeçirmişti. Kendime kızdım ama problem çözüldüğü için de çok sevindim. Sevindim, çünkü çözümünü merak ettiğim, çözülmemiş çok problem var. Bunların akıbetini öğrenmeden öleceğim diye çok üzülüyorum.</span>  </p>
			<p class="paragraf1">  </p>
			<p class="paragraf"><span class="charoverride12" xml:lang="tr-TR">Dönüşte Türkiye’yi nasıl buldunuz? Karşılaştırır mısınız çalıştığınız yabancı ülkelerle?</span>  </p>
			<p class="paragraf">Türkiye’de durum daha farklı. Toplumsal değişiklik yapmak zor olsa da temelde bireysel değişiklikler yapmak mümkün ve hatta zor değil. Türkiye’de yapacak çok iş var, ülke çok aç. Ben de, her ne kadar yalnız kalmaktan çok hoşlansam da, hepimiz gibi toplumsal bir hayvanım. Bir işe yaramak istiyorum. Sonuçta kanıtladığım teoremleri üç-beş kişi okuyor ve uygulamaları hiç yok. Çok soyut bir dünya. İnsan biraz olsun somut dünyada iz bırakmak istiyor. En azından ben öyleydim. Araştırma yapmak çok hoşuma gidiyordu ama hayatım boşa geçiyor, yeteneklerimi ve potansiyelimi tam anlamıyla kullanmıyorum gibi bir hisse kapıldım ve bundan çok rahatsız oldum. Zaten babamın ölümünden sonra dönmek zorundaydım. Vakıf yaşayamazdı aksi halde.  </p>
			<p class="paragraf1">  </p>
			<p class="paragraf"><span class="charoverride12" xml:lang="tr-TR">İşler umduğunuz gibi yürüdü mü peki?</span>  </p>
			<p class="paragraf">Hayır tabii; maalesef evdeki hesap çarşıya uymadı. Düzeyi yüksek tuttum, çıtayı bulunması gerektiği yerden milim oynatmadım. Çok da emek verdim ama gel gelelim öğrencilerin nefesleri yetmiyordu, zayıf kalıyorlardı, uzun soluklu bir yarışa dayanamıyorlardı. Mezun sayımız hiçbir yıl dördü aşmadı. Nasıl bir doktorun hastalarından, bir siyasetçinin halkından yakınmaya hakkı yoksa, bir eğitimcinin de öğrencilerinden yakınmaya hakkı yoktur. Değil mi ki eğitimciliğe soyunmuşsun, eğiteceksin. Bunun aması fakatı yoktur ve olamaz bana göre.  </p>
			<p class="paragraf1">  </p>
			<p class="paragraf"><span class="charoverride12" xml:lang="tr-TR">Fakat bu durum sizi farklı ve güzel arayışlara sevk etmiş, sonuçta Matematik Köyü’ne kadar da gelinmiş.</span>   </p>
			<p class="paragraf">Evet doğru. Öğrenciler kış boyunca yeterince çalışmadıkları gibi üç aylık yaz tatilinde de kitabın yanına uğramıyorlar, ellerine kalem kâğıt almıyorlardı. Ne yapılması gerektiği çok belliydi. 1998 yılının yaz aylarında yedi haftalık bir yaz okulu düzenledim. Üniversitenin desteğiyle Antalya’da bir pansiyon kiraladık. Muhteşem bir iş oldu. Sonraki yıl Bodrum, ardından iki kez Gümüşlük, daha sonra sırasıyla Şirince, Şarköy, Amasra, Bozcaada ve Çanakkale’de düzenledik. Son üç tanesini ise Türk Matematik Derneği çatısı altında yapıp tüm Türkiye’ye yönelik hale getirdim. Her yıl 70-80 kadar öğrenci katılıyordu. 45 gün süren yaz okulları için TÜBİTAK’tan, Türk Matematik Derneği ile üniversitelerden parasal destek alıyor, katılan öğrencilere para ödetmemeye çalışıyordum.   </p>
			<p class="paragraf1">  </p>
			<p class="paragraf"><span class="charoverride12" xml:lang="tr-TR">Uygulanan sistem nasıldı?  </span></p>
			<p class="paragraf">Tamamlayan çocuklara diploma, sertifika, berat gibi herhangi bir belge vermiyorduk. Ders geçme filan gibi şeyler de yoktu. Hocalara para ödenmiyordu. Yaz okullarının benim açımdan yegâne amacı matematiği paylaşmaktı. Çok verimli ve eğlenceli geçiyordu çalışmalar. Öğrenciler matematiği ve matematikçi olmayı bana göre asıl yaz okullarında öğreniyorlardı. Ayrıca hocalarla birlikte yaşamak onları büyütüyordu da.  </p>
			<p class="paragraf1">  </p>
			<p class="paragraf"><span class="charoverride12" xml:lang="tr-TR">Köyün temellerinin atıldığı o ilk günlerde sorun yaşamamışsınız en azından.</span>  </p>
			<p class="paragraf">Sorun olmaz olur mu? En can sıkıcı şey, susmak bilmeyen müzikti. Sabah kahvaltısından gece yarısına kadar sürekli eğlenmek zorunda bırakılıyorduk. Ders yaparken bile! Oysa biz, tempo tutarak ya da göbek atarak değil, düşünerek eğlenmek istiyorduk. Çirkinlik, bayağılık, küstahlık, pislik, kavga gürültü... Rahatsız edici bakışlar, okey ve tavla şakırtıları, çıtlayan çekirdekler, patlayan sakızlar. Hele televizyonlardan yükselen ve hiç dayanamadığım histerik reklam sesleri... Sinirden çığlık atasım gelirdi! Özgür de değildik; istediğimiz zaman, istediğimiz yerde, istediğimiz gibi çalışamıyorduk. Çay ve kahve molalarından tutun da güneşlenme zamanlarımıza kadar her an başkalarının emrinde gibiydik.   </p>
			<p class="paragraf1">  </p>
			<p class="paragraf"><span class="charoverride12" xml:lang="tr-TR">Sizin hayal ettiğiniz nasıl bir çalışma ortamıydı?  </span></p>
			<p class="paragraf">Alabildiğine özgür olacağımız bir yerimiz olsa... Kimse kimseye karışmasa. İstediğimiz zaman (örneğin sabah-akşam ve gece-gündüz) rahat rahat matematik yapabilsek. Sadece müzik dinlemek istediğimiz zaman müzik dinleyebilsek. Sessizlik hüküm sürse ve böylece işimize daha fazla  yoğunlaşabilsek... Yaz okullarında harcadığımız paraya da üzülüyordum. 70 bin TL’yi buluyordu harcamalar. Bu para topluma geri dönse fena mı olurdu? Kendimize ait bir yerimiz olsa, daha fazla gence daha iyi ve daha ucuza hizmet veremez miydik? Her seviyede ve her yaşta matematikçi, öğrenci, eğitmen, araştırmacı, meraklı amatör aynı anda ve aynı mekânda matematik yapsa. Bilen bilmeyene anlatsa... Olağanüstü geliyordu bana bütün bunların hayali bile. Böylece Aziz Nesin’in enstitü vasiyetini de bir anlamda yerine getirmiş olacaktık. Sürekli bunları düşünüyordum. İşte bu hayallerden doğdu Matematik Köyü fikri.  </p>
			<p class="paragraf1">  </p>
			<p class="paragraf"><span class="charoverride12" xml:lang="tr-TR">Sevan Bey’le Paris’te tanıştınız değil mi? Hemen kaynaştınız mı, yoksa zamanla mı ısındınız birbirinize?  </span></p>
			<p class="paragraf">Paris’te benim evimde tanıştık Sevan’la. 70’lerin sonlarıydı. O evi üç yıllık sevgilimle tutmuştuk ama o beni terk edince ev bana kalmıştı. Sevan’la Lale Müldür aynı okuldan. Osman Kavala, Lale, Sevan ve bir de Tijen diye bir kız, Güney Fransa’ya tatile gideceklermiş. Külüstür bir arabayla gelmişlerdi. İki-üç gece bende kalacaklar, sonra yola çıkacaklardı. O zamanlar kafamı kitaptan kaldırmadan çalıştığım zamanlardı. Kim ne yaparsa yapsın, kim nerede yatarsa yatsın, umurumda bile değildi, yeter ki çalışayım. Sevan hiç ama hiç dikkatimi çekmedi, ki Sevan bulunduğu her ortamda dikkatleri üzerine çeken bir insandır. O günlerden Sevan hakkında ne olumlu ne olumsuz hiçbir intiba edinmedim. Bir başkası hakkında yargıda bulunamayacak kadar kendimle dolu olduğum yıllardı.  </p>
			<p class="paragraf1">  </p>
			<p class="paragraf"><span class="charoverride12" xml:lang="tr-TR">Askerliğe kadar olan dönemde koptunuz mu, yoksa devam ediyor muydu arkadaşlığınız?  </span></p>
			<p class="paragraf">Kopacak kadar bir arkadaşlığımız olmamıştı. Paris günlerinden sonra hiç görüşmedik. Aklımdan da tamamen çıkmıştı. Zaten on yıl sonra askerlik şubesinde gördüğümde zor tanıdım, ama ilginçtir, o beni değil, ben onu tanıdım ilk.  </p>
			<p class="paragraf1">  </p>
			<p class="paragraf"><span class="charoverride12" xml:lang="tr-TR">Aslında çok benziyor gibisiniz; yaşam enerjisi, çalışkanlık, bakış açısı olarak; ama rekabet de eder misiniz? Bir karşılaştırma yapmanızı istesem...  </span></p>
			<p class="paragraf">Sevan’la rekabet edilmez. Sevan ezer geçer çünkü. Benim için kazanmak pek o kadar önemli değildir, sadece birkaç önemli konuda kazanmak isterim. Birçok kararı karıma bırakırım ama mesela hangi üniversitede çalışacağıma ben karar veririm. İkinci bir fikri kabul etmeyi bırak, dinlemem bile! Sevan ise her konuda kendi dediğinin olmasını ister. Benzerliklerimiz var. Evet, ikimiz de çalışkanız ve ikimizin de enerjisi var ama sanırım bizi birbirimize yaklaştıran en önemli öğe her ikimizin de aklımıza inanmamız. Bir de pek kural tanımamamız, istediğimiz her şeyin olmasını istememiz. İstediğim bir şey olmayınca çılgına dönerim! Sevan da öyle. Bu yüzden arada birçok kez, çok sert kavgalara tutuştuğumuz olmuştur. Neyse ki ben az şey isterim...  </p>
			<p class="arabaslik_orta" id="_idParaDest-18">“Benim yasalarım vicdanımda yazılıdır”  </p>
			<p class="paragraf"><span class="charoverride12" xml:lang="tr-TR">İkinizin de sisteme “eyvallah” demeyeceği gayet net ortada. Yine de içinizde bir “Değer miydi, biraz daha sakin dursaydık, Sevan hapiste olmasaydı her şey daha iyi yürürdü” hissi var mı?  </span></p>
			<p class="paragraf">Benim en azından, sisteme karşı koymak gibi bir amacım yok, hiçbir zaman da olmadı. Ama sistem iyiye, doğruya, güzele engelse ve daha da önemlisi hayatımın amacını gerçekleştirmeme imkân tanımıyorsa, sistem mistem dinlemem, sonuçları ne olursa olsun. Benim yasalarım vicdanımda yazılıdır, ben o yasaları dinlerim. Bilerek kötü bir şey yapmam. Ne Sevan ne de ben yaptıklarımızdan pişmanız, hatta ikimiz de gurur duyuyoruz. Bugün gelip Matematik Köyü’nü yıksalar, hemen akşama elime malayı alıp yeniden inşaata başlarım. İdam da artık kalktığına göre, hiçbir şansları yok. Hapse bile atsalar...  </p>
			<p class="paragraf1">  </p>
			<p class="paragraf"><span class="charoverride12" xml:lang="tr-TR">Orada yeni projeler için çalışabiliyor mu Sevan Nişanyan? Çalışma koşulları nasıl? Ziyarete gidebiliyor musunuz?  </span></p>
			<p class="paragraf">Arkadaş kontenjanından haftada bir gün ziyaretine gidebiliyorum. Ama ne yazık ki çok sık olamıyor. Ne de olsa işim gücüm İstanbul’da. Bu yaz daha sık göreceğim, görüş günlerini Matematik Köyü’nün tatil günü olan perşembe gününe çektiler. Haftada 20 saat bilgisayarda çalışabiliyor. Daha fazla çalışabilmek istiyor ama geçerli hiçbir neden olmadan “mevzuat” deyip izin vermiyorlar. Oysa bu kısıtlama sadece Sevan’a değil, insanlığa cezadır. Sevan gibi bir değerin çalışmasına izin vermemek insanlığa kötülüktür. Cezaevinde etimoloji sözlüğü üzerine çalışıyor.  </p>
			<p class="paragraf1">  </p>
			<p class="paragraf"><span class="charoverride12" xml:lang="tr-TR">Köyü yapmak için neden Şirince’yi seçtiniz? Sevan Bey’le işbirliğiniz nereden doğdu?</span>   </p>
			<p class="paragraf">Sevan’la 1986’daki askerlik maceramızdan sonra görüşememiştik. Türkiye’ye geldiğimde tekrar iletişime geçtik. Daha doğrusu o beni buldu. Şirince’ye içgüveysi gitmiş ve inşaat yapıyormuş. İnanamadım doğrusu. Sevan çok akıllıdır, çok bilgilidir, çok beceriklidir ama yapabileceği işlerin de bir limiti vardır. Her şeyi yapar da ev yapamaz diye düşünüyordum. Meğer ev de inşa edermiş! Kendi elleriyle bir-iki ustayla birlikte ev yapıyormuş. Turizm amaçlı işletecekmiş. Beni Şirince’ye davet etti, gittim. Muhteşem bir evde oturuyordu. Eşi Müjde, gençliğinde Şirince’den bir köy evi almış, o köy evini restore etmişler ama gerçekten olağandışı bir şey çıkmış ortaya. Sonra yeni yaptığı evi gösterdi. O da bir harika. “Sana da yapayım” dedi. “Bana değil vakfa yap” dedim. Yanılmıyorsam 60 bin liraya iki ev için anlaştık. 60 bin değilse de 80 bindir, ama daha pahalı değildi. Bu parayı peyderpey, param oldukça ödedim. Bu arada şunu da söyleyeyim: O zamanlar vakıfların ev satın alması, ev yapması filan izne tabiydi. İzin de bir yıldan önce çıkmıyordu. Çıktığında da numarası, kayıt numarası, bir şeyi mutlaka yanlış oluyor, işlemlere yeniden başlamak gerekiyordu. İşlemlere yeniden başlayalım derken, bu tür işlemleri yapacak kişinin yetki süresi dolmuş oluyordu; hadi yönetim kurulunu topla, yetki süresini uzat... Yani iki yılı bulduğu oluyordu iznin çıkmasının. Yıllık enflasyonun yüzde 150 olduğu yıllar. Bu kadar süre kim bekler ki? Üstelik, 30 bin liraya alacağın evi ev sahibi kayıtlarda üç bin lira göstermek istiyor! Yani geri kalan 27 bin lirayı açıktan ödemek lazım. Bir de tabii paramız olmadığından, ucuz evler alıyorduk, adamın borcu var, evi acilen satması gerekiyor, iki yıl bekleyemez ki. Beklese bile iki yıl sonra evin fiyatı aynı olmaz. Yani vakıfların yasal yoldan ev almaları pratikte mümkün değildi. Sonuçta şöyle bir çözüm buldum: Evleri üstüme alıyor, sonra da vakfa bağışlıyordum.   </p>
			<p class="paragraf1">  </p>
			<p class="paragraf"><span class="charoverride12" xml:lang="tr-TR">Parayı nereden buluyordunuz?   </span></p>
			<p class="paragraf">O da bir başka hikâye. Bu evleri de üstüme yaptırdım, sonra zamanı geldi, vakfa bağışladım. Böylece Sevan’la bir işbirliğine girmiş olduk. Bir gün birlikte çok güzel bir arazi almak istedik. Fiyatı 60 bin marktı. İkimizden toplam o kadar para çıktı ve arsayı ortak aldık. Gel zaman git zaman Sevan arsayı istedi, üstüne bir turizm kompleksi kurmak istiyormuş. “Ben sana Şirince’den başka yerler alırım” dedi. Kabul ettim ve Sevan, o arazinin üstüne İlyastepe denen muhteşem köyü yaptı. Bir sene sonra benim için, daha doğrusu vakıf için Şirince’den 10 bin marka bir harabe buldu. Aldık. Daha 20 bin mark borcu vardı. Bir sonraki seneye 20 bin marka bir harabe daha buldu ama bir önceki yıl benzer harabeyi 10 bin marka almıştık. Adamla pazarlığa oturdu Sevan. Adamın çok borcu varmış, illa 20 bin mark istiyor. “Benim 10 dönümlük bir arazim var, pazarlık etmeyin, o araziyi de vereyim size” dedi. Bizim zaten aklımızda Matematik Köyü projesi vardı. Adı yoktu ama. Matematik Köyü adı çok daha sonra bulundu. Sevan o zamanlar “Medrese” derdi ama bunu malum nedenlerle kabul etmedim. Böylece köyün arazisi alınmış oldu. Bedavaya geldi diyebiliriz, ya da taş çatlasın 5 bin marka.  </p>
			<p class="arabaslik_orta" id="_idParaDest-19">“Sevan olmasaydı bugün Şirince’nin yerinde yeller esiyor olurdu”<span class="charoverride18">  </span></p>
			<p class="paragraf"><span class="charoverride12" xml:lang="tr-TR">Şirincelilerin tepkileri, ilgileri, yorumları ve desteklerinden bahseder misiniz? Bölgede yaşayan öğrencilerin, gençlerin ilgisi nasıl? Burada, bu topraklara ve tarihine yakışır bir matematik ve felsefe geleneği inşa ediyorsunuz aynı zamanda. Resmi kurumlarla ilişkiler ve izin süreçlerine değinmeliyiz bu noktada. Bugünkü bürokratik gereklilikler ve zorunluluklar, çalışmaları nasıl etkiliyor?  </span></p>
			<p class="paragraf">Şirinceliler ve Selçuklular büyük kuşkuyla karşıladılar. Bir Ermeni’yle bir komünist el ele vermiş, kim bilir neler yapıyorlar... Daha önce Matematik Köyü diye bir örnek yok ki bizi inandırıcı bulsunlar. Kimi misyonerlik faaliyeti diyor, kimi Ermeni propagandası yapacağımızı sanıyor, kimi Kürt bölücüsü olduğumuzdan dem vuruyor. Belden aşağı söylentiler de kulağıma geliyordu. Birçoğu, kendilerine “Matematik Köyü ne tarafta?” diye sorulduğu zaman yanlış yönü gösteriyordu. Bir kısmı da “Orası kapandı” diyordu. Bunları yaşadık maalesef. İlginç bir olay anlatayım: Matematik Köyü’ne öğretmenler geldi. Bir akşam Şirince’ye gitmişler, şarap içecekler. Şarapçının ağzını yoklamışlar, kim olduklarını söylemeden Matematik Köyü hakkında ne düşündüğünü sormuşlar. Adam “Rezalet” demiş. “Niye?” diye sorduklarında da liselilerin içki içtiklerinden şikâyet etmiş. Köyde liselilerin gece çıkmaları yasak olduğu için, birkaçı adamın cep telefonunu almış, telefonla sipariş veriyorlarmış. Şarapçı da şarapları çocukların ayağına kadar getiriyormuş. Ama çocukların şarap içmesine karşı! İşte böyle bir ortam. Aslında köylüler her zaman tutucu olurlar, yabancıları sevmezler. İstanbul’dan gelmiş iki beyaz Türk köylerini ele geçiriyor, onların hiç görmedikleri kadar güzel yerler inşa ediyorlar. Tavırları farklı, alışkanlıkları farklı, konuşmaları farklı...   </p>
			<p class="paragraf1">  </p>
			<p class="paragraf"><span class="charoverride12" xml:lang="tr-TR">Onları anlamaya da çalışıyorsunuz bir yandan gördüğüm kadarıyla...</span>  </p>
			<p class="paragraf">Tabii ve haksız da sayılmazlar aslında. Ama Sevan’la ben Şirince köylüleri aleyhine hiçbir şey yapmadık ki; tam tersine, onlara daha fazla iş sahası sağladık, sayemizde daha fazla para kazandılar. Özellikle Sevan. Sevan olmasaydı bugün Şirince’nin yerinde yeller esiyor olacaktı. Kaybolan ya da bozulan yüzlerce Yunan köyünden biri olacaktı. Şirince’nin akıbetini kurtaran Sevan Nişanyan’dır ve şimdi maalesef bu yüzden hapiste.  </p>
			<p class="paragraf1">  </p>
			<p class="paragraf"><span class="charoverride12" xml:lang="tr-TR">Sevan Bey’le bağlantınız ve kendisine desteğiniz devam ediyor. Cezaevi sürecinde bir değişiklik olması söz konusu mu? Projeleri birlikte sürdüreceksiniz değil mi?</span>     </p>
			<p class="paragraf">Desteğim tabii ki devam ediyor. Onunla güzel ve kötü günleri birlikte yaşadık, ancak şimdilik sadece dostluğumuz devam edebilir. Şu anda 11 küsur yıl kesinleşmiş cezası var. Yargıtay’da on beş yıllık ceza daha bekliyor, muhtemelen onaylanacak. Yani toplam 25 yıldan fazla bir ceza alacak. Bugüne kadar yaptığımız tüm başvurular maalesef hüsranla sonuçlandı... Ama Sevan’a yapılan bu haksızlığın herkes farkında. Üstelik aynı suçtan cezaevinde olan bir başka kişi daha yok. Ayrıca cezanın başka nedenlerle verildiği kuşkusu da hâkim, ki öyle. Her türlü izanı aşan bu haksızlığın son bulması gerekiyor. Sonuç olarak ceza bir başka insana zarar verilmesini engellemek için vardır. Sevan kimseye bir kötülük yapmamıştır ki! Ne doğayı kirletmiş, ne tarihi yapıyı bozmuş, ne kimseyi dolandırmış. İyilikten ve ülkemize değer yaratmaktan başka bir şey yapmamış. Sadece ceberut devlete açık açık karşı çıkmış.   </p>
			<p class="paragraf1">  </p>
			<p class="paragraf"><span class="charoverride12" xml:lang="tr-TR">Bu konuda bazılarının akıllarında soru işaretleri var. Neler söylemek istersiniz onlara?  </span></p>
			<p class="paragraf">Günün birinde Şirince tarihi SİT alanı ilan edildi. Yani çivi çakmak yasaklandı. Yasalara göre, bir yıl içinde tarihi SİT alanı ilan edilen yerlerin imar planı çıkar. Çünkü oralarda halk yaşıyordur, halkı mağdur edemezsin. Çocuğu evlenecektir, yeni oda yapmak gerekir; ahırı yıkılır, yeni ahır yapmak ister, canı gölgelik çeker, keçiler bahçesine giriyordur, çit yapmak ister. Sadece inşaat değil, tadilat yapmak da yasak. Devletin vatandaşın ihtiyaçlarını karşılamak gibi başat bir görevi var. Evet, bir yıl içinde imar planı yapması gereken devlet, 30 küsur yıldır bu görevini yerine getirmedi. Yani 30 küsur yıldır Şirince sakinlerinin çivi çakmaları yasaklandı. Mümkün mü? Yaşamın karşısında durulmaz ki. Tabii ki Şirinceli yaşamak için gerekeni yaptı. Ama gece yaptı, ama kimse görmeden yaptı, ama yaptı.   </p>
			<p class="paragraf1">  </p>
			<p class="paragraf"><span class="charoverride12" xml:lang="tr-TR">Siz ortada yaptınız...  </span></p>
			<p class="paragraf">Evet; Sevan bu saçmalığı hepimizin gözlerinin önüne sererek, açık açık ve devlete bir anlamda meydan okuyarak yaptı. Oysa o da inşaat için başvuruda bulunmuştu. Ve dünya kadar para harcadı bunun için, haritacıya, plancıya, mühendise, mimara. Biz de aynı şekilde. Düşünün Matematik Köyü’ne izin almak için 200 bin TL gibi bir para harcadım! Sevan, “Boşu boşuna izin almaya çalışma, vermezler” demişti de inanmamıştım, ki Matematik Köyü SİT alanı içinde bile değil. Zaten biz ne istedik de devlet verdi ki? Ormanı kiralamamıza izin vermedi, aslan gibi yapılmış bir yolu kayıtlarına işlemedi, 20 bin TL’lik bir kredi isteğimizi bile reddetti. Sadece köy de değil; mesela Çatalca’da Nesin Vakfı’nın önünde virajlı bir yol var, arabalar oradan vızır vızır geçiyor. O viraja bir “Dikkat Çocuk” tabelası koydurmak için başvurduk, senelerdir onu bile yapmadılar. Sevan cezaevinden inşaatı elinden geldiğince yönlendiriyor. Kulemizin yapımında çok aktif bir rol oynadı zaten. Ben de onun yaptıklarını bozmamak için çok dikkatli davranıyorum.  </p>
			<p class="arabaslik_orta" id="_idParaDest-20">“Öğrencilerimden ve çocuklarımdan umutluyum”  </p>
			<p class="paragraf"><span class="charoverride19" xml:lang="tr-TR">Akıl Oyunları</span><span class="charoverride12" xml:lang="tr-TR"> filminde hayatı anlatılan Nobel Ödüllü matematikçi Prof. Nash’in ölümü size mücadelenizi sorgulatmış görünüyor. Dün Twitter’da yazdıklarınız hedeflerinizden vazgeçeceğiniz ya da sizden sonra çalışmaları devralacak kişiler için durumun ümitsiz olduğu anlamına gelmiyor umarım?   </span></p>
			<p class="paragraf">Hayır, Nash’in ölümüyle bir ilgisi yok onların ama ölüm kaçınılmaz tabii. Matematik Köyü benden sonra ne olacak bilmiyorum. Bunun için gereken önlemleri şimdiden almaya, her şeyi organize etmeye çalışıyorum. Bazı işleri mezun ettiğim öğrencilerime yüklüyorum ki şimdiden alışsınlar, benden sonra da aynı şekilde devam edebilsinler. Büyük kızım ve büyük oğlum matematik eğitimi aldılar. Oğlum (Ali Derya) şimdi sinema eğitimi alıyor ama kızım (Aslı) doktorasını aldı ve akademik hayata devam edi<span class="charoverride11">yor. Belki gelecekte işleri kızım devralır diye düşünüyorum. Eski öğrencilerim de çocuklarım gibidir ve her biri çok değerlidir. Onlardan da umutluyum köyün geleceği konusunda.</span>  </p>
			<p class="paragraf1">  </p>
			<p class="paragraf"><span class="charoverride12" xml:lang="tr-TR">İnşaat ne kadar sürdü? Ne kadara mal oldu yaklaşık? Babanızın Çatalca’da vakfın inşaatında çadırda kalmasına benzer deneyimleriniz oldu mu?    </span></p>
			<p class="paragraf">İnşaatın başında tabii ki çadırdaydık. Kalacak başka yer yok ki. Ayrıca çok da zevkliydi. Çadır hayatına ta ilk gençliğimden beri alışığım. Kaç para harcandığını hesaplamadım ama dört-beş milyonu bulmuştur herhalde. Her şey bağışlar sayesinde oluyor tabii, yoksa bizim o kadar paramız hiç olmadı, bu paranın onda birini bile bir arada göremedik...  </p>
			<p class="paragraf1">  </p>
			<p class="paragraf"><span class="charoverride12" xml:lang="tr-TR">Para işlerini, gelir-gider hesaplarını nasıl düzenliyorsunuz, planlıyorsunuz bu yoğun çalışma temposu içindeyken? O da çok zaman ve emek isteyen bir iş olsa gerek.  </span></p>
			<p class="paragraf">Evet, ama neyin ne olduğunu anlamak için inşaatla işletmenin bütçelerini birbirinden ayırmak lazım. İnşaatı, daha doğrusu kaba inşaatı bağışlarla karşılıyoruz. Bağış olmazsa inşaat da olmuyor. Ve bağışın da özel olarak Matematik Köyü için gelmesi lazım. Yani Nesin Vakfı’na çocuklar için gelen bağışlara Matematik Köyü için kesinlikle dokunmuyoruz. İşletme içinse bir şirket kurduk. Kendi kendini döndürüyor. Daha doğrusu geçen yıl başladı kendi kendini döndürmeye. Önceki yıllarda hep zarar ediyorduk. Ben karşılıyordum zararı. Elde avuçta ne varsa sattım bu yüzden. Fazla bir şeyim de yoktu zaten; bir arsam, bir de evim vardı, ikisini de sattım. Bir yıl da dokuz kitabım TÜBA’dan ödül aldı. 100 küsur bin TL de oradan geldi. Şirket artık kendi kendini döndürmeli, hedefimiz o yönde.    </p>
			<p class="arabaslik_orta" id="_idParaDest-21">“Başarımızı anarşist ruhumuza borçluyuz”  </p>
			<p class="paragraf"><span class="charoverride12" xml:lang="tr-TR">Şirince’den dünyaya yaydığınız enerji çok önemli. Verdiğiniz bütün bu yıpratıcı mücadele olmasaydı, yaptıklarınız bu dönemin ruhunu yansıtıyor ve geleceğe bugünden önemli izler bırakıyor-bırakacak denilebilir miydi?  </span></p>
			<p class="paragraf">Emin değilim. Mesela çok paramız olsaydı köye mermer döşer miydik? Sanmıyorum. Biz içten, sıcak ve gerçek bir şey yapmak istedik. Gelen öğrenciler yabancılık çekmesinler, köyü benimsesinler, sahiplensinler istedik. Çok paramız olsaydı ya da devlet bizi çalışmalarımız konusunda rahat bıraksaydı, gereken izinleri verseydi de böyle yapardık.  </p>
			<p class="paragraf1">  </p>
			<p class="paragraf"><span class="charoverride12" xml:lang="tr-TR">Bürokratik süreçlerden geçerken neler yaşadınız? Hep sıkıntılar var mıydı, yoksa işlerin çapı büyüdükçe mi sıkboğaz etmeye başladı sistem?   </span></p>
			<p class="paragraf">Bir anımı anlatayım. Matematik Köyü’nü yapmaya daha başlamamışız, gerekli izinleri almaya çalışıyorum. Milli Eğitim Müdürlüğü’ne gittim. Projemi anlattım. “Çok iyi olur. Size hemen okul taslaklarımızı sunalım” dediler. Bunu beklemiyordum. “Bakayım” dedim. Karşıma iki tane standart Türk okulu projesi çıkardılar. Hani her gün onlarcasını gördüklerimizden, hani o hapishaneyi andıranlardan. Oradan nasıl kaçtığımı bir ben bilirim. Sonra Halk Eğitim’e gittim. Onlar da müfredat hazırlamamız gerektiğini, köye Milli Eğitim Bakanlığı’ndan müfettişler geleceğini, bizi teftiş edeceklerini, verdiğimiz derslerin notlarının bir deftere kaydedilmesi gerektiğini söylediler ve bir de Atatürk köşesi yapmamızı istediler. O zaman anladım devlete bağlı, en azından devletten izinli sıra dışı bir şey yapamayacağımızı. Aslında amacımız sıra dışı bir şey yapmak değildi, yapılması gerektiği gibi bir şey yapmaktı. Öyle yaptık sonuçta da. Yapılması gerekeni yaptık. Yaşamla eğitimin iç içe olduğu bir kurum olduk. Galiba dediğiniz gibi, eğer her şeyi kara kaplı kitaba uydurmuş olsaydık, böyle bir köy çıkmazdı ortaya. Başarımızı anarşist ruhumuza borçluyuz!   </p>
			<p class="arabaslik_orta" id="_idParaDest-22">“Süreç hep aynı: Ceza kesiyorlar, rapor tutuyorlar, mahkemeye veriyorlar”  </p>
			<p class="paragraf"><span class="charoverride12" xml:lang="tr-TR">Hangi kurumlarla muhatap olmak durumundasınız kurum olarak? Milli Eğitim Bakanlığı’ndan müfettiş geliyor mu? Ya da bir turizm işletmesi gibi tuvaletler denetleniyor mu?</span>   </p>
			<p class="paragraf">Milli Eğitim Bakanlığı’ndan teftişe gelmediler bugüne kadar. Aslında gelseler iyi olur, eğitimin nasıl yapılması gerektiğini öğrenirler! Ama Milli Eğitim Bakanı Nabi Avcı bizi ziyarete geldiğinde Milli Eğitim Müdürlüğü’nden de geldiler. İlk o zaman gördüler köyü. Çok beğendiklerini sanıyorum. Denetime de geliyorlar tabii. Mesela sıhhiyeciler geliyor. Koskoca turistik Şirince Köyü, lağımını bir dereye akıtır. Bu yüzden eskiden hiç sivrisineği olmayan Şirince’de yazın sivrisinekten geçilmez. Dereden su içen iki liseli az kalsın ölecekti! Ki Şirince’nin bir arıtma tesisi vardır ama hiç çalışmamıştır, ya bozuk ya da çalıştırmayı bilmiyorlar. Şirince bu durumdayken sıhhiyeciler bizim foseptiğimizi düzenli olarak kontrole gelirler! Açıkçası resmi kurumlarla başlangıçta daha fazla çatıştık. Şimdi artık dostane bir ilişkimiz var diyebilirim. Alıştık, çünkü süreç hep aynı; ceza kesiyorlar, rapor tutuyorlar, mahkemeye veriyorlar. Her yapılanı güler yüzle karşılıyoruz. Zaten tecrübeyle sabit olduğu üzere, cezaları ödemek izin almaktan çok daha ucuz!   </p>
			<p class="paragraf1">  </p>
			<p class="paragraf"><span class="charoverride12" xml:lang="tr-TR">Köydeki mekânların ve bölümlerin isimlerini siz mi koydunuz? Horozlu kurumsal kimlik kimin imzasını taşıyor? Hem doğaya gönderme hem de horozlanma çağrışımı yapıyor.</span>  </p>
			<p class="paragraf">İsimleri Sevan’la birlikte koyduk. Az da çatışmadık bu konuda. Horoz simgesini İlhan Bilge yaptı. Aklında ne vardı bilmiyorum ama ilk önerisiydi ve yapar yapmaz da benimsedim. Simge bir hayvan olmalıydı elbet, bütün önemli kurumların simgesi bir hayvandır: Yale Üniversitesi’ninki buldog, Amerikan Demokrat Partisi’nin eşek, Cumhuriyetçilerinki ayı, Fenerbahçe’nin kanarya, Galatasaray’ın aslan, Beşiktaş’ın kartal. Horoz gayet yerinde durdu. Köy olduğu için her şeyden önce. Sonra sabah erkenden uyanıp enerji saçtığı için, yani bir anlamda aydınlanmayı haber veriyor. Sonra horoz diklenir, meydan okur, horozlanır yani... Ve horozun çöplüğü vardır, çöplüğünde öter, burası da bizim çöplüğümüz.  </p>
			<p class="paragraf1">  </p>
			<p class="paragraf"><span class="charoverride12" xml:lang="tr-TR">Daha sonra anlatırım dediğiniz 20 bin TL’lik kredi meselesi neydi? Gerçekten çok küçük bir meblağ aslında; hangi kurum tarafından, nasıl bir gerekçeyle reddedildi?   </span></p>
			<p class="paragraf">Bundan birkaç yıl önce tanıdığım ve güvendiğim bir genç, zeytin fidancılığı işine girmemizi önerdi. Zarar etmemiz mümkün değilmiş. Devlet de zeytinciliğe önem vermiş, zeytin fidanı satın almak isteyenlere üç-beş yıldan beri kredi veriyormuş. Ben de vakıf için sürekli para arıyorum ya. “Tamam” dedim. Parası benden, emeği ondan, kârı da yüzde 50-50 paylaşacağız... Bursa’da işe başladık. 200 binden fazla fidan dikildi, emek verildi. İki-üç yıl sonra fidanlar büyüdü, satılacak kıvama geldi. Tam biz satacağız, devlet desteği kesti! Fidanlar elimizde kaldı mı! Birazını yok pahasına sattık ama elimizde hâlâ 120 bin adet fidan vardı. Ne yapacağım onca fidanı? Satılmaz da. Artık verdiğim paraya değil, fidanlara yanma noktasına gelmiştim. 60 bin liraya Tire’den 60 dönümlük çıplak bir tepe aldım. Önce elektrik getirdik, sonra kuyu açtık. Ardından fidanları diktik. Para suyunu çekti tabii. Sulama sistemi yapacağız ama para yok. Bu iş için 20 bin liraya ihtiyacım var. Ziraat Bankası köylüye yalvar yakar yüzde sıfır faizle kredi veriyor ya, ona başvurdum. Köylü statüsüne geçtim. Süreç uzuyor, bir türlü onaylanmıyor. Yaz geldi, sıcaklar bastırdı. Fidanlar kuruyacak derken, kurumaya başladılar. Köyden öğrencileri topladım; elimizde hortumlar, kovalar, 50 derece güneşin alnında 60 dönümü sulamaya başladık. Nasıl sıcak, anlatamam. Öylesine susuyorduk ki, hortumdan gelen o çamurlu suyu pınardan gelen berrak suymuş gibi “Şükürler olsun” diyerek kana kana içiyorduk! Üç gün sürdü o şekilde sulama. Ağaçların bir kısmı da kurtuldu bu sayede, üçte ikisi filan, gerisi kurudu. Ziraat Bankası’na gittim. Vermeye niyetleri yok, belliydi. Sürekli evrak soruyorlar. Velhasılıkelam olmadı. Vermediler. Reddettiler 20 bin liralık krediyi.  </p>
			<p class="paragraf1">  </p>
			<p class="paragraf"><span class="charoverride12" xml:lang="tr-TR">Felsefe Köyü, Sanat Köyü, Fen Lisesi çalışmaları hangi aşamada? Neler yapılıyor?</span>   </p>
			<p class="paragraf">Matematik Köyü bitti artık sanki. Ders verenler tanıdığım akademisyenler, gelen öğrenciler kitaplarımı ya da yazılarımı okuyanlar, beni bir biçimde duymuş olanlar, bana güvenenler. Gençler arasında hiç tahmin etmediğim bir popülariteye ulaştım. Felsefe ve sanatta aynı performansı gösterecek, ruhunu verecek birini bulmak zor. Sevan Nişanyan olabilirdi ama o da hapiste. Felsefe Köyü’nün yarısı bitti, yine de fena işlemiyor. Her yıl dört-beş felsefe etkinliği yapılıyor. Yıllar geçtikçe artacağını umuyorum. Sanat Köyü’nün sadece seramik atölyesini yaptık. Daha resim ve heykel atölyeleri olacak. Birkaç tane daha ev ve koğuş olmalı. Çok amaçlı kullanılacak ortak bir-iki mekân ve bir de ibadethane yapmamız gerekiyor. İstek oluyor. Yazın çözüm kolay da kışın kolay olmuyor. Bir-iki milyon TL’lik bağışla üç köyü de bitirebiliriz diye düşünüyorum. Üçünün de geleceği çok parlak. Ama şimdi çok daha kapsamlı bir projeyle flört ediyorum: Fen Lisesi... Sıra dışı bir eğitim kurumu tasarlıyorum. Yaşamla eğitimin ve bilimin iç içe geçtiği, birbirine karıştığı, eğitimin günlük yaşamın bir parçası olduğu bir mekân olsun istiyorum. Öğretmenlerle öğrenciler ayrı binalarda belki ama aynı mekânda, yan yana yaşayacaklar. Yine bir nevi köy ama tamamen eğitim amaçlı. Burslu olsun istiyorum. Toplam 200 öğrencilik. Yıllık maliyetini 2,5 milyon TL olarak hesapladım. Ayda 100 TL bağışta bulunacak yirmi bin kişi bulabilsek bu işi de kotarırız. Bu tür alternatif eğitim kurumları çoğalmalı. Eğitime çeşitlilik ve özgürlük gelmeli. İnşaat ve izinler konusunda bir değişiklik yok ama yöreyi eğitim bölgesi olarak ilan ettirmeyi başardık. Fen Lisesi için arazinin vasfını değiştirmeye çalışıyoruz. Tarım arazisinden eğitim arazisine geçmesi lazım. Bakanlık da bizi destekliyor ama bakanlığın desteklediği basit bir işlem ne kadar sürebilir? Bir hafta? Bir ay? İki ay? Bir yıldan fazla oldu! Geçenlerde cevap geldi, reddedildi. Bir daha isteyeceğiz. Bu ülkede izinle mizinle bir iş yapılmaz!   </p>
			<p class="paragraf1">  </p>
			<p class="paragraf"><span class="charoverride12" xml:lang="tr-TR">Eğitim bölgesi ilan edildiğinde ne gibi hak ve sınırlamalar söz konusu oluyor?  </span></p>
			<p class="paragraf">Pansiyon olmaz, bar olmaz, sanırım sadece eğitimle ilgili faaliyetler olabilir. Tabii bir de devletin bizi bir eğitim kurumu olarak tanıdığı anlamına gelir, ki bu da bizim elimizi güçlendirir.  </p>
			<p class="paragraf1">  </p>
			<p class="paragraf"><span class="charoverride12" xml:lang="tr-TR">Bir eğitim vadisi hayaliniz olduğunu biliyorum. Biraz bahseder misiniz? Arzu ettiğiniz genişlikte bir alana yayılabilirseniz hangi farklı bölümler eklenecek?  </span></p>
			<p class="paragraf">Hayalden ziyade bir rüya o. Nasıl yaparız bilmiyorum ama gerçekleşirse muhteşem olur. Bu devlette, bu hükümette birazcık akıl olsa, Sevan’la bana böyle bir proje için olanak sağlar. Yeri göğü sarsarız. Yamacında bulunduğumuz vadinin iki yakasında birbirinden bağımsız, küçük küçük köyler. Spor köyü de olur, ziraat köyü de, marangozluk da, ilahiyat da, biyoloji de, edebiyat da... Ama avangart, daha doğrusu korsan, herhangi bir müfredata, bir programa bağlı olmayan özgür akademik köyler. Doğayı bozmayan, doğayla bütünleşen tek katlı yapılar... Böyle bir rüyam var.  </p>
			<p class="paragraf1">  </p>
			<p class="paragraf"><span class="charoverride12" xml:lang="tr-TR">Kızınız Aslı köyde görev aldı mı? “İleride belki köyü devralır öğrencilerimle birlikte” demiştiniz önceki konuşmalarımızın birinde. Gelip çalışmayı düşünüyor mu?  </span></p>
			<p class="paragraf">Aslı hem öğrencim oldu hem de burada hocalık yaptı. Çok küçüktü yaz okuluna ilk geldiğinde, oğlum da gelirdi ama Aslı’yı sınıfa sokardım, o da öğrensin isterdim. Daha çok küçüktü, yanlış yaptım galiba... Hiçbir çocuğuma görev yüklemek istemem. Herkesin yaşamı kendine, herkes kendi cumhuriyetini kurmalı. Onlara eğitimden başka miras bırakmayacağım. Zaten bırakacak bir şeyim de yok. Onları iyi yetiştirmek benim görevim. Aldıkları eğitimle ne yapacakları onlara kalmış. Umarım her biri güzel işler yapar bu dünyada.             </p>
			<p class="paragraf">  </p>
			<p class="yildiz"><span><img alt="1.png" class="_idgenpageitem7" src="image/1_fmt.jpeg"/></span>  </p>
			<p class="paragraf2">  </p>
			<p class="arabaslik_orta" id="_idParaDest-23">Söz Sevan Nişanyan’da: “Ben eğleniyorum, Ali hayatı daha fazla ciddiye alıyor”  </p>
			<p class="paragraf">(Yazarın notu: Bu kitap için çalışırken, sözü ona vermesem olmazdı. Ali Hoca’nın Matematik Köyü için yıllarca ortak mücadele verdiği ve o günlerde Aydın’daki Yenipazar Kapalı Ceza İnfaz Kurumu’nda yatan Sevan Nişanyan’la görüşmek için Adalet Bakanlığı Ceza ve Tevkif  Evleri Genel Müdürlüğü’ne bir dilekçe verdim ama maalesef kabul edilmedi. Sorularımı avukatının yardımı ve aracılığıyla yolladım.)  </p>
			<p class="paragraf1">   </p>
			<p class="paragraf"><span class="charoverride12" xml:lang="tr-TR">Aziz Nesin kitaplarını okur muydunuz çocukken? Bir matematik enstitüsü kurulması onun vasiyetiymiş. O aileyle bir gün hayatınızın böylesine kesişeceğini söyleselerdi ne derdiniz?</span>   </p>
			<p class="paragraf">Çocukken Aziz Nesin’i elbette okurdum. Ortaokuldayken beş-altı kitabını art arda bir nefeste okuduğumu hatırlıyorum. Hatta <span class="charoverride6">Zübük</span>’ü anneme ve kardeşime de okutmuştum. Yollarımızın kesişeceğini düşünmedim tabii ki. Aziz Nesin’le sadece bir kez karşılaştım, Isparta Askeri Mahkemesi’ndeki duruşmalarımız esnasında. Ana izlenimim neydi? Etrafının bir dalkavuklar ordusuyla çevrildiği, akıllı bir adam olan Aziz Bey’in bundan ötürü biraz kırılgan ve yalnız bir insan izlenimi verdiğini düşündüm. Önemli bir dersti. İleride başarılı ve ünlü olsak bile böyle bir hataya düşmememiz gerektiğini düşündüğümü hatırlıyorum.  </p>
			<p class="paragraf1">   </p>
			<p class="paragraf"><span class="charoverride12" xml:lang="tr-TR">Ali Nesin’le Paris’te tanışmışsınız, onunla ilgili ilk izlenim ve hissiyatınız neydi? Askerlikte de tesadüf eseri karşılaşmışsınız, o arada kopmuş muydunuz, yoksa arkadaşlığınız devam ediyor muydu?  </span></p>
			<p class="paragraf">Ali’yle Paris’te tanıştık; iki gün geçirdik, iyi eğlendik ama o günlerden aklımda net bir izlenim kalmamış. Gerçekten tanışmamız 1986’da Isparta’dadır. Aynı bölükte, aynı ranzada, aynı cezaevi koğuşunda dip dibe yedi ay geçirdik. İlk ve değişmeyen izlenimim şuydu: Şark topraklarında emsaline pek ender rastlanan cinsten dürüst ve açık bir adam; yüzde yüz güvenebileceğin biri. İkincisi; benimle aşağı yukarı aynı kültürel referanslara sahip, medeniyeti (yani Batı medeniyetini) tanıyor, aynı müziği seviyor. Bach’ın Mozart’tan iyi olduğunu doğal içgüdüsüyle biliyor. Müzik mühim bir şey: Aynı müziği paylaşmadığın adamla gerçekten samimi olamazsın. Üçüncüsü, ki mühim bir detaydır, herkes anlamaz; Ermenilik meselesinde tam anlamıyla masum. “Ben aslında Ermenileri severim” ya da “Eskiden bir arkadaşım vardı, adı Agop’tu” zavallılığına bir defa bile düşmüyor. Ki mesela rahmetli Aziz Bey o tuzaktan muaf değildi; tanıştığımızın beşinci dakikasında, dakika bir gol bir, oğluna “Vrej” yani “intikam” adını veren Ermenilerden söz etme ihtiyacını hissetti. Dördüncüsü, Ali cesur ve ilkeli bir insan. Uzun süre yurtdışında yaşadığı için olacak, Türk toplumunun temel içgüdüsü olan devlet karşısında panikleme ve yavşaklaşma içgüdüsünden yoksun. Siyasi konularda –bence– saftı. Klasik anlamda solculuğa ve Kemalist Türk milliyetçiliğine yatkındı. Bense milliyetçiliği hep bir insanlık belası olarak görmüşüm, solculuktan ise kendimi yeni yeni arındırmışım. Tutkulu bir şiddetle özgürlüğü, hukuku, bireyciliği ve kapitalizmi savunuyorum. Bir de o zamanlar Ali, kadın-kız meselelerinde de saftı. Ben ise eski kaşar havalarındayım, ona dersler veriyorum. Sonradan beni aştı tabii, şimdi onun bana ders vermesi lazım! Sonuçta yedi ay boyunca tartıştık. Daha doğrusu ben nutuk attım, ders verdim. O itiraz etti. Durmadan satranç oynadık. Satrançta benden çok daha iyidir, daha sistemli düşünür. Bir de benim sabırsızlığım yok onda. Bürokrasi ile çatışmalarımızda da, gayrimenkul savaşlarında da, personel politikasına dair kavgalarda da aynı dengeler devam etti aslına bakarsan. Başımızı belaya sokmamıza yol açan olaylarda öncü olan bendim. Askerde müthiş eğlendim. Akla gelen her yöntemi kullanarak kurumla alay etmeye, otoriteyi sarsmaya, militarist ve milliyetçi aptallığı teşhir edip gülünç duruma düşürmeye çalıştım. Bundan zevk aldığım için yaptım. Ali biraz benim peşimden sürüklendi; sadakatinden ötürü ayak uydurdu. Ama tutuklanmamıza yol açan olay da onun öfkesine yenik düşüp birileriyle yumruklaşmasından kaynaklandı. Ben olsam o tuzağa düşmezdim. Aramızdaki bir fark da bu sanırım. Ben eğleniyorum, Ali hayatı daha ciddiye alıyor.   </p>
			<p class="paragraf1">   </p>
			<p class="paragraf"><span class="charoverride12" xml:lang="tr-TR">Matematik Köyü için elinizde sadece bir arsa ve çok az bir para varken çalışmaya nasıl başladınız? En büyük motivasyonunuz neydi?   </span></p>
			<p class="paragraf">Matematik Köyü sürecinin en zevkli kısmı tabii ki tasarım faslıydı. Fikir ilk filizlenmeye başladığında 1999 ya da 2000 idi yanılmıyorsam. Bir şişe şarapla oturup ideal eğitim kurumunu tartışmaya başladık. Baştaki fikir hiç şüphesiz avlu ve revak modeliydi: Cambridge ve Yale modeli. Daha sonra medrese fikrinde karar kıldık; projenin aramızdaki kod adı da “medrese projesi” oldu. Tek avlu mu, iki avlu mu olacak? Hocalarla öğrenciler aynı avluda mı kalacak? Eski kurumlarda odak noktası daima tapınaktır, kilise veya cami. Manevi bir odağı olmayan medreseyi nasıl tasarlarsın? 2000’de bir Fransa gezisi yapmış, orada harikulade birkaç eski manastır ziyaret etmiştim. Onlar kafamda yer etti. Sonra bir gün Ali’yi tutup Milet’teki İlyas Bey Medresesi’ne götürdüm, henüz restore edilmemişken orayı gezdik. O da önemli bir ilham kaynağı oldu.   </p>
			<p class="paragraf">Neden böyle bir proje? Ali’nin gayet pratik bir nedeni vardı. Her yıl yaptığı yaz okuluna kalıcı bir ev istiyordu. Benim de canım sıkıldığında iki çift laf edilebilecek insanları Şirince’ye getirmek gibi bir gizli emelim vardı. Bunlar hareket noktası oldu. Sonra, ikimiz de dünyanın en iyi okullarından birkaçına gitmişiz, onun damakta bıraktığı bir özlem var. MEB ve YÖK sistemine, vatan-millet, Atam-yatam eğitimine duyduğumuz nefret var. Ne bileyim, İyonya topraklarının, eski filozofları anımsatan havası var. Deli bir proje yapmanın keyfi var. Ali’yle birbirimize bir şeyler kanıtlama hırsı var. Bir sürü faktör var, tek bir şeye indirgemek zor.   </p>
			<p class="paragraf">Nihayet 2001’de olay ciddiye bindi. Ciddiye biner binmez de medrese fikri çöktü. Bir kere eldeki arazi çok meyilli, meyilli araziye dikdörtgen avluyu nasıl yerleştireceksin? Sonra Şirince’nin geleneksel mimarisine bu kadar aykırı bir şey yapmak doğru mu? Sonra büyük bir dikdörtgen tasarımı parça bölük yapamazsın, bir kerede inşa edip bitirmen lazım, ona da paramız yetmez. Matematik Köyü’nün hiçbir zaman projesi olmadı. Teker teker binaların çoğunun, bırak projeyi, peçete üstüne çizilmiş krokisi bile olmadı. Bir hafta sonu yine bir şişe konyakla oturup meyilli arazide iki-üç kademe üzerine avlular düşündük, Şirince usulü cepheler tasarladık. I-ıh olmadı. “Şimdilik bir ufak meydan yapalım, üç tarafına binalar koyalım, gerisi Allah kerim” dedik, başladık. O meydanın da eğimini feci surette küçümsemişiz. Sonunda orası meydan olmadı, Aziz Nesin Amfisi oldu.  </p>
			<p class="paragraf1">   </p>
			<p class="paragraf"><span class="charoverride12" xml:lang="tr-TR">Birlikte çalışmak zor muydu?  </span></p>
			<p class="paragraf">Yıllar boyu her Allah’ın günü Ali’yle şantiyeye gidip tartıştık, didiştik, bağrıştık, küsüştük, sonra yine baştan başladık. Bir gün önce kararlar verip, ertesi gün vazgeçtik. Estetiği, ilkeyi, felsefeyi, işlevselliği, para durumunu birbirimize karşı top güllesi olarak kullandık. Çoğu zaman ben estetiği ve ilkeyi, o işlevi ve parayı öne sürdü. Birimiz tam ikna olur gibi olunca yer değiştirdik, bu sefer ben paracı, o ilkeci oldu. “Olmaz, o tarafı gölgede bırakamazsın, hem o zaman üst kat penceresi Altın Oran’a uymuyor”, “Ama Osman Usta o kadar geniş kemer yapamaz, hem Taşçı Sadık bu hafta taş getirmeyecekmiş”, şah-mat!   </p>
			<p class="paragraf1">   </p>
			<p class="paragraf"><span class="charoverride12" xml:lang="tr-TR">Sonuçtan memnun musunuz?  </span></p>
			<p class="paragraf">Matematik Köyü’nün herkesçe algılanan ama tam tanımlanamayan bir güzelliği var. Nedir diye sorarsan, o doğaçlamadandır derim. Bir tasarım yok, plan yok, buna karşılık her ayrıntısı didik didik düşünülmüş ama genel gidişi serbest ilhama, hatta biraz kaprise bırakılmış bir kompozisyon var. O yüzden Türkiye’de son yıllarda yapılmış tüm bina komplekslerinin aksine, toplu konut sitesine değil, eski Ege ve Anadolu köylerine benziyor. Kasmıyor, ezmiyor, doğala yakın bir ritimle akıyor. İlk başlarda bir tane temel ilkeye önem verdim, hatta o yüzden Ali’yle kırk defa çatıştım. Yaptığımız her şeyin, gerek malzeme ve teknik, gerek oran ve estetik açısından, bundan yüz veya bin sene önce yapılabilecek bir şey olmasını istedim. Öyle ki gören, burası yeni yapılmış hissine kapılmasın, sanki hep varmış, biraz onarılmış sansın. Betonarme yok, plastik yok, villa tipi konut lezzeti yok. Sonradan maalesef bu ilkeden biraz saptık, çağdaş teknolojiye ve onun sözcüsü olan mimar-mühendis ve usta takımına bazı tavizler verdik. İyi olmadı bence. Ama her genç kızın başına eninde sonunda geliyor böyle şeyler.  </p>
			<p class="paragraf1">   </p>
			<p class="paragraf"><span class="charoverride12" xml:lang="tr-TR">Şirincelilerle ilişkileriniz nasıl? Yaşam görüşünüzü, çalışmalarınızı nasıl karşıladılar? Sistemle uyuşma ya da sisteme dahil olma yoluna gitmeyeceğinizi biliyoruz ama yine de bir “değer miydi” duygusu uyanıyor insanda hikâyenize bakınca. İsviçre’de veya Kanada’da asude bir hayat sürmeyi ister miydiniz?</span>   </p>
			<p class="paragraf">Şirincelilerle ilişkim berbat. Bu kadar ikiyüzlü, alçak, menfaati için babasını satmaktan çekinmeyen bir topluluk herhalde dünya yüzünde az bulunur. İsviçre ya da Kanada’yı da Allah göstermesin, insan ölür sıkıntıdan. Ama oralarda bir ayağın olsun, ara sıra gidip nefes alabilesin derseniz ona itirazım olmaz...    </p>
		</div>
	</body>
</html>
