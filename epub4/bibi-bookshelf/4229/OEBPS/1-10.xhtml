<?xml version='1.0' encoding='utf-8'?>
<html xmlns="http://www.w3.org/1999/xhtml">
  <head>
    <title>1-10</title>
    <meta content="urn:uuid:1ff9be6e-ef44-4e0a-9721-a0603fd5a495" name="Adept.expected.resource"/>
    <meta http-equiv="Content-Type" content="text/html; charset=utf-8"/>
  <link href="../stylesheet.css" rel="stylesheet" type="text/css"/>
<link href="../page_styles.css" rel="stylesheet" type="text/css"/>
</head>
  <body id="x1" xml:lang="tr-TR" class="calibre">
		<div class="basic-text-frame">
			<p class="split">  </p>
			<p class="arabaslik_orta" id="_idParaDest-13">“Hayatımın en âşık ve bohem döneminde bile, gece-gündüz matematik çalışıyordum”  </p>
			<p class="paragraf"><span class="charoverride12" xml:lang="tr-TR">Fransa’daki eğitim hayatınızı anlatır mısınız?   </span></p>
			<p class="paragraf">1977’de liseyi bitirdim. Birçok arkadaşım gibi elimi kolumu sallaya sallaya Paris’e geldim. Ne ev var, ne okul ne de para! Saint Joseph’li arkadaşlarım benden bir yıl önce gelmişlerdi, çünkü İsviçre’de lise eğitimi daha uzun sürdüğünden onlar benden önce mezun olmuşlardı. Orada olmaları benim için bir şanstı tabii. Uğur Müldür en yakın arkadaşımdı. Onun evine gittim ilk olarak. Bazen Lale Müldür de katılırdı aramıza. Yazdı. Okul yoktu. Para kazanmak amacıyla ucuz bir otelde temizlikçi olarak iş buldum. Günde 50 frank kazanıyordum, az para değil! Özellikle bir genç için. Sabah saat 8’de başlayıp 12’ye kadar çalışıyordum. Öğleden sonram da kazandığım o 50 frankı harcamakla geçiyordu. Kitap alıyordum, sokak serserilerine içki ısmarlıyordum, yani 20 yaşında bir delikanlının yapması gerekenleri yapıyordum... Bir gün Uğur’la sohbet ederken,  </p>
			<p class="paragraf">“Sen niye geldin Paris’e?” diye sordu.  </p>
			<p class="paragraf">“Okuyacağım” dedim.  </p>
			<p class="paragraf">“Ne okuyacaksın?”  </p>
			<p class="paragraf">“Matematik!”  </p>
			<p class="paragraf">“Eeee? Ne bu halin?”  </p>
			<p class="paragraf1">  </p>
			<p class="paragraf">Uğur’un bana yaptığı en büyük iyiliktir. Aklım başıma geldi. Paris’e okumaya gelmişim ve serserilik yapıyorum... O günden sonra gece-gündüz çalışmaya başladım. Mart ayında mı ne mezun olmuşum ve beş aydır matematik düşünmemişim! Tabii çalışmaya çalışmaya paslanmışım. İşi filan bıraktım, hiç dışarı çıkmamacasına çalışmaya başladım. Kendimi zorladım, çok zorladım. Sonra alıştım, çalışmadan yapamadım, çalışmadan geçirdiğim zamana üzülüyordum. Hatta çalışmamak bana saçma geliyordu. İntegral çalışıyordum. Matematiğin geldiği son noktanın integral olduğunu sanıyordum!  </p>
			<p class="paragraf">Üniversitenin matematik bölümüne ve bir okulun <span class="charoverride6">Mathématiques Supérieures</span> sınıfına kaydoldum. <span class="charoverride6">Mathématiques Supérieures</span> sınıfı çok özel bir sınıftır. Mühendis olmak ya da bilim okumak isteyen Fransa’nın en zeki çocukları bu sınıflara kaydolurlar. Bir sonraki sene <span class="charoverride6">Mathématiques Spéciales</span> sınıfına geçip, iki sene sonunda yüksek okulların sınavlarına girerler. Bu sınavlar çok zordur. Korkunç bir rekabet vardır. Çok büyük bir çalışma gerektirir, gece gündüz demeden çalışmazsanız hiçbir şansınız yoktur. Genellikle iki sene sonunda sınavlar kazanılmaz. <span class="charoverride6">Mathématiques Spéciales</span> sınıfı bir defa daha okunur. Ancak o zaman belki kazanılır. Benim amacım dünyanın en iyi matematik okullarından biri olan <span class="charoverride6">Ecole Normale Supérieure</span>’e girmekti. Neredeyse imkânsız bir uğraş olduğunu biliyordum, çünkü o kadar iyi değildim ama olsun, şansımı denemek istiyordum. O okullara girmek için bir nevi dâhi olmak gerekiyordu...  </p>
			<p class="paragraf1">  </p>
			<p class="paragraf"><span class="charoverride12" xml:lang="tr-TR">Notlarınız nasıldı?  </span></p>
			<p class="paragraf"><span class="charoverride6">Mathématiques Supérieures</span> sınıfında gayet iyiydim. Matematikte sınıf birincisiydim. 28 yaşında genç bir hocamız vardı. Beni severdi, arkadaş olmuştuk. Öğle tatillerinde birlikte yemek yerdik. Komünistti ama Afganistan işgalinden sonra Fransız Komünist Partisi’nden istifa etmişti. Siyaseten beni çok etkilemiştir.   </p>
			<p class="paragraf">Sadece matematiğim değil, diğer derslerim de iyiydi. Sadece teknik resim ve fizik laboratuvarı derslerini asardım ya da ciddiye almazdım. Benim işime yaramayacak derslerdi zaten. Bu sınıflarda notla geçilmez, kurul kararıyla geçirdiler. Kurulun toplanacağı gün okula gittik. Öğrenciler kurullarına girebiliyorlardı. Ben girmedim kendiminkine. Çünkü “sınıf birincisiyim, nasıl olsa geçerim” diye düşünüyordum. Hakkımda düzülen övgüleri işitmek de istemiyordum doğrusu.  </p>
			<p class="paragraf">Bıraktılar! Benim saf matematiğe eğilimli olduğumu, oysa bu okulun mühendis olmak isteyenlere uygun olduğunu, benim daha iyi bir okula gitmem gerektiğini ileri sürerek <span class="charoverride6">Mathématiques Supérieures</span> sınıfından <span class="charoverride6">Mathématiques Spéciales</span> sınıfına geçirmediler. Asıl gerçeği hiçbir zaman anlayamadım ama sanırım fizik öğretmenimiz beni geçirmek istemedi. Bir faşistti. Benim koruyucu ailem de çoook eski bir komünist ailesiydi. Başka hiçbir neden olamaz...  </p>
			<p class="paragraf1">  </p>
			<p class="paragraf"><span class="charoverride12" xml:lang="tr-TR">Kendinize bu kadar güvenirken üzülmüş olmalısınız...</span><span class="charoverride13">  </span></p>
			<p class="paragraf">Dünyam yıkıldı. Resmen dünyam yıkıldı. Büyük haksızlıktı. Ne yapacağımı bilemiyordum. Türkiye’den de kolayca para gelemiyordu o dönemde. 40 cente muhtaç olduğumuz yıllar. Türkiye’de döviz yok ki, babacığım para yollasın. Neler çektiğimi ben bilirim. Colette’le yaşadığımız evden kira yüzünden ayrılmak zorunda kaldım. Uğur’la da küstük. Jean-Piere Thieck diye bir tarihçi vardı, bir süre onun evinde kaldım. Parasızlıktan diş macunu alamıyorum, sadece ekmekle besleniyorum. O arada bir defa babama telefon edip para istemiştim. Nasıl utanmıştım, nasıl utanmıştım, anlatamam. Ama çok çaresizdim. Resmen açtım. Bir hafta içinde Almanya’dan filan bir yerlerden para yolladı. O da çok üzüldü tabii halime.  </p>
			<p class="paragraf">Bir sınıf arkadaşım bana acıyıp bir oda verdi. Babası çok zengin bir avukattı. Paris’in en zengin mahallesinde, 16. arondismanda oturuyorlardı. Bu evlerin çatı katlarında hizmetçi odaları vardır, tuvaleti, banyosu filan yoktur. Onlardan birine yerleştim. Ta sekizinci katta, asansörsüz; çünkü hizmetçiler efendileriyle aynı asansöre binemezler... Kimseyi tanımıyordum. Beş parasızdım. Resmen perişanlıktı. Ama gece-gündüz matematik çalışıyordum. Okuldan attılar ya, olsun, ben yine de <span class="charoverride6">Ecole Normale Supérieure</span>’e gireceğim diye düşünüyordum... Üniversiteye kayıtlıydım ama gitmiyordum, matematik dersleri biraz zor geliyordu.   </p>
			<p class="paragraf1">  </p>
			<p class="paragraf"><span class="charoverride12" xml:lang="tr-TR">Ne gibi dersler alıyordunuz matematik haricinde?  </span></p>
			<p class="paragraf">Bilgisayar, elektromanyetizm, termodinamik, atom fiziği gibi derslerimiz de vardı ve bu konularda hiçbir şey bilmiyordum ama onlar da ilgilendiğim konular değildi açıkçası. “Onlardan kalsam da olur, nasıl olsa matematik sınavlarını bir iki günlük hazırlıkla geçebiliyorum” diye düşünüyordum. Odamda sürekli problem çözüyordum. Daha önceki <span class="charoverride6">Ecole Normale Supérieure</span> sınavlarında sorulan soruları yapmaya çalışıyordum. Zor, çok zor sorulardı. Yarısını ya yapabiliyordum ya yapamıyordum. Ama zamanla daha başarılı olabileceğime inanıyordum. Üç tane <span class="charoverride6">Ecole Normale Supérieure </span>vardı. Benim girmek istediğim en ünlüsü, <span class="charoverride6">Rue d’Ullm</span>’dekiydi. Bu okulun sınavları daha teorik, daha cebirsel olurdu, o sınavlarda biraz daha başarılıydım ama çok eksiğim vardı. Hatamı anladım yıllar sonra. Teorisini bilmeyince problemini çözemiyorsun ki! Ben bu işin iman gücüyle olacağını sanıyordum, daha doğrusu umut ediyordum. İlk yıl sınavlarda başarısız oldum. Matematik sınavlarında 20 üzerinden 7-8 filan almıştım ama fizik sınavlarında 20 üzerinden 0,125 filan gibi rezil notlar almıştım. Notları babama yolladılar tabii. Babam da aşağı yukarı şöyle yazdı bana bir mektubunda: “Oğlum, ben biraz fizik okudum ama çok az ve şimdi hepsini unuttum. Yahu bunca yıldan sonra o sınava ben girsem, 0,05 filan alırım, sen kaç yıldır orada okuyorsun, nasıl olur da 20 üzerinden 0,125 alabiliyorsun? Çok şaşıyorum buna. Fizik çalış, fizik...”  </p>
			<p class="paragraf1">  </p>
			<p class="paragraf"><span class="charoverride12" xml:lang="tr-TR">Bir ara İngiltere’ye gittiğinizi biliyorum, orada durum nasıldı?</span><span class="charoverride13">  </span></p>
			<p class="paragraf">Evet, bu arada bir dönem İngiltere’ye gittim, Durham’da misafir öğrenci olarak okudum. Çünkü Fransa’da o hiç gitmediğim üniversitede matematik dışı o kadar çok dersten kalmışım ki okulumu bir yıl uzatmak zorundaymışım, aynı dersleri bir defa daha okuyacakmışım! “Yahu ben bu sınıfın bütün matematiğini dersi veren hocalardan daha iyi biliyorum, nasıl gene okurum aynı sınıfları?” diye isyan ediyordum. O hayalkırıklığıyla Fransa’dan taşınmaya karar verdim. Hollanda’yı, Belçika’yı filan araştırdım ama yabancılardan çok para istiyorlardı. İngiltere’ye gittim en sonunda. Çok iyi bir okul değildi, biraz fazla çocukça geldi bana. Sonra af mı çıktı, ben sınavları uzaktan mı verdim, unuttum şimdi, tekrar Fransa’ya döndüm. Sonra işte <span class="charoverride6">Squatt</span>’a geçtim. Acayip bohem bir yaşam sürüyorduk. Çok hoşuma gitti tabii. Ama eskisi gibi çalışmaya devam ettim.  </p>
			<p class="paragraf">İkinci defa <span class="charoverride6">Ecole Normale Supérieure </span>sınavlarına girecektim. Girdim de. <span class="charoverride6">Rue d’Ulm</span>’ü az bir farkla kaçırdım. Dünyam yıkıldı tabii. Büyük hayal kırıklığı oldu. Sonra bir gün <span class="charoverride6">Le Monde</span> gazetesinde ünlü birinin ölümünden sonra yapılan haberde şöyle yazıldığını okudum: “<span class="charoverride6">Ecole Normale Supérieure</span>’e girmek için çok çalıştı ama başarılı olamadı. Bu başarısızlık onun dünyasını yıkmıştı ama herkes gibi o da bir gün bu gerçeği kabul edip onunla yaşamasını öğrendi.” O satırları okuduktan sonra rahatladım. Dünyanın sonu değildi. Üniversiteye devam ettim. İyi hocalar giriyordu artık derse. Öğrenciler de iyileşmeye başlamıştı. Üstelik, benim giremediğim dönemde <span class="charoverride6">Ecole Normale Supérieure</span>’e giren çocuklarla aynı dersleri alıyorduk, aynı sınıftaydık! Daha ne...  </p>
			<p class="paragraf1">  </p>
			<p class="paragraf"><span class="charoverride12" xml:lang="tr-TR">Mektuplarınızdan biliyorum; Paris’teyken üç yıl birlikte olduğunuz Colette’ten bahseder misiniz? Kültür farkı sorun oldu mu aranızda? Neden terk etti sizi? Şimdi nerede, ne yapıyor biliyor musunuz?  </span></p>
			<p class="paragraf">Colette benden on yaş büyüktü ve üç çocuğu vardı. Tanıştığımızda ben 18 yaşındaydım, o 28’di. İrlandalıydı. Çok çok güzel bir kadındı ve çok genç görünüyordu. Ben de yaşıma göre daha büyük görünüyordum. Yani yaş farkı pek anlaşılmıyordu dışarıdan. Büyük bir aşk yaşadık. Perugia’da tanıştık. Ben henüz lisedeydim. Üniversiteye geçince de ilişkimiz devam etti. Paris’te aynı evde oturduk. Çocukları da geldi. 20 yaşımda üç çocuk babasıydım yani! Ve gece gündüz matematik yapan bir baba. Babasından kalan mirası benim için harcadı. Ama ayrıldıktan sonra çalışıp para biriktirip ona bu paranın bir kısmını geri ödedim. Bir gün hamile kaldı. Çocuğu aldırmak istedi. O zamanlar Fransa’da ve İrlanda’da çocuk aldırmak yasaktı. İngiltere’de bu işler daha kolay yapılıyordu. İngiltere’ye gittik. Ben 21 yaşındayım, param pulum yok ki. O ödedi tabii. Çok ezildim. Neyse, o çocuk aldırma olayından sonra benden soğudu, ayrıldık, daha doğrusu beni terk etti.   </p>
			<p class="paragraf1">  </p>
			<p class="paragraf"><span class="charoverride12" xml:lang="tr-TR">Genç yaşta tutkulu bir ilişki olmuş.  </span></p>
			<p class="paragraf">On yıldan uzun sürdü aşk acım! Hatta birkaç defa ona ve çocuklarına ulaşmaya çalıştım. Çünkü çocuklarına da çok emek vermiştim ve sevmiştim. Ulaşamadım ama. Yıllar sonra o bana yazdı; –altı yıl önce belki– birkaç defa mesajlaştık. Bir kere de telefonlaştık ama yüz yüze görüşmek istemedi benimle, “Çok yaşlandım, beni bu halde görmeni istemiyorum” dedi. Söylediğine göre benden ayrılma nedeni geleceğimi, kariyerimi engellememekmiş. Belli ki çok önemli işlere imza atacakmışım, belki Amerika’ya gidecekmişim, yaş farkı da zamanla önümüze bir engel olarak çıkacakmış. Beni engellememek için, akademik hayatımın önünü açmak için benden ayrılmış... Buna geçmişi düşündüğümde pek inanmıyorum galiba ama bana yıllar sonra yaptığı açıklama buydu.  </p>
			<p class="paragraf1">  </p>
			<p class="paragraf"><span class="charoverride12" xml:lang="tr-TR">Peki, eski eşiniz Manuela ile nasıl tanıştınız? O dönemi biraz anlatır mısınız? Nerede evlendiniz? Çocuklarınız Aslı ve Ali Derya nerede doğdular?  </span></p>
			<p class="paragraf">Paris’te tanıştık Manuela ile. Ben o zamanlar <span class="charoverride6">Squatt</span>’ta yaşıyordum. O dönem bende çok iz bırakmıştır. <span class="charoverride6">Squatt</span>, işgal edilen bina ya da arazi demek. Paris Belediyesi istimlak etmiş bazı binaları ama parasızlıktan yıkamamış ya da elden geçirememiş. Fakirlerin Paris’ten kovulduğu yıllar bunlar, 1977’nin sonları olmalı. Hatta Belediye Başkanı da sağcı Jacques Chirac’tı. İşte ben de o dairelerden birine geçtim. Daha önce tek başıma tavan arasında bir odada yaşıyordum, tuvaletsiz, soğuk, buz gibi bir yerdi. Kimseyi de tanımıyorum. Beş kuruşsuzum. Gece-gündüz durmadan matematik çalışıyorum. Üniversiteye gitmiyorum. Bir gün, üniversiteye bir gideyim, belki dersler düzelmiştir diye düşündüm. Analiz dersine girdim. Genç bir hoca anlatıyor. Bilmiyor zavallı, yapamıyor, yaptığında da en kısa yoldan yapamıyor. Yardım edeyim dedim, bir-iki şey söyledim. Yanımda da uzun, kızıl saçlı, kızıl sakallı bir çocuk oturuyor. O da bir şey anlamıyor. Arada bir fısıltıyla bana soruyor, anlatıyorum. Ara oldu. Hoca beni yanına çağırdı.  </p>
			<p class="paragraf">“Yahu” dedi, “ne olur konuşma. Belli ki sen biliyorsun, gördüğün gibi ben de çok zorlanıyorum. Sen konuşunca daha da bocalıyorum.”  </p>
			<p class="paragraf">“Tamam” dedim, özür diledim.  </p>
			<p class="paragraf">Bir daha dönmemek üzere çıktım dersten. Eve gelince bir de baktım, çantamı sınıfta unutmuşum. İçinde pasaportum, oturma iznim her şeyim vardı. Kaybolursa sonum gelecek! Belki o kızıl oğlan almıştır diye düşündüm. İki gün sonra o derse yine gittim. Hoca beni görünce sarardı. Merak etmeyin anlamında bir işaret yaptım. Kızıl oğlan geldi, gerçekten de çantamı almış. “Gel yanıma otur, bana anlat biraz, ne diyor bu hoca” dedi. Arkalara geçtik. Hoca anlattıkça ben ona anlayacağı bir biçimde anlatıyorum. Dersten sonra çok teşekkür etti. “Gel sana bir bira ısmarlayayım” dedi. Kabul ettim, zaten o kadar yalnızdım ki. Konuştuk. Halimi anlattım. O da <span class="charoverride6">Squatt</span>’ta kalıyormuş. “Dairem çok büyük” dedi, “sen de gel.” Kabul ettim. Ertesi gün onun evine taşınmıştım. Bana tek odayı verdi, kendisi salonda yattı. Ev perişan bir durumdaydı. Ama zamanla çok güzel bir ev haline geldi. Adeta bir sanat şaheseri yarattım o evden. <span class="charoverride6">Squatt</span>’ın en popüler dairesiydi. Akşam oldu mu herkes gelirdi. Ama ben odamda çalışırdım. Bana yemek yaparlar, çay getirirler, buna karşılık elektriğimi, suyumu, salonumu kullanırlardı. Gece saat ikide-üçte odamdan çıkardım. Bohem günlerimdi. Geçirdiğim uzun bekârlık döneminin acısını çıkarmaya başlamıştım. Hoşuma gidiyordu bu hayat. Kimsenin parası yoktu, her şey ortaktı. Sonra bir gün iki Portekizli kız geldi. Yeni mezun olmuşlar, otostopla Avrupa’yı dolaşmaya çıkmışlar. İlk işim tabii ki kızları süzmek oldu. Biri fena değildi, hatta bayağı çekiciydi. Gece saat ikide odamdan çıktım. Her zamanki gibi salonda içkiler, esrarlar, şarkılar, danslar... Karşı binada da zenciler <span class="charoverride6">reggae </span>müziği çalıyorlar, nefret ederim gerçekten o müzikten. Sabahın köründe başlarlar; ertesi sabahın körüne kadar, biri yatar, diğeri başlar... İşte ben bu ortamda gece-gündüz matematik yapıyordum. Odamdan çıktım, baktım gözüme kestirdiğim kız müsait. O gece onu tavladım. Zaten ben pek kız peşinde koşmazdım. Hem hoşuma gitmezdi hem de yapacak başka işlerim vardı. Belki de o zamanlar bu işler daha kolaydı. Olursa olur, olmazsa olmazdı. İşte o kızın adı Manuela’ydı. Sonra birlikte yaşamaya başladık; iki yıl sonra Amerika’da evlendik, iki çocuğumuz oldu. İyi bir anne oldu. Çok iyi bir insandır, hâlâ sever sayarım.  </p>
			<p class="paragraf1">  </p>
			<p class="paragraf"><span class="charoverride19" xml:lang="tr-TR">Squatt</span><span class="charoverride12" xml:lang="tr-TR">’ı anlatır mısınız biraz?  </span></p>
			<p class="paragraf">Ortada bir avlu, etrafında dörder katlı dört bina, birkaç müştemilat. 200 kadar marjinalin yaşadığı bir yer. Bir yogi ve bir profesör vardı aramızda mesela. İki hayat kadını. Bir balerin. Birkaç öğrenci. Ama geri kalanlar resmen toplumun molozları. Uyuşturucu ticareti yaparlar oralarda genellikle. Ve müzik. Gece gündüz susmayan bir müzik. Davullar çoğunlukta. Hemen hepsi zenci zaten. Başlangıçta çok daha kaliteliymiş, sonra yavaş yavaş bozulmuş ortam.  </p>
			<p class="paragraf">Merdivenlere işeyenler, rakip satıcının evini ateşe verenler, birbirini gırtlaklayanlar, aşırı alkol ve uyuşturucudan komaya girenler, hatta ölenler... Öyle böyle bir yer değildi yani. Bir de birini misafir edersin iki-üç gün. Sende yatar kalkar, yer içer, bir hafta sonra “Hadi sen git artık” dediğinde, “Gitmem” der. “Burası senin değil, beni kovamazsın!” Ne yapacaksın? Kavga dövüş yaka paça atardım öyle tipleri evden. Çok eski bir binaydı. Su tesisatında kaçak vardı ki su faturası çok yüksek gelirdi. 200 kişinin su faturası değil de, sanki 1000 kişinin... Sadece 20-30 kişi ödemeye yanaşırdı, diğerleri ödemek istemezdi... Her altı ayda bir aynı sorunu yaşardık. Suyu keserlerdi. Pislikten kokardı <span class="charoverride6">squatt</span>.  </p>
			<p class="paragraf1">  </p>
			<p class="paragraf"><span class="charoverride12" xml:lang="tr-TR">Kim bilir ne maceralarınız olmuştur orada...  </span></p>
			<p class="paragraf">Bir gün yine çok yüksek gelen su faturasını ödemek için üç-beş arkadaş bir parti organize etmeye karar verdik. Müzisyen desen alabildiğine. Dans alanı da var. İçki ve yemek satıp para kazanacaktık... Uğur Müldür’le ben köfte yaptık. Acayip satıyoruz. Çok güzel olmuştu gerçekten. Bir yiyen bir defa daha yediği gibi, iki-üç kişiye daha yediriyordu. Derme çatma bir mangalda pişirip satıyorduk.<span class="charoverride6"> Squatt</span>’ın en belalısı geldi. Bir köfteli sandviç istedi. Verdim. Isırdı ve “Beğenmedim” deyip geri vermek istedi. Parasını da ödememiş tabii. Boğazına bir sarıldım... Yoksa bir tane çaktım mı? Hatırlamıyorum şimdi ama zorla da olsa parasını aldım! Çok başarılı bir parti oldu. Kazasız belasız atlattık. Yeterince para kazanmıştık. Su parasını da ödedik o sayede...  </p>
			<p class="paragraf1">  </p>
			<p class="paragraf"><span class="charoverride12" xml:lang="tr-TR">Başka ne gibi işler yaptınız?  </span></p>
			<p class="paragraf">Para kazanmak için hep çalışırdım. Otellerde mesela. Manuela’yla çocuk baktık, köpek baktık, hatta demircilik bile yaptım! Bir de kartonpiyercilik. Hiç anlamadığım işlerdi. Ama paraya o kadar ihtiyacımız vardı ki, bulduğumuz işi reddetme gibi bir lüksümüz yoktu.  </p>
			<p class="paragraf"><span class="charoverride6">Squatt</span>’tayken pazar kurulan mahallelerin kapanış saatlerinde gidip yere atılmış, yarı çürümüş ya da az çürümüş sebzeleri toplardık. Her gece türlü yapılırdı evde. O kadar sevdiğim türlüden nefret eder olmuştum. Türlü ve yanında pilpil adı verilen kırık pilavların en ucuzu. Bir de şarap tabii... Şarapsız yemek mi olurmuş! Şarapların en ucuzundan, beş litrelik damacanalarla satılanlardan alırdık mutlaka.  </p>
			<p class="paragraf">Isınmak için şöminemiz vardı. Sonra bir gün sokakta bir soba bulduk. Zaten birçok sabah erken kalkıp Paris sokaklarını çöpçülerden önce arşınlardık. O çöplerden ne cevherler çıkardı. Sobayı kurduk. Odun yakıyorduk. Odunu nereden buluyordunuz derseniz, süpermarket sandıkları göz açıp kapayıncaya kadar saman alevi gibi parlayıp sönüyordu. Terk edilmiş evler var, o evlere girip kapılarını, pencerelerini, dolaplarını, merdivenlerini söküp odun çıkarıyorduk kendimize. Öyle öyle kimbilir kaç evi bitirmişizdir!  </p>
			<p class="paragraf1">  </p>
			<p class="paragraf"><span class="charoverride12" xml:lang="tr-TR">Hayatınızdan memnun muydunuz peki? Ne kadar sürdü bu maceralı günler?  </span></p>
			<p class="paragraf">Çok yoksulduk, alabildiğine yoksulduk ve ortam çok tehlikeliydi. Ama çok mutluyduk. Misafirlerim bana genellikle saygı duyarlardı. Çalışmama izin verirlerdi. Şimdi Belçika’da felsefe profesörü olan Freddy Mortier evimizde kalırdı. O da felsefe öğrencisiydi. Manuela’yla ben bir gün bir haftalığına köpek bakmak için bir başka eve gittik. Döndüğümüzde evimizi yarı yanmış halde bulduk. Bir uyuşturucu satıcısı alt katımızda oturan rakibinin evini kundaklamış. Freddy ölecekmiş neredeyse! Can çekişen bir kedi uyandırmış onu. <span class="charoverride6">Squatt</span> artık çok tehlikeli olmaya başlamıştı. Daha fazla kalamazdık. Ama kira verebilecek paramız da yoktu. Bir arkadaşım amcasının Paris dışındaki evini verdi. Tamir etmemiz koşuluyla orada kalabileceğimizi söyledi. Bahçeli, müstakil bir evdi. Bahçesi bakımsızdı ama yemyeşildi, tam benim sevdiğim gibi. Freddy, Manuela ve ben o eve taşındık. Çok güzel günler geçirdik orada. Akşamları sofrayı bahçeye kurardık. Elimizden gelen en güzel yemekleri yapardık ve gece yarılarına kadar sohbet ederdik. Felsefeden, siyasetten, hayattan konuşurduk.  </p>
			<p class="paragraf1">  </p>
			<p class="paragraf"><span class="charoverride12" xml:lang="tr-TR">Çalışmalarınız nasıl gidiyordu bu arada?  </span></p>
			<p class="paragraf">Hayat imkân verdiği ölçüde matematik çalıştım. Ama şunu da söyleyeyim, hiçbir zaman açım, üşüyorum, param yok gibi nedenlerle çalışmadığım olmadı. Hep çalıştım. Liseyi bitirdiğimde kendi kendime söz vermiştim, başarılı olacaktım. Bedeli ne olursa olsun. Hiçbir özrün ardına sığınmadan, daima çalışıp mutlaka başarılı olacaktım. Bu sözümü büyük ölçüde tuttuğumu sanıyorum. Evde televizyon seyreden oda arkadaşımdan kurtulmak için ara katta bulunan buz gibi tuvalette bile çalıştığım olmuştur!  </p>
			<p class="paragraf1">  </p>
			<p class="paragraf"><span class="charoverride12" xml:lang="tr-TR">İsviçre’de lise öğrencisiyken de değişik işlerde çalışmıştınız galiba?  </span></p>
			<p class="paragraf">Evet, mesela ilk işim bir okul arkadaşımın havuç tarlasında çalışmaktı. Saatine 3 İsviçre frankı kazanırdım, ki diğer işçilerin ücreti 5 franktı. Onların evinde kaldığım için benden saatine iki frank kesiyorlardı. O arkadaşım da diğer arkadaşlarına beni “okul arkadaşım” olarak değil, “babamın bir işçisi” olarak tanıtıyordu... Havuç işçiliği çok zordu, yaptığım en zor işti sanırım. Çünkü çok soğuk olurdu ve bende ne doğru dürüst bir ayakkabı ne de eldiven vardı. Ayaklarım ve ellerim donardı, ama öyle böyle değil. İşçiler bazen ateş yakarlardı da bana cennet gibi gelirdi o ateş...  </p>
			<p class="paragraf">Sonra üzüm bağlarında çalıştım. Dağlık bir arazide. Bana üzüm sandıklarını taşıma işini verdiler. Ta en tepeden aşağıya indireceğim... Yaşım 16 ya da 17. Mokasenlerimle.. Hem dik hem kaygan... Birinci sandığı yüklediler. Aman Tanrım! İkincisini de... Ayaklarım titremeye başladı. Derken üçüncüsü... Başladım inmeye. En az 200 metre vardır herhalde. 10 metre sonra ayağım bir kaydı, üzümler bir yana ben bir yana... Bu olaydan sonra beni üzüm toplama işine verdiler. Orada genç kızlarla birlikte üzüm topladım... Hayat daha eğlenceli olmaya başladı...  </p>
			<p class="paragraf">Sonra bir kayak köyünde bir restoranda bulaşıkçı olarak çalıştım. Büyük bir restorandı. Noel zamanıydı. Fransız bir aşçı, İtalyan yamağı ve İspanyol bulaşıkçı. Noel zamanı işe yetişemediklerinden, beni işe aldılar. Nasıl iş var, anlatamam. Bir saniye boş durmuyoruz. Ben bulaşıkları yıkıyorum ve daha başka nice işlere koşuyorum. İşimiz gece saat 3’te 4’te filan bitiyor, sabah 8’de başlıyoruz. İnanılmaz bir tempo. Ama ustamız, Fransız aşçı bizden daha da fazla çalışıyordu. Bazı geceler hiç uyumaz ya da bir saat kestirirdi. İşini çok severdi. Hepimiz gençtik bu arada. En büyüğümüz taş çatlasa 30 yaşındaydı. İyi anlaştık.  </p>
			<p class="paragraf">Ama en çok kendi yatılı okulumda çalıştım. Hem bulaşıkçı hem de hademe olarak. Bayağı iyi para kazandım o günlerde.  </p>
			<p class="paragraf1">  </p>
			<p class="paragraf"><span class="charoverride12" xml:lang="tr-TR">Kazandığınız parayla ne yapardınız?  </span></p>
			<p class="paragraf">Kitap alırdım genellikle. Bir keresinde bir pikap aldığımı anımsıyorum. Bir defa da programlanabilir bir Polonya hesap makinesi. Bazen de gezilere çıkardım.  </p>
			<p class="paragraf1">  </p>
			<p class="paragraf"><span class="charoverride12" xml:lang="tr-TR">Nerelere gittiniz?  </span></p>
			<p class="paragraf">Hep otostopla gezerdim. İsviçre’den İngiltere’ye üç defa otostopla gittim geldim. Hatta bunlardan birinde ta İskoçya’nın en kuzeyine kadar çıktım. Bir başka sefer otostopla Roma’ya gidip geldim. Bir defasında da İsviçre’den Türkiye’ye gittim otostopla. Paris-Hollanda, Lozan-Paris, Paris-Marsilya gibi kısa mesafeli yolculuklarımı saymıyorum... Bir uyku tulumu ve tonlarca kitapla...  </p>
			<p class="paragraf1">  </p>
			<p class="paragraf"><span class="charoverride12" xml:lang="tr-TR">Manuela ile ayrılık sürecinde neler yaşadınız? Çocuklar kaç yaşlarındaydı, nasıl karşıladılar? Sizin çocukken yaşadığınıza benzer sıkıntılar yaşadılar mı?  </span></p>
			<p class="paragraf">8 ve 11 yaşlarında filan olmalılar, belki bir yaş daha büyük. Kolay olmadı tabii. Bizim için de çok zor oldu. Ayrılmayı isteyen bendim ama ayrılan o oldu. Anladı istemediğimi. Seviyordum ama çok bunalmıştım. Depresyon da başlamıştı. Sanki yüreğimi mengeneyle sıkıştırıyorlardı. Hayatım dayanılmaz olmuştu. Hayatımda hiç o kadar ağladığımı, o kadar üzüldüğümü anımsamıyorum. Yıllar boyunca her yıl bir iki defa Portekiz’e gittim. Her defasında gözyaşları döktük, ama yapacak bir şey yoktu. Artık birlikte olamazdık. Afakanlar basıyordu. Tuhaf bir duygu. Çocuklar için de zor olmuştur tabii. Bir yaz çocuklar Türkiye’ye geldiler. Yaz okulundayız. Odamdayım. Bir hıçkırık sesi duydum aşağıdan, biri boğula boğula, hıçkıra hıçkıra ağlıyor. İndim aşağıya. Baktım Ali Derya. “Ne oldu?” diye sordum. Önce konuşmak istemedi. Sonra ısrar edince söyledi. “Sen ve Özlem...” dedi. Özlem’le birlikte olduğumu anlamış, kendisine yedirememiş. Ona bunun son derece doğal olduğunu uzun uzun anlattım. Sakinleşti. “O zaman keşke annemin de hayatında biri olsaydı” dedi. “Keşke” dedim, “olur bir zaman sonra...” O anda her şey normale döndü. Çocuklara her şeyi açıklamak lazım. Savunma mekanizmalarından söz etmiştim. Çocuklar kendileri ile açık açık konuşunca ve neyin ne olduğunu anlayınca savunma mekanizmalarını çalıştırabiliyorlar. Aslı daha büyüktü, onun bizim ayrılığımızla ilgili pek sorun yaşadığını sanmıyorum.  </p>
			<p class="arabaslik_orta" id="_idParaDest-14">“Benim ailem Özlem ve dört çocuğum”  </p>
			<p class="paragraf"><span class="charoverride12" xml:lang="tr-TR">Manuela ile ayrıldıktan sonra bağlarınız koptu mu? Şimdiki eşiniz Özlem Hanım’la nasıl tanıştınız?  </span></p>
			<p class="paragraf"><span class="charoverride17" xml:lang="tr-TR">Asistanımdı Özlem. Benim ailem artık Özlem ve dört çocuğum. Eski eşimin de herhalde kendi hayatı vardır, açıkçası ilgilenmiyorum ve ilgilenme hakkını da kendimde görmüyorum.</span><span class="charoverride12" xml:lang="tr-TR">  </span></p>
			<p class="paragraf1">  </p>
			<p class="paragraf"><span class="charoverride12" xml:lang="tr-TR">İkisi ilk evliliğinizden olmak üzere dört çocuğunuz var: Kızınız Aslı en büyükleri, kardeşleri Ali Derya, Kuzgun ve Turna nasıl kişilikler? Büyüklerin küçük kardeşleriyle ilişkileri nasıl?   </span></p>
			<p class="paragraf">Büyük çocuklar kardeşlerini çok seviyorlar. Çok iyi bir ilişkileri var. Bizim de ilişkimiz böyleydi. Sonradan bozuldu. Umarım onların ilişkisi her zaman iyi olur. Babamın da en çok korktuğu şey buydu aslında. Ölümünden sonra çocukları arasındaki ilişkinin bozulması. Kızım Aslı matematikçi oldu. Bu yıl doktorasını aldı. Oxford’a çalışmaya, araştırma yapmaya gidiyor. Belli ki çok başarılı. Ali Derya en az dört dili anadili gibi biliyor. Üniversitede matematik okudu. Gayet iyiydi ama aklından hep sinema yapmak geçiyordu. Hatta liseyi bitirdikten sonra bir yıl Fransa’ya saçma sapan bir üniversiteye gitti sinema okumak için. “Yapma etme” dememe rağmen dinlemedi beni. Ama bir yıl sonra aklı başına geldi. Ne de olsa iyi eğitim ne demektir biliyor. Sonunda “Haklıymışsın” deyip matematik okudu. Bitirdikten sonra sinema eğitimine başladı Brüksel’de. Çok seviyor işini, çok mutlu. Küçükler de zehir gibiler. Kuzgun ve Turna. Kuzgun, büyük kızım Aslı gibi hem derin hem de kırılgandır. En küçük çocuğum Turna kızım ise ağabeyi gibi hassastır.  </p>
			<p class="paragraf1">  </p>
			<p class="paragraf"><span class="charoverride12" xml:lang="tr-TR">Kardeşlerinizle görüşmemeniz çocukların amca ve halalarıyla ilişkilerini sekteye uğrattı mı? Yoksa sizden bağımsız bir ilişkileri var mı?   </span></p>
			<p class="paragraf">Halalarını hiç görmediler, daha önce hayatını kaybetmişti. Ağabeyimi de hiç görmediler, varlığından bile haberleri olduğunu sanmıyorum. Ahmet amcaları ve babaanneleriyle iyi geçiniyorlar, onlarla ilişkilerinde bir sorun yok. Sadece çok sık görüşemiyorlar. Ahmet’le kitap fuarından kitap fuarına diyelim.  </p>
			<p class="paragraf1">  </p>
			<p class="paragraf"><span class="charoverride12" xml:lang="tr-TR">Hayatınızda “tatil” diye bir mefhum var mı? İstanbul’da ve Şirince’de hep çalışıyorsunuz, hiç sadece “durma” isteği duymuyor musunuz? Yoksa bu, makineyi sekteye uğratan gereksiz bir duraksama mı size göre?   </span></p>
			<p class="paragraf">Çok ender olarak duyuyorum durma isteğini ama zaten bence tatil dediğin coğrafya değiştirmektir. Fransa’da tatilde Niceliler Paris’e, Parisliler Nice’e giderler! Çok gençken de böyleydim. Otostopla yola çıkardım. Yanıma çadır bile almazdım, bir pikeyle idare ederdim. Ama sırt çantam 25 kilo olurdu. İçinde kitaplar. Sonra evlenip çocuklarım olunca da ailece Kuzey Kaliforniya ve Oregon ormanlarında kamp yapmaya gittik. Tek eğlencem balık avlamaktı (Yazarın notu: Bahsettiği olta şu anda hocanın Matematik Köyü’ndeki çalışma odasında masasının arkasında duruyor); bunun dışında hep okuyarak, yazarak, düşünerek zaman geçirirdim. Sağ olsun, eşim de anlayışlıydı bu konuda. Dört-beş yılda bir üç-dört günlük bir kaçamak iyi geliyor ama. Fırsat bulabilirsem tabii.  </p>
			<p class="paragraf1">  </p>
			<p class="paragraf"><span class="charoverride12" xml:lang="tr-TR">“Sağ olsun eşim de anlayışlıydı” cümlesinden çocuklarınızın annesinin, çalıştığınız ya da düşünce dünyanızı beslemek için ihtiyaç duyduğunuz dönemlerde size ekstra destek verdiğini anlıyorum. Özlem Hanım da bir akademisyen, zorlandınız mı dengeleri sağlamakta? Yoksa olgunlaştıkça bunlar sorun olmaktan çıktı mı?  </span></p>
			<p class="paragraf">İlk eşimle evlendik. Galiba bir gün sonraydı.  </p>
			<p class="paragraf">“Ev işlerinde bana yardım edeceksin” dedi.  </p>
			<p class="paragraf">“Tabii ki” dedim, “zevkle. Ne alınacağını söyle, hemen halledeyim.”  </p>
			<p class="paragraf">“Hayır” dedi, “sen bileceksin ne alınacağını!”  </p>
			<p class="paragraf">“Mümkün değil” dedim, “olacak iş var, olmayacak iş var. Sen söyle bana eve ne lazım olduğunu, ben ikiletmem.”  </p>
			<p class="paragraf">“Hayır” dedi.  </p>
			<p class="paragraf">“Mümkün değil” dedim.  </p>
			<p class="paragraf">Tartışmaya başladık. Eşitlikten söz etmeye başladı.  </p>
			<p class="paragraf">“Doğduğumuzda eşittik” dedim, “artık değiliz.”  </p>
			<p class="paragraf">“Nedenmiş o?”  </p>
			<p class="paragraf">“Ben bütün gençliğimi masa başında dirsek çürüterek geçirdim. Sense her fırsatta dansa gittin, plaja gittin. İki yıllık birlikteliğimiz boyunca ben ne yaptım? Hep çalıştım. Peki sen?”  </p>
			<p class="paragraf">“ ...”  </p>
			<p class="paragraf">Cevap yok.  </p>
			<p class="paragraf">“İstemediğimden değil” dedim, “kafa yapım buna müsait değil, bağışla beni, yapamam.”  </p>
			<p class="paragraf">Mırın kırın etti, gözyaşı döktü ama zamanla alıştı. Zaten ben de sanırım kabul ettim. Karşımda bir kadın ağlamaya başlayınca ne isterse söz veririm! Dayanamam kadın ağlamasına. Ama tabii sözümde duramadım, mümkün olmadı. Evde de bayağı yardım ederdim gerçekten. Patates soymak, soğan doğramak, salata yapmak, bulaşıkları yıkamak benim görevimdi. Bazen evi de süpürürdüm. Çamaşır yıkamışlığım bile vardır! Aslı’ya da çok emek verdim. Hafta sonlarında çoluk çocuk plaja giderdik. Elimde kalem kâğıt... Bu araştırma böyle bir şey, insanı kendisinden alıyor, bir fikrisabit haline geliyor. Manuela ile aramızda sadece bir yaş fark vardı. Özlem ile 17 yıl var. Aradaki yaş farkı ilişkiyi belli bir düzene sokuyor. Ama zaten artık hayat standartlarım eve yardımcı almamıza izin veriyor. Özlem’le hiç ama hiçbir sorun yaşamıyoruz. Baş başa yemek yemeye gittiğimizde bile ellerimizde kitaplar vardır.  </p>
			<p class="paragraf1">  </p>
			<p class="paragraf"><span class="charoverride12" xml:lang="tr-TR">Günümüzün aşkları hakkında ne düşünüyorsunuz? Mantık-tutku dengesi nasıl olmalı? Kavuşunca aşk biter mi? Ya da “kavuşamayınca aşk olur” tezine inanıyor musunuz? Bir de Sevan Bey, “Eskiden Ali kadınlar konusunda çömezimdi, şimdi bana ders verebilecek düzeye geldi” demişti. Ne dersiniz?  </span></p>
			<p class="paragraf">Aşk, bir nevi hastalık. Normal bir durum değil. İyi bir şey de değil. Sevgi çok daha derin ve saygıdeğer. Aşk mutlu etmez, sevgi mutlu eder. Kavuşma meselesini bilmiyorum ama şundan eminim: Kadınlar konusunda ben iyi değilim, Sevan Bey çok kötü!  </p>
		</div>
	</body>
</html>
