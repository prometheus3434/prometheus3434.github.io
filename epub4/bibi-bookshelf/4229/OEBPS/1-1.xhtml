<?xml version='1.0' encoding='utf-8'?>
<html xmlns="http://www.w3.org/1999/xhtml">
  <head>
    <title>1-1</title>
    <meta content="urn:uuid:1ff9be6e-ef44-4e0a-9721-a0603fd5a495" name="Adept.expected.resource"/>
    <meta http-equiv="Content-Type" content="text/html; charset=utf-8"/>
  <link href="../stylesheet.css" rel="stylesheet" type="text/css"/>
<link href="../page_styles.css" rel="stylesheet" type="text/css"/>
</head>
  <body id="x1" xml:lang="tr-TR" class="calibre">
		<div class="basic-text-frame">
			<p class="split">  </p>
			<p class="anabaslik1" id="_idParaDest-2" xml:lang="en-GB">Başlarken  </p>
			<p class="paragraf">Sondan başlayalım; kitaba isim koyma aşamasında birkaç seçeneğe odaklandım. İçlerinden aşk, tutku ve heyecan geçen, “romantik” denilebilecek başlıklardı hepsi. Yetmedi. Sonra bir gün çocukluğunun İstanbulu’nu konuşurken; sokaklardaki macuncuları, kalaycıları hatırladı Ali Hoca. “Bir de neredeyse her mahallenin delisi vardı, onları çok severdik!” dedi heyecanla. Özgürlüklerine ya da belki de üzerine oturdukları bir taşa tutkuyla bağlanabilmelerine hayrandı, bilemiyorum. Bildiğim tek şey kendi içinde de aynı enerjiyi yaşattığı. Çocuklar düşünmeyi, hayal kurmayı öğrensin, matematiği çok sevsin, hayata karşı sorumluluklarını bilsinler istiyor. Bunun için de yol arkadaşları ile kurduğu Matematik Köyü’nde, taşına sarılmış bir deli gibi engeller karşısında yılmadan, mutlu-mesut yaşayıp gidiyor...   </p>
			<p class="paragraf">Biliyorsunuz Nesin Yayınevi, Aziz Nesin’in pek çok dile çevrilen kitapları dışında, arşivindeki Osmanlıca belgelerle aile fertlerinin çeşitli çalışmalarını yayımladı ve yayımlamaya da devam ediyor. Mektuplar, notlar, gazete kupürleri, anılar ve fotoğrafların taştığı koskoca bir külliyat bu. Hayatlarından geçen, kendilerinde, ülkede ve dünyada iz bırakan her şeyi arşivleyen büyük bir aileden, en çok da “Ömrüne Sığmayan” bir babadan, yani Aziz Nesin’den söz ediyoruz. Fakat niyetim biz büyürken geri planda bırakılmış yakın tarihimizi anlatan o külliyatın bir kopyasını çıkarmak değil. Bu nedenle yazarken, hocanın A’dan Z’ye hayat hikâyesinin değil; onu bunca başarıya götüren şeylerin ve aklında en çok yer eden anıların izlerini sürdüm. Başlarken şunu da eklemeliyim: Biliyorsunuz hoca sözünü sakınmayan biri. Röportajlarında ve sosyal medyada kimi zaman verip veriştiriyor, tepki çeken açıklamalar yapıyor. Aslında belki biraz da farklılıkların özgürleşmesi için kendini özellikle feda ediyor. Artık onu çok iyi tanıyorum, kafası böyle çalışıyor. Amacım iyiliklerle ve günde 16-20 saat çalışmayla dolu bu hayatı anlatmak değil de spekülasyon yaratmak olsaydı, kesinlikle yaratırdık. Hem belki çok daha kolay olurdu. Ben kolay olanı tercih etmedim. Söz konusu olan hocayı ve dünyada eşi benzeri olmayan Matematik Köyü’nü görmeyenlere anlatmak ve içerden bilgi vermekti. Öngörülerini çok merak ettiğim güncel konuları tartıştık, elbette eğitim sistemini kurcaladık. Dünyaya onun gözünden baktık.   </p>
			<p class="paragraf">Bu süreçte beni en çok şaşırtan, Ali Hoca’nın, üniversite de dahil, çocukluğundan itibaren okuduğu okullarla kurduğu mesafeli ilişki oldu. Çünkü alıştığımız başarı hikâyeleri, okulu her zaman çok seven, karnesine hep takdir belgelerinin iliştirildiği ve milletçe “inek” tabir ettiğimiz çocuklarla başlar. Hayır, burada durum farklı; o hep tam da babasının öğütlediği gibi, sistemi sorgulamış, yurtiçinde ve yurtdışında okuduğu okullardaki öğretmenlerinin sınırlarını zorlamış. Bir görüşmemizde yönelttiğim “Çocuklar dersten kursa, atölyeden spora koşturulmalı mı?” soruma yanıtı, “Çocuğuna göre değişir. Bazılarının özgürlüğe ihtiyacı vardır, bazılarının ise zorlanmaya, teşvik edilmeye, baskıya. Ben özgür olmak isteyenlerdendim. İşte eğitimin özgürleşmesi için bir neden de bu. Çeşit çeşit çocuk ve genç var. Hepsini aynı anlayışla eğitemezsiniz. Bir çocuğa yapılacak en büyük iyilik ona hayal kurabileceği boş zamanlar bırakmaktır” oldu.   </p>
			<p class="paragraf">Onunla on yıldır çalışan asistanı Aslı Can Korkmaz bu süreçte bana en çok yardım eden kişiydi. 2006’da Nesin Vakfı’nda gönüllü olarak çalışmaya başlamış, şimdi ise hocanın sağ kolu. “Ali Hoca ile çalışmak zor değil, çünkü beklentileri çok nettir” diyor. Bu on yıl zarfında onu en çok şaşırtan ise vakfa ilk girdiğinde Ali Hoca’nın bilgisayarında gördüğü ve çiftlikteki hayvanların sayılarını ve yemlerinden bakımlarına kadar pek çok veriyi içeren tablo olmuş. Ders veren, kitap yazan, vakfın yönetiminde çalışan, üstüne çiftlikteki tüm hayvanların ismini cismini, huyunu suyunu ve yemini takip eden biri ile çalışacağını o gün anlamış.      </p>
			<p class="paragraf">Ali Nesin, uzunca bir dönem çok tembel bir öğrenciymiş, “Ailem bana okul konusunda hiç baskı yapmamıştır, ki çok çalışkan bir öğrenci de değildim. Düpedüz tembel diyelim ama bir yandan da çok çalışkan bir gençtim, her zaman ilgilendiğim şeyler vardı. Çok kitap okurdum. Felsefe, matematik, fizik, siyaset, tarih...” diye başlayan bölüme özellikle dikkatinizi çekmek isterim. Sadece okumak da değil; ödüllere koştuğu sporculuğu, satranç merakı, odasındaki kimya laboratuvarı ve o yıllardan bir dönem klasiği olarak çok sevdiği pul koleksiyonu. Yaptığı her şeyle olduğu gibi yazıyla da tutkulu bir ilişkisi olduğunu göstermek için anılarını sürükleyici bir film senaryosu tadında aktardığı bölümlere dokunmadım. Çünkü Aziz Nesin’in “Oğlum yazar olsa beni kesin geçerdi” dediği biri o aynı zamanda. Gerçek bir aydın olarak düşüncelerini her zaman dümdüz, korkusuzca paylaştığı için tepki aldığı oluyor ama birlikte çalıştığımız süreçte gördüm ki çok da seviliyor. Örneğin İstanbul Şişli’de, kitabın kapak çekimi için fotoğrafçı arkadaşım Muhsin Akgün’ün stüdyosuna doğru yürürken karşılaştığımız hemen herkes selam verdi ona. Hatırını soranlar da oldu, “Hocam memleketin hali ne olacak?” diyenler de...       </p>
			<p class="paragraf">Ali Hoca çok çalışıyor. Bu pek anlaşılabilir bir tempo değil. Hayatı Matematik Bölümü’nde öğretim üyesi olduğu İstanbul Bilgi Üniversitesi’nde, Matematik Köyü’nde ve kalan zamanlarda ise İstanbul’daki evinde geçiyor. Doğrusu bu yoğunlukta çalışan birinin hayatına kibarca sızmak hiç de kolay olmadı. Verdiği gün ve saatte, belirli bir mesafede durup en özel anılarını, duygularını sormak da... Fakat hocanın netliği ve içtenliği ile çalışma disiplinlerimiz birleşince iyi bir iş çıkardığımıza inanıyorum.    </p>
			<p class="paragraf">Umarım, 17 Ocak 1975’te Çatalca’dan, Nesin Vakfı’ndaki odasından oğlu Ali’ye yolladığı “Caaaaanım Oğulcuğum Ali’m” diye başlayan mektubunda, “Annen bana yazdığın mektubu okuyunca ‘Oğlumu mutsuz yapıyorsun. Bırak çocuklarımı, ortalama insan olsunlar, yaşasınlar!’ diye kızdı, bağırdı. Oysa ben mutlu olmanız için çırpınıyorum. İnsan bütün varlığıyla başkalarına iyilik etmedikten, kendini gelecek kuşaklara adamadıktan sonra mutlu olabilir mi hiç? Bence mutluluk, insanlara ödenmez borçlu olduğunu bilip, yine de ödeme bilincinde olmaktır. Yoksa bizim tutkumuz bireyci, çıkarcı, bencil bir tutku değildir; kör bir ün tutkusu değildir. Ben kendi çocuklarını okutamayan yoksulların ödediği vergilerle parasız okullarda okudum. Yarı aç insanların vergilerini yiyerek büyüdüm. Demek onların yerine ben yedim, onların yerine ben okudum. Nasıl unuturum bunu? Elbet benim çocuklarım da kendi borçlarını unutmayacaklar. Her biriniz dünyanın en büyük (.....) cisi olacaksınız. Ya olamazsanız? O zaman da mutsuz olmak yok. Yaşadıkça başarılı olmaya çalışacaksınız, sonra da bizim dışımızdaki nedenleri ortadan kaldırmaya uğraşacaksınız”<span class="dip"><a href="#footnote-225-1" id="footnote-225-1-backlink">1</a></span><span class="charoverride7"> </span>diye yazan Aziz Nesin, evrenin bir yerlerinden bizi görür ve hatta “Aferin çocuklara, her şeye rağmen ülkeleri için çalışmaya, üretmeye devam ediyorlar” der. Kim bilir?  </p>
			<div class="basic-text-frame">
				<div class="basic-text-frame">
					<p class="dipnot"><a href="#footnote-225-1-backlink" id="footnote-225-1">1</a><span class="charoverride8" xml:lang="tr-TR">.</span><span class="charoverride9" xml:lang="tr-TR"> </span><span class="charoverride10" xml:lang="tr-TR">Canım Oğlum Canım Babacığım</span><span class="charoverride9" xml:lang="tr-TR">-1 Mektuplaşmalar,1965-1981, İstanbul: Nesin Yayınevi, 2014, s. 195.</span></p>
				</div>
			</div>
		</div>
	</body>
</html>
