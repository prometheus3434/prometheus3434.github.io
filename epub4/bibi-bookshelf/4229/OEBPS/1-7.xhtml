<?xml version='1.0' encoding='utf-8'?>
<html xmlns="http://www.w3.org/1999/xhtml">
  <head>
    <title>1-7</title>
    <meta content="urn:uuid:1ff9be6e-ef44-4e0a-9721-a0603fd5a495" name="Adept.expected.resource"/>
    <meta http-equiv="Content-Type" content="text/html; charset=utf-8"/>
  <link href="../stylesheet.css" rel="stylesheet" type="text/css"/>
<link href="../page_styles.css" rel="stylesheet" type="text/css"/>
</head>
  <body id="x1" xml:lang="tr-TR" class="calibre">
		<div class="basic-text-frame">
			<p class="split">  </p>
			<p class="arabaslik_orta" id="_idParaDest-10">“Âşık olmadan yaşayanlara şaşardım”   </p>
			<p class="paragraf"><span class="charoverride12" xml:lang="tr-TR">Kadın-erkek ilişkisine ve evliliğe bakışınız anne-babanızın boşanma sürecinde yaşananlardan nasıl etkilendi? Fikriniz, yaşınız ilerledikçe değişti mi? Mektuplarınızda “Aileye değil, imzaya ve dayattıklarına karşıyım” yazmışsınız babanıza...  </span></p>
			<p class="paragraf">Annemle babamın arasında olanlardan etkilendiğimi pek sanmıyorum. Sadece devletin vatandaşlarının yatak odasına ve ilişkilerine karışmaya hakkı olmadığını düşünüyorum. Hangi gerekçeyle olursa olsun!  </p>
			<p class="paragraf1">  </p>
			<p class="paragraf"><span class="charoverride12" xml:lang="tr-TR">Peki delikanlılık zamanlarınızdaki hovardalıklar, gece hayatı okul başarınızı nasıl etkiledi? Beyoğlu nasıldı o dönemde? İlk aşkınız da aynı dönemlere denk geliyor olabilir mi?   </span></p>
			<p class="paragraf">İstanbul o yıllarda oldukça güvenliydi. Başıma bir bela geldiğini hatırlamıyorum. Ha, bazen kavga ederdim. İyi kavga ederdim. Yumruk yumruğa. Kız meseleleri yüzünden de kavgalar ederdim ama aşk pek olmadı doğrusu. İlkokuldayken çok sık âşık olurdum. Kızları çok severdim. Ve âşık olmadan yaşayanlara şaşardım, bana göre onlar hayatın anlamını ıskalamışlardı. Ama ortaokuldayken bir gece yatağımda, ortaokula, yani erkek okuluna geçtiğimden beri kimseye âşık olmadığımı fark ettim. Oysa bu tür insanları küçümserdim eskiden. Çok üzüldüm halime! Hayatımı verecek kadar seveceğim bir kızın olmaması bana dehşet verici geldi. Sonra birden yeğenim Mehmet için hayatımı verebileceğim geldi aklıma. Gerçekten de ablamın oğlu Mehmet’i çok çok severdim. Benden beş yaş küçüktü. Onu çocuk parklarına, sinemalara, tiyatrolara götürürdüm. O diyelim sekiz yaşında, ben 13. Ta Feneryolu’ndan Üsküdar’daki Şehir Tiyatrosu’na oyun izlemeye götürürdüm mesela, az buz yol değil.   </p>
			<p class="paragraf"><span class="charoverride18">  </span></p>
			<p class="paragraf"><span class="charoverride12" xml:lang="tr-TR">O dönemde hiç kız arkadaşınız olmadı yani...</span>  </p>
			<p class="paragraf">Birkaç kısa süreli sevgilim oldu. Okuldan kaçıp sinemalarda ya da kiralık kayıklarda kaçamaklar yapardık. Ama hiçbiri ciddi bir aşk değildi. Mesela elini bile tutmadığım Esra diye bir sevgilim vardı. Meğer bir şoför âşıkmış ona. On kişi beni sıkıştırdılar. Neyse ki diğer dokuz kişi karışmadı kavgaya. İlk üç yumruğu ben, son iki yumruğu o attı. Arada ne olduğunu hatırlamıyorum! Unutmadan bir de Bayramoğlu’nda tanıştığım Funda diye bir kıza sırılsıklam âşık olmuştum. Ama hiç açılamamıştım. O kadar güzel, o kadar hoş bir kızdı ki, âşık olmamak mümkün değildi. Bugün rastlasam bugün bile âşık olurum gibi bir his var içimde! Birkaç gün sonra bir daha görüşmemek üzere ayrıldık. Bayağı acı çektim. İlk gerçek aşktı sanırım, saf aşk! Bana vesikalık bir fotoğrafını vermişti. O fotoğrafı yıllar sonra çerçeveletip astım evime. Şimdi bile beni etkiler o fotoğraf. Hatta uzaktan ona göz kırpıp el salladığım bile olur. Kim bilir bugün nerelerde, neler yapıyor Fundacık. Sonra bir başka kızı da çok beğenmiştim... Onun hikâyesi uzundur.  </p>
			<p class="paragraf1">  </p>
			<p class="paragraf"><span class="charoverride12" xml:lang="tr-TR">Kimdi o beğendiğiniz kız, ne zamandı, neler oldu?  </span></p>
			<p class="paragraf">Saint Joseph Lisesi’ndeydim. Okula gitmeden önce, okula 100 metre mesafedeki bir büfede toplaşır, okul saatini beklerdik. “Köhne” derdik oraya. (Yazarın notu: O yıllarda Köhne’de vakit geçiren gençlerin araştırılması gerek. Bülent Ortaçgil’in bir şarkısında bahsettiği ve birkaç öyküde de bahsedilen bir mekân.) Kimi zaman 50 kişi olduğumuz olurdu herhalde. O büfenin karşı kaldırımından çıtı pıtı, incecik bir kız öğrenci geçerdi. O kadar güzeldi ki, çok hoşuma giderdi o kız. Tertemiz giyinirdi. Çorapları hep bembeyaz, ayakkabıları hep boyalı, saçları hep örgülü, dizinin biraz üstünde eteği. Kitaplarını göğsünde birleştirir, hep önüne bakarak yürürdü. Zaten kızlar başları dik yürüyemezlerdi o zamanlar. Bir zaman sonra o geçerken seyretmek için dışarıya çıkmaya, beklemeye başladım. Uzun uzun arkasından bakardım. Bir gün en yakın arkadaşım Uğur Müldür’e açıldım ama kimseye söylememesini istedim, o da “Merak etme” dedi. Bir gece evdeyim, odamda çalışıyorum. Derslerime değil tabii, ya satranç oynuyorumdur ya da ders dışı kendi çapımda matematik araştırması yapıyorumdur. Annemle babam da salonda tavla oynuyorlar. Annem geldi:  </p>
			<p class="paragraf">“Ali, telefon” dedi.  </p>
			<p class="paragraf">Çok şaşırdım, kim arayabilir ki beni?  </p>
			<p class="paragraf">“Kim?” dedim.  </p>
			<p class="paragraf">“Bilmiyorum” dedi, “bir kız.”  </p>
			<p class="paragraf">Bir kız mı? Allah Allah! Hangi kız beni arayabilir ki? Gittim salona, aldım ahizeyi:  </p>
			<p class="paragraf">“Alo, Ali Bey’le mi görüşüyorum?”  </p>
			<p class="paragraf">Ali Bey mi! Ne Ali Bey’i? Ben daha 15 yaşında bir çocuğum...  </p>
			<p class="paragraf">“Evet, bizzat kendisi...”  </p>
			<p class="paragraf">“Size konuyu nasıl açacağımı bilmiyorum... Ben her gün önünüzden geçen kızım, hani çok beğendiğiniz, adım Şule.”  </p>
			<p class="paragraf">Aman Tanrım! Evet bu Şule, bu ancak Şule’nin sesi olabilir.  </p>
			<p class="paragraf">“Evet?”  </p>
			<p class="paragraf">“Ben de sizi çok beğeniyorum da...”  </p>
			<p class="paragraf">“ ...”  </p>
			<p class="paragraf">Annem-babam salonda olmasa bir-iki kelime ederim belki ama bir yandan utangaçlık, bir yandan onlar, sesim çıkmıyor. “Beğenmek ne kelime, ben size bayılıyorum” diyemedim tabii...  </p>
			<p class="paragraf">“Yarın buluşalım mı?”  </p>
			<p class="paragraf">“Buluşalım! Nerede?”  </p>
			<p class="paragraf">Birden annem-babam aklıma geldi. Baktım, yüzlerinde çapkın bir gülümsemeyle tavla oynarmış gibi yapıyorlar...  </p>
			<p class="paragraf">“Her zamanki gibi, okula giderken geçtiğim yolda.”  </p>
			<p class="paragraf">“Olur.”  </p>
			<p class="paragraf">Telefonu kapattım. Odama gittim. Ter bastı, şaşkınlıklar içindeyim. Masamın başına geçtim. Başımı ellerimin arasına alıp hayal dünyasına daldım. Beni beğeniyormuş... Neyimi beğeniyormuş acaba? Oldukça çirkinim. Akıllıyım, espriliyim, sporcuyum, beni tanısa belki hoşlanabilir ama sadece uzaktan görerek benim neyimi beğendi acaba? Banyoya gidip aynada suratıma baktım. Çok çirkinim. Ergenlik sivilcelerim de çıkmış... Saçlarım yağlanmış, en son pazar yıkanmıştık. Yıkanmaya karar verdim ama annem-babam ne diyecekler bu işe? Kış vakti buz gibi havada durduk yerde soğuk suyla yıkanılır mı? Çakacaklar dalgayı. Her şeyi göze alıp buz gibi suyla yıkandım. Sonra pantolonum aklıma geldi. Ütüsüz... Yatağımın altına koyayım, ütülenir dedim. Gece yarısı filan olmalı yatağa girdiğimde. Normalde saat üçte-dörtte yatarım, ama kızla randevuya uykusuz gidemem, dinlenmem, zinde olmam gerekir. Pantolonumu özenle katlayıp şiltemin altına koydum, yatağa girdim. Ayakkabılarım boyasız... Boyasız oldukları gibi top oynamaktan meşini de zedelenmiş, boya bile tutmaz... Hay Allah... Rezil olacağım kıza. İlk randevuda ne yapılır? Ben okuldan kaçarım da o terbiyeli kızı okuldan kaçmaya ikna edebilir miyim acaba? Diyelim okuldan kaçtık, ne yapacağız? Saray Muhallebicisi’nde en fazla bir saat oturulur. Bir parkta gezeriz. Belki sinemaya gideriz. Acaba elini tutturur mu? Kolum koluna değse bir-iki defa, sonra elim eline değse... Ya öpmek... Neredeyse sabah oldu, gözüme uyku girmiyor. Bu saatten sonra hiç uyunmaz. Sabah saat dört filan olmalı. Evden çıktım. Zaman bol. Daha gece, etraf kapkaranlık. Feneryolu’ndan Kadıköy’e kadar geze geze yürüdüm. Köhne’ye geldim. Kapalı tabii. Oralarda turluyorum. Biri hırsız sanıp bekçileri harekete geçirecek diye de korkuyorum. Ne anlatacağım polise? Neyse, korktuğum başıma gelmedi. Bir zaman sonra Köhne açıldı. Çalışan çocuk beni görünce,  </p>
			<p class="paragraf">“Oooo Ali” dedi, “iki dirhem bir çekirdeksin, hayrola?”  </p>
			<p class="paragraf">“Yooo” dedim, “hiç işte...”  </p>
			<p class="paragraf">Bir çay, iki çay, bir tost... Zaman geçmiyor. Saint Joseph’li arkadaşlarım teker teker gelmeye başladı. Bir süre sonra bayağı kalabalık oldu. Ben dışarı çıktım. Şule’nin yolunu gözlüyorum. Sonra Uğur Müldür geldi. İçim içime sığmıyor, mutlaka birine anlatmam lazım ama direniyorum. Uğur’la havadan sudan konuşuyoruz. Daha fazla direnemedim.  </p>
			<p class="paragraf">“Hani şu kız vardı ya?”  </p>
			<p class="paragraf">“Hangisi?”  </p>
			<p class="paragraf">“Hangisi olacak! Hani her gün karşı kaldırımdan geçen...”  </p>
			<p class="paragraf">“Ee, n’olmuş?”  </p>
			<p class="paragraf">“Dün gece beni aradı.”  </p>
			<p class="paragraf">“Sahi mi? Ne dedi?”  </p>
			<p class="paragraf">“O da beni beğeniyormuş.”  </p>
			<p class="paragraf">“Atma lan!”  </p>
			<p class="paragraf">“Vallahi...”  </p>
			<p class="paragraf">“Numaranı nasıl bulmuş?”  </p>
			<p class="paragraf">“Bilmem. Sen birine söyledin mi?”  </p>
			<p class="paragraf">“Yooo... Haa, Can’a söylemiştim, Can tanıyormuş o kızı, komşusuymuş...”  </p>
			<p class="paragraf">“İşte Can vermiştir.”  </p>
			<p class="paragraf">“Ne konuştunuz?”  </p>
			<p class="paragraf">“Bugüne randevulaştık.”  </p>
			<p class="paragraf">“Deme!”  </p>
			<p class="paragraf">“Valla! Ama sakın kimseye söyleme. Bu canavarlar çok fena dalga geçerler. Bunlar aşktan maşktan anlamazlar.”  </p>
			<p class="paragraf">“Deli misin, söyler miyim?”  </p>
			<p class="paragraf">On dakika içinde herkes Şule’nin benden hoşlandığını, o sabah buluşacağımızı biliyordu. Tezahürat yapıyorlardı.  </p>
			<p class="paragraf">“Yahu susun!”  </p>
			<p class="paragraf">“Ali, Ali... Haydi bastır...”  </p>
			<p class="paragraf">Sanki bir futbol takımı uğurluyorlar... Bağırışları duyan da geliyor. Köhne’de 100 kişi olduk, sadece içeriye değil, kaldırıma da sığmıyoruz. Sırtımı sıvazlayanlar, öğüt verenler... Baktım olacak gibi değil, okula doğru yürümeye başladım. Arkamdan geliyorlar. Yüz metrelik yolda 200 kişi oldular. Arkamdan “Dağ Başını Duman Almış” şarkısını söylüyorlar...  </p>
			<p class="paragraf">Okulun önüne geldik.  </p>
			<p class="paragraf">“Arkadaşlar yalvarırım...”  </p>
			<p class="paragraf">Hiç acımaları yok.  </p>
			<p class="paragraf">“Yaşa Ali... Sen bizim iftiharımızsın...”  </p>
			<p class="paragraf">Birden Uğur:  </p>
			<p class="paragraf">“Kız geliyor arkadaşlar! Kaçılın, yalnız bırakın çocuğu, ayıptır, yeter artık...”  </p>
			<p class="paragraf">Herkes büyük yeşil kapının arkasına geçti. Birbirlerinin üstüne çıkmışlar, parmaklıklar arasından seyrediyorlar. Adeta hapishane mahkûmları. Hepsinin içinde gizli bir kıskançlık. Çıtları çıkmıyor. Kızı gördüm. Her zamanki gibi bembeyaz çorapları, pırıl pırıl ayakkabıları. Kitaplarını göğsünün önünde kilitlemiş. Tertemiz eteği bir iki parmak dizinin üstünde. Önüne bakarak yürüyor. Bizim canavarlara bakıyorum. Gözlerini kocaman açmışlar, ağızları şaşkınlıktan yarı aralık, sinek geçse duyulacak. Bir onlara bakıyorum, bir kıza. Kız yaklaştı yaklaştı. Kalbim atıyor, yuvasından fırlayacak... Beni görünce gülümseyecek diye umuyorum. Başı önünde, yüzüme bile bakmadan geçti. Uğur’a baktım. Peşinden git işareti yaptı.  </p>
			<p class="paragraf">Kızın peşinden gittim.  </p>
			<p class="paragraf">“Affedersiniz.”  </p>
			<p class="paragraf">Kız durdu.  </p>
			<p class="paragraf">“Ben Ali...”  </p>
			<p class="paragraf">“Evet?”  </p>
			<p class="paragraf">“Dün akşam bana telefon ettiniz.”  </p>
			<p class="paragraf">“Hayır, ben kimseye telefon etmedim...”  </p>
			<p class="paragraf">“Hayır, hayır, ettiniz, benden hoşlanıyormuşsunuz... Ben de sizden...”  </p>
			<p class="paragraf">“Yooo, ben kimseden hoşlanmıyorum...”  </p>
			<p class="paragraf">“Affedersiniz... Bir yanlışlık olmalı.”  </p>
			<p class="paragraf">Kız uzaklaştı. Uğur yanıma geldi.  </p>
			<p class="paragraf">“N’oldu?” dedi.  </p>
			<p class="paragraf">“O aramamış” dedim.  </p>
			<p class="paragraf">“O aramıştır, bu canavarları görünce utanmıştır”  dedi. “Yarın sabah kimse yokken denersin.”  </p>
			<p class="paragraf">Ertesi sabah filan denemedim tabii.  </p>
			<p class="paragraf1">  </p>
			<p class="paragraf"><span class="charoverride12" xml:lang="tr-TR">Hikâye nereye bağlanacak, doğrusu çok merak ettim.</span>  </p>
			<p class="paragraf">Aradan yıllar geçti. Paris’te öğrenciyiz. Uğur, ben ve kız kardeşi Lale Müldür aynı evde kalıyoruz. Bahçeli güzel bir ev. Sabah güzel bir kahvaltı yapacağız. Hazırlıklar yapıldı, keyifle masaya oturduk. Lale,  </p>
			<p class="paragraf">“Ali” dedi, “seninle bir sır paylaşacağız.”  </p>
			<p class="paragraf">“Evet” dedi Uğur, “yıllar öncesinden bir sır.”  </p>
			<p class="paragraf">Meğer Lale’ymiş beni arayan, beni işletmişler!  </p>
			<p class="paragraf">Kızdım mı? Hiç kızmadım, çok güldük hatta!  </p>
			<p class="arabaslik_orta" id="_idParaDest-11">“Otostopla Datça’ya gitmek için evden izin aldığımı hatırlamıyorum”  </p>
			<p class="paragraf"><span class="charoverride12" xml:lang="tr-TR">Meşhur, otostopla Datça yolculuğunuz da aynı yaz olmalı değil mi? Lise çağlarında da küçük yaşlarınızdaki gibi özgürmüşsünüz anlaşılan.   </span></p>
			<p class="paragraf">Datça yolculuğum 1972’deydi, yani 15 yaşımdayken. Osman diye bir arkadaşla yola çıkmıştım. Osman müthiş yakışıklı bir çocuktu. Gittiğimiz her yerde kızlar ve anaları üstümüze üşüşürdü, Osman’la evlenmek isteyen çoktu! Evet, otostop yaptık. Hem de hiç otobüse filan binmeden. Kaç saat geçerse geçsin, hep sabırla beklerdik. İpragaz mı ne, bir gaz şirketinin Skoda marka mavi arabaları vardı, onlar alırlardı, bir de at arabaları ve kağnılar. Ama onlar da bizden para isterlerdi, ta İstanbul’dan oraya kadar otostopla geldiğimize inanmazlardı. Nasıl inansınlar ki? İki çocuk! Hiç polis filan da durdurmadı, biz de hiç polis durduracak filan diye korkmadık. Ne cesaretmiş... Ama cesaret olarak görmüyorduk ki, içimizden geldiği gibi davranıyorduk. O yolculuğa çıkmak için evden izin aldığımı hatırlamıyorum. “Ben gidiyorum” deyip gitmişimdir. Herhalde yanımızda üç-beş kuruş vardı. Ama otellerde filan kalmadık, bir çadırımız vardı, çadırda yatardık. Orada 20 yaşlarında bir genç kızla bir gecelik değil, bir günlük bir maceram oldu. O kızı düşününce Datça aklıma gelir. O kadar vahşiydi ki Ege’de doğa o yıllarda, köylerde elektrik filan bile yoktu. Yollardan araba geçmezdi, geçti mi de çocuklar arabalara taş atarlardı.   </p>
			<p class="paragraf1">  </p>
			<p class="paragraf"><span class="charoverride12" xml:lang="tr-TR">Başınızın derde girmemesi şans olmuş gibi görünüyor...  </span></p>
			<p class="paragraf">Evet, ama o zaman farkında değildik bunun. Bir gün yol kenarında bekliyoruz. Nasıl sıcak ama... Yine araba geçmiyor tabii. Kağnı filan da geçmiyor, o sıcakta hayvanları da çıkarmıyorlar. Susadık. Biraz ileride bir kahve var. “Gidip su içelim bari” dedik. Kahveye gittik. Sıra dışı bir manzara. Her şey perişan vaziyette. Üç-beş yaşlı, masalara dirseklerini dayamışlar, pinekliyorlar, boş boş bakıyorlar havaya. Sıcaktan herkesin beyni sulanmış. Kahveci amcaya “Su var mı” diye sorduk. “Var” dedi. Biraz ileride bir küp var, küpün yanında da madeni bir maşrapa. Adam küpün üstündeki tahtayı kaldırdı. İçine baktım simsiyah. Allah Allah, bu ne ola ki? Biraz daha yakından bakınca suyun yüzeyinin sinekle kaplı olduğunu gördük! Su içmekten vazgeçtik tabii. “Başka bir şey var mı” diye sorduk, “Coca Cola var” dedi. “Tamam, getir” dedik. İçeriye gitti, iki şişeyle döndü. Şişeler el yakıyor, o kadar sıcak! Güneşte kalmışlar. Mecburen içtik, otostop yapmaya döndük. Sıcak Coca Cola’nın dili nasıl damağa yapıştırdığını biliyor musun? Konuşamıyoruz! Kahveye geri dönüp, maşrapayı küpe daldırıp sineksiz tarafından su alıp kana kana içtik!  </p>
		</div>
	</body>
</html>
