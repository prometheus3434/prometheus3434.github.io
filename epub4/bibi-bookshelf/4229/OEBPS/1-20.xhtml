<?xml version='1.0' encoding='utf-8'?>
<html xmlns="http://www.w3.org/1999/xhtml">
  <head>
    <title>1-20</title>
    <meta content="urn:uuid:1ff9be6e-ef44-4e0a-9721-a0603fd5a495" name="Adept.expected.resource"/>
    <meta http-equiv="Content-Type" content="text/html; charset=utf-8"/>
  <link href="../stylesheet.css" rel="stylesheet" type="text/css"/>
<link href="../page_styles.css" rel="stylesheet" type="text/css"/>
</head>
  <body id="x1" xml:lang="tr-TR" class="calibre">
		<div class="basic-text-frame">
			<p class="split">  </p>
			<p class="arabaslik_orta" id="_idParaDest-29">“Matematiğe öğretmenim Hanri Matalon sayesinde başladım”  </p>
			<p class="paragraf"><span class="charoverride12" xml:lang="tr-TR">Onda bu derece saygı uyandıran ne vardı? İstisna dediğiniz olayı anlatır mısınız?   </span></p>
			<p class="paragraf">Hiç kuşku yok ki bilgisi ve kendinden emin oluşu. Orta ikideydim. Bir gün benden bir-iki yaş büyük, bir devlet okulunda bir üst sınıfa giden komşumuza matematikte ne okuduklarını sordum. “İspat yapıyoruz” dedi. “İspat mı, ne ispatı?” diye sordum. “Yani neyin, neden doğru olduğunu öğreniyoruz...” Aynen böyle söylemişti: Neyin neden doğru olduğunu. Kulaklarıma inanamamıştım. Şaşırdığımı anlayıp, “Evet” demişti bilgiç bir edayla çocukluk arkadaşım Ayşe Güzelson. Yediğimiz içtiğimiz ayrı gitmezdi. Şair Halim Şefik’in kızıydı. Resim okudu. Çok yetenekliydi. Önemli bir ressam olacaktı ama çok genç yaşında hayata gözlerini yumdu maalesef. Neyin neden doğru olduğunu anlamak ne müthiş bir şey. Allah’a yaklaşmak işte böyle bir şey olmalı! Bir sonraki yıl ben de neyin neden doğru olduğunu anlayacak, evrenin sırlarına erişecektim. Üstelik dersimize efsanevi Matalon gelecekti. Beklenen gün geldi. İkmalle, yani bütünlemeyle de olsa orta üçe geçtim. Matalon ilk dersinde nasıl bir defter istediğini söylemişti: Büyük boy, kalın ve kareli. Aldım. Defterin kapağına en güzel el yazımla <span class="charoverride6">Mathématiques</span> yazdım. Her Saint Joseph’li gibi el yazım güzeldi, güzel not tutuyordum. Ama notlarımdan da öte, Matalon’un o güzelim el yazısıyla ispirtolu kırmızı kalemle yazdığı A, B, C, D harfleri vardı o defterde. Matalon, derse girer girmez teoriyi anlatır, bir teorem kanıtlar, sonuçlarını irdeler, bir-iki örnek problem çözer, sonra da sınıfa bir soru sorardı. Ders bu ritimle devam ederdi. Sorunun zorluğuna göre de öğrencilere zaman verirdi. Soruyu çözenler yüksekte bulunan masasının önünde sıra olurlardı. İlk sırayı kapmak için can atardım ve çoğu zaman başarırdım da. Ama sık sık da sıramı, şimdi ünlü bir pazarlama ve reklamcılık gurusu olan Uğur Özmen’e kaptırırdım. Kimi zaman Uğur’la kürsüye koşa koşa, aynı anda gelirdik. O zaman birimiz diğerini bir omuz darbesiyle bertaraf edip en ön sıraya yerleşirdi. Aramızda dostça bir rekabet oluşmuştu. Ondan tek üstünlüğüm ön sırada oturuyor olmamdı! Ders çıkışlarında matematik sohbetleri yapardık. O da benim gibi iyi bir öğrenci değildi ama, sınıf birincileri matematik dersinde arkamızdan nal toplarlardı. Zamanı gelince Matalon bir el işaretiyle sürenin dolduğunu işaret eder ve sıradakilerin defterlerine teker teker bakarak doğru yapanların defterini bir harf ile işaretlerdi. Birinci hafta A yazardı, ikinci hafta B, üçüncü hafta C ve bu böyle devam ederdi. Defterdeki harf sayısına göre haftalık matematik notumuz belirlenirdi. Saklamıştım o değerli defterimi ama... Neyse... Yazık! Kopya çekmeyen pek az öğrenci vardı. Nerdeyse hepimiz kopyanın bin türlüsünü ve en âlâsını bilirdik. Ama herhangi bir öğrencinin Matalon’un deftere yazdığı harfleri çoğaltarak notunu yükseltmeye kalkıştığını sanmıyorum. Kimse buna cesaret edemezdi. Bu resmen ahlaksızlık mertebesinde bir eylem olurdu. Matalon böyle bir davranışı hak etmiyordu. Canavardık ama kısmen de olsa insanlıktan nasibimizi almıştık!   </p>
			<p class="paragraf1">   </p>
			<p class="paragraf"><span class="charoverride12" xml:lang="tr-TR">Bütün detaylar aklınızda, hayatınızda çok önemli yeri olduğunu anlıyorum.   </span></p>
			<p class="paragraf">Hayatımın belki de yön değiştirdiği bir dönemdi ve sanırım onun dokunuşları bunda çok etkili oldu. Aklımda yanlış kalmadıysa düzlem geometrisi anlattı o yıl boyunca. Zaten daha önce de karar vermiştim ama Matalon’da okuduktan bir ay sonra matematikten başka bir şey okuyamayacağıma yüzde yüz emin oldum. Aksiyomatik yaklaşımı ön plana çıkarmıştı. A’yı kanıtlamak için B’nin ve B’yi kanıtlamak için A’nın kullanılamayacağını ondan öğrendik. Bir öğle teneffüsünde, en yakın arkadaşlarımdan Uğur Müldür ve Kürşat Akalan’la çoğu zaman olduğu gibi Kadıköy Spor Kulübü’ne bilardo oynamaya gittik. Öğleden sonraki ilk ders de Matalon’un. Bilardo oynarken bir ara dışarıdan bir bağırış çağırış duyuldu. Merakla pencereye koştuk. Biz yaşlarda iki oğlan çocuğu kulübün işletmecisiyle kavga ediyor. Ellerinde taş. Pencereye çıktığımızı görünce, içlerinden biri elindeki taşı bize atmaya yeltendi. Biz ona ne yapmışsak! Uğur’la Kürşat hemen eğilip taşın menzilinden çıktılar. Ama ben taşı atacağına pek ihtimal vermediğimden ve saklanmayı da kendime yediremediğimden eğilmedim. Çocuk taşı son hızla fırlattı. Neyse ki taş pencerenin çerçevesine çarptı, yoksa tam alnımın ortasına yiyecektim. Serde ergenlik var! Istakamı kaptığım gibi dışarı fırladım. Taş atanları bir güzel pataklayacağım. Istakayı da sadece korkutmak amacıyla kullanıyorum. Yanımda Kürşat’la Uğur. Kürşat, “Ben de döveceğim, ben de döveceğim” deyip ıstakamı elimden kapmaya çalıştı. O anda çocuklardan biri ıstakayı kaptı. Özellikle bana vurmaya çalışıyor. Beceremedi bir türlü ama Kürşat’ın şakağına isabet ettirdi. Çok sert inmişti ıstaka. Tok bir ses çıktı. Kürşat kaldırımın kenarına yüzükoyun yığıldı. Yüzü yola yapışmış, gözleri kapalı, ağzı sarkmış... Yağmurlu bir gündü. İpince bir kan yağmur sularına karışıp yol boyunca akmaya başladı. Başımıza insanlar toplandı. Kadının biri “Öldü galiba” diye mırıldandı. Taş atan çocuklar korkup kaçtılar. Kürşat’ı bir taksiye atıp Haydarpaşa Numune Hastanesi’ne götürdük. Dikiş atıldı, pansuman yapıldı, sarıldı. Tabii üçümüzün de devamsızlığı sınırda. Okula mutlaka gitmemiz lazım. Üstelik Matalon’un dersi. Ders başlayalı çok olmuş. Okula gittik. Kürşat, savaş gazilerine benziyor. Benim üstüm başım perişan. Şimdi düşününce gülüyorum ama o zaman hiç gülecek halde değildik. Sınıfa korkarak girdik. Başımız öne eğik. Matalon “Ne oldu, nedir bu haliniz?” diye gürledi. Kim cevap verdi bilmiyorum, birimiz, “Kavga ettik Mösyö” dedi. İşte o zaman Matalon açtı ağzını yumdu gözünü. Belki öyle düşünmek hoşuma gidiyor ama galiba sağlığımız için endişelenmişti.   </p>
			<p class="paragraf1">   </p>
			<p class="paragraf"><span class="charoverride12" xml:lang="tr-TR">Öğretmeninizle ilişkinizi etkiledi mi peki bu olay?  </span></p>
			<p class="paragraf">TÜBİTAK o yıl ilk kez ortaokullar arası matematik yarışması yapacaktı. 80 kişilik iki şubeden üç yarışmacıyı Matalon seçecekti. Elbette seçileceklerden biri, hatta birincisi ben olmalıydım. Başka kim olabilirdi ki? Doğru, her derse girmezdim ve her sınavda en yüksek notu almazdım, ama yine de, matematikte en iyi olduğum apaçık meydandaydı. Ben nasıl ona saygı duyuyorsam, o da benim değerimi anlamalıydı! Takım seçildi. Ben yokum, seçilmemişim. Dünya başıma yıkıldı. Takıma girip girmemek umurumda değil, Matalon’un beni seçmemiş olmasıydı sorun. Çok alındım. Hayatımın ilk büyük hayal kırıklığıdır herhalde.   </p>
			<p class="paragraf1">   </p>
			<p class="paragraf"><span class="charoverride12" xml:lang="tr-TR">Hırs yaptığınızı tahmin ediyorum...</span>  </p>
			<p class="paragraf">Evet, o yıllarda ortaokulu bitirme sınavı yapılırdı. Sınıfı geçmek yetmez, ortaokul diploması almak için her ders için sınavdan tek tek  geçmek gerekirdi. Matalon’un bitirme sınavlarının zorluğu efsaneydi ve sorduğu bir soruyu bir daha hiç sormadığı konuşulurdu. İçinde çoğu kendi buluşu yüzlerce problem olan bir defteri varmış. Sadece bir öğrenci bu sınavlardan 100 almış, o da Sorbonne’da okuyup dünyaca ünlü bir âlim olacakken yüksek zekâdan çıldırmış gibi komik şehir efsanelerine inanırdık. İşte o sınavda 100 alarak intikamımı almaya karar verdim. Kitabımızda ne kadar problem varsa her birini iki-üç kez çözdüm. Hachette’te ve sahaflarda bulabildiğim tüm düzlem geometrisi kitaplarını aldım. Gece-gündüz problem çözüyordum, durmadan çalışıyordum. Diğer dersler umurumda bile değildi. Nasılsa bütünleme sınavları vardı. Aklım fikrim Matalon’u utandırmakta... Edepsizliğimi ve kendimi beğenmişliğimi hoş görün. 15 yaşında bir çocuğum. Bir ay sonra ilk iki kelimesinden herhangi bir geometri probleminin nasıl çözüleceğini anlayacak hale gelmiştim. Sınav günü geldi çattı. Pek heyecanlı değildim doğrusu, kendimden emindim. Üç saatlik sınavı yarım saatte bitirdim diye anımsıyorum. Gözden geçireyim, yanlışım kalmasın diye içimden geçti ama sonra Matalon’u şaşırtmanın keyfine dayanamadım. Kontrol etmeden masasına bıraktım. Arkadaşlarım boş kâğıt verdiğimi sanıp üzülmüşler. Sonuçların açıklanacağı günün sabahı, her zaman gittiğimiz kahvede erkenden buluştuk arkadaşlarla. Haziran ya da Temmuz 1973 olmalı. Herkes heyecanlı. Geçer not için Allah’a yakarıyorlar. Bende not heyecanı yok, kendimden eminim yani. O gün notlar biraz gecikmeli olarak asıldı. Arkadaşlar gelip müjdeyi verdiler. Sevinmedim bile ve bir daha Matalon’u görmek nasip olmadı. Kırgınlığımı muhtemelen anlamamıştır. Sadece kırgınlığımı değil, sevgimi, saygımı, hayranlığımı da belli edemedim ona. 43 yıl sonra yanaklarına buradan birer öpücük konduruyorum, haddini bilmezliğe ve terbiyesizliğe varan gururumu bağışlaması dileğiyle.  </p>
			<p class="paragraf1">   </p>
			<p class="paragraf"><span class="charoverride12" xml:lang="tr-TR">Yaptığınız her şeyde çok hırslısınız, değil mi?  </span></p>
			<p class="paragraf">Ben tam bir hırs küpüyüm. Daha doğrusu hırs değil de tutku! Çok tutkuluyum. Yaptığım her işe tutkuyla bağlanırım ve elimden gelenin en iyisini yapmaya çalışırım. Örneğin, koşuda iyi olmamın nedeni ikinci olmayı içime sindiremediğimdendir!   </p>
			<p class="paragraf1">   </p>
			<p class="paragraf"><span class="charoverride12" xml:lang="tr-TR">Telefonda oyun oynadığınızı biliyorum. İnanılmaz kaptırıyorsunuz kendinizi gördüğüm kadarıyla. Zekâ, adrenalin ve hırs üçlemesi çağrışım yaptı, acaba kumar merakınız var mı?   </span></p>
			<p class="paragraf">İsviçre’ye gideceğim günün arifesinde babam beni odasına çağırdı. Uzun, çok uzun bir konuşma yaptı. Benim matematiksel bir kafamın olduğunu, bu tür insanların kendi deneyimine göre çok tutkulu olduklarını, bir tutku için hayatlarını ziyan edebileceklerini söyledi, bu konuda beni uyardı. Kadın, içki, kumar ama en önemlisi uyuşturucu. Uzun uzun hapishanede tanıdığı müptelalardan söz etti. Uçacağım sanıp beşinci kattan atlayanları anlattı. Çok etkilendim. Ve gerçekten çok dikkatli oldum. İki defa Las Vegas’a kumar oynamaya gittim mesela, ama yanıma kaybedebileceğim kadar para alıp cüzdanımı karıma teslim ettim. Biliyorum kendimi çünkü. Uyuşturucu da kullandım gençliğimde birkaç defa, o zamanlar kullanmayan mı vardı, ama hep dikkatliydim. Biraz abarttığım, biraz değil çok abarttığım oldu ama hemen doğru yola girdim. Babamın o nasihati çok yararlı olmuştur. Doktora öğrencisiyken Amerika’da zengin işadamlarıyla poker ve tavla oynadım. Genelde kazanırdım ama çok dikkatli oynardım. Ve pek sık oynamamaya dikkat ederdim. Benimkisi kumardan öte, kendini kaybetme isteği. Kendimi bir dünyada kaybetmekten çok hoşlanıyorum. Bu dünya zihinsel olsun da ne olursa olsun. Saçma sapan bir bilgisayar oyunu olabileceği gibi, kumar da olabilir, dünyada kimsenin çözemediği bir matematik problemi de. O dünyadan büyük bir haz alıyorum. Başka hiçbir şeye değişmem.  </p>
			<p class="paragraf">(Yazarın notu: Hocanın üniversite yıllarında Amerika’da tanıştığı yakın arkadaşı Prof. Tayfun Akgül’le köyde konuştuk son gidişimde. Okuldan sonra Türkiye’ye dönüşte Nesin Vakfı yönetiminde de yer aldığını anlattı. Birbirlerine Amerika’da briç oynadıkları günlerden beri “Usta” diye hitap ediyorlar. Amerika’dayken tavlada birbirlerini nasıl yeneceklerini konuştuklarını aktaran Tayfun Hoca, Amerika’dan Türkiye’ye geldiği gün Ali Nesin’in kendisini havaalanında karşıladığını ve Ümraniye’de bir kıraathaneye götürdüğünü gülerek anlattı. Maçı Tayfun Hoca 5-0 kazanmış. Ali Hoca çok hırslanmış tabii. Sonrasında çıktıkları tatilde de ilk fırsatta tavla oynamak istemiş. “Oynamamam lazımdı, tavlayı bıraktım, demem gerekiyordu” diyor Akgül. 5-0 yenilmiş ve “şansın yaver gitti” demiş Ali Hoca’ya. Bunun üzerine iddiaya girmişler, “6-0 yenilen bundan sonra tavlayı hayat boyu ayakta oynayacak ustasına karşı” diye. Sonuçta Ali Hoca ikinci turu 6-0 kazanmış ve uzun yıllar bir daha tavla oynamamışlar.)  </p>
			<p class="arabaslik_orta" id="_idParaDest-30">“Tembel bir öğrenciydim ama tembel bir genç değildim”  </p>
			<p class="paragraf"><span class="charoverride12" xml:lang="tr-TR">Dersleri öğretmeniniz Matalon’la inatlaşmanıza kadar önemsememişsiniz, dersler dışında okuma alışkanlığınız var mıydı?  </span></p>
			<p class="paragraf">Evet, okul başarısını hiç umursamazdım. Ama her ne kadar tembel bir öğrenci olsam da tembel bir genç değildim. Çok kitap okurdum. Felsefe, matematik, fizik, siyaset, tarih, edebiyat... Rus edebiyatını oldukça iyi bilirdim. Eski Yunan filozoflarını da. Spinoza’nın <span class="charoverride6">Etik</span> adlı kitabını yarılamıştım. Evde kimya laboratuvarım vardı, kendi kendime deneyler yapardım. Resim yapardım. Oldukça zengin bir pul koleksiyonum vardı, ona bayağı zaman harcardım. Fransızca gramer kitabı yazmaya başladım, gramere çok meraklıydım. Hachette’ten üniversite seviyesinde gramer kitapları alıp okurdum. Masa başında çok sabahlamışımdır, en sevdiğim konu da matematikti. Matematiğe tutkuyla bağlıydım. Eskiden ressam olmak isterdim. Saint Joseph’e geçince kimyayı çok sevdim, kimyager olmaya karar verdim. Bir sonraki sene fizik daha cazip geldi. Bir sonraki sene de bir daha değişmemek üzere matematikte karar kıldım. Unuttum söylemeyi, ağabeyim Ateş benden 13 yaş büyüktür. Kitapları bizim odada dururdu. Bir cebir kitabı vardı. Arada bir o kitaba bakardım, matematiğin estetiği çok hoşuma giderdi. O anlamadığım x’lere y’lere bayılırdım, belli ki gizemli bir dünya vardı orada ve belli ki ben henüz çok küçüktüm bu gizemli dünya için. Daha matematikçi olmaya filan karar vermemişim, ilkokulu bitirdikten bir ya da iki yıl sonra oluyor bu dediğim olay: Bir gece bu kitabı anlamaya karar verdim. Masamın başına geçtim. İlk sayfasından okumaya başladım. Hiçbir şey anlamadım tabii. Ertesi gece yine denedim. Yazılanlara hiçbir anlam veremiyorum. Üçüncü gece yine fiyaskoyla sonuçlandı. Dördüncü gece “Metni boş verip alıştırmaları yapayım” dedim. Bir denklem çözülecek tabii ama henüz bunun farkında değilim. Uzun süre cebelleştim soruyla. Sonunda anladım. Bir de şunu anladım: Sonuç bir tamsayı çıkmalı. Yazarlar kitabın ilk bölümünün alıştırmalarını öyle yapmışlar. Eğer sonucu 7/3 bulursam, yanlış yapmışım demektir. Bu sayede birinci bölümün tüm alıştırmalarını yaptım. Sonra üç gece boyunca anlamadığım metni okudum. Her şeyi anladım tabii, o kadar kolaymış ki... “Daha önce neden anlamamıştım” sorusunu sordum kendime. Bir şeyi uzun süre anlamayıp daha sonra anladığımda hâlâ kendime bu soruyu sorarım: Beynimin nesi eksikti de daha önce anlamamıştım? Niye doğru düşünememiştim? Bu epistemolojik sorunun çok önemli ve yararlı olduğunu düşünüyorum. Kitabı bir ayda neredeyse bitirdim.  </p>
			<p class="paragraf1">   </p>
			<p class="paragraf"><span class="charoverride12" xml:lang="tr-TR">Kendi çocuklarınızın okul yıllarında sistemle mücadeleye girdiniz mi? Girmek gerekir mi? Yoksa çocuk için dezavantaj olur mu? Öğretmenlerin size yaklaşımı nasıl olur genellikle?  </span></p>
			<p class="paragraf">Çocukların eğitimiyle ilgilendim ama okul eğitimleriyle pek ilgilenmedim. Bir defa ilk ve dolayısıyla en yoğun emek verdiğim çocuğum olan Aslı’nın öğretmeniyle konuşmaya gittim. Aptal bir Amerikalıydı. Çok ve gereksiz konuşuyordu; söyledikleri de apaçık yanlıştı. Gereksiz tartışmalardan kaçınmak gibi memnun olduğum bir özelliğim vardır. Ama çocuklarım da iyi öğrenci oldular hep, özel ilgiye ihtiyaçları olmadı. Üç ve dört numaralar şimdilik iyi gidiyor. Üç numara Kuzgun’un matematiği iyi ama okumada zorluk çekiyor. Okumada zorluk çekmesini pek önemsemiyorum ama bu duruma çok üzülüyor ve onun üzülmesi beni kahrediyor. Bu yaz babalık görevimin başına geçeceğim!  </p>
			<p class="paragraf1">   </p>
			<p class="paragraf"><span class="charoverride12" xml:lang="tr-TR">Baba olarak babanıza benziyor musunuz? Yakın mı ilişkileriniz çocuklarla?</span>   </p>
			<p class="paragraf">Hiç benzemiyoruz. Babam, bizimle birlikte olduğunda iyi bir babaydı, ben o kadar iyi bir baba değilim. Daha sakindi, ben o kadar sakin olamadım. Ama şunu da söyleyeyim ki ben doğduğumda babam 40 yaşını aşmıştı. Galiba üç ve dört numaralarda babalığım biraz daha babamın babalığına benzemeye başladı. Yaşla birlikte insan elbette her konuda daha tecrübeli oluyor. En fazla emeği büyük kızım Aslı’ya verdim, en fazla onunla zaman geçirdim. Dolayısıyla en fazla onu sevdim. Bir de o iki-üç yaşlarındayken hapse girdim, hapse girmek değil de Aslı’dan ayrılmak çok zor geldi. “İnsan her ne suç işlemiş olursa olsun, böyle ağır bir cezaya çarptırılmamalı” diye düşündüğümü hatırlıyorum.  </p>
			<p class="paragraf1">   </p>
			<p class="paragraf"><span class="charoverride12" xml:lang="tr-TR">Öğrencilerinize yaklaşımınız nasıl? İltimas geçtikleriniz ya da daha anlayışlı olduklarınız var mı?  </span></p>
			<p class="paragraf">Kötülere iltimas geçerim! Eğer iyiyse ya da iyi olmasa da umudum varsa hiç acımam. “Ben kendime acımıyorum ki size acıyayım” derim. Sanırım bir baba figürüyüm öğrenciler arasında. Tüm sertliğime rağmen onları sevdiğime, onlar için çalıştığıma inanırlar, en azından ben öyle sanıyorum.  </p>
			<p class="arabaslik_orta" id="_idParaDest-31">“Eğitimde çeşitlilik ve rekabet özendirilmeli”  </p>
			<p class="paragraf"><span class="charoverride12" xml:lang="tr-TR">Sizce hem müfredat hem de sınav sisteminin toparlanma şansı var mı Türkiye’de?  </span></p>
			<p class="paragraf">Bölgelere ve okullara özgürlük tanınmalı. Hem sistem hem de okullar çeşitlendirilmeli. Türkiye’nin nüfusu ile birlikte okula giden genç sayısı da arttı. Bu kadar çok ve farklı gence aynı müfredatı, aynı eğitim sistemini, aynı kalıptan çıkmış öğretmenleri, aynı kitapları sunmak tam bir facia. Ülkemizde öğrenci sayısı neredeyse 20 milyon! Bu kadar büyük bir kitleye merkezi bir eğitim sistemi sunmak ciddi bir hata. Eğitimde çeşitlilik ve rekabet özendirilmeli. Bölgeler arası, şehirlerarası ya da okullar arası rekabet ancak iyiliklere vesile olabilir. Eğitim ancak böyle düzelir. Rekabetse ancak özgürlüğün olduğu bir ortamda var olabilir. Müfredatın, eğitim anlayışının en tepeden belirlendiği bir sistemde rekabet ortamı oluşamaz. YÖK kaldırılmalı, en azından yetkileri kısıtlanmalı, üniversiteler istedikleri gibi öğrenci alabilmeli ve tamamen bağımsız olmalı. Bu özgür sistem mükemmel mi olur? Hayır ama hiç olmazsa iyinin, doğrunun, güzelin önü açılmış olur. Devlet getirdiği özgürlüğü denetleyecek mekanizmalar kurabilir.  </p>
			<p class="paragraf1">   </p>
			<p class="paragraf"><span class="charoverride12" xml:lang="tr-TR">“Eğitimde rekabet olmalı, önemli”  düşüncenizi açar mısınız? Paralı eğitim rekabeti ve akademik özgürlüğü nasıl etkiledi?  </span></p>
			<p class="paragraf">Kötüsü olmadan iyisi de olmaz! Paralı eğitimde kötü örnekler olabilir ama işte iyileri de bu sayede oluyor. Ayrıca tüm dünya paralı eğitime izin verirken, Türkiye’nin bu konuda tutucu davranması beklenemez. Eğer karşında bir akıntı varsa, ona karşı gelecek gücün yoksa akıntıyla birlikte kıyıya çıkmaya çalışırsın, ya da akıntıya yön verirsin. Paralı eğitimde rekabet önce akademik başarıyla başladı. Ama o kadar çoğaldı ki özel liseler ve vakıf üniversiteleri, akademik başarıda rekabet edecek genç sayısı yetersiz kaldı. Onlar da öğrencilerin ve velilerin memnuniyetinde rekabet etmeye başladılar. Çocuğun ailesi zengin. Niye çocuğunu acımasız bir yarışın içine soksun ki? Çocuğun geleceği zaten güven altında. Çocuğu mutlu olsun istiyor. Haksız da sayılmaz. İşte rekabet buna yol açtı.  </p>
			<p class="paragraf1">   </p>
			<p class="paragraf"><span class="charoverride12" xml:lang="tr-TR">Lise öğrencileri için bir matematik kitabı hazırlıyorsunuz. Bakanlık sizinle nasıl temasa geçti? Sistemin sizinle barışması mı bu?  </span></p>
			<p class="paragraf">Milli Eğitim Bakanı Nabi Avcı’yla aynı üniversitede çalıştık ama tanışmıyorduk. 2007’de jandarma köyü bastığında kendisinden yardım istedim. Başbakan’ın başdanışmanıydı o zamanlar. Sadece telefon üzerinden tanışık kaldık uzun bir süre. Tanışınca birbirimize ısındık. Bilgili, zarif, hoş bir insan. Hatta Milli Eğitim Bakanı olduğunda arayıp bakan olduğumda ne yapmayı düşünüyorsam kendisine yazmamı istedi. Ben de bunu bir mesaja sığdıramayacağımı, birkaç mesajda konulara bölerek yazacağımı söyledim ve yazdım da. Eğitimin çeşitli konularında 15-20 mesaj yazmışımdır. Sonra bakan bir gün köye geldi. Kulede sohbet ederken liseliler için bir kitap yazmamı istedi. “Müfredata tam uymasa da olur, gerekirse müfredatı uydururuz” dedi ama müfredatın çok dışına taşmazsam mutlu olacağını da ekledi. İşe koyuldum. Daha önce de biliyordum ama işe koyulunca daha iyi anladım ki Türkiye gibi nüfusun yüksek olduğu bir ülkede tüm öğrencilere matematik kitabı yazılmaz, yazılırsa öğrencilere kötülük yapılmış olur. Bir-iki ay içinde imkânsız bir uğraş içinde olduğumu anladım.   </p>
			<p class="paragraf1">   </p>
			<p class="paragraf"><span class="charoverride12" xml:lang="tr-TR">Peki ne olacak, sonuç olarak ne yapmaya karar verdiniz?</span>  </p>
			<p class="paragraf">Herkes için kitap yazmamaya karar verdim. Okur profilini doğru belirlemeliydim. Bilim insanı olmak isteyen gençler için yazacaktım, yani o yaşlardaki Ali için! Öyle de yapıyorum. Bir şeyin daha farkına vardım. Yazdığım seviyedeki öğrencilere matematik kitabı yazılmaz! Geometri kitabı yazılabilir, sayılar kuramı yazılabilir, cebir ya da analiz ya da olasılık da olabilir, ama matematik olmaz. Her kitabın bir konusu ve karakteri olmalı. Çok geniş bir alanda iyi bir kitap yazılmaz. Biraz ondan, biraz bundan olmaz. Kitap bir konuda belli bir derinliğe kadar inmeli. İnce olabilir; olsun! Ama tek bir konusu olsun. Özgürlüğü bu kadar ele alınca, burada durulmuyor tabii. Bir zaman sonra müfredatı da takmamaya başladım! Konum kümeler ve sayılar. Yazdığım kitap ders kitabı değil meraklı öğrencilerin okuyacakları bir kitap olacak. Ama daha da önemlisi öğretmenler de okuyacak. Bunca yıldır öğrenci ve öğretmenlerle muhatap oluyorum. Öğretmenlerin eksiklerini oldukça iyi bildiğimi söyleyebilirim. Bu kitapta öğretmenlerin bilmedikleri ya da yanlış bildikleri konulara da el atıyorum. Kitabımın seviyesi yüksek olabilir, alıştırma ve örnek sayısı yeterli olmayabilir, bütün bunlar mümkündür, ama bir şeyi gösterecek: Bir matematik kitabı böyle yazılır! Bir matematik kitabında metin olmalı. Kitap açıklayıcı olmalı. Kavramlara ve tanımlara önem vermeli. En önemlisi içinde kanıt olmalı. Yoksa matematik kitabı olmaz. Matematik, problem çözmek demek değildir. Elbette problem çözmek önemlidir, problem çözmeden olmaz, ama matematiği sadece ve sadece problem çözmeye indirgemek yapılacak en büyük yanlışlardan biridir. Matematik insanoğlunun yarattığı en derin, en değerli şeydir. Havuz problemine indirgenemeyecek kadar önemli, değerli ve felsefidir.  </p>
			<p class="paragraf1">   </p>
			<p class="paragraf"><span class="charoverride12" xml:lang="tr-TR">Geleceğe ve gençliğe nasıl etki ettiğinizi düşünüyorsunuz?  </span></p>
			<p class="paragraf">Nesin Vakfı maalesef sadece 40-50 öğrenciye sahip çıkıyor. Aslında böyle saygıdeğer bir kurumun daha etkili olması gerekirdi. Bunu da sanırım Matematik Köyü sayesinde sağladık. Beş bin öğrenci gelmiş geçen yıl! Ve bu sayı her yıl yüzde 30 dolayında artıyor. Ben olmasam çökermiş gibi bir his var içimde. Mutlaka kurumsallaşmalı, ama zamanla. Çünkü kurumsallık aslında hantallık demektir, en küçük bir yenilik yapmak için bin merciden izin almak gerekir. Oysa Matematik Köyü yaşamak için dinamik olmak zorunda. Belki size iddialı gelecek ama Türkiye’nin geleceğini şekillendiriyoruz. Yarının farklı alanlarda başarılı insanları köylerimizden çıkacaklar...  </p>
		</div>
	</body>
</html>
