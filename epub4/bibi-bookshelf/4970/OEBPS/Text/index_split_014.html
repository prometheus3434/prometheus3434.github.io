<?xml version='1.0' encoding='utf-8'?>
<html xmlns="http://www.w3.org/1999/xhtml" xml:lang="tr">
  <head>
    <title>Son Tanık</title>
    <link href="../Styles/stylesheet.css" rel="stylesheet" type="text/css"/>
    <link href="../Styles/page_styles.css" rel="stylesheet" type="text/css"/>
    </head>
  <body class="calibre">
  <p class="block_4" id="calibre_pb_14"> </p>

  <p class="block_7"> </p>

  <p class="block_7"> </p>

  <h1 class="block_16" id="toc_id_12">DÖRDÜNCÜ BÖLÜM</h1>

  <p class="block_7"> </p>

  <p class="block_11"> </p>

  <h2 class="block_16" id="toc_id_13">34</h2>

  <p class="block_6">Kadın çok güzeldi.</p>

  <p class="block_6">Uzun boylu, sarışın, harika elmacıkkemikleri.</p>

  <p class="block_6">Saçı peruk olabilirmiş gibi duruyordu. Carla’ya bir zamanlar tanık olarak ifadesini aldığı ve Destiny Star adıyla tanınan pahalı bir telekızı hatırlatıyordu.</p>

  <p class="block_6">Angel yapay leopar derisi bir çanta takmış, bej bir pardösü ve yüksek topuklu siyah ayakkabılar giymişti. Bacakları güneşten yanmıştı ve parlak pembe dudak boyasıyla makyajı abartılıydı.</p>

  <p class="block_6">Üstelik, Carla’nın müzede rastladığı tek yetişkin kadındı. Onun dışında gürültücü bir öğrenci topluluğuyla erkek öğretmenleri vardı. Carla’nın yanından geçip müze dükkânına yöneldiler.</p>

  <p class="block_6">Angel bir kataloğa dalmışken başını kaldırıp Carla’yı gördü, sonra da bakışlarıyla koridoru taradı. Başını yatırarak sağdaki galeriyi işaret etti.</p>

  <p class="block_6">Carla peşinden gitti.</p>

  <p class="block_6">Carla’nın daha önce hiç işitmediği Fransızca benzeri bir isme sahip bir 18. yüzyıl ressamının tablosunu inceler görünen Angel dışında galeri tümüyle ıssızdı. Angel’ın sarıya boyalı saçları pahalı görünüyordu. Her bileğinde fildişi taklidi kalın bilezikler vardı; zarif, altın bir kol saati ve güzel yüzükler takmıştı. Birbirlerine bakıp kısaca başlarını salladılar.</p>

  <p class="block_6">Angel’ın kendi yaşında olduğunu düşündü, tek farkı kıvrımları tam yerinde bir dansöz vücuduna sahip olmasıydı. Fildişi ojeli tırnaklar bileziklerine uyuyor, elinde de deri bir çanta tutuyordu. Angel’ı tarif etmek için sadece bir sözcük yeterliydi.</p>

  <p class="block_6">Seks.</p>

  <p class="block_6">Carla müzeyi daha önce lisede öğrenciyken ziyaret etmiş, o yolculuktan aklında Brad adında koyu renk saçlı, yakışıklı bir çocuk dışında neredeyse hiçbir şey kalmamıştı. Daha sonra Paul New York’a her geldiğinde sefer burayı Jan’la birlikte gezmişlerdi.</p>

  <p class="block_6">“Pekâlâ, Jan’la aranızda ne vardı anlatın bakalım.”</p>

  <p class="block_6">Angel başını hızla çevirip Carla’ya baktı.</p>

  <p class="block_6">“Bana bir tuhaf bakıyorsunuz Mrs. Lane.”</p>

  <p class="block_6">“Nasıl bakıyorum?”</p>

  <p class="block_6">“Kocanızla bir ilişkim olmuş gibi.”</p>

  <p class="block_6">“Yok muydu?”</p>

  <p class="block_6">“Bu soruya gerçekten bir cevap istiyor musunuz?”</p>

  <p class="block_6">“Şu dakikada istediğimi hissediyorum.”</p>

  <p class="block_6">“Jan ve ben arkadaştık.”</p>

  <p class="block_6">“Arkadaş mı?”</p>

  <p class="block_6">Carla yüreğinde bir ağırlık duydu. Angel’da New Jersey aksanı vardı. Ama arka planda hangisi olduğunu çıkaramadığı bir başka aksanın izi vardı. Bildiği tek şey daha ilk bakışta bu kadından hoşlanmadığıydı.</p>

  <p class="block_6">“Gerçekten uzun hikâye Mrs. Lane.”</p>

  <p class="block_6">“Benim vaktim var.”</p>

  <p class="block_6">“Jan’la aramızdaki bir aşk ilişkisi değildi. Farklı bir şeydi.”</p>

  <p class="block_6">“Ya, öyle mi? Farklı bir şey nedir?”</p>

  <p class="block_6">“Oraya geleceğim, söz. Sizinle benim sandığınızdan çok daha fazla ortak noktamız var.”</p>

  <p class="block_6">“Bundan kuşkuluyum.” Carla gözlerini suratını tabloya dönen Angel’ın yüzüne dikti. Kadının harika elmacıkkemikleri, kusursuz bir profili vardı.</p>

  <p class="block_6">“Neden burada buluştuk?”</p>

  <p class="block_6">“Üniversitede sanat eğitimi aldım. Jan’la Metropolitan’da buluşurduk.”</p>

  <p class="block_6">“Anlamadım?”</p>

  <p class="block_6">“Acele etmeyin Mrs. Lane. İnanın bana, sizinle burada, yüz yüze buluşmak benim için zaten güç oldu.”</p>

  <p class="block_6">“Bacaklarım neden birden titremeye başladı acaba? Hem neden hayatınızı sanatla kazanmadığınızı düşünüyorum?”</p>

  <p class="block_6">“Ne yaptığım o kadar önemli mi?”</p>

  <p class="block_6">“Beni güldürmeyin Angel. Ben olanları anlamaya çalışıyorum.”</p>

  <p class="block_6">“Bir kulüpte çalışıyorum.”</p>

  <p class="block_6">“Golf kulübü olmadığından eminim.”</p>

  <p class="block_6">“Mizah yeteneğiniz var öyle değil mi?”</p>

  <p class="block_6">“Mizah değil, dokundurma.”</p>

  <p class="block_6">“Striptizciyim.”</p>

  <p class="block_6">“Striptizci mi?”</p>

  <p class="block_6">“Striptizci, kucak dansözü. Eski zaman olsa, buna bir de fahişeyi ekleyebilirdiniz, ama nasıl derler, geçmişte kaldı.”</p>

  <p class="block_6">Carla işittiklerini hazmetmeye çalışırken yüreğinin hızlandığını hissetti.</p>

  <p class="block_6">Sessizlik uzadı.</p>

  <p class="block_6">“Jan’la orada mı buluşuyordunuz, striptiz kulübünde?”</p>

  <p class="block_6">“Bazen.”</p>

  <p class="block_6">Angel’ın usulca ısırdığı alt dudağı parlak pembeye döndü.</p>

  <p class="block_6">Carla şakaklarına kan hücum ettiğini hissetti.</p>

  <p class="block_6">“Jan’la nasıl tanıştığınızı anlatın.”</p>

  <p class="block_6">“Koşulları mı?”</p>

  <p class="block_6">“İlginç olacağını düşündüğünüz her şeyi.”</p>

  <p class="block_6">“İlk buluşmamız epeyce önceydi.”</p>

  <p class="block_6">“Ne kadar önce?”</p>

  <p class="block_6">“Franz Yakov hakkında bir şeyler biliyor musunuz Mrs. Lane?”</p>

  <p class="block_6">Carla cevap vermeye fırsat bulamadan Angel önündeki tabloya dönüp, “Sanatçıydı,” dedi. “Derdi ki…”</p>

  <p class="block_6">“Hayatımızda, öldüğümüz güne kadar sakladığımız gizli bir bölüm vardır. Ya da en azından biri keşfedene kadar saklı kalan.”</p>

  <p class="block_6">Angel alınmış kaşlarından birini kaldırdı, Carla’ya etkilenmiş gibi baktı. “Doğru.”</p>

  <p class="block_6">“Bunu Jan’dan duymuştum. Size de o mu söyledi?”</p>

  <p class="block_6">“Evet, o söyledi. İkimizin de sırları vardı. İnsanın paylaşacağı sırlardan değil.”</p>

  <p class="block_6">“Bu konuşma bir yere varacaksa, oraya bir an önce gelmek istiyorum, hem de çabuk. Çünkü şu aralar baş ağrısından başka bir şey yok.”</p>

  <p class="block_6">“Jan’ı seviyordum.”</p>

  <p class="block_6">“Ne?..”</p>

  <p class="block_6">“Televizyon haberlerinde öldüğünü duyunca, ağladım. İnanın bana.”</p>

  <p class="block_6">“Seviyor muydunuz?”</p>

  <p class="block_6">“İyi, nazik ve düzgün biriydi. Çok cesur biri.”</p>

  <p class="block_6">“İyi, nazik, düzgün ve cesur, bunları kabul edebilirim. Ağlamayı bile. Beni endişelendiren, sevmekle ilgili bölüm.”</p>

  <p class="block_6">“Onu bir insan olarak sevip hayran olduğumu söylemek istemiştim.”</p>

  <p class="block_6">“Ben de onu bir koca olarak sevip hayran olmuştum. Onun için bu saçmalıklara burada bir son verelim Angel ve beni bu esrardan kurtaralım. Tüm bunlara neden girdik?”</p>

  <p class="block_6">“Sanırım, bunun cevabını verebilecek tek kişi sizsiniz. Benden ne istiyorsunuz Mrs. Lane? Bana siz telefon ettiniz.”</p>

  <p class="block_6">Carla kâğıdın üzerinde Angel’ın adının yanına çiziktirilmiş isimleri hatırladı. “Sizinle Jan arasındaki ilişkiyle ilgili gerçeğin dışında, Jan’ın da istediğini istiyorum. Peşine düştüğüm adamı bulmama, adaletin önüne çıkarmama yardım. Bu konulardan haberiniz vardır sanırım?”</p>

  <p class="block_6">Sessizlik.</p>

  <p class="block_6">“Yok mu?”</p>

  <p class="block_6">Belli belirsiz bir baş hareketi. “Jan’a elimden gelen yardımı yaptım.”</p>

  <p class="block_6">“Nasıl bir yardım?”</p>

  <p class="block_6">“Bilgi.”</p>

  <p class="block_6">“Ne çeşit bilgi?”</p>

  <p class="block_6">“Aradığı adamlar hakkında. Aynı zamanda da ona çok dikkatli olmasını söyledim. Maalesef dikkatli davranmadı.”</p>

  <p class="block_6">“Açıklayın.”</p>

  <p class="block_6">“Bu adamları sadece aramak bile insanın hayatını tehlikeye atar. Onları fazla araştırırsanız bundan kesinlikle haberdar olurlar. Polisteki paralı muhbirleri dahil her yerde gözleri ve kulakları var. Jan’ı uyarmıştım.”</p>

  <p class="block_6">Gözlerini Carla’ya dikti. “İzlendiklerini, birinin faaliyetleriyle ilgilenmeye başladığını anladıkları zaman acımasız olur ve işlerine burnunu sokan kimse onu öldürürler. Bunu Jan’a da söyledim.”</p>

  <p class="block_6">Bir an durakladı. “Şu gazeteci örneğin, yerel bir gazetede çalışan, önemsiz bir muhabir. Adamların takıldıkları barlardan birinde bilardo oynardı. Bir gün oynarken, bunların aksanını işitiyor. Nereli olduklarını, geçmişlerini, ne iş yaptıklarını sormaya başlıyor. Çok önemli bir şey değil, fakat adam gerçekten meraklı ve yanlış soruları soruyor.”</p>

  <p class="block_6">“Sonra?”</p>

  <p class="block_6">“Birkaç gün sonra, ellerinden bilardo masasına çivilenmiş olarak bulundu; çarmıha gerilmiş gibi. Polise haber verildi. Çocuk bunu yapanlar hakkında tek kelime etmedi, şikâyetçi de olmadı. Beceriksizlik sonucu bir kaza olduğunu iddia etti. Anlıyor musunuz?”</p>

  <p class="block_6">“Anlamaya başlıyorum. Bana yardım edecek misiniz?”</p>

  <p class="block_6">“Sanırım gözünüzü hiçbir şey korkutamaz, öyle değil mi?”</p>

  <p class="block_6">“Böylesi insanlardan korkmak gibi bir lüksüm olamaz. Mahkemelerde bunlardan çok miktarda gördüm.”</p>

  <p class="block_6">“Jan hukukçu olduğunuzu söylemişti. Sanırım, size yardım etmezsem işe polisi karıştıracaksınız değil mi?”</p>

  <p class="block_6">“Çok akıllı olduğunuzu itiraf etmem gerekiyor.”</p>

  <p class="block_6">“Siz de zekisiniz.”</p>

  <p class="block_6">“Sizde, en kötü yanımı ortaya çıkaran bir şey var Angel. Nedenini bilemiyorum. Belki de biliyor, ama söyleyemeyecek kadar korkuyorum. Hem, hiçbir yanlış anlamaya yer vermemeye çalışalım. Adamlar derken, Boris Arkov ve Mila Şavik’ten bahsediyorsunuz değil mi?”</p>

  <p class="block_6">“Evet. Gerçekten sormanız gerekiyor mu?”</p>

  <p class="block_6">“Bu da ne demek oluyor?”</p>

  <p class="block_6">“Jan bana kampta yaşadıklarınızdan bahsetmişti.”</p>

  <p class="block_6">“Bunları benim için mi yaptığını söylüyorsunuz?”</p>

  <p class="block_6">“Muhtemelen. Ama o ikisi yüzünden acı çeken bir sürü masum insan var. Jan sadece adalet istiyordu. Bu arada, polise haber vermeyin, hiçbir işe yaramaz.”</p>

  <p class="block_6">“Nedenmiş o?”</p>

  <p class="block_6">“Çünkü muhbirlerinden polis tarafından izlendiklerini öğrendikleri an ikisi de ortadan kaybolur. Soruşturmanın bir sonuca varıp varamayacağı hakkında da en ufak bir fikrim yok. Ama bahse girerim, soruşturma aniden başlasa bile Şavik ve Arkov sırra kadem basar.”</p>

  <p class="block_6">“Çok emin görünüyorsunuz.”</p>

  <p class="block_6">“Dediğim gibi, bahse bile girerim. Şu anda bile kaçmayı planlıyor olabilirler. Onun için bizim önümüzde fazla fırsat yok.”</p>

  <p class="block_6">“Bizim mi?”</p>

  <p class="block_6">“Size yardım edeceğim, Jan için.”</p>

  <p class="block_6">“Başka bir nedeni yok mu?”</p>

  <p class="block_6">“Çünkü o adamların adalet önüne çıkarılmasına yardım edeceğime söz vermiştim.”</p>

  <p class="block_6">“Anlattıklarınız bana bir şey açıklamıyor. Neden böyle bir öneride bulundunuz?”</p>

  <p class="block_6">“Şu anda bunlardan bahsetmemize gerek yok.”</p>

  <p class="block_6">“İkinizin ortak bir geçmişi mi vardı?”</p>

  <p class="block_6">“Algılarınız ne kadar da kuvvetli Mrs. Lane.”</p>

  <p class="block_6">“Haydi anlatın.”</p>

  <p class="block_6">Angel saatine baktı. “Bu öykü başka bir günün konusu. Şu anda başka bir yerde olmam gerekiyor. Size tek bir sorum olacak.”</p>

  <p class="block_6">“Sorun.”</p>

  <p class="block_6">“Şavik ve Arkov’a ne yapmayı düşünüyorsunuz?”</p>

  <p class="block_6">“Cinayetlerinin bedelini ödediklerini görmek. En son cinayete kadar.”</p>

  <p class="block_6">Angel bir an düşündü. “Güzel.” Gitmeye davrandı. “Elime yararlı bir bilgi geçer geçmez size haber veririm. Buluşabiliriz. Ama şov dünyasında dedikleri gibi, siz aramayın, ben sizi ararım.”</p>

  <p class="block_6">“Neden şimdi yardım edemiyorsunuz?”</p>

  <p class="block_6">“Onların Jan’a yaptıklarından sonra kendimi korumam gerek. Ve lütfen beni izlemeye, hakkımda bilgi almaya, nerede oturduğumu öğrenmeye falan kalkışmayın. Bu sadece ikimizi de ciddi tehlikeye atar.”</p>

  <p class="block_6">Angel yürümeye başladı. Carla kolunu tuttu. “Biraz yavaş. Bana size inanmamı sağlayacak bir şey verin.”</p>

  <p class="block_6">“Jan’ın ölümünden sorumlu adamlardan birini tanıyorum.”</p>

  <p class="block_6">“Kimi?”</p>

  <p class="block_6">“Beraber yaşadığım adamı.”</p>

  <p class="block_6">“O da kim?”</p>

  <p class="block_6">“Mila Şavik.”</p>

  <h2 class="block_16" id="id_35">35</h2>

  <p class="block_5">NEW YORK</p>

  <p class="block_6">Baize araba yoluna döndü.</p>

  <p class="block_6">Carla’nın Ford’undan iz yoktu.</p>

  <p class="block_6">Carla genellikle otomobilini garaja sokmazdı lakin Baize yine de eve girip alarmı kapattıktan sonra bir göz atmaya karar verdi.</p>

  <p class="block_6">Garaj boştu.</p>

  <p class="block_6">Mutfağa girdiğinde buzdolabını açtı.</p>

  <p class="block_6">Yoğurt, süt, peynir, birkaç kutu diyet kola, bir şişe de beyaz şarap. Anlaşıldığı kadarıyla, Carla epeydir alışverişe gitmemişti.</p>

  <p class="block_6">Baize merdivenden yukarıya çıktı.</p>

  <p class="block_6">Fazla meraklı olmaktan hoşlanmazdı ama bu sefer endişeliydi; endişeliydi çünkü Carla son üç gündür neredeyse hiç aramamış, telefonlarına da cevap vermemişti. Cevap verdiği zaman da söyledikleri incir çekirdeğini bile doldurmuyordu.</p>

  <p class="block_6">Sonra, bir gece önce telefon etmiş ve birkaç günlüğüne Avrupa’ya gideceğini anlatmıştı.</p>

  <p class="block_6">“Neden?”</p>

  <p class="block_6">“Notere onaylatmam gereken bir alay hukuki şey var, Jan’la ilgili…”</p>

  <p class="block_6">Sesi keyifsiz gibiydi. Baize bu sabah ona üç kere telefon etmeye çalıştı, ama her seferinde Carla’nın telesekreteriyle karşılaştı.</p>

  <p class="block_6">Carla’nın çalışma odasında, kendinin ve Dan’in eski fotoğraflarını masanın üzerine dağılmış gördü.</p>

  <p class="block_6">Resimler eski güzel günleri hatırlattı, yaşlı kadını gülümsetti.</p>

  <p class="block_6">Fotoğrafların hemen yanında bir mektup duruyordu.</p>

  <p class="block_6">Mektubu eline aldı, şaşkınlıkla kaşlarını çattı.</p>

  <p class="block_6">Dan’in Tennessee’den bir asker arkadaşı tarafından yazılmış bir taziye mektubu.</p>

  <p class="block_6">Dışarıda, sokakta bir arabanın durduğunu işitti.</p>

  <p class="block_6">Gri kamyonetten bir adam indi. Elinde resmi görünüşlü bir klasör, üzerinde bir tulum, yolun karşısına geçerek kapıya geldi.</p>

  <p class="block_6">Kapının zili çaldı.</p>

  <p class="block_6">“Merhaba. Mrs. Carla Lane?”</p>

  <p class="block_6">Baize adama dikkatle baktı.</p>

  <p class="block_6">Beriki gülümsedi, kimliğini gösterdi. Gözlüklü, arkaya taranıp yapıştırılmış saçlar, azıcık fırlak dişler.</p>

  <p class="block_6">“Telefon şirketinden geliyorum. Arızalı bir hat bildirilmiş de.”</p>

  <p class="block_6">“Yanlış insanla konuşuyorsunuz.”</p>

  <p class="block_6">“Efendim?”</p>

  <p class="block_6">“Carla benim torunum ama şu anda evde değil. Telefon hattıyla ilgili bir sorun mu var?”</p>

  <p class="block_6">“Gidip geliyormuş efendim. Bir tel temassızlığı da olabilir, bunun gibi başka bir şey de. Odalardaki bütün telefon prizlerinde ölçü yapmam gerekebilir, böylelikle sinyal alıp almadığımızı görürüm. Anlıyorsunuz değil mi hanımefendi?”</p>

  <p class="block_6">“Hayır, bu teknoloji başımı döndürüyor.”</p>

  <p class="block_6">“Hiçbir sorundan bahsetmemiş miydi?”</p>

  <p class="block_6">“Etmemişti. Ama mesaj bıraktım ve cevap vermedi. Cep telefonu da aynı.”</p>

  <p class="block_6">Adam ilginç bir şekilde yakışıklıydı. O aktör, Billy Bob Thornton gibi, sadece biraz daha hoş.</p>

  <p class="block_6">“Cep telefonu hakkında fikrim yok hanımefendi, ama sabit hat arada kesildiği için çağrılarınızı alamıyor olabilir. Bir kontrol etmeme izin verir misiniz?”</p>

  <p class="block_6">“Kimliğinizi bir daha görebilir miyim?”</p>

  <p class="block_6">“Tabii.” Bir kez daha çıkarıp gülümsedi. “Evet, maalesef bu benim.”</p>

  <p class="block_6">Kişiliksiz bir kurumsal fotoğraf örneği kimlik resmi görünüyordu.</p>

  <p class="block_6">Baize kimliği adama iade etti. “Ne kadar sürer?”</p>

  <p class="block_6">“Öğle molası yaklaşıyor, ben de oldukça açım, onun için fazla sürmeyeceğini umuyorum.”</p>

  <p class="block_7"> </p>

  <p class="block_6">Billy Davix yaşlı kadını mutfakta kahve yapar bırakıp odadan odaya geçti. Acele etmiyordu. Gözlük, arkaya taranmış saçlar, işbaşı tulumu, her şey rolün parçasıydı. İşin bu tarafından, olmadığı bir kişi gibi görünmekten hep hoşlanmıştı. Aktörlük günlerindeki gibi, bundan keyif alıyordu.</p>

  <p class="block_6">Evdeki üç telefona birer böcek yerleştirdi: Oturma odasına, yatak odasına, çalışma odasına. Önemli olan ustaca ve yavaş davranmak, roket gibi gidip acele etmemekti.</p>

  <p class="block_6">Kartallar yüksekten uçabilir ama gelincikler jet motorlarına yakalanmaz.</p>

  <p class="block_6">Çalışma masasının üzerinde fotoğraflarla yazışmaları gördü. Alet kutusundan bir minyatür fotoğraf makinesi çıkardı ve mektupla resimlerin yakından fotoğrafını çekti.</p>

  <p class="block_6">Yerdeki evrak çantasını gördü.</p>

  <p class="block_6">Çantayı açtı. Nota tomarları, kalemler, silgiler ve bir kalemtıraş. Zarfı aldı, içindeki katlı kâğıdı açtı, üzerindeki isimleri görünce kaşlarını oynattı.</p>

  <p class="block_6">Gülümsedi, kamerayı kâğıdın üzerine tuttu, sonra kâğıdı yeniden zarfa yerleştirdi, evrak çantasına, aldığı yere bıraktı.</p>

  <p class="block_6">Masanın çekmecelerini açıp kaparken merdivende ayak sesi olup olmadığını dinledi.</p>

  <p class="block_6">Çekmecelerden birinde bulduğu bilgisayar çıktısı belgelerin arasında bir de cep telefonu faturası vardı. Bir doktor muayenehanesinin adresini taşıyan bir-iki mektupla bir hastane makbuzunun fotokopisini gördü.</p>

  <p class="block_6">İş yine fotoğraf makinesine düşecekti.</p>

  <p class="block_6">Beş dakika sonra merdivenden inmiş, elinde ölçü aletleri mutfağa giriyordu.</p>

  <p class="block_6">“Sanırım sorunu buldum hanımefendi.”</p>

  <p class="block_6">“Tebrikler Einstein. Neymiş?”</p>

  <p class="block_6">“Prizlerden birinde gevşemiş bir tel.”</p>

  <p class="block_6">“Harika. Bakarsınız torunum geri döndüğünde telefonlarıma cevap verir.”</p>

  <p class="block_6">“Ne zaman dönüyor efendim?”</p>

  <p class="block_6">“Bilmiyorum. Birkaç günlüğüne yurtdışında olacağını söyledi. Belki de kapsama alanı dışında olduğu için telefonlarıma cevap vermiyor.”</p>

  <p class="block_6">“Olabilir. Nereye gitti?”</p>

  <p class="block_6">“Tek bildiğim, Avrupa’nın en karanlık köşelerinden birine. Biraz kahve?”</p>

  <p class="block_6">Yaşlı kadına bir Billy Bob tebessümü gösterdi. “Hayır teşekkürler hanımefendi, nezaketiniz için sağ olun. Tekrar sorun yaşarsanız beni çağırın.”</p>

  <p class="block_7"> </p>

  <p class="block_7"> </p>

  <h2 class="block_16" id="id_36">36</h2>

  <p class="block_5">DUBROVNİK</p>

  <p class="block_6">Havadan, soluk mavi denizi gördü.</p>

  <p class="block_6">Alitalia’nın Airbus’ı inişe geçtiği zaman camdan dışarıya, Dalmaçya kıyısına bakıyordu. Kayalara ve yamaçlara tutunmuş, kırmızı kiremitli damların örttüğü Akdeniz köyleri, her yanda derin boğazlar, yoğun ormanlarla örtülü tepeler.</p>

  <p class="block_6">Bir duygu akınına, korku, endişe ve belirsizliğe kapıldığını hissetti. Yüreği çılgınca çarpıyordu. Benliğinde, eve dönüş duygusuna sahip bir taraf vardı. Bir başka tarafsa, karşılaşacaklarından dehşet duyuyordu. Avuçları terlemiş, çarpıntısı artmıştı.</p>

  <p class="block_6">Angel’dan duyduklarının şokunu daha atamamıştı.</p>

  <p class="block_6">Nasıl olur da Mila Şavik’le birlikte yaşayabilirdi? Bir katille, aranan gaddar bir canavarla nasıl beraber olabilirdi? Ve buna rağmen ona ihanet etmeyi nasıl kabul ederdi?</p>

  <p class="block_6">Korku içini kemiriyordu. Angel’a gerçekten güvenebilir miydi?</p>

  <p class="block_6">Pek sanmıyordu.</p>

  <p class="block_6">Ya Angel Jan’ın ölümünde bir rol oynamışsa?</p>

  <p class="block_6">Ya şimdi de Carla’ya tuzak kuruyor, onu ölümüne doğru itiyorduysa?</p>

  <p class="block_6">Şaşkınlığı, uçurumun kenarında olmayı hissetti.</p>

  <p class="block_6">Uçak bulutların arasından inerken sallandı. Gözlerini yumdu. Yeniden açtığı zaman önünde eski Dubrovnik’in soluk kumtaşı duvarları, arnavutkaldırımı sokakları, palmiyeler ve yolcu gemileriyle süslü körfezi uzanıyordu.</p>

  <p class="block_6">Aşağıda bir yerde, annesiyle babasının tanıştıkları restoran olmalıydı. Luka’yla birlikte hayatlarının ilk yıllarını geçirdikleri yer.</p>

  <p class="block_6">Hayaletlerin dolaştığı.</p>

  <p class="block_6">On dakika sonra, piste değen tekerleklerin çığlığı yükseldi.</p>

  <p class="block_6">Banttan valizlerini alırken salonun öbür ucundan onu izleyen, gündelik kıyafetli iki gence dikkat etmedi. Birinin boynundan siyah bir Nikon fotoğraf makinesi sarkıyordu.</p>

  <p class="block_6">Bakmadığı bir ana denk getirerek hızlıca Carla’nın üç fotoğrafını çekti.</p>

  <p class="block_7"> </p>

  <p class="block_6">“Mrs. Lane?”</p>

  <p class="block_6">Gelen yolcu salonunda onu karşılayan adam sevimli yüzü, yorgun ve şiş gözleriyle 50’lerinde görünüyordu. Elinde, siyah keçeli kalemle adını yazdığı bir kâğıt vardı: Carla Lane.</p>

  <p class="block_6">“Adım Sean Kelly. Uluslararası Kayıp Kişiler Komisyonu için çalışan bir adli patoloğum.”</p>

  <p class="block_6">“Mr. Kelly. İngiliz misiniz?”</p>

  <p class="block_6">El sıkışırlarken, adam sevimli bir ifadeyle gülümsedi. “İrlandalıyım, ama hakaretinizi bağışlayacağım. Lütfen bu taraftan gelin, arabamı otoparkta bıraktım.”</p>

  <p class="block_6">Adam Carla’nın valizini aldı, sonra da onu ön tamponu çökük, eski bir mavi Renault’ya götürdü.</p>

  <p class="block_6">Yolcu kapısını açıp binmesi için tuttu. Arka koltuğa dürülmüş bir iş pantolonuyla, çamurlu bir çift çizme atılmıştı.</p>

  <p class="block_6">Kelly sürücü koltuğuna yerleşti. “Öğleden sonra Dubrovnik’te yapacak işlerim var, onun için sanırım sizi kazı yerine ancak sabah götürebileceğim. Yol uzun, aşağı yukarı yedi saat.”</p>

  <p class="block_6">“Teşekkür ederim.”</p>

  <p class="block_6">“Kurbanlardan bazılarından arta kalanlar Omarska yakınındaki Sanski Most’a nakledildi bile.”</p>

  <p class="block_6">“Oraya mı gideceğiz?”</p>

  <p class="block_6">“Hayır, kazı mahallindeki çalışmalar halen devam ettiği için geçici morgumuzu oraya kurduk. Daha önce Dubrovnik’e gelmiş miydiniz Mrs. Lane?”</p>

  <p class="block_6">“Çocukken.”</p>

  <p class="block_6">“Otel ayarlamış mıydınız?”</p>

  <p class="block_6">“Villa Dubrovnik Oteli’nde yer ayırttım.”</p>

  <p class="block_6">“Orayı iyi bilirim.” Kente doğru döndü.</p>

  <p class="block_6">“Bulduğunuz ve DNA’sı benimkiyle uyuşan kalıntılar kime aitti?”</p>

  <p class="block_6">“Annenizle aynı yaşta bir kadınla pozitif bir eşleşme elde ettik.”</p>

  <p class="block_6">Carla içini bıçak gibi kesen bir ıstırap darbesi hissetti. “E… Emin misiniz?”</p>

  <p class="block_6">Kelly’nin gözleri acıma duygusuyla parladı. “Anne-kız DNA bağı çok uzun bir zincirdir. Herhangi bir eşleşme için eşiğimiz yüzde 99,95, yani korkarım ki bu hususta şüphe yok.” Gözünün ucuyla genç kadına baktı. “Amerikan aksanınıza şaşmamak elde değil. Orada uzun süre mi kaldınız?”</p>

  <p class="block_6">“Çocukluğumdan beri. Babamın ailesi tarafından evlat edinildim.”</p>

  <p class="block_6">“Anlıyorum. Buradaki sürecin olabildiğince sorunsuz tamamlanması için elimizden geleni yapacağız. Kaygılı olduğunuzdan eminim.”</p>

  <p class="block_6">“Bana cesetlerin nasıl bulunduğunu anlatın.”</p>

  <p class="block_6">“Tarlasını süren bir köylü insan kemiklerine rastlamış.”</p>

  <p class="block_6">Kelly viraja yaklaşırken yavaşladı.</p>

  <p class="block_6">“Şans eseri. İşimin bir bölümü Amerikalıların çatışmalar sırasında havadan çektikleri uydu fotoğraflarını incelemek ve katliam mahallerini gösterecek belirtiler aramak. İster inanın ister inanmayın ama 20 yıl sonra bile keşfedilememiş toplu mezarlar var.”</p>

  <p class="block_6">“Neden bu kadar uzun sürüyor?”</p>

  <p class="block_6">“Katliamlar çoğu kez uzak ve ıssız yerlerde gerçekleştirildi. Tek bir aileden bütün bir köye, günler ya da haftalar boyunca öldürülen binlerce kişiye kadar. Bazı durumlarda çıkıp tanıklık edecek kimse bırakılmamış. Asıl sorun da burada, çünkü aramayı başlatacak yarım yamalak bir bilgi olmadan nereyi kazacağımızı dahi bilemiyoruz. Onun için önümüzdeki yıllarda da kazayla toplu mezar bulmayı sürdüreceğiz.”</p>

  <p class="block_6">Kelly başını salladı. “Gerçeği söylemek gerekirse, burada yıllardan beri aralıklarla çalışıyorum ve iş hiç de kolaylaşacağa benzemiyor. İşin zor bir yanı da yakınlarına bir kurbanın öldüğünü teyit ettirmek.”</p>

  <p class="block_6">“Size bir şey sorabilir miyim?”</p>

  <p class="block_6">“Buyurun.”</p>

  <p class="block_6">“Kazı yerinde çocuk cesetlerine rastladınız mı?”</p>

  <p class="block_6">“Evet, oldukça çok sayıda.”</p>

  <p class="block_6">Carla’nın yüreği burkuldu. “Benden alınan DNA hiçbiriyle uyuştu mu?”</p>

  <p class="block_6">“Anlamadım?”</p>

  <p class="block_6">“Dört yaşındaki erkek kardeşim de kampta tutsaktı. Öldü mü, yaşıyor mu, hiç öğrenemedim.”</p>

  <p class="block_6">“Ah Tanrım, bu duyduklarıma çok üzüldüm. Ama çocuklardan hiçbiri DNA’nızla eşleşmiyor, en azından şimdilik.”</p>

  <p class="block_6">“Şimdilik mi?”</p>

  <p class="block_6">“Hemen yakında benzer bir mezar daha var. Buradakilerin sağlıksızlıktan ölen, ya da başka bir kampta kalan ayrı bir grup olduğunu tahmin ediyoruz, ama henüz emin değiliz. O mezarı daha kazmadık.”</p>

  <p class="block_6">“Ne zaman kazacaksınız?”</p>

  <p class="block_6">“Bu, Kayıp Kişiler Enstitüsü’nü, polisi, patoloğu ve yerel savcıyı da kapsayan karmaşık bir süreç. Bir hafta da sürebilir, daha fazla da.”</p>

  <p class="block_6">Kelly, otomobili eski kentin kıyısında, yüksek yamaçlara tünemiş, nefis liman manzarasına sahip Villa Dubrovnik Oteli’nin önünde durdurdu.</p>

  <p class="block_6">“İşte geldik Mrs. Lane.” Bagajdan valizi aldı, öne geçip otele doğru yürüdü.</p>

  <p class="block_6">“Katliam mahallinin kadınların kaldığı kampın yakınında olduğunu duymuştum?”</p>

  <p class="block_6">“Doğru. Kabaca üç kilometre.”</p>

  <p class="block_6">“Oradakiler neden ölmüş?”</p>

  <p class="block_6">Kelly bir şeyler saklıyor gibiydi.</p>

  <p class="block_6">“Lütfen, bilmem gerek.”</p>

  <p class="block_6">“Size ancak gördüklerimiz sonucu ulaştığımız varsayımımızdan bahsedebilirim.”</p>

  <p class="block_6">“Söyleyin.”</p>

  <p class="block_6">“Kadın ve çocuklar Şeytan Tepesi adlı yakın bir kamptan kamyonlarla naklediliyorlarmış. Başka bir yere gönderildiklerini sanıyoruz.”</p>

  <p class="block_6">Kelly’nin bakışları huzursuzlaştı, bir yanağı seğirmeye başladı.</p>

  <p class="block_6">“Bir dizi kadındaki kurşun yaralarına bakınca, kamyon yavaşladığında, durduğunda ya da sıkışıp kaldığında atlayıp kaçmaya çalıştıklarını tahmin ediyoruz. Yolun öbür tarafında, mezarlığın karşısına düşen yerde kafatası parçaları ve mermi kovanları bulduk. Yani muhafızlar yukarıdan ateş etmiş olmalı.”</p>

  <p class="block_6">“Ya sonra?”</p>

  <p class="block_6">“Sonra ortalık karışmış ve herkesi öldürmeye karar vermiş olmalılar. Kalan tüm kadınlarla çocuklar oldukça yakından vurulmuş. Mezarın yanında mermiler ve kovanlar vardı.”</p>

  <p class="block_6">“Öldükleri yere mi gömülmüşler?”</p>

  <p class="block_6">“Aşağı yukarı. Mezar yolun kenarında. Katiller bir ara cinayetlerini gizlemek, toplu bir mezar kazmak için bir ekskavatör getirtmiş.”</p>

  <p class="block_6">Carla bir süre suskun kaldı. “Şeytan Tepesi kampı hâlâ duruyor mu?”</p>

  <p class="block_6">“Evet, bazı bölümleri top atışıyla yıkılmış olsa da hâlâ duruyor.”</p>

  <p class="block_6">Kelly biraz durup ekledi: “Bundan yıllar önce yıkılacağı söyleniyordu ama ölülerin yakınları anıt olarak muhafaza edilmesini istedi. Ama şimdi terk edildiği gibi duruyor. Kamptan bahsedildiğini duymuş muydunuz?”</p>

  <p class="block_6">“Oradan tahliye edildiği sırada kaçtım.”</p>

  <p class="block_6">“Bu… Bunu bilmiyordum. O kamptan sadece bir kişi canlı kurtuldu sanıyordum, şimdi Amerika’da oturan yaşlı bir kadın.”</p>

  <p class="block_6">“Alma Dragoviç?”</p>

  <p class="block_6">“Evet.”</p>

  <p class="block_6">“Onu tanırım.”</p>

  <p class="block_6">Kelly kaşlarını çattı. “Bir sakıncası yoksa, neden daha önce tanıklık yapmaya gelmediniz?”</p>

  <p class="block_6">“Uzun bir hikâye Mr. Kelly. Bunu başka bir zaman konuşsak?”</p>

  <p class="block_6">“Tabii. Sizi yarın sabah sekizde alsam?”</p>

  <p class="block_7"> </p>

  <p class="block_6">Yolun karşısındaki gri BMW’nin içindeki iki genç adam otelin önünde konuşan Carla’yla Kelly’yi izliyordu.</p>

  <p class="block_6">Yolcu koltuğunda oturan, Nikon’u kaldırıp nişan aldı.</p>

  <p class="block_6">Genç kadınla İrlandalı konuşurken en az 10-12, Carla otele girerken de üç fotoğraf çekti.</p>

  <p class="block_7"> </p>

  <p class="block_7"> </p>

  <h2 class="block_16" id="id_37">37</h2>

  <p class="block_6">Carla duşa girdi, üzerine otelin bornozunu aldı ve minik balkona çıktı.</p>

  <p class="block_6">Ilık bir meltem esiyordu. Villa Dubrovnik Oteli düzensiz bir yerdi, duvarları yasemin ve begonvillerle kaplıydı. Ayaklarının altında, çocukluğunun büyük bir bölümünü geçirdiği eski kent uzanıyordu.</p>

  <p class="block_6">Kemiklerinde bir şey, gördüğü, tattığı ve kokladığı her şeye aşinaydı: turistlerin doldurduğu kalabalık kaldırımlar, ekşi ve tuzlu hava, martıların çığlıkları. Kentin eski kalesi tepelerin zirvesine tünemiş, dalgalar altındaki kayalıklara çarpıp dağılıyordu.</p>

  <p class="block_6">Ayna gibi limanda dev gibi iki yolcu gemisi bekliyordu. Bu tuhaf bir eve dönüş hissiydi ve Carla’da hem hüzne hem de coşkunluğa neden olmuştu. Hüzünlüydü, çünkü annesinin öldüğünden emindi.</p>

  <p class="block_6">Babası da aynı kaderi mi paylaşmıştı? Hayatta olsa, mülteci kurumlarına başvurmuş olurdu. Bu, bunca zaman sonra hiç mümkün görünmüyordu. Söz konusu duygu genç kadını eziyor, üzüntüye boğuyordu.</p>

  <p class="block_6">Yine de, Luka’nın hayatta olabileceği yönünde güçlü bir umudu vardı. Şu anda olumlu düşünmekten başka hiçbir şey istemiyordu.</p>

  <p class="block_6">İçinden bütün kayıp yıllar için ağlamak geldi.</p>

  <p class="block_6">Neredesin, Luka? Sana kim baktı? Annenin, babanın ve ablanın yokluğunda seni kim sevdi? Bütün o geceler seni kim yatırdı, üzerini kim örttü? Duygularının depreştiğini fark etti.</p>

  <p class="block_6">Kentten gürültüler yükseliyordu. Turistlerle dolu o sokaklardan birinde Sinyor Banda’nın restoranı olmalıydı. Hâlâ faal olup olmadığını merak etti. Bir blucin ve bir tişört giydi, omuzlarına bir kazak aldı ve aşağıya, resepsiyona indi.</p>

  <p class="block_6">Görevli resepsiyoncu gülümsedi. “Hanımefendi.”</p>

  <p class="block_6">“Marco Polo adında bir restoran biliyor musunuz?”</p>

  <p class="block_6">“Eski kentte mi? Evet. Yemeği nefis olmasına rağmen çok pahalı değildir, ama her zaman doludur.”</p>

  <p class="block_6">“Bana bir masa ayırtabilir misiniz?”</p>

  <p class="block_6">“Elbette. Size yolu tarif edeyim.”</p>

  <p class="block_7"> </p>

  <p class="block_6">Dükkânların ve satıcı tezgâhlarının sıralandığı sokaklarda cümbüş kopuyor, büfelerde incik boncuk, sigara ve kartpostal satılıyordu. Kahve ve restoranlarda garsonlar her yöne koşuyor, başlarının üzerinde taşıdıkları tepsileri dengede tutuyorlardı.</p>

  <p class="block_6">30 yıl önce babasının annesiyle buluşmak için aynı sokaklarda yürüdüğünü düşünmek tuhaf bir histi.</p>

  <p class="block_6">Dükkânlarda ve işaret levhalarında tanıdık isimler ve yönler gördü, kelimeler ve cümleler uzun zaman önce ezberlenmiş bir okul şiiri gibi parça parça geri geliyordu.</p>

  <p class="block_6">Bir levhanın üzerinde PLAZA yazıyordu. Plaj. Hatırlamıştı.</p>

  <p class="block_6">İşareti izledi. Sokaklar tenhalaştı, gürültü azaldı. Yanından içinde iki genç erkeğin oturduğu gri bir BMW geçti.</p>

  <p class="block_6">Yolcu koltuğunda oturan kaba yüzlüydü, kaslı göğsü gömleğini germişti. Dizlerinin üzerine deri bir ceket, onun da üstüne bir fotoğraf makinesi yerleştirmişti. BMW genç kadının yanından geçerken, yolcu koltuğundaki adam başka tarafa baktı.</p>

  <p class="block_6">Araba bir köşeyi dönüp gözden kayboldu. Tam o sırada sürücü dönüp Carla’ya baktı ama göz teması kurmadı.</p>

  <p class="block_6">Genç kadın ürperdi. Adamın bakışı hayranlık dolu bir bakış değildi.</p>

  <p class="block_6">Daha meşum bir şeydi.</p>

  <p class="block_6">Yoksa yine düş mü görüyordu?</p>

  <p class="block_6">Adımlarını sıklaştırırken bu düşünceyi zihnine gömmeye çalıştı.</p>

  <p class="block_7"> </p>

  <p class="block_6">Sahil o kadar tanıdık gelmişti ki.</p>

  <p class="block_6">Zihninde olağanüstü güzel bir anı çiçek açtı. Luka’yla birlikte fotoğrafa poz verdikleri, gülerek dondurma yedikleri ve burunlarını birbirlerine sürttükleri güneşli bir gün.</p>

  <p class="block_6">Annesiyle babasının tanıştıktan hemen sonra gezindikleri sahil.</p>

  <p class="block_6">Üzerlerinde mayolarla, annesinin onu ve Luka’yı denize götürdüğü, Luka’nın yürümeye başladığı o ilk yaz. Mavi dalgalara doğru koşarlarken ellerini tutan anneleri.</p>

  <p class="block_6">Anılar üzerinden geçip gidiyor gibiydi.</p>

  <p class="block_6">Annesi, babası ve Luka’yla kumlarda oturması, taze ekmek ve peynirle yapılan piknik. Ablasının ekmeğinin tepesini kemirmeye çalışırken onun koluna asılan, kıkır kıkır gülen Luka.</p>

  <p class="block_6">Anılar hem rahatlatıyor hem de delip geçiyordu.</p>

  <p class="block_6">Onların altında kalmadan, kendini anıları durdurmaya zorladı.</p>

  <p class="block_6">Geri döndü ve arka sokakların kalabalığında kendine bir yol açmaya çabaladı.</p>

  <p class="block_7"> </p>

  <p class="block_6">Marco Polo’yu köpürdeyen bir çeşmenin karşısındaki ufak bir meydanda buldu.</p>

  <p class="block_6">Masalar ve sandalyeler dışarıya, kaldırıma taşmış, küçük cam fanuslar içinde titreşen mumlar masaları aydınlatmış, bir köşede yapay asma yaprakları ahşap bir kafese dolanmış, sanki bir tente oluşturmuştu.</p>

  <p class="block_6">Carla’nın yanından telaşlı garsonlar geçti, sonunda içlerinden biri genç kadını girişin yanındaki masasına götürdü. Şarap menüsünü uzattı. “Zdravo!”</p>

  <p class="block_6">“Zdravo!” Merhaba. Bu kadarını anlayabiliyordu.</p>

  <p class="block_6">Fesleğen soslu bir spagetti ısmarladı. Garson siparişi alıp uzaklaşınca restoranı inceledi.</p>

  <p class="block_6">Gömleğinin yakası göğüs kıllarını gösterecek kadar açık, gür kaşlı ve seyrek saçlı, zayıf bir adam dikkatini çekti. Yazarkasanın arkasına oturmuş, buradan sorumlu gibi duruyor, garsonlara seslenip parmak şaklatıyordu.</p>

  <p class="block_6">Adam masanın yanına gelene kadar bekledi.</p>

  <p class="block_6">“Özür dilerim, İngilizce biliyor musunuz?”</p>

  <p class="block_6">“Evet. Buranın yöneticisiyim. Her şey yolunda mı?”</p>

  <p class="block_6">“Mr. Banda’yı arıyorum.”</p>

  <p class="block_6">“Mr. Banda burada değil. Size nasıl yardımcı olabilirim?”</p>

  <p class="block_6">“Onu nerede bulacağımı söyleyebilir misiniz?”</p>

  <p class="block_6">“Korkarım restorana sık sık inemiyor. Mr. Banda yıllardır hasta.” Başıyla tentenin üzerindeki pencereleri işaret etti. “Yukarıda, odasında.”</p>

  <p class="block_6">“Benim için bir şey yapar mısınız?”</p>

  <p class="block_6">“Ne gibi?”</p>

  <p class="block_6">Carla çantasından bir defter çıkardı. Bir sayfaya bir şeyler yazıp kâğıdı katladı.</p>

  <p class="block_6">“Ona bu kâğıdı götürüp onunla konuşmak istediğimi söyler misiniz?”</p>

  <p class="block_7"> </p>

  <p class="block_7"> </p>

  <h2 class="block_16" id="id_38">38</h2>

  <p class="block_6">Aradan on dakika geçti.</p>

  <p class="block_6">Carla’nın gözleri restoranın üzerindeki odaları tarıyordu. Zihninde belli belirsiz, duman kadar narin anıların biriktiğini hissetti. Babası tuvalin üzerine boyaları yaymasına, bir renk cümbüşü yaratmasına izin veriyor.</p>

  <p class="block_6">Luka’yla birlikte pasta yapan annelerine yardım ediyorlar; havada kuru meyve ve baharat kokusu var.</p>

  <p class="block_6">Yöneticinin yardımıyla restoran basamaklarını inen yaşlı adamı görünce Carla’nın zihnindeki bulanık anılar dağılıverdi.</p>

  <p class="block_6">Gördüğü anda Sinyor Banda’yı hatırlamıştı.</p>

  <p class="block_6">Carla daha çocukken bile adam gözüne yaşlı ve buruşuk görünüyordu. Oysa şimdi daha da yaşlıydı; saçları kar beyazı, beli neredeyse iki büklüm.</p>

  <p class="block_6">Sinyor Banda yürümek için ahşap bir baston kullanıyordu, sol kolu kasılmıştı ve sanki inme geçirmiş gibi bir bacağını sürüklüyordu. Merdivenin altına varınca bir-iki müşteriyi selamladı, bir kadının elini öpmek için de bir kez durdu. Sonra yanında yönetici, ayaklarını sürüyerek Carla’nın masasına yaklaştı.</p>

  <p class="block_6">“İşte o genç hanım, Sinyor Banda.”</p>

  <p class="block_6">Gür kaşların altındaki düşük gözler Carla’yı inceledi. Genç kadın hoşnutsuzluk belirtir gibi kıvrılmış dudaklarıyla Sinyor Banda’nın Muppets dizisindeki huysuz ihtiyarlardan birine benzediğini düşündü. Yaşlı adam, elinde biraz önce gönderdiği pusulayı tutuyordu.</p>

  <p class="block_6">“Demek Lana’yla David’in kızısın, öyle mi Carla?” Sırpça-Hırvatça konuşuyordu.</p>

  <p class="block_6">Carla anladığından emindi, yine de, “İngilizce konuşsak olur mu, Sinyor Banda?” diye sordu. “Korkarım anadilimi pek hatırlamıyorum. Ama umarım beni tanıdınız?”</p>

  <p class="block_6">Sinyor Banda’nın dudakları tüm yüzünü aydınlatan geniş bir tebessümle ayrıldı ve bu kez İngilizce cevap verdi.</p>

  <p class="block_6">“Seni hatırlamak mı? Bu beden yaşlı görünebilir, ama burası…” Parmağıyla çivi çakıyormuş gibi şakağına vuruyordu. “Burası hâlâ inanılmaz durumda ve 25 yaşındakiler gibi bir beyne sahibim. Elbette seni tanıdım. Seni tekrar görmek ne güzel Carla, özellikle de bunca zamandan sonra.”</p>

  <p class="block_6">Genç kadının elini sevgiyle sıktı ve kendisini kucaklamasına izin verdi.</p>

  <p class="block_6">“20 yıl geçmiş olmalı. Her zaman annene benzerdin. O çok güzel bir kadındı.”</p>

  <p class="block_6">Yöneticiye döndü. “Şarap Philip. İyisinden bir şişe. Mahzenden.”</p>

  <p class="block_6">“Elbette.”</p>

  <p class="block_6">Yönetici uzaklaştı.</p>

  <p class="block_6">“Buraya neden geldiğimi merak ediyorsunuz değil mi?”</p>

  <p class="block_6">“Nedeni ne olursa olsun, seni yeniden görmek harika. Anneni ve babanı çok sevmiştim; o kadar iyi insanlardı ki.”</p>

  <p class="block_6">“Bana biraz burada yaşadığımız günlerden bahsedebilir misiniz? Annem ve babamın o zamanlarından?”</p>

  <p class="block_6">Sinyor Banda bir elini bastonunun topuzuna dayadı, çenesiyle, içinde televizyon ışığının titreştiği restoran pencerelerinden birini işaret etti. “On yıldan fazla orada oturdular. O pencereyi görüyor musun? O günleri hatırlıyor musun?”</p>

  <p class="block_6">“Hayal meyal.”</p>

  <p class="block_6">“Bana sanki dünmüş gibi geliyor. Baban orada oturur ve resim yapardı.” Parmağıyla meydanın karşı tarafında köpürerek akan çeşmeyi gösteriyordu.</p>

  <p class="block_6">“Bazen onun dizine tırmanır ve dikkatini dağıtırdın. Canı sıkılmış gibi yapardı ama buna bayılırdı. Sana hayrandı. Tabii Luka’ya da.”</p>

  <p class="block_6">Bastonuna dayanıp masanın üzerinde eğildi. “Sanatçılar sanki… Nasıl diyorsunuz? Raspet, eziyet görmüş gibilerdir, denir. Doğru mu?”</p>

  <p class="block_6">“Öyle derler.”</p>

  <p class="block_6">“Oysa baban hep mutlu biriydi, hayatının eksiksiz olduğunu söylerdi. Hem neden olmasın? Harika bir karısı, çok güzel iki çocuğu vardı.”</p>

  <p class="block_6">Sinyor Banda başını kaldırdı, geçmişi görüyormuş gibi pencerelere baktı.</p>

  <p class="block_6">“Annen buraya iş ve ders için gelmişti. Bazen, boş zamanlarında İngilizcemi ilerletmeme yardım ederdi. Buraya geleli henüz bir ay olmadan babanla tanıştı. Annenle baban kutlu insanlardı. Birbirleri için öylesine iyiydiler ki.”</p>

  <p class="block_6">“Öyle mi diyorsunuz?”</p>

  <p class="block_6">“Eminim. Sık sık sizlere ne olduğunu merak ederdim. Annenle baban gittikten sonra mektup yazmaya söz verdiler ama haftalar, aylar geçti ve hiçbir haber alamadım. Elbette şikâyet etmiyorum, insanların yaşamaları gereken bir hayatları var. Sanırım Amerikan aksanıyla konuşuyorsun. Şimdi Amerikalı mısın?”</p>

  <p class="block_6">“Evet.”</p>

  <p class="block_6">Yaşlı adamın gözleri parıldadı. “Demek hepiniz Amerika’ya gittiniz. Güzel. Şimdi bana her şeyi anlat. Annenle baban nasıl? Umarım hayatta ve iyilerdir? Başka çocukları oldu mu? Amerika’da nerede oturuyorlar?”</p>

  <p class="block_6">Carla durakladı; kelimeler kifayetsizdi. “Öldüler, Sinyor Banda. Annem ve babam savaş esnasında öldüler.”</p>

  <p class="block_6">Yaşlı adam yaşadığı ani şokla sırtından bıçaklanmış gibi iskemlesinde arkasına doğru yığıldı. Ağzı açık kaldı, yüzü kül gibiydi. “Hayır, Lana’yla David, olamaz. Lütfen… Bu doğru değil.”</p>

  <p class="block_6">“Durdurulduğumuz zaman Saraybosna’dan kaçmaya çalışıyorduk. Babam Omarska kampında ölmüş olabilir, ama emin değilim. Annem, Luka ve ben hemen yakınındaki bir kamptaydık.”</p>

  <p class="block_6">Yaşlı adamın dudaklarının uçlarında tükürük birikmişti.</p>

  <p class="block_6">“Tanrı onlara zarar verenleri bağışlasın. Tanrı katillerini affetsin.” Gözleri yaşarmıştı, cebinden çıkardığı kâğıt mendille önce gözlerini, sonra da dudaklarını sildi.</p>

  <p class="block_6">“Zavallı çocuğum, ne kadar üzgün olduğumu söyleyemem. İkisini de çok sevmiştim. Benim için kızım ve oğlum gibiydiler. Neden yazmadıklarını, başlarına neler geldiğini çok merak ediyordum.”</p>

  <p class="block_6">Kemikli elini uzatıp Carla’nın bileğini kavradı. “Anlat bana… David’e, benim güzel Lana’ma neler olduğunu anlat. Bana her şeyi anlat…”</p>

  <p class="block_7"> </p>

  <p class="block_6">Müşteriler geldi ve gitti. Bardaklar çınladı, garsonlar yanlarından geçti, dumanı tüten tepsiler ve tabaklar taşıdı. Sinyor Banda çevresinde olup bitenin farkına varmadan, büyülenmiş gibi dinledi.</p>

  <p class="block_6">Tüm bunların ortasında, yönetici bir şişe şarap ve iki kadeh getirip masanın üzerine bıraktı. Şaraba dokunan olmadı.</p>

  <p class="block_6">Carla, Sinyor Banda’ya gerektiği kadarını anlattı. Her şeyi değil, daha fazlası işleri karıştırırdı; hem üstelik kimin işine yarayacaktı ki?</p>

  <p class="block_6">Sinyor Banda’nın dudakları titredi.</p>

  <p class="block_6">“Ne… Ne diyeceğimi bilmiyorum. O kadar üzgünüm ki.” Yine gözlerini sildi. “Senin için korkunç olmalı. Kamp, annenle babanın ölümü, şimdi de bu, annenden kalanları görmeye gelmen.”</p>

  <p class="block_6">İki elini bastonunun üzerinde birleştirdi.</p>

  <p class="block_6">“Katleden ve sakat bırakan kötü insanlar, kurbanlarının yaslarını hayatları boyunca tutacak yakınlarını hiç düşünmezler. Nefret dışında hiçbir şey düşünmezler. Ve nefret… Nefret şimdiye kadar ne başarmış?..”</p>

  <p class="block_6">Uzandı, Carla’nın eline dokundu. “Luka’nın hayatta olabileceğini söylemiştin değil mi?”</p>

  <p class="block_6">“Evet.”</p>

  <p class="block_6">“Tanrım. Umarım öyledir.”</p>

  <p class="block_6">“Onu bulmak için ne gerekiyorsa yapacağım. Neye mal olursa olsun.”</p>

  <p class="block_6">“Zavallı kızım. Ve sevgili, masum Luka. O kadar çok çocuk anne ve babasını kaybetti ki. Öksüz ve yetim kalan o kadar çok ki. Savaştan bu yana çok yıllar geçti, yine de bütün ailelerini kaybeden ve bu sokaklarda yollarını yitirmiş ruhlar gibi dolaşan o kadar çok genç erkek ve kadın gördüm ki.”</p>

  <p class="block_6">Buruşuk eliyle Carla’nın elini okşuyordu. “Yardım için yapabileceğim, aklına gelebilecek herhangi bir şey varsa lütfen söyle.”</p>

  <p class="block_6">“Teşekkür ederim.”</p>

  <p class="block_6">Sokak lambaları yavaş yavaş yanıyor, batmakta olan akşam güneşinde kehribar gibi parıldıyordu.</p>

  <p class="block_6">“Lütfen benimle üst kata gel.” Carla kalkmaya davranan Sinyor Banda’ya yardım etti.</p>

  <p class="block_6">“Sana göstermek istediğim bir şey var. Görmen gerektiğini düşündüğüm bir şey.”</p>

  <p class="block_6">Sinyor Banda ayağını sürüyerek girdiği dairesindeki elektrik düğmesini çevirdi.</p>

  <p class="block_6">Carla odaları dolaşarak çevresine bakındı.</p>

  <p class="block_6">Her şey ne kadar da tanıdıktı.</p>

  <p class="block_6">Bir köşeye yerleştirilmiş çift kişilik yatak. Soluk mavi çinilerle çevrelenmiş, kararmış odun sobası. Parlatılmış cam gibi göz alan, cilalı çamdan mutfak masası.</p>

  <p class="block_6">Basit, temiz, sıcak. Restoran mutfağından huzur verici kokular süzülüyordu: sarımsak, zeytinyağı, kekik ve benzeri baharat.</p>

  <p class="block_6">Sinyor Banda çam sandalyelerden birine oturdu. “Hatırladın mı?”</p>

  <p class="block_6">“Pek… Pek emin değilim.”</p>

  <p class="block_6">“Doğduğun yatak. Luka’nın hastanedeki doğumunu hatırlıyor musun? Yaşamayacağını düşünmüştük. Doğuma giren genç doktor henüz mezun olmuştu.”</p>

  <p class="block_6">Yaşlı adam gülümsedi. “Sanırım o gece, keşke abim gibi otomobil tamircisi olsaydım, diye düşünmüştür.”</p>

  <p class="block_6">Carla sobanın mavi çinilerine dokundu, parmaklarını yüzeyin camsı yumuşaklığında gezdirdi.</p>

  <p class="block_6">Gözlerini sımsıkı kapatarak hafızasını zorladı.</p>

  <p class="block_6">Bölük pörçük görüntüler anımsadı.</p>

  <p class="block_6">Istırap verecek kadar harika anılar.</p>

  <p class="block_6">Cumartesi akşamı yemekleri, fırında tavuk ve dolma; bir şişe şarabı paylaşan, parlak çam masanın bir ucundan ötekine konuşarak gülen annesiyle babası.</p>

  <p class="block_6">Babasının kucağına yerleşmiş, onun Amerika hakkında anlattıklarını büyülenmiş gibi dinleyen Carla.</p>

  <p class="block_6">Yüzeye çıkan gemi enkazı gibi canlanan başka hatıra parçaları. Gömleğinin kollarını sıvamış, ütülenecek bir yığın çamaşırın üzerine eğilmiş anne, giysileri ütülerken yükselen buhar.</p>

  <p class="block_6">Noel’den önce bir kış gecesi, yağan kar, eski kentte yankılanan kilise çanları, sobanın yanına yerleştirdikleri çinko banyo teknesinde kıkırdayan Luka’yı annesiyle birlikte yıkamaları.</p>

  <p class="block_6">Daha sonra, Luka’yı kollarında sallayarak uyutması, kardeşinin uykusunun içinden “Volim te, Carla,” Seni seviyorum, Carla, demesi.</p>

  <p class="block_6">Sanki hiç yaşanmamış gibi soyulup gitmiş 20 yıl.</p>

  <p class="block_6">Sinyor Banda, Carla’yı holden kendi salonuna götürdü. Burada da aynı mavi çinili soba, aile fotoğraflarıyla kaplı aynı saman rengi duvarlar vardı. Büyük bir televizyon açılmış, sesi kısılmıştı.</p>

  <p class="block_6">Sinyor Banda bir tablonun asılı olduğu duvara yaklaştı.</p>

  <p class="block_6">“Bak.”</p>

  <p class="block_6">Carla, babasının bir evrak çantası boyundaki bir tablosunu gördü.</p>

  <p class="block_6">Harika, renkli bir resim, hep birlikte sahilde oturmuşlar, arkada eski kentin surları. Luka kumda oynuyor, kıvırcık saçları mürekkep renginde; Carla mayolu, bebek tombulluğunu atamamış; anne soluk mavi yazlık bir elbise giymiş, elleri belinde, bir şezlong açmaya çalışan kocasına yapmacık bir küçümsemeyle bakmaktı.</p>

  <p class="block_6">Gördükleri Carla’yı gülümsetti.</p>

  <p class="block_6">Matrak bir resimdi, bir deniz kenarı kartpostalını andıran, zaman içinde donmuş, huzurlu bir aile anı.</p>

  <p class="block_6">“Baban bana kıyıda hep birlikte poz verdiğiniz bir fotoğraf çektirdi, sonra da resmini yaptı. Son derece kişisel bir resim olduğu için hep bunu almak için dönmesini bekledim. Ona çok değer verdim ama elbette bu resim senin. Eminim, baban da böyle olmasını isterdi.”</p>

  <p class="block_6">“Sinyor Banda, buna hiç gerek…”</p>

  <p class="block_6">“Israr ediyorum. Nerede kalıyorsun?”</p>

  <p class="block_6">“Villa Dubrovnik Oteli’nde.”</p>

  <p class="block_6">“Hatta en iyisi, sen bana evinin adresini ver. Gerektiği gibi sardırıp evine göndertirim.”</p>

  <p class="block_6">“Teşekkür ederim.”</p>

  <p class="block_6">Adresini yazdı. Sinyor Banda’nın yanağını öptü. Beriki kemikli eliyle Carla’nın elini tuttu. “Talihin açık olsun Carla. Luka’yı bulman için talihinin olabildiğince açık olmasını diliyorum.”</p>

  <p class="block_7"> </p>

  <p class="block_7"> </p>

  <h2 class="block_16" id="id_39">39</h2>

  <p class="block_6">“Şeytan Tepesi kampından canlı kurtulan tek güvenilir tanık olduğunuzdan haberiniz var mıydı Mrs. Lane?”</p>

  <p class="block_6">Kelly, Renault dağ yolunda zorlanırken, “Bildiğimiz kadarıyla Mrs. Dragoviç hariç diğer kurbanların hepsi öldü,” diye ekledi.</p>

  <p class="block_6">“Zihinsel durumu mahkemede işe yaramaz.”</p>

  <p class="block_6">“Kesinlikle. Bu nedenle tanıklığınız ilerideki herhangi bir soruşturma için yaşamsal önem taşıyabilir.”</p>

  <p class="block_6">Dönüp Carla’ya baktı. “Söylemesi hiç hoşuma gitmiyor ama hayatınız tehlikede bile olabilir. Bu korkunç cinayetleri işleyip hâlâ serbest dolaşan savaş suçlularından biri durumdan haberdar olursa sizi öldürmeye kalkabilir. Tanık koruma programına girmeniz gerekiyor. Anlıyor musunuz?”</p>

  <p class="block_6">“Evet, ben hukukçuyum.”</p>

  <p class="block_6">“Hukukçu mu?”</p>

  <p class="block_6">“Bunu sanki cüzamlıymışım gibi söylememeye çalışın Mr. Kelly.”</p>

  <p class="block_6">“Hayır… Ben… Sadece haberim yoktu…”</p>

  <p class="block_6">“Şaka yapıyorum. Mesleğimle alay etmek sanırım benim de bir alışkanlığım. Ne demek istediğinizi anladım. Camı açmamın bir sakıncası var mı?”</p>

  <p class="block_6">“Hiç yok. Kolu kuvvetle çevirin.”</p>

  <p class="block_6">Carla kolu çevirince içeriye temiz hava doldu.</p>

  <p class="block_6">Dubrovnik’i çok geride bırakmış, kayalıklı boğazlar ve sık ağaçlı dağlar arasından tırmanmaya başlamışlardı ve hava buram buram yalamuk kokuyordu. O kokuyu, sanki içine işlemiş gibi tanıyordu.</p>

  <p class="block_6">Hırvatistan’la Bosna arasındaki sınırı aşıp, uzun yol sırasında defalarca mola verip dinlendiler. Kelly hala mermi izleri ve top atışlarıyla delik deşik köylerin, yarısı yanmış çiftliklerin ve evlerin yanından geçti.</p>

  <p class="block_6">“Tüm bu nefis manzarasına rağmen, burasının geçmişi öylesine karanlık ki Mrs. Lane.”</p>

  <p class="block_6">“Omarska kampının yakınında bir yere mi gidiyoruz?”</p>

  <p class="block_6">“Oldukça yakınına. Kazı alanına giderken kampın yanından geçeceğiz.”</p>

  <p class="block_6">“Babam orada tutukluydu. Sizce sakıncası yoksa görmek isterim.”</p>

  <p class="block_6">“İçeri giremezsiniz ki.”</p>

  <p class="block_6">“Neden?”</p>

  <p class="block_6">“Kamp bir demir madeninin parçasıydı ve yerel yönetimin ortaklığında bir Hintli maden şirketine, Acelor Mittal’e satıldı.”</p>

  <p class="block_6">“Yani?”</p>

  <p class="block_6">“Çevredeki çoğu köy ve kasabada anıtlar var, ama bugüne kadar orada ölen kurbanlar için hiçbir anıt dikilmedi. Üstelik ziyaretçileri pek iyi karşılamıyorlar.”</p>

  <p class="block_6">“Neden?”</p>

  <p class="block_6">“Bölge ağırlıklı olarak hâlâ Sırp ve yerel yönetim geçmişlerindeki bu karanlık bölümü geride bırakmayı yeğliyor. Bunun dışında, tutsakların kaldığı eski binaların çoğu yıkıldı. Ama istediğiniz buysa, yanından geçebiliriz.”</p>

  <p class="block_7"> </p>

  <p class="block_6">Carla midesinin kasıldığını hissetti. Renault’nun arkasında kalan kilometreler arttıkça, Carla’nın da gerginliği büyüyordu.</p>

  <p class="block_6">Saatler sonra bir dönemeçten çıktıklarında büyük bir endüstriyel madencilik kompleksi gördü: Bir izabe fırını da dahil olmak üzere bir sürü büyük bina.</p>

  <p class="block_6">Çevresi dikenli tellerle çevrilmiş, kapılara güvenlik görevlileri dikilmişti.</p>

  <p class="block_6">“Omarska burası. Bulunamayan ceset sayısı binlerle ifade edilmesine rağmen, madenler hala işletiliyor. Ancak birkaç yüzünü bulabildik.”</p>

  <p class="block_6">“Anlatın lütfen.”</p>

  <p class="block_6">“Çoğu açlıktan ya da kurşundan, bazıları da hastalıktan ölmüş. Auschwitz kadar kötü olduğu söyleniyor.”</p>

  <p class="block_6">“Diğerlerine ne oldu?”</p>

  <p class="block_6">“Çoğunun madenlerin etrafındaki dev cüruf yığınlarına gömüldüğünden hiç kuşkum yok.”</p>

  <p class="block_6">Carla çevreye yayılan kocaman cüruf tepeleri gördü. Babasını ve nasıl acılar çekmiş olduğunu düşündü. Acaba burada, bu cüruf yığınlarının birinin altında mı gömülüydü?</p>

  <p class="block_6">Şiddetle ürperdi. Aklından geçen, düşünülemeyecek kadar korkunçtu.</p>

  <p class="block_6">“Bana Şeytan Tepesi’ni gösterecek misiniz?”</p>

  <p class="block_6">“Orayı görmek istediğinizden emin misiniz?”</p>

  <p class="block_6">“İnanın bana, bu yapmak isteyeceğim son şey.”</p>

  <p class="block_6">“Öyleyse korktuğunuz bir şeyi neden yapmalı?”</p>

  <p class="block_6">“Çünkü buna mecburum.”</p>

  <p class="block_6">“Pekala, ama önce cesetlerin bulunduğu alanı göreceğiz. Sonra, gitmekte eğer hala kararlıysanız, sizi oraya götürürüm.”</p>

  <p class="block_7"> </p>

  <p class="block_7"> </p>

  <h2 class="block_16" id="id_40">40</h2>

  <p class="block_6">Kelly yavaşladı ve Renault’yu bir orman yoluna soktu.</p>

  <p class="block_6">“Cesetleri bu yolun sonunda, ağaçların yanındaki bir tarlada bulduk. Ekip hâlâ orada çalışıyor.”</p>

  <p class="block_6">Bir açıklıkta durdu. Çevrede park edilmiş bir sürü otomobil ve dörtçeker görülüyordu.</p>

  <p class="block_6">Etraf Carla’ya tanıdık geldi.</p>

  <p class="block_6">Bir tarafta ormanlık tepeler, diğerinde bir vadi. Vadinin üç-dört kilometre aşağısında gri bir beton bina kümesi seçiliyordu. Sanki birinin yüreğini çekiçle dövdüğünü hissetti.</p>

  <p class="block_6">“Burası Şeytan Tepesi mi?”</p>

  <p class="block_6">“Evet. Düşünüyorum da, oradayken o korkunç Mila Şavik’i tanımış olmalısınız.”</p>

  <p class="block_6">“Evet, onunla tanıştım.”</p>

  <p class="block_6">“Onu bulmayı başaramadılar; bunca yıldan sonra bile. Elbette, arada ölmüş olmalı. Bu yönde söylentiler duydum.”</p>

  <p class="block_6">“O ölmedi Mr. Kelly.”</p>

  <p class="block_6">“Dediğinizden çok emin gibisiniz.”</p>

  <p class="block_6">“Korkak sıçanlar misali sağa sola kaçanların çoğu gibi bir yerlerde saklandığından hiç kuşkum yok.”</p>

  <p class="block_6">Birlikte Renault’dan indiler.</p>

  <p class="block_6">Yol yaklaşık 100 metre ötede, bir tarlada sona eriyordu. Carla avuçlarının terlediğini, dizlerinin yeniden titremeye başladığını fark etti.</p>

  <p class="block_6">Gece karanlığında kampa varmak için yürümelerini, ayak uyduramadığı için muhafızlar tarafından gırtlağı kesilen yaşlı adamı hatırladı. Tıpkı bunun gibi bir orman yolunda. O korkunç gecenin anıları geri gelince, dehşete kapıldı.</p>

  <p class="block_6">Kelly’nin usulca eline dokunduğunu hissetti.</p>

  <p class="block_6">Gözlerini açtı. Gözleri nemliydi.</p>

  <p class="block_6">“İyi olduğunuzdan emin misiniz?”</p>

  <p class="block_6">“Ben… Bilmiyorum.”</p>

  <p class="block_7"> </p>

  <p class="block_6">Tarlaya yaklaştıklarında Kelly, Carla’nın elini sımsıkı tutuyordu.</p>

  <p class="block_6">Bir elektrik jeneratörü gürültüyle çalışıyordu. Dev gibi bir çadır kurulmuş, yanında gri bir kamyonet duruyordu. Kenarda bir dizi el arabası, yanlarında da kazmalar ve kürekler vardı.</p>

  <p class="block_6">Bir Toyota Land Cruiser’ın arkasına bir treyler takılmış, treylerin üzerine de kepçesi kıvrık bir pençeyi andıran ufak boy bir JCB ekskavatör yüklenmişti.</p>

  <p class="block_6">Hemen yanda bir yerel polis arabası duruyor, üniformalı iki polis memuru çadırın ön cephesindeki plastik örgülü masanın başına kurulmuş kahve içiyordu.</p>

  <p class="block_6">Carla acıyla ürperdi.</p>

  <p class="block_6">Annesinin bu yolun üzerinde bir yerde ölümle nasıl burun buruna gelmiş olacağını düşündü.</p>

  <p class="block_6">Dehşet içinde, sonunun geldiğini bilerek. Kocasını ve çocuklarını bir daha hiç göremeyeceğini bilerek. Ve bütün o öteki anneler ve çocuklar. Nasıl bir dehşet yaşamışlardı?</p>

  <p class="block_6">Karnına dokundu.</p>

  <p class="block_6">Artık kendi bebeğine hamile olduğuna göre, o kadınların korkusundaki derinliği anlayabiliyordu. Kendileri için değil, çocukları için. Kanı kesilir gibi oldu.</p>

  <p class="block_6">Kimileri beyaz tulumlar giymiş altı-yedi kadın ve erkek ellerinde malalarla tarlanın kenarındaki geniş ve derin bir hendeği kazıyordu.</p>

  <p class="block_6">İçlerinden bazıları tel kalburlarla çalışıyor, çıkarılan kili ve taşları dikkatle inceliyordu. Bir başkası da hendeğin tepesine çıkmış, tripodla kamerayı ayarlıyordu. Çalışanlar gözlerini kaldırdı, yaklaşan Carla’yı izlediler.</p>

  <p class="block_6">Carla, Kelly’nin çadıra yöneldiğini görünce irkildi.</p>

  <p class="block_6">Hendeğin bir köşesinde, toprağın üzerine karmakarışık bırakılmış kafataslarını, kemikleri, göğüs kafeslerini gördü; bazılarının üzerinde hâlâ giysi parçaları ya da ayakkabı kalmıştı. Çoğu yetişkin kalıntısına benziyordu fakat içlerinde çocuklar da vardı.</p>

  <p class="block_6">Sanki bunu kanıtlamak istermiş gibi, kemik yığınının arasından mavi bir kız ayakkabısı çıkmıştı.</p>

  <p class="block_6">Carla elini ağzına götürdü, çığlığını boğdu.</p>

  <p class="block_6">Destek için beline dolanan bir kol, Kelly’nin kolunu hissetti. “Bu kısmı olabildiğince çabuk tamamlamaya çalışacağız.”</p>

  <p class="block_6">Kelly çadırın kanadını kenara çekti.</p>

  <p class="block_6">İçerisi çok genişti ve taban örtüsü yoktu. Bir köşede portatif bir vantilatör çalışıyor, çadır duvarlarındaki fileli pencereler hava dolaşımını sağlıyordu. Buna rağmen burun deliklerini yeni kazılmış toprağın ve çürümüş insan vücudunun rahatsız edici kokusu doldurdu.</p>

  <p class="block_6">Altı madenî masa yan yana dizilmiş, çoğunun üzerine ceset parçaları yığılmıştı: iskeletler, kafatasları, kemikler, çürümüş giysi ve ayakkabı kalıntıları. Bir de üzerlerinde fermuarları açık ceset torbalarının bulunduğu masalar vardı. Carla birinde eksiksiz bir iskelet, bir diğerinde de karmakarışık kemikler gördü.</p>

  <p class="block_6">Kelly her birine birer etiket takılmış ceset torbalarının bulunduğu rafları işaret etti.</p>

  <p class="block_6">“Burada toplam 97 ceset bulduk. 63 kadın ve 34 ergen, çocuk ve bebek. Çocuklardan 20’si kız, 14’ü erkekti.”</p>

  <p class="block_6">Bir masanın başında durdu. Üzerinde iç karartıcı bir kemik sergisi ve yer yer kahverengi lekeli, tek bir yetişkin kafatası vardı. Arka tarafından bir kurşun girmiş, önden çıkmıştı. Masanın dibinde, kurumuş giysi kümesine benzeyen bir yığının konduğu plastik bir leğen duruyordu. Ceset torbasına takılı etiketin üzerinde 026B yazılıydı.</p>

  <p class="block_6">Kelly, “Bunlar eşleşmede olumlu cevap veren kalıntılar,” dedi. “İlk kazdıklarımızın arasından çıktı.”</p>

  <p class="block_6">Carla acınacak kemik yığınına ve giysilerden arta kalan paçavralara bakarken bacakları öylesine titriyordu ki ayakta durmakta zorlanıyordu. Yüzünde şokun ve korkunç bir öfkenin karmakarışık ifadesi vardı.</p>

  <p class="block_6">Annemden geri kalanların hepsi bu mu?</p>

  <p class="block_6">Parmaklarının ucuyla kafatasının tepesini okşadı. Soğukluğun içine işlediğini hissetti.</p>

  <p class="block_6">Gözlerini kapadı, annesinin yüzünü, gülümsemesini, sakin gözlerini düşündü, sıcaklığını, sevecenliğini ve cömertliğini hatırladı.</p>

  <p class="block_6">Gözlerini yeniden açtı. Gördüğü bulanıklık, hissettiği de ıslaklıktı.</p>

  <p class="block_6">O anda bağırmak, Tanrı’ya seslenip onu lanetlemek istiyordu ama bunu hiçbir Tanrı’nın yapmayacağını da biliyordu; ne bir Tanrı, ne de bir din.</p>

  <p class="block_6">Sadece insanlar.</p>

  <p class="block_6">Gaddar, duygusuz, kötü insanlar.</p>

  <p class="block_6">Annesinin Şavik’in bürosunu ziyaretten sonra günlüğüne yazdığı satırları hatırladı.</p>

  <p class="block_6">Oldu. Yapmam gerekeni yaptım.</p>

  <p class="block_6">Şavik’in yaptığı beni ağlatıyor.</p>

  <p class="block_6">Elinde bir tabanca olsa, Mila Şavik’i de karşısında bulsa, en ufak bir merhamet göstermeden vururdu.</p>

  <p class="block_6">Adamdan öylesine nefret ediyordu.</p>

  <p class="block_6">Çığlığını boğmak için eliyle ağzını kapattı.</p>

  <p class="block_6">Kelly, “Bu kadar ağır olduğu için özür dilerim,” dedi.</p>

  <p class="block_6">Kelly parmağıyla kurumuş giysi yığınını işaret ediyordu.</p>

  <p class="block_6">“Buradakiler ceset kalıntısının üzerinde ya da yakınında bulduğumuz kişisel parçalar. Toplu mezarlarda böyle parçalar genellikle birbirine karışır, onun için kime ait olduklarını asla kesin olarak bilemeyiz. Çamuru ve çürüme izlerini elimizden geldiğince temizledik.”</p>

  <p class="block_6">Masanın üzerinden madeni bir maşa alarak parçaları birbirinden ayırmaya çalıştı.</p>

  <p class="block_6">“Buradakilerin içinde tanıdığınız herhangi bir şey var mı?” diye usulca sordu.</p>

  <p class="block_6">Carla paslanmış ucuz bir bilezik, paçavra giysiler, kırılmış ve paslanmış bir küpe, bir de küçük bir kıza aitmiş gibi görünen bir plastik saç tokası gördü.</p>

  <p class="block_6">“Hayır.”</p>

  <p class="block_6">“Giysilerin büyük bölümü çürüyüp yok olmuş. Ama insanlar bazen kişisel bir eşya, hatıra olarak saklamak isteyecekleri bir mücevher falan buluyor. İsterseniz maşayı kullanın.”</p>

  <p class="block_6">Maşayı genç kadının önüne bıraktı.</p>

  <p class="block_6">Carla önündeki yığına baktı. Öylesine karışıktı ki, içinde ne olduğunu bilmek imkânsızdı.</p>

  <p class="block_6">Maşayı titreyen bir elle aldı. Usulca inceledi, yazlık bir basma elbiseyi ucuz bir başörtüsüne benzettiği bir parçadan ayırdı.</p>

  <p class="block_6">Tanıdık gelen hiçbir şey yoktu.</p>

  <p class="block_6">Annem hakkında yanılmış olamazlar mı? Belki de bu cesedin onunla ilgisi yok?</p>

  <p class="block_6">Yüreği umutla çarpmaya başladı.</p>

  <p class="block_6">Sonra bütün umutları yıkıldı.</p>

  <p class="block_6">Yığının içinde, gözü yünlü bir topağa ilişti.</p>

  <p class="block_6">O kadar koyu ki, neredeyse siyah, pıhtılaşmış kan renginde. Son gördüğünde annesinin üzerindeki bordo hırkayla aynı renk. Eli boğazına gitti.</p>

  <p class="block_6">Kelly, “İyi misiniz?” diye sordu.</p>

  <p class="block_6">Genç kadın çadırın çıkışına koştu.</p>

  <p class="block_7"> </p>

  <p class="block_7"> </p>

  <h2 class="block_16" id="id_41">41</h2>

  <p class="block_6">“Tamam, geçti kızım, hepsi geçti. Haydi, biraz su iç.”</p>

  <p class="block_6">Kelly’nin sevimli İrlandalı sesi, yüzünü okşayan eli Carla’yı sakinleştirdi.</p>

  <p class="block_6">Kendini sarsılmış, sersemlemiş hissediyordu. Çadırın dışında, açılır kapanır bir sandalyeye oturmuştu. Kelly’nin meslektaşı bir kadın Carla’ya buz gibi soğuk, su dolu bir şişe verdi.</p>

  <p class="block_6">Carla sudan bir yudum aldı.</p>

  <p class="block_6">Kelly kadına, “Teşekkürler Jane,” dedi, “Harikasın.”</p>

  <p class="block_6">Kadın uzaklaştı. Kelly yanındaki termosun tıpasını açtı.</p>

  <p class="block_6">“Elimde olsa size bir yudum viski verirdim. Sinirleri yatıştırmak için en iyi çare bir yudum Jameson’dır, ama maalesef çaydan başka teklif edebileceğim bir şey yok. Bir yudum alır mısınız?”</p>

  <p class="block_6">Carla başını salladı.</p>

  <p class="block_6">Kelly bir kupa doldurdu. Güneş bütün gücüyle parlıyordu. Elinin tersiyle alnındaki teri sildi.</p>

  <p class="block_6">“Ölülerinin kimliğini belirlemek isteyenlere yardım için buraya her geldiğimde, yanımdakiler ya bayılır ya da kendilerinden geçer. Yüzünüze fazla sert vurduysam bağışlayın, ama sendelemeye başlamıştınız ve bayılacaksınız sandım.”</p>

  <p class="block_6">Cebinden bir paket Marlboro çıkarıp Carla’ya uzattı.</p>

  <p class="block_6">Genç kadın sigarayı geri çevirdi. Kelly plastik çakmakla kendine bir sigara yaktı. “Burada çalışmaya başlayana kadar ömrümde bir kadına vurmadım. Şimdiyse neredeyse düzenli bir faaliyet oldu. Kaba herifin tekiyim artık, gerçekten öyle.”</p>

  <p class="block_6">Carla yumruklarını öylesine sıkıyordu ki cildi bembeyaz olmuştu. İçinde kabaran çok güçlü bir acı ve öfke hissetti.</p>

  <p class="block_6">“Kadınlarla çocuklar böyle nasıl öldürülür? Nasıl… Çöp gömer gibi kadın ve çocuk cesetlerini bir çukura nasıl böyle atarlar?”</p>

  <p class="block_6">Kelly sigarasından bir nefes çekti. “Biliyorum, tüm bunların anlamını kavramak imkânsız. Üstelik içlerinden çoğu daha çocuk yaştaydı.”</p>

  <p class="block_6">Ağzındaki dumanı ıstırap gibi bir solukla boşalttı. “Buradaki iş gerçekten iğrenç olmaya başladı. Bütün tarafların yaptığı vahşete tanık oldum -Hırvatların, Boşnakların, Sırpların.”</p>

  <p class="block_6">Durakladı. “Kurşuna dizilen, kafası uçurulan, boğulan ya da gırtlağı kesilen büyüklerin, çocukların ve bebeklerin cesetlerini çıkardım. Annelerinin karnından çıkarılmış, doğmamış bebek kalıntıları gördüm. Günahkârlık her türlü sınırı aşmış.”</p>

  <p class="block_6">“Bunca kötülük; hem de ne adına Mr. Kelly?”</p>

  <p class="block_6">“Yüzeyden bakınca, dünyaya sanki her şey dinle ilgiliymiş gibi görünüyor; Hıristiyan’la Müslüman arasındaki sonu gelmez çatışmanın sonucuymuş gibi. Oysa Sırpların, Hırvatların ve Boşnakların büyük çoğunluğu en ufak bir cinayet niyeti olmayan düzgün insanlardı.”</p>

  <p class="block_6">Başını kaldırıp Carla’ya baktı. “Burası gibi kırsal bölgelerde, genellikle etnik çizgiler hattında gelişmiş, yüzyıllardan beri süren kan davaları olduğu kuşkusuz. Köyler arasında, etnik gruplar arasında, hatta aileler arasında kan davaları. Neredeyse dağlılar gibi -Hatfield’ler McCoy’lara karşı- sadece biraz daha vahşi. Ama tek neden bu da değil.”</p>

  <p class="block_6">“Ya ne?”</p>

  <p class="block_6">“Bir kısmının nefret ve hoşgörüsüzlükten doğduğu doğru. Bir de mutlak gaddarlıktan. Ama tıpkı İkinci Dünya Savaşı sırasında Nazi ve Japon asker sınıfı gibi, asıl temeli bazı insanların diğerlerini daha düşük insan, işkence ve ölümü hak etmiş aşağı sınıftan düşman olarak görmelerine neden olduğu için, günahların en korkuncu olan kibir.”</p>

  <p class="block_6">Parmağını kazılan çukura uzattı. “İşte tüm bunların asıl nedeni. Ve yaptıkları yanlarına kâr kalacağı için, hukukun üstünlüğü kaybolduğu için. İnsan doğası böyle. Sırp mafyasının rolüne gelince, onların amacı vatanseverlik görüntüsü altında kazanç sağlamaktı: İnsanların evlerini ve topraklarını, mallarını ve değerli eşyalarını çalmak, çoğu zaman da kurbanları öldürmek. İçiniz rahat etsin, savcılar erişebilecekleri bütün kanıtları değerlendirecektir. Adalet varsa, yerini bulacaktır.”</p>

  <p class="block_6">“Bu dediklerinize inanıyor musunuz Mr. Kelly? Bütün bu cinayetleri işleyen katillerin yakalanıp cezalandırılacaklarına inanıyor musunuz?”</p>

  <p class="block_6">Carla’nın sesi talepkâr ve sertti.</p>

  <p class="block_6">Kelly bir süre alt dudağını ısırdı, bir tütün parçacığı bulup öteye fiskeledi. “Hayır, hepsinin ceza göreceğine inanmıyorum.”</p>

  <p class="block_6">“En azından dürüstsünüz.”</p>

  <p class="block_6">Kelly sigarasının külünü silkti. “Yün parçaları?..”</p>

  <p class="block_6">“Annem o renkte bir hırka giyiyordu.”</p>

  <p class="block_6">“İşe yaramayacağını düşünebilirsiniz, oysa tanık beyanı olarak bir şeyler anlatabilirseniz yetkililer mutlu olacaktır. Bugün olması şart değil. Yine de, kayıtlarında bulunmasını isteyeceklerdir.”</p>

  <p class="block_6">Kelly’nin bakışlarını izleyince Şeytan Tepesi’ni gördü.</p>

  <p class="block_6">“Şimdi oraya gitmemeniz herhalde akıllılık olur.”</p>

  <p class="block_6">“Siz kampı gördünüz mü?”</p>

  <p class="block_6">“Birkaç yıl önce gidip bir göz attım, benim bile içim ürperdi.”</p>

  <p class="block_6">“Oraya yaklaşılabiliyor mu?”</p>

  <p class="block_6">“Sanmıyorum. Zaten kapatıldı.”</p>

  <p class="block_6">“Ama isterseniz girebiliyorsunuz, değil mi?”</p>

  <p class="block_6">“Elbette.”</p>

  <p class="block_6">“İçerisi neye benziyor?”</p>

  <p class="block_6">“Biraz karışık. Elektrik yok ve binanın bazı bölümleri bombalardan çökmüş.”</p>

  <p class="block_6">“Olduğu gibi mi bırakılmış?”</p>

  <p class="block_6">“Buldukları gibi. Kuşkusuz, yetkililerin başka yerlerde işleri başlarından aşkındı, kasaba ve köyleri yeniden inşa etmek gerekiyordu.”</p>

  <p class="block_6">“Zemin katında koridorlar vardı. Onlardan biri de hademe odasına giderdi.”</p>

  <p class="block_6">“Doğrusunu söylemek gerekirse hatırlamıyorum.”</p>

  <p class="block_6">“Binanın tamamının aranıp aranmadığı hakkında bilginiz var mı?”</p>

  <p class="block_6">“En ufak bir fikrim yok. Neden sordunuz?”</p>

  <p class="block_7"> </p>

  <p class="block_7"> </p>

  <h2 class="block_16" id="id_42">42</h2>

  <p class="block_6">Carla arduaz kaplı çatıları, sıvalı duvarlarıyla bir dizi beton bina gördü.</p>

  <p class="block_6">Eski bir askeri kamyonun parçaları, paslanmış bir motor bloku ve ezilmiş bir tampon çayırın üzerine dağılmış, kampı çeviren dikenli tel bütünüyle paslanmıştı.</p>

  <p class="block_6">Toyota Land Cruiser giriş yolunda ilerlerken midesinin kalktığını hissetti.</p>

  <p class="block_6">Kamp tam da hatırladığı gibiydi; tek fark top mermilerinin çatının bazı bölümlerinde koskocaman, kapkara delikler bırakmış olmasıydı. Duvarlardaki parçalanmış sıvaların üzeri mermi delikleriyle kaplıydı.</p>

  <p class="block_6">Bacakları yeniden titremeye başlamıştı.</p>

  <p class="block_6">Kamp girişindeki demir kapıya yaklaştıklarında Kelly frene bastı. Land Cruiser’ın arka koltuğunda iki erkek meslektaşı oturuyordu.</p>

  <p class="block_6">Biri arabadan atladı ve kapının demir sustasını itti.</p>

  <p class="block_6">Kelly gaza dokundu, Toyota peşinde JCB ekskavatör yüklü treylerle kapıdan geçti.</p>

  <p class="block_7"> </p>

  <p class="block_6">Ön girişin karşısında durdular.</p>

  <p class="block_6">Pencereler çürümeye yüz tutmuş kalaslarla örtülmüş, ana binanın önündeki toplantı alanı da ayrıkotlarıyla, çalı kümeleriyle kaplanmıştı.</p>

  <p class="block_6">Carla yeşil boyası pul pul kalkmış, çift kanatlı yıkık dökük kapıyı gördü.</p>

  <p class="block_6">Kanatlardan biri menteşesinden sarkıyordu.</p>

  <p class="block_6">Kelly, “Bu ıstırabı tekrar yaşamak istediğinden emin misin?” diye sordu. “Savaş suçlarına sahne olduğu için buranın karış karış aranmış olması gerekir.”</p>

  <p class="block_6">“Ama emin değiliz.”</p>

  <p class="block_6">“Hayır, ama kabul et ki…”</p>

  <p class="block_6">“Hiçbir şey kabul edecek durumda değilim.”</p>

  <p class="block_6">Carla, Land Cruiser’dan inerken endişeliydi. Çift kanatlı yeşil kapıya yaklaşan Kelly ve adamlarının ellerinde el fenerleri vardı.</p>

  <p class="block_6">Güneş ortalığı iyice ısıtıyordu. Ağustosböcekleri haykırıyor, havada bir çürümüş ağaç kokusu salınıyordu.</p>

  <p class="block_6">Yeşil kapılar ve kapının iki yanındaki duvarlar kurşun iziyle delik deşikti. Carla dönüp kamp meydanına baktı.</p>

  <p class="block_6">Boyun kasları gergindi. Gözünün önünden görüntüler aktı. Kurtulmaya çabaladı, ama görüntüler kaybolmayacak kadar güçlüydü.</p>

  <p class="block_6">Sabahın erken, soğuk ve karanlık saatlerinde, yorgun ve aç, kampa varışlarını hatırladı. Erkekler ve erkek çocuklar ailelerinden koparılırken, babası uzaklaştırılırken duyduğu umutsuz inlemeleri yeniden işitti.</p>

  <p class="block_6">Kamyon giderken, babasının yüzündeki ifade. Dehşetli bir korkunun pençesinde olmasına karşın yiğitçe el sallamıştı. Nedenini bilmeden, babasının yanaklarından aşağıya akan yaşları gördüğünü hatırladı. Bunlar umarsızlık ve ailesini koruyamama utancının gözyaşları mıydı?</p>

  <p class="block_6">Neredesin sevgili babam? Sana ne oldu? O iyilik dolu güler yüzünü bir daha görebilecek miyim?</p>

  <p class="block_6">Gözünün önüne başka görüntüler yığıldı. Alma’nın yüzünü yanağından çenesine kadar yaran o acımasız darbeyi vuran Boris Arkov, kadının yere düşen takma dişleri.</p>

  <p class="block_6">Elindeki gümüş doları düşürmesi, paranın Şavik’in ayaklarının dibine kadar yuvarlanması; Şavik’in dikkatini dağıtan, Alma’nın hayatını kurtaran o olay.</p>

  <p class="block_6">İlk gece nöbetçilerce sürüklenerek götürülen annelerle kızların yüzlerindeki utancı, sıranın kendilerine gelmesinden korkan annesinin yüzündeki dehşet ifadesini hatırlayınca midesi kasıldı.</p>

  <p class="block_6">Mila Şavik’in adamlarının gaddarlıkları birer birer gözlerinin önünden geçip, aynı soruları geri getirdi.</p>

  <p class="block_6">Bir insan bir anneyle çocuğunu, birbirlerinin gözü önünde nasıl böylesine küçük düşürür? Çocukları açlıktan ölmeye terk ederken, annelerinin endişe ve tiksintiden neredeyse ölecek duruma gelmelerini nasıl kabul eder? Kurbanlarına gözlerini kırpmadan nasıl tecavüz eder, hiç düşünmeden nasıl öldürebilir?</p>

  <p class="block_6">O adamlardan bazıları da babaydı mutlaka. Bazılarının sevdiği çocukları ve bebekleri, düşkün oldukları anneleri, kızları veya oğulları olmalıydı.</p>

  <p class="block_6">Olanların tek nedeni, karşıdakilerin başka bir kültürden veya dinden olmaları mıydı? Böyle bir farklılık kurbanları nasıl daha aşağı insan yapardı?</p>

  <p class="block_6">Sırayı başka bir anı aldı. İlk gece burada, toplantı alanında dururken, sırtında Thomas the Train sırt çantasıyla Luka’yı elinden tutuşu. O küçücük yüzündeki gözleri ve ağzı korkudan açıktı, ablasının elini sıkıca tutarken şaşkın görünüyor, fısıldadığında korkusu sesinde yankılanıyordu.</p>

  <p class="block_6">“İyi olacak mıyız Carla? Olacak mıyız? Anne ve baba da iyi olacak mı?”</p>

  <p class="block_6">O endişeli sorular kulaklarında çınladı.</p>

  <p class="block_6">Menteşelerinden sarkan yeşil kapının ötesine geçmekten korkuyordu.</p>

  <p class="block_6">İlk adımı atmaktan.</p>

  <p class="block_6">Ötesinde neyle karşılaşacağını düşünmekten.</p>

  <p class="block_6">Ya Alma yanılıyorsa?</p>

  <p class="block_6">Ya yaralı zihniyle Luka’yı hastanede gördüğünü sanıyorsa? Ya Luka ve diğer çocuklar top ateşinden öldülerse?</p>

  <p class="block_6">Huzur bozucu sorular zihninde birbiri ardından akıp geçiyordu.</p>

  <p class="block_6">Umutsuzlukla elini kurşunlarla delik deşik olmuş duvara dayadı, sanki kendini hazırlamak istiyormuş gibi, birkaç derin soluk aldı.</p>

  <p class="block_6">Koluna parmakların dokunduğunu hissetti. Döndü.</p>

  <p class="block_6">Kelly konuşmuyor, ama gözleri yeşil kapılarla Carla arasında gidip geliyor, sanki ona soru soruyordu.</p>

  <p class="block_6">Hazır mısın?</p>

  <p class="block_6">Carla başını evet der gibi salladı.</p>

  <p class="block_6">Kelly fenerini yaktı.</p>

  <p class="block_6">Kelly kapıyı itti, menteşeler gıcırdadı, eşiği geçtiler.</p>

  <p class="block_7"> </p>

  <p class="block_7"> </p>

  <h2 class="block_16" id="id_43">43</h2>

  <p class="block_6">Kırık camlar ayaklarının altında ezildi.</p>

  <p class="block_6">Girişi çürümüş ahşap kokusu basmıştı. Kelly’nin adamları fenerlerini salladıkça, Carla’nın gözleri loşluğa alıştı. Girişteki hol hatırladığından çok daha küçüktü.</p>

  <p class="block_6">Toz, moloz ve cam kırıklarıyla kaplıydı.</p>

  <p class="block_6">Sağa sola atılmış, boş ve paslanmış sardalye ve ton tenekeleri gördü.</p>

  <p class="block_6">Etraf üzerleri Rusça yazılı eski cephane sandıklarıyla, boş mermi kovanlarıyla doluydu. Buruş buruş bir yeşil erkek çorabının yanında ezilmiş ve çürümüş bir bluz kalıntısı vardı.</p>

  <p class="block_6">Burası, kadınların sorgu, tecavüz veya dayak için sürüklendikleri holdü.</p>

  <p class="block_6">Holün hemen ağzında, solda, kapısındaki buzlu cam un ufak olmuş oda, ana büroydu.</p>

  <p class="block_6">Şavik’in bürosu, kuşku yok. Omurgasının ürperdiğini hissetti.</p>

  <p class="block_6">Kaçışlarından bir gece önceki karşılaşmaları hakkında hiçbir şey hatırlamıyor olması tuhaftı.</p>

  <p class="block_6">Belki de böylesi daha iyiydi. Oysa Şavik’le yüz yüze bulunmanın düşüncesi bile iğrençti.</p>

  <p class="block_6">Binanın içlerine doğru ilerledikçe, kırık pencerelerden ve delinmiş çatıdan içeriye daha fazla aydınlık giriyordu. Kelly ve arkadaşları fenerlerini söndürdü.</p>

  <p class="block_6">Carla yeri kalın bir toz tabakasının kapladığını, bazı duvarlara yazılar yazıldığını gördü. “Katiller, cehenneme gidin!”, “Şeytanla yatan şeytanla ölür!”</p>

  <p class="block_6">Demir yatakları paslanmış odaların önünden geçtiler; bunlar muhafızların kadınlara tecavüz ettiği odalar olmalıydı. Duvarlardan bazılarına kaba cinsel semboller çizilmişti.</p>

  <p class="block_6">Koridorların kesiştiği bir yere vardılar.</p>

  <p class="block_6">İkisi sola, ikisi sağa gidiyordu.</p>

  <p class="block_6">Kelly el fenerini yaktı. Bombardıman sonucu oluşan yıkıntı her tarafta birer koridoru tıkamış, içeriye moloz ve enkaz yığılmıştı. Bombalar tavanı parçalamıştı; elektrik kabloları yukarıdan aşağıya ince kara yılanlar gibi sarkıyordu.</p>

  <p class="block_6">Bu iki koridora girmek imkânsız görünüyordu.</p>

  <p class="block_6">Öteki iki koridor dışarıdan gelen günışığıyla aydınlıktı, iki yandaki kapılardan bazıları ya parçalanmış ya da menteşelerinden kopmuştu.</p>

  <p class="block_6">Soluklarının hızlandığını, nabzının kulağında attığını hissetti.</p>

  <p class="block_6">Kelly el feneriyle koridorları göstererek, “Hangisi olduğunu hatırlıyor musun?” diye sordu.</p>

  <p class="block_6">“Sa… Sanırım bu taraftan.”</p>

  <p class="block_6">Kelly’yle arkadaşları peşinde, soldaki koridorda ilerlemeye koyuldu.</p>

  <p class="block_6">Kapalı kapıları açıyor, menteşeler gıcırdıyordu.</p>

  <p class="block_6">Odalardan çoğunda paslı demir dosya dolapları ve parçalanmış mobilyalar buldular. Bir kapının ardında karmakarışık kabloları spagetti gibi sarkan bir şalt panosuyla karşılaştılar.</p>

  <p class="block_6">Hademe odası yoktu.</p>

  <p class="block_6">“Yanılmışım. Bu koridor değildi. Bir sonraki olmalı -molozların tıkadığı.”</p>

  <p class="block_6">Kelly arkadaşlarına seslendi. “JCB kazıcıyı getirin, çocuklar! Gerekiyorsa ön kapıları yıkın, ama o kahrolası aleti buraya getirin, hem de hemen.”</p>

  <p class="block_6">Carla bir sonraki koridorun girişine doğru çekildi. Dev bir moloz yığını koridoru tıkamıştı.</p>

  <p class="block_6">Hademe odasına gidenin bu koridor olduğundan emindi.</p>

  <p class="block_6">Enkaz yığınından parçalar alıp atmaya koyuldu. Yukarıdan, tavandan sıvalar döküldü.</p>

  <p class="block_6">Kelly, “Yavaş ol. O tavana bakmak hoşuma gitmiyor. Her an çökebilir. Alet gelene kadar bekle.”</p>

  <p class="block_6">Oysa genç kadın söylenenleri duymuyordu bile. Parçalanmış bir tahtayı alıp kenara fırlattı.</p>

  <p class="block_6">“Beni duydun mu?”</p>

  <p class="block_6">Kelly’ye aldırmadan, bu kez tavan alçısından bir parçaya uzandı. Bir çeşit korkulu umutsuzluğun pençesinde, çılgınlar gibi uğraşıyordu.</p>

  <p class="block_6">Onu engellemeye kalkışan Kelly’yi kenara itiverdi. Dışarıda, JCB’nin motorunun çalıştığını işittiler, ardından, sanki adam ekskavatörü giriş kapılarını yıkarak geçirmiş gibi, bir çatırtı duyuldu.</p>

  <p class="block_6">Carla çılgınca uğraşını sürdürdü. Öksürdü, tükürükleri saçıldı.</p>

  <p class="block_6">Alçı tozu talk pudrası gibiydi ve yerdeki moloz yığınlarını kaplamıştı. Sağ ayağı sert bir şeye çarpıp tozun bir bölümünü havalandırdı: bir asker postalı.</p>

  <p class="block_6">Ardından, yumuşak bir şeye bastı.</p>

  <p class="block_6">Ayakkabısının ucuyla dürtükledi ve kırmızı-mavi bir şey gördü. Yüreğinden bir ürperti dalgası geçti.</p>

  <p class="block_6">Dizlerinin üzerine çöktü. Gördüğü şeyin üzerindeki tozu süpürdü.</p>

  <p class="block_6">Thomas the Train motifini, kocaman gözlü ve gülücüklü o küçük mavi lokomotifi tanıdı.</p>

  <p class="block_6">Kelly, “Ne var?” diye sordu.</p>

  <p class="block_6">“Kardeşim… Kardeşimin sırt çantası…” Çantayı eline alırken yüreği kesik kesik vuruyordu.</p>

  <p class="block_6">Fermuarı açıktı. Kalbi korkuyla vururken, sırt çantasını baş aşağı çevirdi. İçindekiler yere döküldü.</p>

  <p class="block_6">Parlak bir taş, bir ip parçası. Yırtık pırtık bir çocuk külotu ve fanilası.</p>

  <p class="block_6">Plastik kılıfında 1986 ürünü bir gümüş dolar.</p>

  <p class="block_6">Çantadan düşen son şey, mavi kumaştan bir parçaydı.</p>

  <p class="block_6">Luka’nın yatak arkadaşı.</p>

  <p class="block_6">Battaniyeciği…</p>

  <p class="block_6">Pamuklu kumaşı elinde sıktı, titremeye başladı, içinde bir çığlık büyüdü ve gözleri yaşardı.</p>

  <p class="block_6">Yeniden enkaza saldırdı, kocaman molozlara girişti.</p>

  <p class="block_6">Kelly omuzlarından yakaladı. “Lütfen geri çekil. Göz açıp kapayıncaya kadar boşaltırız.”</p>

  <p class="block_6">Makinenin kepçesi yığına daldı. Ardında sadece bir toz bulutu bırakarak iki dakikaya kalmadan molozlar arasında bir yol açtı.</p>

  <p class="block_6">Carla’nın hayatındaki en uzun iki dakika.</p>

  <p class="block_6">O kadar titriyordu ki, tozdan, korkudan güçlükle soluk alabiliyor ve böğrünü tutması gerekiyordu.</p>

  <p class="block_6">Ekskavatör moloz yığınını aşınca operatör geri vitese taktı, ortada geçilebilecek genişlikte bir yol bıraktı.</p>

  <p class="block_6">Kelly fenerinin düğmesine bastı. Moloz yığınının ötesinde bir koridor uzanıyordu.</p>

  <p class="block_6">Her iki tarafında da kapılar. Kimisi menteşelerinden kopmuş, kimisi sapasağlam.</p>

  <p class="block_6">Kelly boynunu kesiyormuş gibi bir işaret yaparak, “Kes!” diye bağırdı. “Durdur şu kahrolası aleti!”</p>

  <p class="block_6">Operatör gürültücü motoru susturdu.</p>

  <p class="block_6">Etrafı sessizlik kapladı.</p>

  <p class="block_6">Yüzü toza bulanmış, kollarıyla ağzını ve burnunu koruyan Kelly, Carla’ya baktı.</p>

  <p class="block_6">Genç kadının gözleri korkudan fal taşı gibi açıktı.</p>

  <p class="block_6">Tek kelime etmeden, Kelly’nin elindeki feneri aldı ve sendeleyerek aralıktan geçti.</p>

  <p class="block_7"> </p>

  <p class="block_6">Fener ışığı tozlu havayı gümüş bir bıçak gibi yarıyordu.</p>

  <p class="block_6">Biraz önce kapının önüne yığılı duran molozları gördü.</p>

  <p class="block_6">Fenerin ışığını kapının üzerindeki kirli levhaya tuttu: DOMAR.</p>

  <p class="block_6">O kelimeyi hatırlıyordu.</p>

  <p class="block_6">Hademe.</p>

  <p class="block_6">Kapının tokmağını kavradı, çevirdi.</p>

  <p class="block_6">Kapı yerinden kıpırdamadı. Kapının dibine birikmiş molozları tekmeleyerek uzaklaştırdı.</p>

  <p class="block_6">Tokmağı bir daha çevirdi. Kapı yine oynamadı.</p>

  <p class="block_6">Kelly şimdi arkasındaydı. “Dur, bana bırak…”</p>

  <p class="block_6">Tokmağı çevirdi, kuvvetle asıldı ve Carla bir çatırtı işitti. Ahşap sıkışmış, ya da kabarıp kasaya yapışmıştı.</p>

  <p class="block_6">Kelly bir kez daha asıldı. Kapı bir iki parmak kadar aralandı, yeniden sıkıştı.</p>

  <p class="block_6">Kelly bir kez daha çekme fırsatı bulamadan, Carla iki elinin parmaklarını kapı kasasındaki aralığa geçirdi ve bütün gücüyle çekti.</p>

  <p class="block_6">Kapı homurdandı, ardına kadar açıldı.</p>

  <p class="block_6">Yüzlerine bir küf kokusu çarptı. Carla konuşamıyordu. Safranın gırtlağına yükseldiğini hissetti, nefesini tutmak için elini ağzına götürdü.</p>

  <p class="block_6">Kelly yalvarır gibi, “Geri dur Carla. Dediğimi yap lütfen,” deyip genç kadını uzaklaştırmak istediyse de Carla adamı umutsuzlukla itti.</p>

  <p class="block_6">Depo odasının içinde birkaç çocuğun mumyalanmış cesetlerini gördü.</p>

  <p class="block_6">Bazıları yerde kıvrılmış, bazıları ayakta duruyordu. Boş göz yuvaları büyük ve açık delikler gibi, çizgileri tanınmayacak haldeydi.</p>

  <p class="block_6">Cesetlerin üzerinde hâlâ elbiseleri duruyordu ama giysiler pörsümüş, benekli bir kahverengine bürünmüştü. Cesetlerden biri küçük bir kızdı, uzun saç örgüleri göğsüne iniyordu.</p>

  <p class="block_6">Bir diğeri, koyu renk bukleli küçük bir oğlandı. Carla sanki kalbi duracakmış gibi, yüreğinde tuhaf bir çırpıntı duydu.</p>

  <p class="block_6">Boğulmakta olan biri gibi, tuhaf bir ses çıkardı.</p>

  <p class="block_6">Sonra dizlerinin üzerine çöküp bağırdı.</p>

  <p class="block_6">Annesi için, babası için, Luka için.</p>

  <p class="block_6">Burada can veren bütün ölülerin ruhlarından gelen bir haykırış gibi, bütün binada yankılanan, korkunç bir çığlık.</p>

  <p class="block_7"> </p>

  <p class="block_11"> </p>
</body>
</html>