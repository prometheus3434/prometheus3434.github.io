<?xml version='1.0' encoding='utf-8'?>
<html xmlns="http://www.w3.org/1999/xhtml" xml:lang="tr">
  <head>
    <title>Son Tanık</title>
    <link href="../Styles/stylesheet.css" rel="stylesheet" type="text/css"/>
    <link href="../Styles/page_styles.css" rel="stylesheet" type="text/css"/>
    </head>
  <body class="calibre">
  <p class="block_4" id="calibre_pb_15"> </p>

  <p class="block_7"> </p>

  <p class="block_7"> </p>

  <p class="block_7"> </p>

  <h1 class="block_16" id="toc_id_14">BEŞİNCİ BÖLÜM</h1>

  <p class="block_7"> </p>

  <p class="block_11"> </p>

  <h2 class="block_16" id="toc_id_15">44</h2>

  <p class="block_5">NEW JERSEY</p>

  <p class="block_6">Adının Billy Davix olduğunu söyleyen adam sarı saçlarını savurarak çelik borunun etrafında dönen direk dansçısının bacaklarına hayranlıkla bakıyordu.</p>

  <p class="block_6">Müziğin sesi yüksekti, bir Rolling Stones parçası.</p>

  <p class="block_6">Garson kızlardan biri yaklaştı ve votka-toniği Billy’nin masasına bıraktı. Özel kulübün loş ışıklarına rağmen, barda çalışan kadınların hepsi birer afetti.</p>

  <p class="block_6">“Başka bir şeye ihtiyacınız var mı efendim?”</p>

  <p class="block_6">Billy cüzdanından çıkardığı banknotları uzatırken direğe sarılmış dansözü gösterdi. “Evet, yeni kız nasıl olur?”</p>

  <p class="block_6">“Pahalı zevkleriniz var.”</p>

  <p class="block_6">“İşte orada hakkın var bebek. Şimdi bana bir iyilik yap ve yukarıdakine Billy’nin onunla görüşmek istediğini söyle.”</p>

  <p class="block_6">“Elbette.”</p>

  <p class="block_6">Dar eteğiyle uzaklaşan kadının arkasından baktı. Özel kulübün işleri oldukça iyiydi. Günlerden çarşamba olmasına rağmen kalabalıktı.</p>

  <p class="block_6">Bardaki kadınlardan bazılarının fahişe oldukları apaçık belliydi; gereğinden fazla dudak boyası, aşırı makyaj ve ucuz ama gösterişli giysiler. Bu akşam erkek müşterilerin çoğu Rus ve Sırp’tı; deri ceket giymiş, sert görünüşlü adamlardı.</p>

  <p class="block_6">Billy gangsterlerin bu deri ceket düşkünlüğünü hiç anlayamıyordu. Sanki en üstün başarı göstergesiymiş gibi. Babası da aynıydı. Billy daha dört yaşındayken Amerika’ya geldiklerinde adam ilk iş olarak kendine siyah bir deri ceket almıştı. Pejmürdeliğin bir sınırı olabilir mi?</p>

  <p class="block_6">Aptallık. Gangster gibi dikkat çekmekten başka bir işe yaramayan bir aptallık.</p>

  <p class="block_6">Dobraşin, Arkov’un koruması, masaya doğru yaklaşıyordu. Bir deri ceketli daha. Aşırı steroidden Sumo güreşçisine benzemiş. Burnu yüzünün içine çakılmış gibi, kolları enerji yüklü.</p>

  <p class="block_6">İstan’ların birinden gelmeydi -Özbekistan, Türkmenistan, her neresiyse- ve gözlerinde bir Asyalı çekikliği vardı.</p>

  <p class="block_6">Bir şekilde Billy’ye ukulele çalan o Hawaii’li adamı hatırlatıyordu, “Somewhere over the Rainbow” ile listeleri altüst eden o adamı, adı Israel bir şey olmalıydı.</p>

  <p class="block_6">Devasa cüssesine rağmen Dobraşin’in hakkından gelebileceğini biliyordu, problem yoktu.</p>

  <p class="block_6">“Patron hemen yukarı gelsin, dedi.”</p>

  <p class="block_7"> </p>

  <p class="block_6">Masasının üzerindeki dizüstü bilgisayarın ardında oturan Arkov karşısındaki koltuğu işaret etti.</p>

  <p class="block_6">“Otur, Billy.”</p>

  <p class="block_6">Billy babasının kuzeninin İnterpol ve gezegendeki polislerin yarısı tarafından arandığının farkındaydı, ama kanun -sadakat- ve besa -gizlilik- kavramlarının önemini de biliyordu.</p>

  <p class="block_6">Babası Arkov’lar için yıllar boyunca infazcı olarak çalışmış, 56 yaşında Sopranolar dizisini izlerken bir kalp krizi sonucu ölene kadar en iyi bildiği şeyi, kas ve dayağın karışımını kullanmıştı. Annesi kocasını parlak deri ceketi, göz kamaştırıcı beyaz gömleği, beyaz kravatı ve arkaya taralı saçlarıyla gömmüştü -Billy babasının tabuttaki bir penguene benzediğini düşünmüştü.</p>

  <p class="block_6">Terzi elinden çıkma takım elbiseyi ya da tek ceketi tercih ediyordu. Böyle bir giyimle dağıtımda gangster rolü almış gibi dikkat çekmezdin.</p>

  <p class="block_6">Liseyi bitirmemişti ama Amerikan Deniz Piyadesi olarak geçirdiği altı yıl doğal saldırganlığını açığa vurmuş, gerekli bütün eğitimi de sağlamıştı. Yine de tuhaf olan bir şey vardı: Kendine kalsa aktör olmak isterdi.</p>

  <p class="block_6">Herkes Billy Bob Thornton’a benzediğini, ama daha yakışıklı olduğunu söylüyordu. Beyazperdeye geçmek istemişti, ama 12 aylık ter ve yoksulluğun sonucunda sahneleyebileceği tek şey Energizer Tavşanı yanında boktan bir televizyon reklamı, babasının en sevdiği şov olan Sopranolarda minik bir rol ve Hamlet için kiralık bir izleyici topluluğu karşısında bir ay boyunca tayt giyerek dolaşmaktı.</p>

  <p class="block_6">Bütün dünya kocaman bir sahneyken doğru dürüst bir rol alamamıştı.<sup class="calibre1"><sup class="noteref" id="back_note_2"><a class="calibre2" href="../Text/index_split_021.html#note_2" title="2">2</a></sup></sup> Teşekkürler, ama suç daha iyi ödeme yapıyordu.</p>

  <p class="block_6">Arkov masasının arkasından yavaşça çıkıp kenarına oturdu.</p>

  <p class="block_6">Büronun kepenkleri indirilmiş, tavandaki ışık yakılmıştı.</p>

  <p class="block_6">Kristal bir kadehe viski koyarken, “Pekâlâ, kadınla ilgili öykü neymiş?” diye sordu.</p>

  <p class="block_6">“Onu neden izlettiğini sormamın sakıncası var mı?”</p>

  <p class="block_6">“Sabır, Billy. Sen önce anlatacaklarını anlat. Sana ve çocuklara bunun için para veriyorum.”</p>

  <p class="block_6">Billy ceketinin iç cebinden kahverengi bir zarf çekti ve içinden bir tomar fotoğrafla kâğıt çıkardı. “Hepsi burada. Çektiğim videolardan bastığım resim kopyaları dahil.”</p>

  <p class="block_6">Arkov zarfı aldı, ama masanın üzerine fırlattı. “Ben tek sayfalık biriyim Billy. Anlat bakalım.”</p>

  <p class="block_6">“Yalnız yaşıyor. Telefona böcek yerleştirmek için gittiğimde evde yoktu. Ama büyükannesi oradaydı.”</p>

  <p class="block_6">“Neredeymiş?”</p>

  <p class="block_6">“Yurtdışında. Tahmin et, nerede?”</p>

  <p class="block_6">“Tahmin yaşımı geçtim.”</p>

  <p class="block_6">“Eski vatanda. Dubrovnik’te.”</p>

  <p class="block_6">Arkov kaşlarını kaldırdı.</p>

  <p class="block_6">“Emin misin?”</p>

  <p class="block_6">“Evet, adına hazırlanmış uçak rezervasyonunun yazıcı çıktısını gördüm. JFK’den Roma’ya, Roma’dan Dubrovnik’e. Bir kopyasını zarfa koydum.”</p>

  <p class="block_6">“Oraya neden gittiği hakkında bilgin var mı?”</p>

  <p class="block_6">“Hayır, henüz yok. Ama ilgileniyorum.”</p>

  <p class="block_6">Zarftaki kâğıtlardan birini çekip uzattı. “Bu arada, bu ilgini çeker diye düşündüm. Çalışma odasındaki bir notta iki isim gördüm. Üzerinde senin ve Mila Şavik’in adı var.”</p>

  <p class="block_6">Arkov’un yüzü kızardı, kâğıdı okurken eli titriyordu. “Sen devam et.”</p>

  <p class="block_6">“Hepsi bu kadar. Böcekleri yerleştirdiğimden beri kimse ev telefonunu kullanmadı; onun için kadın hâlâ dönmemiş olmalı.”</p>

  <p class="block_6">“Nerede olduğunu bilmediğini mi söylüyorsun?”</p>

  <p class="block_6">Billy gülümsedi. “Öyle bir şey demedim. Dönüşünde Atlanta üzerinden bir Knoxville rezervasyonu var.”</p>

  <p class="block_6">“Öyleyse, nerede şimdi?”</p>

  <p class="block_6">“Tahminime göre güneyde bir yerde, Doğu Tennessee’de, Hicksville’de.”</p>

  <p class="block_6">“Orada ne yapıyor?”</p>

  <p class="block_6">“Fikrim yok, ama çalışma odasında bunu buldum.”</p>

  <p class="block_6">Arkov’a logolu bir mektubun fotoğrafını uzattı.</p>

  <p class="block_6">“Tennessee’den biri. Marina işletiyor.”</p>

  <p class="block_6">“Nereden biliyorsun?”</p>

  <p class="block_6">“Logonun üzerindeki numarayı aradım.”</p>

  <p class="block_6">“Kadınla bu adam arasında ne ilişki var?”</p>

  <p class="block_6">“Söyleyebilmek için henüz çok erken. Ama kadınla ilgili bir şey daha buldum.”</p>

  <p class="block_6">“Ne?”</p>

  <p class="block_6">“Çalışma odasında doktoru ve sigorta şirketiyle yazışmalar vardı.”</p>

  <p class="block_6">“Ee?”</p>

  <p class="block_6">“Patlamadan sonra yattığı hastaneyi aradım. Sigorta şirketinden aradığımı söyledim.”</p>

  <p class="block_6">“Sonra?”</p>

  <p class="block_6">“Kadın hamile.”</p>

  <p class="block_6">“Bunun ne önemi var?”</p>

  <p class="block_6">Billy yine gülümsedi. “Bir zaafını, işleyebileceğimiz bir şey aramamı söylemiştin. Bu çok önemli. Gerekirse, bunu kullanır, ondan istediğimiz bilgiyi alırız. Bir kadın bebeğini korumak için her şeyi yapar.”</p>

  <p class="block_6">“Ama bu nerede olduğunu söylemiyor.”</p>

  <p class="block_6">“Onu bulmak için bir planım var.”</p>

  <p class="block_6">Arkov viskisini bir dikişte bitirdi, kadehi masanın üzerine bıraktı.</p>

  <p class="block_6">“Yalnız dikkatli ol. Federallerin uyanıp, Amerikalıların dediği gibi isilikli kıça konan sinekler gibi üzerimize çullanmalarını istemiyoruz.”</p>

  <p class="block_6">“Sonra?”</p>

  <p class="block_6">“Kocasına yaptığını yaparsın. Öldürürsün.”</p>

  <p class="block_7"> </p>

  <p class="block_7"> </p>

  <h2 class="block_16" id="id_45">45</h2>

  <p class="block_6">Billy çıktıktan sonra yandaki kapı açıldı ve içeriye Şavik girdi.</p>

  <p class="block_6">“Hepsini duydun mu?” Arkov zarfı açtı, uzattı.</p>

  <p class="block_6">“Duydum.” Zarfın içindekileri inceledi, sonra zarfı masaya bıraktı. “Lane’in dul karısının Dubrovnik’e gitmesinin bir nedeni olmalı. Bir şeyin peşinde.”</p>

  <p class="block_6">“İyi ama, neyin?”</p>

  <p class="block_6">“Asıl soru da bu ya.”</p>

  <p class="block_6">Büro kapısı vurulunca, Arkov gidip açtı. Koruması Dobraşin elinde bir evrak çantasıyla eşikte duruyordu.</p>

  <p class="block_6">“Senin için, patron.”</p>

  <p class="block_6">Çantayı aldı, adam dönüp uzaklaştı.</p>

  <p class="block_6">Arkov masasının arkasına geçti, bir bölmesine saklanmış zararsız görünüşlü, ince bir metal çubuğu aldı.</p>

  <p class="block_6">Yere diz çöktü ve çubuğu zemin kaplamasındaki budak deliğine benzeyen bir deliğe soktu. Çevirip sahte panoyu kaldırınca, ortaya sağlam bir kasa çıktı.</p>

  <p class="block_6">Şavik’in attığı çanta anahtarlarını havada yakaladı. “Billy’nin bu işi göze batmadan halledebileceğine güveniyor musun?”</p>

  <p class="block_6">Arkov sırıttı ve çantanın kilidini açtı; içinde 100 dolarlık banknotlardan kalın tomarlar ve iki deri kese vardı. Keselerden birinin ipini çözdü, masanın üzerine döktüğü pırlantalar parıltılı bir yığın oluşturdu.</p>

  <p class="block_6">“Billy aktör. Gerekli her role soyunabiliyor. Burada ne kadar var?”</p>

  <p class="block_6">“Nakit ve taş olarak iki milyonun üzerinde.”</p>

  <p class="block_6">Arkov yine sırıttı. “Bu mevcut çeyrekte altı milyon, demektir. İhtiyar memnun olacak.”</p>

  <p class="block_6">“Aramadı mı?”</p>

  <p class="block_6">“Sen gelmeden hemen önce. Buraya geldiğinde konuşmak istediği önemli bir aile konusu olduğunu söyledi.”</p>

  <p class="block_6">“Ne hususta?”</p>

  <p class="block_6">“Söylemedi.”</p>

  <p class="block_6">Şavik pencerenin yanına gitti, jaluzileri aralayıp dalgın gözlerle New Jersey manzarasına baktı.</p>

  <p class="block_6">Arkov ise pırlantaları yeniden keseye doldurdu, zemindeki gizli kasayı açıp parayla keseleri yerleştirdi.</p>

  <p class="block_6">“Neyin var Mila?”</p>

  <p class="block_6">“Düşünüyorum.”</p>

  <p class="block_6">“İhtiyar sonunda gittiğinde bütün bu paralara ne olacağını hiç merak etmiyor musun?”</p>

  <p class="block_6">“Neden?”</p>

  <p class="block_6">“Nasıl olsa gidici. Bizim geleceği düşünmemizin zamanı geldi.”</p>

  <p class="block_6">“Çıkar ağzından baklayı.”</p>

  <p class="block_6">“İşi geliştirmek. Daha fazla güç, daha geniş alan. Eski günlerde, kamplardaki o pislikle uğraştığımız zaman bahsettiğimiz gelecek.”</p>

  <p class="block_6">“Eski günler geçti Boris. Geçeli çok zaman oldu.”</p>

  <p class="block_6">Arkov kasayı kilitlerken sırıtıyordu. “Öyle ama, zaman hâlâ bizim yanımızda. Gelecek hâlâ parlak.”</p>

  <p class="block_6">“Sen elimizdeki işlere dikkat et yeter Boris. Yoksa bakarsın geleceğin falan kalmamış. Tabii federal kodeste birilerinin metresi olmak istemiyorsan. Kadınla ilgilenmek zorundayız. Şimdi bana şunun fotoğrafını göster.”</p>

  <p class="block_6">Arkov yediği fırçadan hoşlanmadı, yüzündeki sırıtış yerini somurtkan bir ifadeye bıraktı.</p>

  <p class="block_6">Çalışma masasının çekmecelerinden birini çekti, içinden çıkardığı dosyadan aldığı fotoğrafı masanın üzerine attı. Bir konser için giyinmiş Carla Lane ve kocasının fotoğrafının bulunduğu bir gazete kupürü.</p>

  <p class="block_6">“Hukukçu demiştin değil mi?”</p>

  <p class="block_6">“Kocasının yanında çalışmaya başlamadan önce savcılık bürosunda çalışmış.”</p>

  <p class="block_6">Şavik kadının çizgilerini inceledi. Güzel bir kadındı ve halinde tuhaf denecek kadar bilindik bir şeyler vardı ya, ne olduğunu çıkaramıyordu.</p>

  <p class="block_6">“Hukukçular her zaman dert çıkarır. Dubrovnik’te ne yaptığını bilmek istiyorum. Bir de geçmişini. O meraklı çalgıcıyla evlenmeden önce kim olduğunu da.”</p>

  <p class="block_6">“İlgilenmeye başladım bile.”</p>

  <p class="block_6">Şavik elindeki fotoğrafı bıraktı, çenesini sıvazladı. “O kadında beni endişelendiren bir şey var. İçimden bir ses başımızın belaya girebileceğini söylüyor.”</p>

  <p class="block_6">“İhtiyar da öyle dedi. Hukukçu olduğu için mi?”</p>

  <p class="block_6">“Belki.”</p>

  <p class="block_6">“İstiyorsan resim sende kalsın. Bende kopyaları var. Görmeni istediğim bir şey daha olacak.”</p>

  <p class="block_6">Dizüstü bilgisayarının ekranını Şavik’e doğru çevirdi.</p>

  <p class="block_6">“Neymiş?”</p>

  <p class="block_6">Beriki sırıttı. “Hoşuna gitmeyecek bir video.”</p>

  <p class="block_7"> </p>

  <p class="block_7"> </p>

  <h2 class="block_16" id="id_46">46</h2>

  <p class="block_5">TENNESSEE</p>

  <p class="block_6">Ronnie alet torbasını teknenin içine bıraktı.</p>

  <p class="block_6">Büronun önünde beyaz bir Toyota Camry’nin durduğunu, içinden de Carla’nın indiğini gördü. Akşam güneşinin parlaklığında güneş gözlüğü takmış, saçlarını bağlamıştı. Ronnie’nin yanına yürüdü.</p>

  <p class="block_6">“Hey. Ne zaman döndün?”</p>

  <p class="block_6">Güneş gözlüğünü çıkarmamasına rağmen, yüzündeki gerginliğin görülmemesi imkânsızdı.</p>

  <p class="block_6">“Bugün öğleden sonra. Knoxville’de araba kiraladım. Regan nerede?”</p>

  <p class="block_6">“Josh’la arkadaş ziyaretine gittiler.</p>

  <p class="block_6">Tekneye atladı, elini Carla’ya uzattı. “Yüzer evlerden bazılarını kontrol etmem gerekiyor. Gelmek ister misin?”</p>

  <p class="block_7"> </p>

  <p class="block_6">Motor göle doğru açıldı, Ronnie yol boyunca yüzer evlerin demirlerini elden geçirdi.</p>

  <p class="block_6">Rüzgâr başlarının üzerindeki tenteyi sarsıyordu. Güneş kuvvetli, sıcak ve yapışkandı, ama uzakta kabaran kara bulutlar ve havada yağmur kokusu vardı.</p>

  <p class="block_6">“Cesetlerden kalanları gördün mü?”</p>

  <p class="block_6">“Evet.”</p>

  <p class="block_6">Genç kadın gözlerini göle çevirirken dudağını ısırdı. Ronnie motoru susturunca, tekne kendini suların akışına bıraktı.</p>

  <p class="block_6">“Kiminmiş?”</p>

  <p class="block_6">Beriki bocaladı.</p>

  <p class="block_6">“Kiminmiş, Carla?”</p>

  <p class="block_6">“Ann… Annemin ve…”</p>

  <p class="block_6">“Ve kimin?”</p>

  <p class="block_6">Konuşmadan güneş gözlüğünü çıkardı.</p>

  <p class="block_6">Genç kadının gözlerini gördü. Yaş dolu, kırmızı ve şiş, altlarında günlerdir uyumamış gibi koyu halkalar. Yüzünü ellerine gömdü ve vücudunu sarsacak kadar güçlü hıçkırıklara boğuldu. Omzunda Ronnie’nin kolunu hissetti.</p>

  <p class="block_6">“Acele etme ve bana her şeyi anlat.”</p>

  <p class="block_7"> </p>

  <p class="block_7"> </p>

  <h2 class="block_16" id="id_47">47</h2>

  <p class="block_6">Tekne rıhtımın yanında usulca sallanırken, kımıldamadan oturdular.</p>

  <p class="block_6">“Annen olduğu kesin değil mi?”</p>

  <p class="block_6">“DNA’sı benimkiyle uyuşuyor.”</p>

  <p class="block_6">Ronnie genç kadının elini ellerinin arasına aldı.</p>

  <p class="block_6">Carla kendi düşüncelerinden hipnotize olmuş gibi gibi Ronnie’ye döndü.</p>

  <p class="block_6">“Annemden geriye kalanları görmek zaten yeterince korkunçtu. Ama çocukların cesetleri o kadar yürek parçalayıcıydı ki. Hiç unutamayacağım. Asla.”</p>

  <p class="block_6">Gözlerini sildi, kısık sesle, “Kelly bakmama izin vermedi,” dedi. “Belli belirsiz bir koku vardı. Beni itip dışarı çıkardı.”</p>

  <p class="block_6">“Ne görmüştün?”</p>

  <p class="block_6">“Luka’nın boyunda, dört beş yaşlarında, yerde kıvrılmış iki küçük çocuğun iskeleti. Daha büyük iki çocuk da ayaktaydı.”</p>

  <p class="block_6">“Kaç yaş?”</p>

  <p class="block_6">“Bilemiyorum. Sadece daha büyük olduklarını biliyorum. Dokuları buruşup çürümüş, vücutları tanınmayacak gibi mumyalaşmış. Yürek parçalayıcıydı. Beni o kadar etkiledi ki, o günden beri neredeyse hiç uyumadım.”</p>

  <p class="block_6">Kelimeler boğazında düğümlenince susmak zorunda kaldı.</p>

  <p class="block_6">“Kelly beni çekip dışarıya çıkarana kadar hepimiz orada dehşet içinde donup kaldık.”</p>

  <p class="block_6">“Küçüklerden birinin Luka olup olmadığını belirleyemediler mi?”</p>

  <p class="block_6">“Daha belirleyemediler. Kelly’nin DNA eşleştirmesi yapması gerekiyor.”</p>

  <p class="block_6">“Pek umudun yok gibi.”</p>

  <p class="block_6">“Nasıl olsun? Küçük çocuklardan biri koyu renk saçlıydı, Luka gibi. Ne kadar uğraşırsam uğraşayım, kendimi Luka’nın hâlâ hayatta olduğuna inandıramıyorum.”</p>

  <p class="block_6">Genç adamın gözlerinin içine baktı. “O cesetleri görmek, her şeyi geri getirdi. O son gün annemden ayrılmamı, Luka’ya sarılıp öpmemi. Bir de…”</p>

  <p class="block_6">“Bir de ne?”</p>

  <p class="block_6">“Bana nasıl yapıştığını. Onu güvende tutmam, unutmamam için yalvardığını. Ona son söylediğim şey, geri dönüp onu alacağımdı. Sözümü tutamadım Ronnie, onu terk ettim, Luka’yı terk ettim.”</p>

  <p class="block_6">Sesi çatallaştı. “Korku dolu o küçücük yüzünü, beni bırakmak istemeyişini asla unutamam. Par… Parmaklarını zorla ayırmam gerekti.”</p>

  <p class="block_6">Islak gözlerini yumdu.</p>

  <p class="block_6">Omzunda yine Ronnie’nin elini hissetti, ancak adam bu kez bir şey söylemedi.</p>

  <p class="block_6">“Nasıl?” diye devam etti Carla. “Çocukları nasıl görmezler? Cesetlerini nasıl olur da bulmazlar?”</p>

  <p class="block_6">“Buna verilecek cevabım yok Carla.”</p>

  <p class="block_6">Genç kadın acı dolu yüzünü kaldırdı. “Her şeyi daha da zorlaştıran, Luka ve öteki çocukların neler yaşamış oldukları. Neredeyse solunacak havası bile olmayan o ufacık yerde yavaş yavaş ölmenin, canlı canlı gömülmenin dehşeti. Üstelik hepsi benim yüzümden.”</p>

  <p class="block_6">“Neden böyle dedin?”</p>

  <p class="block_6">“Luka benim yüzümden hastalandı. Bir gün annemin nehirde yüzmemize izin vermesi için ısrar ettim. Etmeseydim Luka hastalanmayacaktı.”</p>

  <p class="block_6">“Bilemezsin.”</p>

  <p class="block_6">“Evet, bilirim.”</p>

  <p class="block_6">“Carla…”</p>

  <p class="block_6">“Luka’nın geride kalması da benim hatam. Hasta olmasına rağmen onu yanımda götürmem gerekirdi.”</p>

  <p class="block_6">Carla’nın sesi hayvansı bir ıstırap çığlığı gibi acılı bir tını yüklüydü.</p>

  <p class="block_6">“Luka’nın ölümünden sorumlu değilsin.”</p>

  <p class="block_6">“Öyleyse neden böyle hissediyorum?”</p>

  <p class="block_6">“Hayatta kalmanın suçluluk duygusu, hepsi bu. Luka ölürken sen hayatta kaldığın için kendini suçluyorsun.”</p>

  <p class="block_6">“Hayır, kabahat benimdi. Bu düşüncemi hiçbir şey değiştiremez.”</p>

  <p class="block_6">“Baize’le konuştun mu?”</p>

  <p class="block_6">“Kendimi toparlar toparlamaz telefon ettim. Biriyle konuşmam gerekiyordu.”</p>

  <p class="block_6">“Nasıl karşıladı?”</p>

  <p class="block_6">“Sanırım, babamın kemiklerini bulacaklarını, böylelikle o defteri kapatabileceğini umuyordu. Ama Luka’yı anlatınca yıkıldı.”</p>

  <p class="block_6">Baş ve işaretparmaklarını gözlerine bastırdı.</p>

  <p class="block_6">“Onu iki kere o gece, iki kere de dün aradım. Hâlâ şoktaydı. Yarın bir daha telefon edeceğim. Şu anda bu konudan bahsedemeyecek kadar gerginim. Son üç gündür neredeyse hiç uyumadım.”</p>

  <p class="block_6">“Şu anda Baize’in yanında olman gerekmez miydi?”</p>

  <p class="block_6">“Belki gerekirdi. Ama yapmam gereken başka şeyler var.”</p>

  <p class="block_6">“Ne gibi?”</p>

  <p class="block_6">Ronnie’ye diktiği gözleri ateşliydi.</p>

  <p class="block_6">“Sadece Şavik’in peşine düşmekle yetinmeyeceğim.”</p>

  <p class="block_6">“Ne demek bu?”</p>

  <p class="block_6">“Onu öldüreceğim.”</p>

  <p class="block_7"> </p>

  <p class="block_7"> </p>

  <h2 class="block_16" id="id_48">48</h2>

  <p class="block_6">Ronnie tekneyi rıhtıma yanaştırıp bağladı.</p>

  <p class="block_6">“Ne dediğinin farkında mısın?”</p>

  <p class="block_6">“Onu öldürmekten başka bir isteğim yok. Anneme, aileme yaptıklarını cezasız bırakamam. Arkov’un da ölmesini istiyorum. Kendim öldürmek istiyorum.” Gözlerini Ronnie’nin gözlerine dikti. “Bana öğretir misin? Onları nasıl öldüreceğimi öğretir misin?”</p>

  <p class="block_6">“Daha önce birini öldürdün mü Carla?”</p>

  <p class="block_6">“Elbette hayır.”</p>

  <p class="block_6">“İnsanlıktan nasibini almamış bile olsan birini öldürmek, yüzünde son nefesini hissetmek ve içindeki hayatın boşalmasını işitmek, yaşayabileceğin en yürek parçalayıcı şey olabilir.”</p>

  <p class="block_6">Başını salladı. “Öldüreceğin adamın ya da kadının seri cinayetler işlemiş biri ya da acımasız bir terörist olması hiçbir şey değiştirmez. İçinde bir nebze insanlık varsa, Şavik gibi birini öldürmek bile ruhundan büyük bir parça koparır.”</p>

  <p class="block_6">“O tarafından hiç kaygılanmıyorum. Benim öldürmem adil olacak. Ben emirleri yerine getiren bir asker değilim. Senin gibi biri beni öldürmek konusunda eğitebilir. Bunu yapacak mısın?”</p>

  <p class="block_6">“Ben kiralık silah değilim. Yanlış adama geldin.”</p>

  <p class="block_6">“Neden?”</p>

  <p class="block_6">“Çünkü benden bir başkasını öldürmemi istemek, yapamayacağım bir şey istemektir. Buraya ilk geldiğin günden beri düşünüyorum ve cevabım hayır. O günleri arkamda bıraktım. Öldürme defterini kapattım ve bedelini de ödedim.”</p>

  <p class="block_6">“Ne bedeli?”</p>

  <p class="block_6">“İnan bana, her zaman ödenecek bir bedel olur. Bu konuyu gerçekten iyice düşünmen gerekiyor. Ya bu adamları öldürmeye çalışırken ya da öldürdükten sonra yakalanırsan? Hayatının geri kalanını hapiste geçirebilirsin.”</p>

  <p class="block_6">Carla cevap vermeyince, Ronnie genç kadının yüzüne baktı.</p>

  <p class="block_6">“Sana yardım etsem, suç ortaklığından beni de demir parmaklıkların ardına atabilirler. Öldürdüğün adamlar bu dünyanın en aşağılık pislikleri de olsa cinayet cinayettir.”</p>

  <p class="block_6">“Anlamıyorsun Ronnie.”</p>

  <p class="block_6">“Anladım bile. Bu katillerle yüzleşme ihtiyacını anlıyorum. Ama bu dünyaya ayak basmamaları gereken katiller hep olacak. Geri adım atmalı, neye niyetlendiğini iyice düşünmelisin.”</p>

  <p class="block_6">“Kararımı değiştirmeyeceğim. Ve hâlâ hiçbir şey anlamadığını düşünüyorum Ronnie.”</p>

  <p class="block_6">“Neden?”</p>

  <p class="block_6">Gözlerini kaçırmadı. “Jan öldürüldüğünde, biri yüreğimde bir delik açmış gibi oldum. Ardından geçmişimi öğrendim, o delik büyüdü. Şimdi de, Luka’yla birlikte, kalbimden geriye ne kaldıysa koparılıp alınmış hissediyorum. Bir daha iyileşmeyeceğimi, asla düzelmeyeceğimi hissediyorum.”</p>

  <p class="block_6">Ronnie yanıt vermedi. Sessizlik sonsuz gibiydi.</p>

  <p class="block_6">O zaman Carla kontrolünü kaybeder gibi oldu, teknenin küpeştesini yumruklamaya başladı. “Görmüyor musun? Bütün bu cinayetlerin Jan ve ailemi yok eden katillerin yanına kâr kalmasına izin veremem. Onları rahat bırakamam. Şavik ve onun gibiler, bu dünya üzerinde ellerini kollarını sallayarak gezememeli. Bunlar hayvandan da beter.”</p>

  <p class="block_6">“Yine de buna intikam denir, Carla. Hesaplaşmak için birini öldürmek denir.”</p>

  <p class="block_6">“Denirse ne olur? Ama bu kadar da değil. Daha derin.”</p>

  <p class="block_6">“Ne kadar daha derin?”</p>

  <p class="block_6">“Çocuğumun büyümesini ve hayatının Şavik ve Arkov gibiler tarafından mahvedilmesini istemiyorum.”</p>

  <p class="block_6">Ronnie’nin yüzüne baktı.</p>

  <p class="block_6">“Kimsenin çocuğunun benim yaşadığım korku ve dehşeti yaşamasını istemiyorum Ronnie. Bunun gibi insanlar serbestçe dolaşabildikleri sürece bana yaptıklarını başkalarına da yaparlar.”</p>

  <p class="block_6">Çantasından çıkardığı mavi battaniye parçasını parmaklarının arasında tutkuyla sıktı.</p>

  <p class="block_6">“Bak -Kardeşimden geriye kalana bak. Küçük, naif, güzel bir çocuk ve onu hatırlamam için bana kalan da bu. O odada yatan oğlunun kemikleri olsaydı? O zaman ne hissederdin?”</p>

  <p class="block_6">Ronnie yine cevap vermeyince yüzüne baktı.</p>

  <p class="block_6">“Yalvarmaktan nefret ederim, ama başka birini bulacak zamanım yok. Senden tek istediğim bir hafta; zamanından sadece bir hafta. Bir haftada yapılabilir mi?”</p>

  <p class="block_6">“Yetmez. Sadece temel bilgileri görürdün.”</p>

  <p class="block_6">“Daha uzun olursa Şavik ve Arkov’un ülkeden kaçma riski var.”</p>

  <p class="block_6">“Nereden biliyorsun?”</p>

  <p class="block_6">“Angel bahsetti. Bana fazla zamanım olmadığını söyledi ve içimde bir ses haklı olduğunu haykırıyor.” Yüzü karardı. “Sadece yüzüne bakmakla, ne düşündüğünü anlıyorum, Ronnie.”</p>

  <p class="block_6">“Ne düşünüyorum?”</p>

  <p class="block_6">“Josh’un senden başka hiçbir şeyi olmadığını. Bir şeylerde korkunç bir yanlışlık olup okkanın altına girersek Josh’un hayatının mahvolacağını. İkinizin de hayatının yıkılacağını.”</p>

  <p class="block_6">“Onu seviyorum Carla. Josh’u yüzüstü bırakamam. Bir kere bıraktım ve oğluma bir daha bunun asla olmayacağına dair söz verdim.”</p>

  <p class="block_6">“Anlıyorum. Çaresiz olmasam senden bir şey istemezdim.”</p>

  <p class="block_6">Gözlerini Ronnie’nin yüzüne dikti.</p>

  <p class="block_6">“Seni asla ele vermem Ronnie. Asla. Bana yardım ettiğini kimseye söylemem. Benim için öldürmeni istemiyorum senden. Sadece nasıl yapacağımı göster yeter.”</p>

  <p class="block_6">“Yine de karışmış olurum. Yine de hayatımı tehlikeye atmış olurum. Josh’unkini de.”</p>

  <p class="block_6">“Yani yardım etmeyecek misin?”</p>

  <p class="block_6">“Edemem, Carla.”</p>

  <p class="block_6">Dudaklarını büzdü, başını kaldırıp gölün ötesinde bir yere baktı.</p>

  <p class="block_6">Carla sendeleyerek tekneden çıkmaya çalıştı. “Pekâlâ, beni buradan çıkar lütfen.”</p>

  <p class="block_6">“Carla…”</p>

  <p class="block_6">“Çıkar beni buradan.”</p>

  <p class="block_6">Tekneden rıhtıma atladı, kaldırımın üzerinden aceleyle arabasına doğru gitti.</p>

  <p class="block_7"> </p>

  <p class="block_7"> </p>

  <h2 class="block_16" id="id_49">49</h2>

  <p class="block_6">Ronnie peşinden yetişti.</p>

  <p class="block_6">“Bekle biraz.”</p>

  <p class="block_6">“Hoşça kal Ronnie.”</p>

  <p class="block_6">Adama aldırmadan, arabasının kapısını açtı.</p>

  <p class="block_6">Beriki koluna yapıştı.</p>

  <p class="block_6">“Bekle. Mantığa aykırı olduğunu biliyorum. Korkunç bir risk olduğunun farkındayım. Bir şeyler yolunda gitmezse, ödenecek korkunç bir bedel olduğunu biliyorum. Yine de yardım edeceğim sana.”</p>

  <p class="block_6">Akşam havasında yağmur kokusu, rıhtımın üzerinde karşılıklı durmuşlardı, aralarında tuhaf, huzursuzluk verici bir yakınlık vardı.</p>

  <p class="block_6">“Neden? Fikrini değiştiren ne?”</p>

  <p class="block_6">“Çünkü Dan’e borçlu olabileceğimi düşünüyorum. O olmasaydı, ben de burada olmazdım. Kim bilir kaç kere arkamı kolladı. Benden de senin arkanı kollamamı isterdi, biliyorum. Ama yapmayacağım tek bir şey var.”</p>

  <p class="block_6">“Nedir o?”</p>

  <p class="block_6">“Senin için öldüremem, Carla. Asla öldüremem. Sadece sana bilmen gerekenleri öğretirim.”</p>

  <p class="block_6">“Hep bir bedel öderiz, demiştin. Gerçekten öyle mi düşünüyorsun?”</p>

  <p class="block_6">“Evet, öyle düşünüyorum. Birinin canını aldığımızda, sanki bir intikam meleği omzumuzun üzerinden bizi izler, bedelini tahsil etmeye hazırlanır.”</p>

  <p class="block_6">“Peki ben ne bedel ödeyeceğim?”</p>

  <p class="block_6">“Yaptıkların peşini bırakmayabilir. Ya da nefret ettiğin kişiler seni de çürütür. Tam olarak söyleyemem, ama zamanı geldiğinde anlarsın.”</p>

  <p class="block_6">“Böyle bir şeye tanık oldun mu?”</p>

  <p class="block_6">“Hem de kaç kere. Birlikte hizmet ettiğim çocuklar. Bedel ödediklerini gördüm.”</p>

  <p class="block_6">“Nasıl?”</p>

  <p class="block_6">“Bozulmuş evlilikler, boşa geçmiş hayatlar. Kendini uyuşturucuya ve içkiye verenleri de gördüm. Ya da kafalarına kurşun sıkanları.”</p>

  <p class="block_6">“Onlar askerdi. Emirleri uyguluyorlardı. Ben yaptığıma inanıyorum. Haklı bir amacım olduğuna inanıyorum.”</p>

  <p class="block_6">“Hiç fark etmez. Yine de bedel ödersin.”</p>

  <p class="block_6">“Daha önce hiç öldürdün mü?”</p>

  <p class="block_6">“Evet.”</p>

  <p class="block_6">“Peki ne bedel ödedin?”</p>

  <p class="block_6">Yüzünden, hassas bir noktasına dokunduğunu anladı. “Josh’a olanlar bedelin yarısı. Annesinin ölümü de.”</p>

  <p class="block_6">“Nasıl bilebilirsin ki?”</p>

  <p class="block_6">“İnan bana, biliyorum.”</p>

  <p class="block_6">“Öyleyse Şavik neden bir bedel ödemedi?”</p>

  <p class="block_6">“Ödeyip ödemediğini nereden biliyorsun?”</p>

  <p class="block_6">“Gece uykusuz kalıp yaptığı kötülükleri düşündüğünden kuşkuluyum.”</p>

  <p class="block_6">Ronnie gözlerini Carla’nınkilere dikti. “Bir can aldıktan sonra aynı insan olmayacaksın. Yaptığın seni değiştirecek. Sakın seni uyarmadığımı söyleme.”</p>

  <p class="block_6">Genç kadın bir süre cevap vermedi, Ronnie’nin sözlerini düşündü.</p>

  <p class="block_6">“Söylediklerimin arkasındayım Ronnie. Seni karıştırmam. Kimsenin bilmesi gerekmez.”</p>

  <p class="block_6">“Şavik’in yüzüne bakmaktan hâlâ korkuyor musun?”</p>

  <p class="block_6">“Her zamankinden çok. Neler yapabildiğini, kadın ve çocukları katlettiğini gördükten sonra.”</p>

  <p class="block_6">“Cesursun, bunu kabul etmem gerekir.”</p>

  <p class="block_6">“Keşke öyle olsaydım Ronnie, ama değilim. Korkuyorum. Belki de hayatta hiç korkmadığım kadar korkuyorum. Ama işlediği cinayetlerin Şavik’in yanına kâr kalmasına izin veremem. Bütün o ölenlerin anısına saygısızlık edemem.”</p>

  <p class="block_6">“Daha önce kaldığın bungalova git ve güzel bir uyku çek. Yapacak çok şeyimiz, yapmak için çok az zamanımız var.”</p>

  <p class="block_6">“Ne zaman başlıyoruz?”</p>

  <p class="block_6">“Başladık bile.”</p>

  <p class="block_7"> </p>

  <p class="block_6">O gece yine yağmur yağdı.</p>

  <p class="block_6">Damlardan sıçrayan, yoğun bir yaz sağanağı. Şimşekler gece göğünü yarıp ateşe veriyordu.</p>

  <p class="block_6">Carla sırtüstü uzanmış, elleri karnında, fırtınayı seyretmeye koyulmuştu.</p>

  <p class="block_6">O odadaki küçük iskeletlerin görüntüsü gözlerinin önünden gitmiyordu.</p>

  <p class="block_6">Bir zamanlar sevgili birer çocuk olan o kurumuş dokular, o acıklı giysi parçaları. Göğsüne inen örgüleriyle o küçük kız. Ve koyu renk saçları hâlâ zihninden çıkmayan sevgili Luka.</p>

  <p class="block_6">Çantasından kahverengi zarfı çıkardı. İçinden kardeşinin yatak arkadaşı olan mavi battaniye parçasını ve annesiyle, babasıyla, Luka’yla Dubrovnik plajında çekilmiş fotoğrafı aldı.</p>

  <p class="block_6">Her ikisini de sıkı sıkı kavrayıp, yaşlı gözleriyle baktı.</p>

  <p class="block_6">Yüreği yarılmış, bir daha düzeltilemeyecek kadar dağlanmıştı.</p>

  <p class="block_6">Zihninde, karanlıkta ona seslenen Luka’nın belli belirsiz sesini işitti.</p>

  <p class="block_6">Daha fazla dayanamayacağını, vücudunun hıçkırıklarla kasıldığını hissedince döndü ve yüzünü yastığa gömdü.</p>

  <p class="block_7"> </p>

  <p class="block_7"> </p>

  <h2 class="block_16" id="id_50">50</h2>

  <p class="block_6">Ronnie kamyoneti bir çayıra doğru sürdü.</p>

  <p class="block_6">Kamyonette yanında oturan Carla içinde güçlü bir korkunun büyüdüğünü hissetti, Ronnie’ye nedenini anlatmaktan ürktü.</p>

  <p class="block_6">Çayırın bir köşesinde ahşabı beyazlaşmış bir çift piknik masası gördü. 100 metre kadar ötedeki bayır bir atış alanının arka planını oluşturuyordu.</p>

  <p class="block_6">Bayıra doğru çeşitli uzaklıklarda, bazıları insan gövdesi biçiminde kâğıttan ve metalden yapılmış bir dizi hedef sıralanıyordu. Ronnie arabayı durdurdu, peşinden Carla’yla kamyonetten indi.</p>

  <p class="block_6">“Etkilendim. Demek özel poligonun var.”</p>

  <p class="block_6">“Son yıllarda pek kullanmıyordum. Şimdi malzemeyi boşaltalım.”</p>

  <p class="block_6">Kamyonetin arkasına dolanıp arka kapağı indirdi. Arabanın kasasına plastikten yapılmış, kilidi şifreli, kömür siyahı bir Pelikan sandık yerleştirilmişti.</p>

  <p class="block_6">Kapak açıldığı zaman, Carla koruyucu gri köpüklere sarılmış bir dizi ateşli silah gördü. Çeşitli kalibrelerde altı tabanca, yanlarında bir AR saldırı tüfeği, bir Heckler &amp; Koch MP5 hafif makineli, dürbünlü ve mekanizmalı bir keskin nişancı tüfeği ve bir de pompalı bir Remington.</p>

  <p class="block_6">Kamyonet kabininden iki yeşil metal kutuyla siyah bezden bir atış çantası alıp, silahların yanına bıraktı. Carla silahları görünce irkildi.</p>

  <p class="block_6">Ronnie, “Neyin var?” diye sordu.</p>

  <p class="block_6">“Silahlar beni korkutur. Nefret ederim. Televizyonda ateş edilen sahneleri izlerken bile zorlanırım. Bunu… Bunu sana söylemekten çekiniyordum.”</p>

  <p class="block_6">“Desene, bundan daha parlak bir başlangıç düşünemezdik.”</p>

  <p class="block_7"> </p>

  <p class="block_6">Ronnie silahları masaların üzerine yerleştirdi.</p>

  <p class="block_6">Carla, “Savaş ve silahla ilgili her şey midemi bulandırır,” dedi.</p>

  <p class="block_6">“Anlıyorum, ama bu işi yapmak istiyorsan, üstesinden gelmen gerekecek. Silahları, bir işi yapmak için kullanacağın aletler olarak düşün, hepsi bu.”</p>

  <p class="block_6">“Yeşil kutularda ne var?”</p>

  <p class="block_6">“Cephane.”</p>

  <p class="block_6">“Ya çantada?”</p>

  <p class="block_6">“İlkyardım eşyası. Her ihtimale karşı.”</p>

  <p class="block_6">“Ne ihtimali?”</p>

  <p class="block_6">“Kurşun yarasına ne yapılacağını öğrenmen gerek. Yaralanırsan ya da kazayla kendini vurursan. İşin içinde ateşli silah varsa, kazaların eksik kalmamak gibi kötü bir alışkanlığı vardır.”</p>

  <p class="block_6">“Anlıyorum. Silahlar tehlikelidir.”</p>

  <p class="block_6">“Dört temel kuralı uygula, her zaman güvende olursun.”</p>

  <p class="block_6">“Neymiş o kurallar?”</p>

  <p class="block_6">“Oraya da geleceğiz.”</p>

  <p class="block_6">Carla ellerini masadaki silahların üzerine açtı. “Neden bu kadar çok?”</p>

  <p class="block_6">“Silahın tutukluk yapabilir, ateş almayabilir. Temizleyip yeniden dolduramazsan bir başkasını, elinin altında hangisi varsa onu kullanman gerekir.”</p>

  <p class="block_6">“Yani tanımadığım bir silahı mı demek istiyorsun?”</p>

  <p class="block_6">“Evet. Onun için bir silahtan fazlasını tanıyor olmalısın. Vivaldi bir zamanlar ne demiş biliyor musun?”</p>

  <p class="block_6">“Bildiğimiz Vivaldi?”</p>

  <p class="block_6">Gülümsedi. “Evet, besteci olanı. Buralarda oturan ve aynı adı taşıyan dağlı bir nişancı değil.”</p>

  <p class="block_6">“Ne demiş peki?”</p>

  <p class="block_6">“Her şey dengeye bağlı. Her şey, müzik, fizik, matematik, hayat, evren, ilişkiler, adını sen koy. Aynı şey nişancılık için de geçerli: Her şey dengeye, doğru duruşa bağlı. Bir de kavrayışa; o da aslında aynı şey. Bu ikisini doğru yap, hedefi vurmak sadece çalışmaya bağlı olur.”</p>

  <p class="block_6">“Öyleyse dört temel kural ne?”</p>

  <p class="block_6">Ronnie dört parmağını kaldırdı, sayarken her birine teker teker dokundu.</p>

  <p class="block_6">“Bir: Bütün silahlara her zaman doluymuş gibi davran. İki: Silahın namlusunu asla öldürmek istemediğin bir şeye doğrultma. Üç: Hedefe kilitlenmedikçe ve ateşe hazır olmadıkça, parmağını tetiğe değdirme. Dört: Hedefinden ve dayanağından her zaman emin ol.”</p>

  <p class="block_6">Atış alanının ucundaki bayırı işaret etti. “O bayırın bir arka plan vazifesi görmesinin nedeni de bu. Serseri ya da seken kurşun istemeyiz. Aynı şekilde arkadaki masum seyircilere de zarar vermemek lazım.”</p>

  <p class="block_6">Aşınmış görünüşlü siyah bir tabanca seçti, şarjörünü çıkardı ve cephane kutularının birinden aldığı bir avuç fişeği doldurmaya koyuldu.</p>

  <p class="block_6">“Kuralları durmadan, beynine kazınana kadar tekrarlayacağız. Daha önce hiç ateş etmediğini sanmakta haklı mıyım?”</p>

  <p class="block_6">“Hiç.”</p>

  <p class="block_6">“önce, küçük kalibreli bir tabancayla başlayacağız.”</p>

  <p class="block_6">“Neden?”</p>

  <p class="block_6">“Geri tepmesi daha hafiftir ve patladığında ödünü koparmaz.”</p>

  <p class="block_6">Silahla şarjörü yeniden masaya bıraktı. “Tabancalardan hepsini eline al, tart, onlarla tanış. Sonra seni nişancı yapmaya başlayalım.”</p>

  <p class="block_7"> </p>

  <p class="block_7"> </p>

  <h2 class="block_16" id="id_51">51</h2>

  <p class="block_6">Tabancaların her birini aldı, elinde teker teker tarttı. Korku ve tiksinti hâlâ geçmemişti, ama silahların insana verdiği güç duygusunu yadsımak imkânsızdı. Yine de bu, müstehcen gelen bir güç duygusuydu. Silahlar ona sadece ölümü hatırlatıyordu.</p>

  <p class="block_6">Ronnie açtığı bez çantadan nişancılar için yapılmış iki çift koruyucu kulaklık çıkardı.</p>

  <p class="block_6">“Kulaklarına zarar vermemen için çalışırken zaman zaman bunları kullanacağız. Ama şimdilik, kulaklarını korumadan, yakından ateş sesine aşina olman gerekiyor.” Biraz önce bıraktığı siyah tabancayı yeniden alıp şarjörünü yerleştirdi.</p>

  <p class="block_6">“Daha önce silah sesi duydum.”</p>

  <p class="block_6">“Bu sefer silahın doğrudan sana yönelmesine alışman gerekir; bu da bütünüyle farklı bir duygudur.”</p>

  <p class="block_6">Tabancayı kontrol etti. “Biri sana ateş etmeye niyetlendiğinde bile sakin ve odaklanmış kalmayı öğrenmen gerek. Bu duyguya alışman için bazı alıştırmalar yapacağız. Sen hedefe ateş ederken, benim de etrafına gerçek mermi sıkacağımı söylüyorum.”</p>

  <p class="block_6">“Şaka mı ediyorsun?”</p>

  <p class="block_6">“Hayır, etmiyorum. Bu arada tabancaya takılmış iyi ve güçlü bir nişan feneri kullanmaya da alışmalısın.”</p>

  <p class="block_6">“Nişan feneri de ne?”</p>

  <p class="block_6">“Taktik feneri. Karanlıkta ateş ediyorsan, hedefe nişan alman çok önemli olur. Koyu renk elbiseler giymek de öyle. Kapüşonlu bir eşofman, koyu renk blucin veya tayt ve koşu ayakkabısı. Saçını saklamak için koyu renkli yün takke. Kaçarken vurulmak istemiyorsan topuk yasak.”</p>

  <p class="block_6">“Moda tavsiyelerine uyacağım.”</p>

  <p class="block_6">“Bir şey daha. Şimdilik, ben ateş ederken ellerinle kulaklarını kapatma; çok istesen bile. Ateş sesine alışmanı istiyorum. Her tabanca patladığında yerden iki metre havaya sıçraman gerekmez.”</p>

  <p class="block_6">Siyah tabancayı bir eline aldı. “Bu dokuz milimetrelik bir Sig 226; şarjörü 15 mermi alır. Dünyadaki en iyi tabancalardan biri. Deniz Komandoları ve İç Güvenlik bunları kullanır. Son derece güvenilir ve hassas bir silahtır.”</p>

  <p class="block_6">Parmağını tetiğe değdirmeden tetik köprüsünün üzerine bıraktı. “Hatırlaman gereken bir şey daha var. Kas hafızası.”</p>

  <p class="block_6">“O da ne demek?”</p>

  <p class="block_6">“Ateş etmeye hazır olana kadar parmağını kahrolası tetiğin uzağında tutmak demek. Böylelikle kazayla birini öldürmez ya da ayağına ateş etmezsin. Şimdi, vücudumun duruşuna bak. Ateş ederken böyle yapmanı istiyorum, anlaşıldı mı?”</p>

  <p class="block_6">O kadar hızlı oldu ki, Carla tepki verecek zaman bulamadı.</p>

  <p class="block_6">Ronnie tek bir akışkan hareketle duruşunu değiştirdi, yan dönerek hafifçe öne doğru eğildi. Tabancayı kavrayan sağ eli hızla kalktı, sol elini destek için sağ elinin parmaklarının üzerine getirdi. Arka arkaya dört kez ateş etti.</p>

  <p class="block_6">15 metre kadar ötede, mermilerin madeni bir klink sesiyle çarptığı beyaz boyalı dört metal plaka devrildi.</p>

  <p class="block_6">Ronnie’ye bu kadar yakın durduğu için silah sesleri Carla’nın kulaklarında patlama etkisi yarattı. Sarsıldı, omuzlarını kamburlaştırdı, ama kulaklarını kapatma dürtüsüne direndi.</p>

  <p class="block_6">Patlamalar yankılanıp duyulmaz olunca Carla’ya, “İyi misin?” diye sordu.</p>

  <p class="block_6">“Kulak zarlarımın patlamasının dışında evet.”</p>

  <p class="block_6">Ronnie metal plakaları işaret ederek gülümsedi. “Biraz şansın varsa, böyle geçecek bir haftanın sonunda sen de benim gibi ateş edersin.”</p>

  <p class="block_6">“Şaka etmiyorsun ya?”</p>

  <p class="block_6">“İraden varsa her şey mümkün.”</p>

  <p class="block_6">Şarjörü çıkardı, namluda kurşun olmadığını gördü, sürgüyü açık bırakıp tabancayla şarjörü masanın üzerine bıraktı.</p>

  <p class="block_6">“Atış sahasındayken, ateş ettiğin her sefer böyle yapacaksın tamam mı? Tabancayı yere doğrult, şarjörü çıkar ve sürgüyü açık bırak. Böylelikle boş olduğunu görürsün.”</p>

  <p class="block_6">“Peki.”</p>

  <p class="block_6">Daha hafif bir tabancayla şarjörü işaret etti.</p>

  <p class="block_6">“Bu da 22’lik Browning. Başlangıç için iyi bir tabanca. Bir süre bununla ateş eder, sonra daha gürültülü, tepmesi daha güçlü olanlara geçeriz.”</p>

  <p class="block_6">“Biraz önce kullandığın gibi mi?”</p>

  <p class="block_6">“Evet, onun gibi.”</p>

  <p class="block_6">Yeniden Sig’i alıp Carla’nın eline bıraktı.</p>

  <p class="block_6">“Öldürmek için bunun bir eşini kullanacaksın, onun için ne kadar çabuk alışırsan, o kadar iyi. Sadece bir farkı olacak.”</p>

  <p class="block_6">Ağır tabancayı elinde tutmak Carla’nın omurgasını endişeyle ürpertti.</p>

  <p class="block_6">“Ne farkı?”</p>

  <p class="block_6">“Ucunda susturucu olacak, onun için patladığında fazla gürültü yapmaz. Bu arada, tabancanın izi sürülemeyecek.”</p>

  <p class="block_6">“Ne demek istiyorsun?”</p>

  <p class="block_6">“Suçüstü yakalanmadığın sürece polis tabancanın izini bize kadar süremez.”</p>

  <p class="block_6">“Nasıl olur?”</p>

  <p class="block_6">“Yıllar önce bir silah fuarından alınmıştı.”</p>

  <p class="block_6">Ee?</p>

  <p class="block_6">“Hiçbir evrak izi yok, seri numarasını da kazıtacağım. Sen kullanmadan önce tümüyle temizlenir; aynı şey cephane için de geçerli. Silmek için silikonlu bir bez kullan, silahta ya da cephanede en ufak bir parmak izi ya da DNA kalmaz.”</p>

  <p class="block_6">“Emin misin?”</p>

  <p class="block_6">“İnan bana.”</p>

  <p class="block_6">Pelikan sandıktan siyah bir çift nişancı eldiveni çıkardı. “Şavik ve Arkov’u infaz ederken bunları giyeceksin. Kabzayı iyi kavramana yardım eder. İş bittikten sonra tabancayı yok ederiz. Eldivenleri dene ve bundan sonra onları kullan.”</p>

  <p class="block_6">Carla eldivenleri ellerine geçirdi. Tam eline uygundu.</p>

  <p class="block_6">“Tabancayı nasıl yok edeceğiz?”</p>

  <p class="block_6">“Bir yerlere, derin bir göle atarız.”</p>

  <p class="block_6">Cep telefonuna bir mesaj düştü.</p>

  <p class="block_6">Mesajı okudu. Newark Havaalanı. Gelen Yolcular salonundaki bar. 13.00. Tamam? A.</p>

  <p class="block_6">Ronnie, “Önemli mi?” diye sordu.</p>

  <p class="block_6">“Angel’dan. Öbür gün Newark Havaalanı’nda buluşmayı öneriyor. Gider, akşam olmadan da dönerim.”</p>

  <p class="block_6">Cevabını yazdı. Newark 13.00 tamam.</p>

  <p class="block_6">“Yanında gelmemi ister misin?”</p>

  <p class="block_6">“Çok riskli. İzlendiğini fark ederse gidebilir. Ona henüz tamamıyla güvenmiyorum, ama kalabalık içinde bir şey yapmaya kalkışacağını sanmam.”</p>

  <p class="block_6">“Yerinde olsam buna fazla güvenmem. Ya seni tuzağa düşürüyor ya da ikili oynuyorsa? Bırak da seninle geleyim.”</p>

  <p class="block_6">“Hayır Ronnie. Bana bir şey olmaz. Bir şeyler sezersem deli gibi uzaklaşırım.”</p>

  <p class="block_6">“Çok dikkatli ol, duyuyor musun?”</p>

  <p class="block_6">Hâlâ elindeki Sig’e baktı.</p>

  <p class="block_6">“Ne var, ne oldu, Carla?”</p>

  <p class="block_6">“Biliyor musun, ironik.”</p>

  <p class="block_6">“Nedir o?”</p>

  <p class="block_6">“Annem dünyayı değiştirmesini umduğu bir günlük yazdı. Ama değiştirdiği tek kişi, ben oldum.”</p>

  <p class="block_6">“Nasıl?”</p>

  <p class="block_6">“Bir gün gelip, bir can almak isteyeceğimi hiç düşünmemiştim.”</p>

  <p class="block_6">Gözlerini kaldırıp Ronnie’ye dikti. “Biraz önce söylediğin, Şavik ve Arkov’u infaz etmemle ilgili. O kadar gerçekdışı geliyor ki.”</p>

  <p class="block_6">“Başka bir tarifi yok ki. Üstelik çok yakından ve kanlı olacak, sakın unutma.”</p>

  <p class="block_6">Genç kadının yüzünü inceledi. “Hatırlatmamın anlamı var mı bilmiyorum ama vazgeçmek için asla geç değildir.”</p>

  <p class="block_7"> </p>

  <p class="block_7"> </p>

  <h2 class="block_16" id="id_52">52</h2>

  <p class="block_5">NEWARK ULUSLARARASI HAVAALANI</p>

  <p class="block_5">NEW JERSEY</p>

  <p class="block_5">13.00</p>

  <p class="block_6">Carla Angel’ın bara girdiğini, her erkeğin onu süzdüğünü gördü.</p>

  <p class="block_6">Koyu renk gözlük ve aynı bilezikleri takmış, iştah açıcı hatlarını gizlemek konusunda hiçbir yararı olmayacak lacivert bir pantolon-ceket takımı giymişti.</p>

  <p class="block_6">Carla erken gelmiş, endişesini dağıtmak için Knoxville’den aldığı bir gazeteyi okumaya koyulmuştu.</p>

  <p class="block_6">Angel gözlüğünü çıkarmadan bir margarita ısmarladı. “Taksiyle mi geldiniz, yoksa arabanızla mı?”</p>

  <p class="block_6">Angel’dan yine hoşlanmadığını düşünerek, “Ne o, ne de öteki: Uçakla geldim,” dedi.</p>

  <p class="block_6">“Uçakla mı?”</p>

  <p class="block_6">“Burada değildim.”</p>

  <p class="block_6">Angel gözlerini indirdi, cilalı tırnaklarıyla Carla’nın önündeki Knoxville News gazetesine dokundu. “Knoxville, Tennessee, demek?”</p>

  <p class="block_6">“Bana sizinle Jan hakkında gerçeği anlatın.”</p>

  <p class="block_6">“Sizin için oldukça önemli görünüyor.”</p>

  <p class="block_6">“Ben sadece Jan’ın—”</p>

  <p class="block_6">“Benim gibi biriyle birlikte olmasını mı anlayamıyorsunuz? Bazılarımız ne olduğumuzu değiştiremeyiz Mrs. Lane. Ama inanın bana, birbirimize benziyoruz. Jan bende sizde gördüklerinin çoğunu görüyordu.”</p>

  <p class="block_6">“Nedense bu konuda biraz kuşkuluyum.”</p>

  <p class="block_6">Angel garsonun getirdiği içkisinden bir yudum aldı. “Jan, Şeytan Tepesi’nde bulunduğunuzu anlatmıştı.”</p>

  <p class="block_6">“Bunu… Bunu neden söylesin ki?”</p>

  <p class="block_6">Angel iki elini açınca bilezikleri masaya kaydı. Her bileğinde soluk pembe yara izlerinden meşum şeritler vardı.</p>

  <p class="block_6">“13 yaşımda, Merviak kampındaydım.”</p>

  <p class="block_6">“Ben… Çok özür dilerim.”</p>

  <p class="block_6">“Daha sonra bileklerimi kesmeye çalıştım. Nöbetçiler beni yere yatırır ve sırayla tecavüz ederlerdi. Annem, ablam ve ben. Duygusal olarak tam bir enkazım.”</p>

  <p class="block_6">Carla bir şey diyemedi.</p>

  <p class="block_6">Kadın bileziklerini tekrar taktı.</p>

  <p class="block_6">“Annem oraya yedi hafta dayandı. Ablam onun yarısı kadar. 15 yaşındaydı.”</p>

  <p class="block_6">“Peki, siz… Siz nasıl hayatta kalabildiniz?”</p>

  <p class="block_6">“Bir gece nöbetçiler sarhoştu. Fırsatı kaçırmadım ve kaçtım.”</p>

  <p class="block_6">“Kısacası, kişisel bir konu?”</p>

  <p class="block_6">“Öyle de denebilir. Şeytan Tepesi’ne, Şavik’in yanına gitmeden önce Merviak’tan Arkov sorumluydu. Arkov annemle ablamı öldürenlerden biridir.”</p>

  <p class="block_6">Genç kadının yüzü yoğun bir nefretle kasıldı. “Önce, onu öldürmek istedim. Sonra bunun yeterli ceza olmayacağını, adaletin yerine gelmeyeceğini düşündüm.”</p>

  <p class="block_6">Carla devamını bekledi.</p>

  <p class="block_6">“Hepsinin ıstırap çektiğini görmek istiyorum. Arkov, Şavik, kaçıp saklanmadan önce bunca hayatı mahveden bütün o haşaratın.”</p>

  <p class="block_6">“Amerika’ya gelmeyi nasıl başardınız?”</p>

  <p class="block_6">“Buraya Rus ve Balkan mafyaları tarafından getirilmiş bir sürü kadın var. Sizi buraya yasadışı yollardan sokarlar ve siz de karşılığında borcunuzu ödeyip özgürlüğünüze kavuşmak için çalışırsınız. Yedi yılımı aldı. Beş yıldır özgürüm.”</p>

  <p class="block_6">“Ne yaparak?”</p>

  <p class="block_6">“Kulüplerde ve randevuevlerinde çalışarak. Biliyor musunuz, yıllar boyunca annemle ablamı öldüren adamları bulmak için dua ettim. Bulacağıma hiç inanmıyordum. Ama bir yıl önce, New Jersey’deki bir kulüpte çalışmaya başladım. Onları orada gördüm.”</p>

  <p class="block_6">“Kimleri?”</p>

  <p class="block_6">“Önce Arkov’u. Daha yaşlı ve farklı görünüyordu; sanki plastik cerrahi yaptırmış gibi yüzü daha gergindi. Ama oydu işte. O hayvanı hiç unutamadım ki.”</p>

  <p class="block_6">“Sizi tanıdı mı?”</p>

  <p class="block_6">“Kamptayken o kadar sık sarhoş olurdu ki kendi anasını tanır mıydı kuşkuluyum. Bir başka sefer Şavik’le onu kulüpte içki içerlerken gördüm. Orası kontrol ettikleri bir sürü bar ve kulüpten biridir.”</p>

  <p class="block_6">“O zaman ne yaptınız?”</p>

  <p class="block_6">“Başka hiçbir şey. Dikkatli olmam gerekiyordu.”</p>

  <p class="block_6">“Devam edin.”</p>

  <p class="block_6">“Şavik’in kadınlarla beraber olmaktan hoşlandığını gördüm. Çoğu zaman kulübün dansçılarıyla yatar. Onlardan hoşlanıyorsa, bir süre yatağını paylaşır. Ben de benden hoşlanması için ne gerekiyorsa onu yaptım.”</p>

  <p class="block_6">“Ve?”</p>

  <p class="block_6">“Onu o kadar memnun ettim ki sonunda yanına taşınmamı istedi.”</p>

  <p class="block_6">“Birlikte mi oturuyorsunuz?”</p>

  <p class="block_6">“Öyle de denebilir. Şavik’in keyfine göre gelip gidiyorum. Böyle dehşete düşmüş gibi bakmayın. Bu, ona yaklaşmak, faaliyetleri hakkında olabildiğince çok şey öğrenmek için bir taktikti.”</p>

  <p class="block_6">“Evi nerede?”</p>

  <p class="block_6">“Jersey’de, sahilde kocaman bir malikâne. Bazen haftalar boyunca yanında kalırım. İş konuştuğu ve etrafında olmamı istemediği zamanlarda da kendi evime dönerim.”</p>

  <p class="block_6">“Şavik gibi biriyle nasıl yatabilirsiniz?”</p>

  <p class="block_6">“Nefret insanı çok uzaklara götürüyor. İntikamını almak için doğru anı beklerken hayatta kalmasını sağlıyor.”</p>

  <p class="block_6">“Arkov’dan mı?”</p>

  <p class="block_6">“Özellikle Arkov’dan. Hiç dolambacı yok -insanlıktan en ufak nasibini alamamış katı kalpli, gaddar bir hayvan. Göz açıp kapayıncaya kadar insanın boynunu kırıp hiçbir pişmanlık duymayacak cinsten.”</p>

  <p class="block_6">“Ya Şavik?”</p>

  <p class="block_6">“Onu nasıl tanımlayacağımı bilmiyorum.”</p>

  <p class="block_6">“Neden?”</p>

  <p class="block_6">“Bazen soğuk ve mesafeli olur. Bazen de son derece sıcak ve sevgi dolu.”</p>

  <p class="block_6">“Şavik’i asla sıcak ve sevgi dolu biri olarak düşünemem.”</p>

  <p class="block_6">“Ben de düşünemezdim. Ama inanın, bazen oluyor.”</p>

  <p class="block_6">“Aynı insandan mı bahsediyoruz, merak ettim doğrusu.”</p>

  <p class="block_6">“İçinde birbiriyle boğuşan iki ayrı insan var gibi. Jekyll ve Hyde misali. Soğuk ve ilgisiz olduğu günler bilirim. Bir de bana inanılmaz sevecen davrandığı günler var.”</p>

  <p class="block_6">“Nasıl? Bir anlatsanız?”</p>

  <p class="block_6">“Bazı geceler yıkılırdım. Kampta, Arkov’un anneme ve ablama gaddarca davrandığı anlar gözümün önüne gelirdi.”</p>

  <p class="block_6">“Sonra?”</p>

  <p class="block_6">“Şavik derdimi sorardı.”</p>

  <p class="block_6">“Siz ne anlatırdınız?”</p>

  <p class="block_6">“Hiç. Nasıl anlatırım ki? Ama üzüntümü hissederdi.”</p>

  <p class="block_6">Bir an soluklandı. “İstediğimden değil, ama çoğu zaman bana sarılır ve ben uykuya dalana kadar saçımı okşar. Çoğu erkekten farklı olarak beni cinsel arzuları için kullanmadı. Yoldaşları annemi ve ablamı öldürmüş bir adamla yüz yüze gelmek çok saçma geliyor.”</p>

  <p class="block_6">“Ne demek istiyorsunuz?”</p>

  <p class="block_6">“Şavik’in kendini sevdiğini sanmıyorum. Mutlu bir insan olmadığı kanısındayım. Ama benden açıklamamı istemeyin. Benim için anlaşılamayacak kadar derin.”</p>

  <p class="block_6">“Deneyin.”</p>

  <p class="block_6">“Deneyemem. Kişisel hayatından hiç bahsetmedi. Ama bana sorarsanız içinde bir yerde kilometrelerce uzanan bir yara izi var. Kötü biri olduğunu biliyorum. Ama içinde bir yerde, bir zamanlar iyi biri olduğunu hissediyorum.”</p>

  <p class="block_6">“Annemi öldürdü. Belki babamı ve kardeşimi de.”</p>

  <p class="block_6">“Çok üzgünüm Mrs. Lane.”</p>

  <p class="block_6">“Ona karşı bir şeyler hissediyor musunuz?”</p>

  <p class="block_6">“Neden sordunuz?”</p>

  <p class="block_6">“Kadınca bir sezgi diyelim.”</p>

  <p class="block_6">Angel önce başını çevirdi, sonra yine Carla’ya döndü. “Stockholm sendromundan bahsedildiğini duymuş muydunuz?”</p>

  <p class="block_6">“Evet. Rehineler kendilerini onları tutsak eden kişilerle özdeşleştirirmiş. Bazıları onlara zarar veren ya da esir tutanlara karşı sempati besleyebilirmiş.”</p>

  <p class="block_6">“Bazen, özellikle yumuşak, düşünceli ve sıcak olduğu zaman, Şavik’e karşı aynı hisleri taşıyıp taşımadığımı merak ederim. Kendi işimde onun gibi çok erkeğe rastlamadım.”</p>

  <p class="block_6">“Bir bakımdan, ama mı, diyorsunuz?”</p>

  <p class="block_6">“Yine de cinayetlerinin bedelini ödediklerini görmekte kararlıyım.”</p>

  <p class="block_6">“Ne yapmayı planladınız?”</p>

  <p class="block_6">“Başlangıçta onları öldürmeye niyetlendim. Bir tabanca aldım ve ateş etmeyi öğrendim. Çok iyi olduğumu söyleyemem.”</p>

  <p class="block_6">“Ne oldu?”</p>

  <p class="block_6">“Bir seferinde Arkov’u vurmaya çok yaklaştım. Evde Şavik ve korumalarıyla kâğıt oynarlarken. Tabancayı çantama saklamıştım.”</p>

  <p class="block_6">“Ama?”</p>

  <p class="block_6">“Arkov ve Şavik her an silahlıdır ve en az birer korumayla dolaşırlar. Bunun intihar olacağını anladım.” Elindeki kadehle oynadı. “Sonra bir akşam Jan’ı konserde dinlemeye gittim.”</p>

  <p class="block_6">“Neden?”</p>

  <p class="block_6">“Aynı kasabadan geliyoruz. Ona müziği annem öğretti. Çocukluğumdan beri görmemiştim. Konserden sonra beni görmesi için bir pusula gönderdim.”</p>

  <p class="block_6">“Sonra?”</p>

  <p class="block_6">“Beni gördüğü için mutluydu. Yaşadıklarımı ve ailemin başından geçenleri anlattığım zaman dehşete kapıldı.”</p>

  <p class="block_6">Angel önce başını çevirdi, sonra yine Carla’ya döndü.</p>

  <p class="block_6">“Şavik ve Arkov’dan bahsettiğim zaman gözleri parladı.”</p>

  <p class="block_6">“Neden?”</p>

  <p class="block_6">“Onun için de kişiseldi. Kasabamızı top atışına tutan, Jan’ın annesiyle babasını öldüren milislerin Boris Arkov’un komutasında olduğunu öğrenmişti.”</p>

  <p class="block_6">“Size bunu o mu anlattı?”</p>

  <p class="block_6">Angel başını salladı. “Evet. Bunun dışında, savaş suçlularının peşine düşmüş bazı adalet gruplarından da bahsetti. Sizin de hukukçu olduğunuzu anlattı.”</p>

  <p class="block_6">“Ona her şeyi anlattınız mı?”</p>

  <p class="block_6">“Evet. Ondan sonra gizlice buluşmaya başladık. Jan, Arkov ve Şavik’i bizzat görebilmek için birkaç kere kulübe gelmeye niyetlendi. Emin olmak istiyordu.”</p>

  <p class="block_6">“Geldi mi?”</p>

  <p class="block_6">“Evet. Bir de New Jersey’de Sırp mafyasının takıldığını söylediğim bir iki bara gitti. Soru sormaya başlamış. Oysa dikkatli olması için yalvarmıştım. Ama o çok fazla soru sormuş ve dikkat çekmiş. Onu bu nedenle öldürdüklerinden eminim.”</p>

  <p class="block_6">Angel güneş gözlüğünü çıkardı ve bir kâğıt mendille gözlerini sildi.</p>

  <p class="block_6">Carla yüreğinde bir acı duydu. Uzandı, Angel’ın eline dokundu.</p>

  <p class="block_6">“Devam edin lütfen.”</p>

  <p class="block_6">“Tam olarak ne yapmak istiyorsunuz Mrs. Lane?”</p>

  <p class="block_6">“Daha önce söyledim. Arkov ve Şavik’in bedel ödemelerini sağlayacağım.”</p>

  <p class="block_6">“Nasıl?”</p>

  <p class="block_6">“Ne kadar az bilirseniz, sizin için o kadar iyi olur.”</p>

  <p class="block_6">“Ya size onu nasıl yok edebileceğinizi söylersem?”</p>

  <p class="block_7"> </p>

  <p class="block_7"> </p>

  <h2 class="block_16" id="id_53">53</h2>

  <p class="block_6">“Bunların zayıf noktası, Aşil topuğu nedir, biliyor musunuz?” diye sordu Angel.</p>

  <p class="block_6">“Nedir?”</p>

  <p class="block_6">“Para. Güçlerini paradan alırlar. O parayı alın, o zaman yıkılırlar.”</p>

  <p class="block_6">“Bunu nereden biliyorsunuz?”</p>

  <p class="block_6">“Şavik evdeki kasasında bir defter tutar.”</p>

  <p class="block_6">“Ve?”</p>

  <p class="block_6">“Çetenin yasadışı faaliyetlerinden ve vergi kaçakçılığından gelen kârlar ve kazançlar bu deftere yazılır. Federaller bu defteri ellerine geçirebilseler Şavik, Arkov ve bütün örgüt çöker. Bütün düzen ta Belgrad’a kadar yıkılır.”</p>

  <p class="block_6">“O defteri alabilir misiniz?”</p>

  <p class="block_6">“Hayır, eksikliğinin farkına varırlar. Ama bazı sayfaların resmini çekebilirim. Federallerin ilgisini çeker, değil mi?”</p>

  <p class="block_6">“Çekeceğinden eminim.”</p>

  <p class="block_6">“Hukukçusunuz, onlara açıklar, neden çabuk hareket etmeleri gerektiğini de anlatırsınız.”</p>

  <p class="block_6">“Bir düşüneyim. Şu anda sizi tehlikeye atmak istemem. Bana başka ne verebilirsiniz? Bana anlatabileceğiniz her türlü dahili bilgi işime yarar.”</p>

  <p class="block_6">Angel çantasından çıkardığı kahverengi zarfı masanın üzerinden itti.</p>

  <p class="block_6">“Nedir bu?”</p>

  <p class="block_6">“Şavik’in New Jersey’deki adresi. İş konuşacakları zaman Arkov da sık sık orada kalır ama onun evi Jersey’de bir yerde bir çatı katı, nerede olduğunu bilmiyorum. Cep telefonumla Şavik’in evinin ve etrafın birkaç fotoğrafını çekmeyi başardım. Cape May adında, oldukça şık bir yer.”</p>

  <p class="block_6">“Biliyorum. Bana daha fazlasını anlatın.”</p>

  <p class="block_6">“Ev kıyıda, Delaware Körfezi’ne bakıyor. Bildiğim her şeyi dosyaya koydum. Fotoğraflara burada bakmayın. Güvenli bir yerde saklayın. Size bildiğim her şeyi veriyorum.”</p>

  <p class="block_6">Carla zarfı çantasına yerleştirdi.</p>

  <p class="block_6">Angel, “Bunları Jan için hazırlamıştım,” dedi. “Bu arada evin bir haritasını da çizdim, odalardan çoğunun yerini gösterdim.”</p>

  <p class="block_6">“Peki ya korumalar?”</p>

  <p class="block_6">“Şavik ve Arkov’un birer koruması var. Şavik’inki şoförlük de yapıyor. Arkov’unki Dobraşin adında dev gibi biri.”</p>

  <p class="block_6">“Alarm sistemi var mı?”</p>

  <p class="block_6">“Evet, son derecede gelişmiş; bana şifresini söylemediler. Ama Şavik’le birlikte olduğum zaman çoğu kez sahile açılan arka bahçeyi kullanır. Girdiği şifreyi görmek için çok uğraştım. Her zaman aynı rakamları giriyor. Kapının fotoğrafını çektim, arkasına da şifresini yazdım. Böylece eve girebilirsiniz.”</p>

  <p class="block_6">Angel bir an tereddüt etti. “Şavik kasada bir de flaş disk tutuyor. Hesap defteriyle birlikte alıp, diski bilgisayara taktığını gördüm. Federallerin ilgisini çekecektir.”</p>

  <p class="block_6">“Neden?”</p>

  <p class="block_6">“Bana kalırsa bir çeşit şifreleme yazılımı olmalı, çünkü flaş disk olmadan dizüstü bilgisayarını çalıştıramıyor.”</p>

  <p class="block_6">“Siz neden bahsediyorsunuz?”</p>

  <p class="block_6">“Defter, şifreleme cihazı ve bilgisayar hep birlikte alındığında, çete ve para konusunda tonlarca malzeme olduğunu tahmin ediyorum.”</p>

  <p class="block_6">“Bilgisayar uzmanı değilim; onun için biraz daha açık konuşun.”</p>

  <p class="block_6">“Organize suç örgütlerinin kazandıkları paralarla ne yaptıkları hakkında bir fikriniz var mı Mrs. Lane? Ve hayır, bu bir tuzak soru değil.”</p>

  <p class="block_6">“Yasadışı yollardan dediniz, değil mi?”</p>

  <p class="block_6">“Ya da yasal yollardan.”</p>

  <p class="block_6">“En ufak bir fikrim yok.”</p>

  <p class="block_6">“Burada sözünü ettiğimiz, sağmal inek denen, çok kârlı işler. Mafya için vergi kaçakçılığı bir yaşam tarzıdır, buna kaymağını almak derler. Savcılık yaptınız. Kaymağını almak ne anlama gelir biliyor musunuz?”</p>

  <p class="block_6">“Müşteri yediği ya da içtiğinin karşılığını kredi kartı yerine nakit öder. Nakdin kaydı olmaz. Bir bölümü kaymak olarak alıkonur.”</p>

  <p class="block_6">Angel başıyla onayladı. “Tamam. Ve eğer onlarca şirket, bar ve kulübü olan bir suç karteliyseniz, kaymağını alma işi sanat halini alır. Arkov’un mafyası söz konusu olduğunda milyonlarca dolardan bahsediyor olabiliriz.”</p>

  <p class="block_6">“Yılda mı?”</p>

  <p class="block_6">“Ayda. Asıl sorun şu, bu miktarda kirli parayı Amerika’da bankaya yatırırsanız Vergi Dairesi hemen duyar ve hapse girersiniz.”</p>

  <p class="block_6">Kadehini masanın ortasına itti. “Şiltenin altına da saklayabilirsiniz, ama bir süre sonra kendinizi bir banknot dağının tepesinde bulursunuz.”</p>

  <p class="block_6">“Peki o zaman parayı ne yapıyorlar?”</p>

  <p class="block_6">“Ülke dışına çıkarıyorlar.”</p>

  <p class="block_6">“Nasıl?”</p>

  <p class="block_6">“Elektronik yollardan değil, çünkü o zaman da bankadan geçmek gerekir.”</p>

  <p class="block_6">“Ya?”</p>

  <p class="block_6">“Yılda üç dört kez Belgrad’dan özel bir Learjet gelir. Gelişinde boştur, ama dolu döner.”</p>

  <p class="block_6">“Nakitle mi dolu döner?”</p>

  <p class="block_6">“Nakit, altın, mücevher, o günlerde hangisini tercih ederlerse. Ama Belgrad’a geri götürülmez.” Margaritasından bir yudum aldı, karıştırma çubuğuyla oynadı.</p>

  <p class="block_6">“Nereye götürülür?”</p>

  <p class="block_6">“O ay hangi banka bereketliyse. Genellikle Cayman Adaları’nda bir banka olur.”</p>

  <p class="block_6">“Peki ya gümrük veya güvenlik?”</p>

  <p class="block_6">“O işin kolay yanı. Gereken yetkililere gereken rüşvet verilir.”</p>

  <p class="block_6">“Bu anlattıklarınız ne kadar büyüleyici olursa olsun, Angel, tüm bunların bir amacı var gibime geliyor.”</p>

  <p class="block_6">“Elbette var ve şimdi sıra orada. Uçak her geldiğinde, aile toplantısı gibi olur. Bütün hepsi, bütün kötü adamlar, Şavik, Arkov, ihtiyar, hepsi gelir.”</p>

  <p class="block_6">“İhtiyar?”</p>

  <p class="block_6">“İvan Arkov. Büyük babanın ta kendisi. Genellikle çocukların onu kazıklayıp kazıklamadıklarını görmek ve Cayman operasyonuna göz kulak olmak için gelir.”</p>

  <p class="block_6">“Bütün bunların benimle ilgisi ne?”</p>

  <p class="block_6">“Gelecek aile toplantısı bu pazar.”</p>

  <p class="block_7"> </p>

  <p class="block_6">Barın öbür tarafında, genç bir adam oturmuş, gazete okuyordu.</p>

  <p class="block_6">Beyzbol kasketindeki topluiğne başı video kamera ve cep telefonunun fotoğraf makinesi ihtiyacı olan bütün pikselleri sağlıyordu.</p>

  <p class="block_6">Telefonunun klavyesiyle uğraşır gibi yaparak on, 12 resim ve 15 dakikalık film çekmeyi başarmıştı.</p>

  <p class="block_6">İki kadın masadan kalkıp ayrı yollara gidince bir dakika bekledi, sonra da arada mesafe bırakarak koyu saçlı olanının peşine düştü, yürürken de telefonda bir numara tuşladı. Bağlantının kurulduğunu işitti.</p>

  <p class="block_6">“Evet?”</p>

  <p class="block_6">“Billy? Benim.”</p>

  <p class="block_6">“Angel bizim için ne yapıyor?”</p>

  <p class="block_6">“İyidir. 15 dakika kadar konuştular. İhtiyacımız olanı aldık. Ben şimdi Lane’i izliyorum.”</p>

  <p class="block_6">“Ondan ayrılma. Nereye gittiğini öğrenmek istiyorum.”</p>

  <p class="block_7"> </p>

  <p class="block_7"> </p>

  <h2 class="block_16" id="id_54">54</h2>

  <p class="block_5">SARAYBOSNA</p>

  <p class="block_6">“Tuhaf olduğu kesin. Çok tuhaf.”</p>

  <p class="block_6">“Tuhaf diyemeyeceğim. Bana kalırsa gerçek bir sürpriz.”</p>

  <p class="block_6">“Bunlar o odadan aldığınız çocuklardan bütün arta kalanlar mı Sean?”</p>

  <p class="block_6">“Evet, Pierre. Dört çocuk.”</p>

  <p class="block_6">Kelly önündeki dört metal masanın üstüne yerleştirilmiş iskelet parçalarıyla çürümüş giysilerin üzerine eğilirken, gözlüğünü alnına itti.</p>

  <p class="block_6">Baktıklarının arasında mavi renkli çürümüş bir kız elbisesiyle bir erkek çocuğun yünlü şortunu gördü. Bir baba olarak bu gibi manzaralar kendisinde hep büyük bir kedere neden oluyordu.</p>

  <p class="block_6">Otopsi odasında, hemen yanında duran adli tıp uzmanı Dr. Pierre Bufont şarapçılara özgü mavi damarlı bir buruna sahip, uzun boylu bir Fransız Kanadalısıydı.</p>

  <p class="block_6">“İkinci katliam mahallindeki çocuk kalıntılarını toplamayı tamamladığınızı mı söylüyorsun?”</p>

  <p class="block_6">“Mrs. Lane için işlemleri hızlandırmam gerektiğini düşündüm. Bulabildiğimiz tüm çocukların DNA örneklerini topladık.”</p>

  <p class="block_6">Kelly yazıcı çıktılarıyla dolu bir dosya uzattı. “Her iki mekândaki cesetlerden hiçbiri Mrs. Lane’in ailesinin DNA’sıyla uyuşmuyor. Kendin bak istersen.”</p>

  <p class="block_6">Bufont çıktıları inceledi.</p>

  <p class="block_6">“Anlaşılan, esrarlı bir şey keşfettik, öyle mi?”</p>

  <p class="block_6">“Kesinlikle.”</p>

  <p class="block_6">“Bundan Mrs. Lane’e bahsedecek misin?”</p>

  <p class="block_6">“Bana kalırsa konuyu biraz soğutmak daha iyi olacak. Kendisini üzmenin bir anlamı yok.”</p>

  <p class="block_6">“Bence de doğrusu bu.”</p>

  <p class="block_6">Kelly kemikleri düzenlemesine yardımcı olan beyaz önlüklü yardımcısına döndü. “Teşekkürler Slava.”</p>

  <p class="block_6">“Bir şey değil, efendim.” Yardımcı odanın bir köşesine çekildi, bir süpürge alıp yerleri süpürmeye koyuldu.</p>

  <p class="block_6">Kelly, “Küçük oğlan konusunda, battaniyede ve sırt çantasındaki saç tellerinde kurtarılabilir DNA örnekleri bulduk.”</p>

  <p class="block_6">“Hata ihtimali yok mu?”</p>

  <p class="block_6">“Görebildiğim kadarıyla, yok.”</p>

  <p class="block_6">Bufont başını çıktılardan kaldırıp çenesini kaşıdı. “Haklısın. Çok tuhaf. Yine de bütün ailelerin kendine özgü sırları var demek.”</p>

  <p class="block_6">Dosyayı kapatıp yerine bıraktı.</p>

  <p class="block_6">“Mrs. Lane’in inanılır tek tanık olduğunu söylüyorsun değil mi?”</p>

  <p class="block_6">“Evet.”</p>

  <p class="block_6">“Bir savaş suçları soruşturması yapılırsa, yetkililer ifadesine gerek duyacaktır. Annesinin günlüğü de işe yarar.”</p>

  <p class="block_6">“Savcıların resmi ifade için onunla temasa geçmesini istedim.”</p>

  <p class="block_6">“Ne var Sean? Kaygılı görünüyorsun?”</p>

  <p class="block_6">Beriki çenesini sıvazladı. “Oğlanın hâlâ hayatta olması mümkün.”</p>

  <p class="block_6">“Öyle mi dersin?”</p>

  <p class="block_6">“Top atışları ya da Şavik öldürmemişse.”</p>

  <p class="block_6">“Şavik?”</p>

  <p class="block_6">“Buralarda, yakındaydı. Onun gibi bir adam çocuğu bir tehdit, ortadan kaldırılması gereken bir tanık olarak görür. Mrs. Lane’e göre, Alma Dragoviç çocuğun top atışlarından önce kaçmayı başardığını düşünüyormuş.”</p>

  <p class="block_6">“Kadının hafızasına güvenilebilir mi?”</p>

  <p class="block_6">“Cevaplaması zor bir soru.”</p>

  <p class="block_6">“Fazla ihtimal olmamakla birlikte, oğlanın hayatta kalmış olabileceğini kabul ediyorum. Geriye kalan binaları gerektiği gibi arayıp hiçbir şey bulamadınız değil mi?”</p>

  <p class="block_6">“Doğru. Kafamı karıştıran bir şey daha var.”</p>

  <p class="block_6">“Ne?”</p>

  <p class="block_6">“Mrs. Lane sanki Şavik’in yaşadığından kesinlikle eminmiş gibi bir izlenim edindim.”</p>

  <p class="block_6">“Neredeyse 20 yıldır adamı gören olmamış. Yetkililer öldüğü kanısında değiller mi?”</p>

  <p class="block_6">“Kadının hali tam tersini ima ediyordu. Tuhaf, ama adamın nerede olduğu konusunda içeriden bilgi almış gibiydi.”</p>

  <p class="block_6">“İlginç.”</p>

  <p class="block_6">Kelly masanın arkasındaki duvar haritasının yanına gitti. Harita boyunca bir çizgi çizerken alnı dikkatten kırışıyordu.</p>

  <p class="block_6">Bufont da yanına geldi. “Yüzünde yine o ifade var Sean. O İrlandalı kafandan neler geçiyor?”</p>

  <p class="block_6">“Alma Dragoviç, Mrs. Lane’e bilinci yerine geldiğinde kendini bir geçici hastanede bulduğunu anlatmış. Ona bir rahibenin baktığını söylemiş. Carla Lane’in küçük kardeşini canlı gördüğünü o zaman iddia etmiş.”</p>

  <p class="block_6">“Bu dediğin neden bu kadar önemli?”</p>

  <p class="block_6">Kelly parmağının ucuyla haritaya vurdu. “Kardeşi hayattaysa, olası bir tanık daha var demektir. Araştırdım, o günlerde buraya en yakın geçici hastane burada, Sırp sınırına yakın dağlardaki bir rahibe okulundaymış. Ortodoks rahibelerin yaşadığı bir yer.”</p>

  <p class="block_6">“O dediğin yeri gördüm. Oldukça güzel. Kayanın yüzüne yapılmış.”</p>

  <p class="block_6">“Doğu Ortodoks Hıristiyan kiliselerinde rahibe okuluyla manastır arasında fark görmüyorlar, değil mi? Hepsine manastır diyorlar.”</p>

  <p class="block_6">Kelly haritanın başından ayrıldı. “Duyduklarıma göre, rahibeler çocuk kurbanlardan en kötü durumda olanlara hâlâ bakıyor. Her kökten öksüz yetimler, zihinsel ve bedensel açıdan kimsenin almak istemeyeceği kadar çok zarar görenler.”</p>

  <p class="block_6">“Ne yapmayı düşünüyorsun?”</p>

  <p class="block_6">“Oraya kadar gidip, çocuk hakkında bir şeyler bilip bilmediklerini araştırabilirim. Belki rahibeler tedavi ettikleri hastaların kayıtlarını tutuyordur.”</p>

  <p class="block_6">Kanadalı gülümsedi, kaşlarını kaldırdı. “20 yıl geriye gidiyorsun Sean. İrlanda’daki okul günlerinden kalma âdetleri olan genç ve güzel rahibeleri özlemiş olmayasın?”</p>

  <p class="block_6">Sean neşeli bir kahkaha attı. “Biliyor musun, haklı olabilirsin.”</p>

  <p class="block_6">“Mrs. Lane’in ailesinin mülteci kurumlarıyla temasa geçtiklerini söylememiş miydin?”</p>

  <p class="block_6">“Yine de, bilinmez ki. Ağların gözünden geçenler çok Pierre.”</p>

  <p class="block_6">Saatine baktı, sonra da masasının üzerindeki telefonun yanındaki rehberi açtı.</p>

  <p class="block_6">“Carla’ya haber vereceğim. Yine de zaman farkı için birkaç saat daha beklemem gerekir. Bir şok daha yaşayacak. Ama umut veren bir şok.”</p>

  <p class="block_6">“Yetimhaneden bahsedecek misin Sean?”</p>

  <p class="block_6">“Hayır, buna rahibeleri ziyaretten sonra karar vereceğim.”</p>

  <p class="block_6">“Neden?</p>

  <p class="block_6">“Kırılma ihtimaline karşı kadına umut vermek istemem.”</p>

  <p class="block_7"> </p>

  <p class="block_7"> </p>

  <h2 class="block_16" id="id_55">55</h2>

  <p class="block_5">TENNESSEE</p>

  <p class="block_6">O sabah, daha yüksek kalibreli tabancalar kullanarak, Carla’nın parmakları uyuşuncaya kadar aralıksız dört saat boyunca atış talimi yaptılar.</p>

  <p class="block_6">Carla ateş ettiği zaman Sig kuvvetle tepiyordu; tetiğe çöktüğünde tabancanın sürgüsü birkaç kez baş ve işaretparmakları arasındaki hassas dokuyu kesti, kanattı.</p>

  <p class="block_6">Ronnie kabzayı kavrayışını düzeltti. “Ellerin çok yukarıda. Kabzayı daha aşağıdan tut.”</p>

  <p class="block_6">Küçük, siyah bir taktik fener çıkardı, namlunun altındaki kılavuz rayına oturttu. Fenerin düğmesine dokununca güçlü bir huzme belirdi.</p>

  <p class="block_6">“Taktik ışığına alışman gerek. Hayatını kurtarabilir.”</p>

  <p class="block_6">Kâğıt hedefleri inceledi. “İyi gidiyorsun. Çoğu çatışma yedi metre veya daha az mesafede olur. Hedefi 25 metreden doğru vurmayı öğrenirsen işi beceriyorsun demektir.”</p>

  <p class="block_6">Tetik çekmesi hızlanıp nişancılığı keskinleşene kadar genç kadının duruşunu ve kabzayı tutuşunu -bir el kabzada, diğeri onun üzerinde, silahı kavrayan parmaklara yapışmış- tekrar tekrar düzeltti.</p>

  <p class="block_6">“Pekâlâ, şimdilik bu kadarı yeter. Nişancılığınla hızına daha sonra yine döneriz.” Tabancaları masanın üzerine bıraktı. Kamyonetin kabininden şort ve bir çift Reebok çıkardı. “Dediğim antrenman eşofmanını getirdin mi?”</p>

  <p class="block_6">“Elbette.”</p>

  <p class="block_6">“Giy öyleyse. Hiç koşar mısın?”</p>

  <p class="block_6">“Epeydir koşmadım. Koşmaktan vazgeçsek Ronnie? Koşmak için önce biraz pratiğe ihtiyacım var.”</p>

  <p class="block_6">“Öyleyse kısa bir yamaç yürüyüşü yapalım. Kamyonetin arkasında soyunursun. Formda olman reflekslerini hızlandırır.”</p>

  <p class="block_6">Güneş parlak ve sıcaktı. Carla eşofmanlarını giyerken Ronnie kamyondaki buz kutusundan iki su şişesi kaptı.</p>

  <p class="block_6">Şişenin birini genç Carla’ya atarken, “Bu dağın çevresinden gidiş geliş on kilometre,” dedi.</p>

  <p class="block_6">“On kilometre mi? Şimdi? Bu sıcakta? Çok zor. Yapabileceğimden emin değilim.”</p>

  <p class="block_6">Ronnie gömleğini çıkardı. Yağsız vücudu güneşten yanmış, ağır bedensel çalışmadan göğüs kasları gelişmişti.</p>

  <p class="block_6">“Elbette yaparsın. Sana yumuşak davranıyorum. Çoğu gün bu turu koşarak tamamlarım, onun için koşmanı istemediğime şükret.”</p>

  <p class="block_6">“Sana deli olduğunu söyleyen olmuş muydu?”</p>

  <p class="block_6">“Deli benim göbek adım. Yanına Angel’ın zarfını da al ve yola koyulalım.”</p>

  <p class="block_7"> </p>

  <p class="block_6">Yedi kilometreden sonra tepede dinlenmek için oturdular.</p>

  <p class="block_6">Hava 30 derecenin üzerindeydi ve Ronnie’nin tişörtü terden sırılsıklam olmuştu. “Nasıl gidiyor?”</p>

  <p class="block_6">Soluğunu toparlamakta zorlanan Carla iki büklümdü, sıcağın ve rutubetin etkisindeydi, koşu eşofmanı ve Nike tişörtü terden yapış yapıştı.</p>

  <p class="block_6">“Deliliğinle ilgili söylediğimi sil.”</p>

  <p class="block_6">“Öyle mi?”</p>

  <p class="block_6">“Daha ziyade sadistlik.”</p>

  <p class="block_6">Ronnie göz kırptı, su şişesinin kapağını açıp birkaç yudum içti. “Alışacaksın.”</p>

  <p class="block_6">Uzaktaki Smoky Dağları’na baktı.</p>

  <p class="block_6">Carla sendeleyerek onun karşısındaki kayaya çöktü ve ağız dolusu şişe suyu içti.</p>

  <p class="block_6">“Endişeli görünüyorsun. Zihninden geçen nedir Ronnie?”</p>

  <p class="block_6">“Gerçekten?”</p>

  <p class="block_6">“Gerçekten.”</p>

  <p class="block_6">“Angel’a hakikaten güveniyor musun?”</p>

  <p class="block_6">“Evet, nedendir bilmem ama güveniyorum.”</p>

  <p class="block_6">“İkili oynamadığından emin misin?”</p>

  <p class="block_6">“Evet, eminim. Merviak kampındaymış. Nefret taklit edilemez Ronnie. Adaletin yerine gelmesini en az benim kadar istediğini biliyorum.”</p>

  <p class="block_6">“Şu zarfa bir daha bakayım.”</p>

  <p class="block_6">Carla elindeki zarfı uzattı. “Senin için tüm resimlerin kopyasını çıkardım. Bu zarf senin, sende kalabilir.”</p>

  <p class="block_6">Ronnie zarfın içinde arazisi denize kadar uzanan büyük bir evin fotoğraflarının bulunduğu yeşil bir dosya gördü.</p>

  <p class="block_6">Malikânenin içeriden dışarıdan çekilmiş en az 20 fotoğrafıyla, içinin elle çizilmiş bir krokisi. “Bir köy partisini ağırlayacak kadar büyük görünüyor.”</p>

  <p class="block_6">“500 metrekare, ikişer arabalık iki de garaj.”</p>

  <p class="block_6">“Öyle mi?”</p>

  <p class="block_6">“Yüzme havuzundan, saunadan, jimnastik salonundan ve sinemadan bahsetmiş miydim?”</p>

  <p class="block_6">Ronnie resimleri incelerken, “Bir de suç para kazandırmaz derler,” dedi. Lazer yazıcıdan çıkma resimler oldukça berraktı. “Cape May denilen yeri bilir misin?”</p>

  <p class="block_6">“Jan’la birkaç kez gitmiştik. 1800’lerden kalma, deniz kenarında bir tatil mekânı. İlginç, Viktorya döneminden kalma. Adresi Google Maps’e girdim ve birkaç fotoğraf daha bastım.”</p>

  <p class="block_6">“Görebiliyorum.”</p>

  <p class="block_6">“Ne düşünüyorsun Ronnie?”</p>

  <p class="block_6">Angel’ın fotoğraflarından birini çevirdi: Pembe sıva kaplı bir duvardaki kemere yerleştirilmiş, üzerinde bir kartal başı bulunan, göz alıcı bir ferforje kapı. Resmin arka tarafında, kapının şifresini gördü: “2704 #”</p>

  <p class="block_6">“Angel başka neler anlattı?”</p>

  <p class="block_6">Uzunca konuşmuşlardı ama Carla tüm konuşulanları hatırlıyordu. “Billy Davix diye biri var. Arkov’un yeğeni. Eski deniz piyadesi, tehlikeli bir katil. Çetenin kas gücü. Arkov ve Şavik’in emriyle Jan’ı öldüren de o.”</p>

  <p class="block_6">“Angel adamı tanıyor muymuş?”</p>

  <p class="block_6">“Kulüpte sık sık görüyor.”</p>

  <p class="block_6">“Aile toplantısı neden pazar, gece yarısı yapılıyor?”</p>

  <p class="block_6">“Sadece birkaç saat sürecek. Anlaşılan, yaşlı Arkov pazartesi sabahı bankalar açılmadan hemen önce Cayman Adaları’nda olmak istiyor.”</p>

  <p class="block_6">“Bu sadece 72 saatimiz var demektir.”</p>

  <p class="block_6">“Elimden geleni yaparım. Söz veriyorum Ronnie.”</p>

  <p class="block_6">“Elinden gelen yetmeyebilir. Nişancılığın oldukça gelişti, eğittiklerimin çoğundan daha iyi ama…”</p>

  <p class="block_6">“Ama ne Ronnie?”</p>

  <p class="block_6">“Daha iyi nasıl ateş edeceğini, nasıl öldüreceğini elbette öğretirim. Ama Şavik ve onun gibiler doğuştan katiller. Böylesi adamların karşısına çıkmaya hazır değilsin Carla. Ve önümüzde ne kadar zaman olursa olsun, belki de hiç olmayacaksın.”</p>

  <p class="block_6">Ronnie parmaklarını şaklattı. “Hayatını böyle söndürürler senin. Ölmenin binbir yolu var Carla. Acılı, ıstıraplı ölümler. Şavik gibilerin bu yolların hepsini bildiğinden hiç kuşkum yok.”</p>

  <p class="block_6">Genç kadının gözünde gerçek korkuyu gördü.</p>

  <p class="block_6">“Yani?”</p>

  <p class="block_6">“Her şey aceleye geliyor. Sağlam bir planımız bile yok.”</p>

  <p class="block_6">“Bir plan düşünmeme yardım edemez misin?”</p>

  <p class="block_6">“Seni malikâneye sokmamız ve herhangi bir alarmı devreye sokmadan önüne çıkacak korumaları bertaraf etmeni sağlamamız gerekiyor. Bu dediğim hiç de kolay değil. Şimdilik elimizde arka kapının şifresinden başka bir şey yok. Ya kapıda Angel’ın bilmediği bir güvenlik kamerası varsa?”</p>

  <p class="block_6">Gözlerini Carla’ya dikti. “Veya kapı açıldığı zaman evin içinde bir alarmı tetikliyorsa? Bütün bunlar bana güven vermeyecek kadar karmaşık. Angel’dan daha fazla bilgi istesen?”</p>

  <p class="block_6">“Tüm bildiklerinin bunlar olduğunu söyledi.”</p>

  <p class="block_6">“Sadece dört günlük eğitim ve bu kadar az bilgiyle inanılmaz bir şansın olması gerekir, yoksa kendi ayağınla ölüme gidersin.”</p>

  <p class="block_6">“Hep bu kadar neşeli misin?”</p>

  <p class="block_6">“Memphis’te buna, olduğu gibi anlatmak bebeğim, derler.” Kendini kayanın üstüne çekti. “Biraz daha düşüneyim.”</p>

  <p class="block_6">Carla’nın cep telefonu çaldı.</p>

  <p class="block_6">Telefonu cebinden çıkardı, ekranda bir yabancı ülke numarası görünce açtı.</p>

  <p class="block_6">“Evet?”</p>

  <p class="block_6">“Mrs. Lane?”</p>

  <p class="block_6">“Kimsiniz?”</p>

  <p class="block_6">“Sean Kelly, Saraybosna’dan arıyorum. Müsait misiniz Mrs. Lane?”</p>

  <p class="block_7"> </p>

  <p class="block_7"> </p>

  <h2 class="block_16" id="id_56">56</h2>

  <p class="block_5">SARAYBOSNA</p>

  <p class="block_6">Sırp mahallesindeki bar topu topu altı masası olan karanlık, soğuk bir yerdi, bayat tütün ve kahve kokuyordu.</p>

  <p class="block_6">Yassı burunlu, orta yaşlı, iriyarı sahibi barın tezgâhına yaslanmış, gazetesini okuyor, bir yandan da önündeki tabaktan zeytin atıştırıyordu.</p>

  <p class="block_6">Kapıdan bir müşteri girdiğini görünce başını kaldırdı. “Aklında bir şey varmış gibisin Slava.”</p>

  <p class="block_6">Morg yardımcısının üzerinde artık beyaz önlük yoktu. “Bir armut brendisi iyi olurdu. Duble olsun Yaniç.”</p>

  <p class="block_6">Bar sahibi sırıttı, ellerini pis önlüğüne sildi ve küçük bir kadehi ağzına kadar doldurdu. “Ceset saymakla geçen zor bir gün öyle mi?”</p>

  <p class="block_6">Slava bir dikişte boşalttığı kadehi hızla tezgâha bıraktı, kolunun yeniyle ağzını sildi.</p>

  <p class="block_6">“Daha kötüsü de olabilirdi. Senin gibi mafya bağlantıları olan birini ilgilendirecek bilgilerim var.”</p>

  <p class="block_6">Bar sahibinin sırıtışı ekşidi. Sol kolunu uzattı, morg yardımcısını gırtlağından yakaladı, sıkınca adam boğulur gibi oldu.</p>

  <p class="block_6">“Senin yerinde olsam ağzımı kapalı tutardım. Böylesi sözler bir adamın ölümüne neden olabilir, duydun mu?”</p>

  <p class="block_6">Slava belli belirsiz bir sesle, “Bir… Bir şey demedim,” diye sızlandı. “Ben… Ben sadece sana iyilik yapmak istedim Yaniç. Eski asker arkadaşları gibi.”</p>

  <p class="block_6">Bar sahibi parmaklarını gevşetti. “Nasıl bir iyilikmiş bu?”</p>

  <p class="block_6">“Şeytan Tepesi’nde olanların bir tanığı var.”</p>

  <p class="block_6">“Hiç tanık yok sanıyordum. Ya da en azından mahkemenin kulak vereceği biri yok, diye söylediler.”</p>

  <p class="block_6">Slava boynunu ovuşturarak, “Ama artık öyle değil,” dedi.</p>

  <p class="block_6">Barmen cüzdanından bir banknot çıkarıp Slava’nın yüzünü okşadı. “Haydi, acını hafifletmene yarar.”</p>

  <p class="block_6">“Bir 100’lük? Hepsi bu kadar mı?”</p>

  <p class="block_7"> </p>

  <p class="block_5">TENNESSEE</p>

  <p class="block_6">“Kelly eşleşme olmadığından emin miymiş?”</p>

  <p class="block_6">“Yüzde yüz, dedi.”</p>

  <p class="block_6">Kayaların üzerine oturmuşlardı; Carla kendinden geçmiş gibiydi; yüreği çarpıyor, heyecanı sesine yansıyordu.</p>

  <p class="block_6">“Harika bir haber. Böyle bir habere şu anda öyle ihtiyacım vardı ki. Luka’nın sağ kurtulduğunu biliyordum. Biliyordum işte Ronnie.”</p>

  <p class="block_6">“Carla, bir tavsiyede bulunabilir miyim?”</p>

  <p class="block_6">“Ne?”</p>

  <p class="block_6">“Kendini kaptırma.”</p>

  <p class="block_6">“Neden?”</p>

  <p class="block_6">“Askerde, çocuklardan biri çatışmada kaybolduğu zaman bunu o kadar çok gördüm ki. Aileler en ufak bir umut kırıntısına sarılırlar.”</p>

  <p class="block_6">“Ama sana Kelly’nin söylediklerini anlattım.”</p>

  <p class="block_6">“20 yıldan fazla oldu. Tek bildiğin, Luka’ya ait bir şey bulunmadığı. Düş kırıklığına uğramanı istemiyorum.”</p>

  <p class="block_6">“İçimde tuhaf bir duygu var Ronnie. Gerçekten.”</p>

  <p class="block_6">“Neden?”</p>

  <p class="block_6">“Açıklayamam. Bana öyle bakma.”</p>

  <p class="block_6">“Nasıl bakmayayım?”</p>

  <p class="block_6">“Çılgınca bir umutmuş gibi. Böylesi haberlere ihtiyacım vardı. Önümüzdeki günler için.”</p>

  <p class="block_6">“Kelly başka ne dedi?”</p>

  <p class="block_6">“Bu işin peşinden gideceğini, bana haber vereceğini.”</p>

  <p class="block_6">“Nasıl gidecekmiş peşinden?”</p>

  <p class="block_6">“Söylemedi, ben de soramayacak kadar heyecanlandım. Ama söyledikleri Şavik’in karşısına çıkma kararımı daha da pekiştirdi.”</p>

  <p class="block_6">“Neden?”</p>

  <p class="block_6">“Luka kaybolmadan önce Şavik binadaydı. Onu görmüş olabilir. Bir şeyler biliyor olabilir.”</p>

  <p class="block_6">“Carla…”</p>

  <p class="block_6">“Şimdi Alma’nın haklı olduğunu anlıyorum: Luka’yı gördüğü doğruymuş. Biliyordum. Hayatta olduğunu bildiğim gibi.”</p>

  <p class="block_6">“Carla, bu konuya böyle bakma. Bütün yumurtalarını bir sepete koyma, yoksa çok üzülebilirsin.”</p>

  <p class="block_6">“Aptalca davrandığımı söyleme bana Ronnie. Lütfen, bırak tek umuduma tutunayım. Olumlu olmak, inanmak zorundayım. Josh olsa, sen de aynı böyle davranırdın.”</p>

  <p class="block_6">Carla’nın gözünde, ona güç aşılayan parlak umutları görüyordu.</p>

  <p class="block_6">“Belki de haklısın. Ben sadece şeytanın avukatlığını yapmaya çalışıyorum. Ama sanırım her şey mümkün.”</p>

  <p class="block_6">Carla gülümsedi, buluştuklarından beri ilk kez gerçekten gülümsedi.</p>

  <p class="block_6">Eğildi, Ronnie’nin yanağına dokundu, öptü. “Teşekkürler, Ronnie. Hazırsan, ben de dönmeye hazırım.”</p>

  <p class="block_6">Ayaklandı, böğründe ve kasığında ikiye bükülmesine neden olacak kadar keskin bir sızı duydu. “Ooh… Bu acıttı.”</p>

  <p class="block_6">“İyi misin?”</p>

  <p class="block_6">Doğrulmaya çabaladı. “Bir… Bir adalem çekmiş olmalı.”</p>

  <p class="block_6">“Neresi acıyor?”</p>

  <p class="block_6">“Tam burası.”</p>

  <p class="block_6">“Bir bakayım.” Carla’nın böğrünü ve belini yokladı, kaslarını ve tendonlarını yokladı. “Çok gerginsin, her tarafın düğümlenmiş. Yürüyerek dönebilecek misin?”</p>

  <p class="block_6">“Sanırım.”</p>

  <p class="block_6">“LaFollette ve Harrogate’de birer hastane var. Seni birinden birinde kontrol etti…”</p>

  <p class="block_6">Cümlesini tamamlayamadı. Yüzünde bir telaş, Carla’nın elini bırakmadan bir adım geriledi.</p>

  <p class="block_6">“Ne… Ne oluyor Ronnie? Bana neden böyle bakıyorsun?”</p>

  <p class="block_6">“Kanın akıyor.”</p>

  <p class="block_6">Gözleri Carla’nın kasıklarındaydı.</p>

  <p class="block_6">Carla da kasıklarına baktı.</p>

  <p class="block_6">Bacaklarının arasında, gri eşofmanında giderek yayılan kızıl bir leke vardı. Kana dehşet içinde baktı.</p>

  <p class="block_6">“Neler oluyor Carla?”</p>

  <p class="block_6">“Be… Bebeğim.”</p>

  <p class="block_6">Sonra bütün duyguları boşaldı, bilincini yitirdi.</p>

  <p class="block_7"> </p>

  <p class="block_7"> </p>

  <h2 class="block_16" id="id_57">57</h2>

  <p class="block_5">BELGRAD</p>

  <p class="block_6">Bar sahibi Tuna’ya hâkim o güzel ve görkemli taş ev hakkındaki öyküleri duymuştu.</p>

  <p class="block_6">Zengin çete reisi İvan Arkov’a ait 15. yüzyıldan kalma prens köşkünde verilen görkemli davetler ile bakanlara ve zengin sanayicilere çekilen ziyafetlerle ilgili söylentilerden de haberi vardı.</p>

  <p class="block_6">Tek umudu, sadakatinin Arkov tarafından cömertçe ödüllendirilmesiydi.</p>

  <p class="block_6">Mercedes limuzin ve iki koruma onu Belgrad’ın dış mahallelerinde karşıladı. Araba malikânenin girişi önünde durunca, sürücü inip Yaniç’e kapıyı açtı.</p>

  <p class="block_6">Girişteki basamakların tepesinde onu keçi sakallı, papyonu benekli, iki dirhem bir çekirdek, zayıf bir adam bekliyordu.</p>

  <p class="block_6">Yaniç baştan aşağı ürperdiğini hissetti.</p>

  <p class="block_6">İvan Arkov bütünüyle zararsız görünmesine rağmen, her seferinde Yaniç’in tüylerini diken diken ederdi. Arkov’un çalışma odasında, bir kurbanının yüz derisinden yapılmış, gizli panolu bir vitrinde meşum bir hatıra olarak muhafaza ettiği ölüm masklarıyla ilgili öyküleri duymuştu. “Yaniç. Hoş geldin.”</p>

  <p class="block_6">Patronun elini tuttu, saygı belirtisi olarak parmağındaki yüzüğü öptü. “Beni bu kadar kısa sürede kabul ettiğiniz için minnettarım Mr. Arkov.”</p>

  <p class="block_6">İhtiyar parmaklarını şaklatınca iki koruma gerileyip konuşulanları duyamayacakları bir mesafeye çekildi.</p>

  <p class="block_6">“Gel, bağımdan bir şarap iç. Sonra, bana vereceğin bilginin neden bu kadar acil olduğunu anlat.”</p>

  <p class="block_6">Arkov çalışma odasında pencerenin yanında oturmuş, dinliyordu.</p>

  <p class="block_6">Duvarları kaplayan panolar cilalı gül ağacından yapılmış, raflar sadece gösteriş için konmuş gibi duran, deri ciltli görkemli kitaplarla doldurulmuştu.</p>

  <p class="block_6">Ardına kadar açılmış cam veranda kapıları yüzme havuzuna bakıyordu. Arkov bar sahibini dinlerken parmaklarını birleştirmiş, dudaklarına götürmüştü.</p>

  <p class="block_6">Yaniç’in sözleri bitince içini çekip kalktı. Gri gözleri sabitti, uzakta, havuzun oradaki bir noktaya dikilmişti.</p>

  <p class="block_6">“Bu yardımcı…”</p>

  <p class="block_6">“Slava, Mr. Arkov.” Yaniç şaraptan bir yudum aldı, tükürmemek için kendini zorladı. Tadı, sarhoş müşterilerine vermek için yeniden şişelediği pislikten de beterdi.</p>

  <p class="block_6">“Ya adli tıp uzmanı?”</p>

  <p class="block_6">“Onun adı Kelly.” Bir kâğıt uzattı. “Yanlışlık olmaması için bütün isimleri yazdım. Kadınınkini de.”</p>

  <p class="block_6">“Demek kadın bir tanık?”</p>

  <p class="block_6">“Öyle deniyor.”</p>

  <p class="block_6">Arkov ellerini takım ceketinin ceplerine sokup parıldayan yüzme havuzuna döndü. “Onun hakkında başka ne biliyorsan, anlat.”</p>

  <p class="block_6">“Adı Carla Lane. Annesinin aile adı Tanoviç’miş.”</p>

  <p class="block_6">Arkov’un sulanmış gözlerinden bir parıltı geçti. “Tanoviç olduğundan emin misin?”</p>

  <p class="block_6">“Kesinlikle. Kelly kadının erkek kardeşinin de Şeytan Tepesi’nden sağ kurtulmuş olabileceğini söylemiş. Rahibeler tarafından yönetilen ve çocuğun tedavi edildiği bir hastaneyi ziyaret etmek niyetindeymiş.”</p>

  <p class="block_6">Sonra bütün ayrıntıları anlattı.</p>

  <p class="block_6">“Tüm bu dediklerinden emin misin?”</p>

  <p class="block_6">“Evet efendim. Kelly konuşurken yardımcı odadaymış.”</p>

  <p class="block_6">“Dernek, Mila Şavik’ten bahsetmişler?”</p>

  <p class="block_6">“Kelly kadının Şavik’in nerede olduğunu bildiğini söylemiş.”</p>

  <p class="block_6">“Başka?”</p>

  <p class="block_6">“Bildiklerimin hepsi bu. İsterseniz, Kelly’nin işini görmekten mutlu olurum. Böylelikle herhangi bir soruşturma bir süreliğine durmuş olur.”</p>

  <p class="block_6">Arkov’un yüzünde bir kas oynadı, ardından da Yaniç’i kemiklerine kadar donduran ustura gibi bir tebessüm belirdi. “Çok cömert bir öneri, ama o Kelly’yle bizzat ilgileneceğim.”</p>

  <p class="block_6">“Mila’nın birliğinde hizmet ettim. Bizleri o Bosnalı pisliklerden korudukları için her zaman Mila’nın ve oğlunuzun kahramanlarımız olduğunu söylerdik.”</p>

  <p class="block_6">“Başka ne derdiniz?” Arkov bir puro yakıp dumanını üfledi.</p>

  <p class="block_6">“Mila’ya babalık ettiğinizi. Ona kendi oğlunuzmuş gibi davrandığınızı.”</p>

  <p class="block_6">“Başka türlüsünü yapamazdım. Babası sadık dostumdu. Konyiç’te bir savcı benimle olan ilişkisinden dolayı onu mahkemeye çıkardığı güne kadar. O savcının da adı Tanoviç’ti.”</p>

  <p class="block_6">“Bir akrabası mı?”</p>

  <p class="block_6">“Göreceğiz. Ama ne israf.”</p>

  <p class="block_6">“Efendim?”</p>

  <p class="block_6">“Savcının elinde kanıt yoktu. Mila’nın babası mahkemeden elini kolunu sallayarak çıkacaktı. Ne var ki sinirleri laçka olmuş olacak ki kendini astı. Oğluna bir aile sağlamayı görev edindim. Oğlanın bir yere ait olduğunu, etrafında bir aile bulunduğunu hissetmesi lazımdı.”</p>

  <p class="block_6">“İyiliğinizden hep bahsederler Mr. Arkov.”</p>

  <p class="block_6">“Demek Mila’nın komutasındaydın?”</p>

  <p class="block_6">“Evet efendim.”</p>

  <p class="block_6">“Öyleyse, onunla oğlum arasında hep ufak bir sürtüşme olduğunu da biliyorsundur.”</p>

  <p class="block_6">“Adamlar onlara Habil ve Kabil derlerdi, efendim. Elbette saygısızlık etmek istemem.”</p>

  <p class="block_6">“Peki neden, bilir misin?”</p>

  <p class="block_6">“Hayır efendim.”</p>

  <p class="block_6">“Mila o kadar çabuk yükseldi ki, Boris kendini tehlikede gördü. Bazıları Mila’nın güce aç olduğunu söyler. Oysa mesele çok daha derin. Babasının ölümünden sonra, çete onun ailesi oldu. Mila aile üyeliğine layık olduğunu kanıtlamak istiyor. Anlaşılan bu öksüzlere özgü, müşterek bir çaba.”</p>

  <p class="block_6">Purosundan bir nefes çekti. “Üstelik kafası da iyi çalışıyor. Tabii, Boris ikinci planda kalmaktan hiç memnun değil, ama bunun adı rekabet. Bütün bunları başka biriyle konuşmadın ya?”</p>

  <p class="block_6">“Elbette konuşmadım Mr. Arkov.”</p>

  <p class="block_6">“Güzel. Bunlar ikimizin arasında sır olarak kalsın. Ve insanlara muhbirlerin başına neler geldiğini hatırlatmaktan gına da gelse, bazen mecbur oluyorum.”</p>

  <p class="block_6">Kitap raflarından birindeki uzaktan kumandaya uzandı ve bir düğmeye bastı. Gül ağacı duvar panolarından biri kayarak açıldı, bir ışık yanıp panonun arkasındaki camlı vitrini aydınlattı.</p>

  <p class="block_6">Bar sahibi bir an soluk alamadı; hava ciğerlerini tıkamıştı.</p>

  <p class="block_6">Camın ardında bir insan yüzü -ya da en azından, arta kalanlar- sergilenmişti. Kafatasından yüzülen deri bir mumyanınki gibi, parşömen sarısına kesmişti. İnsan başı biçiminde yapılmış bir cam kütleyi kaplıyordu.</p>

  <p class="block_6">Yüz tuhaftı, ölümü andırıyordu. Herhangi bir ucube gösterisine ait, acayip bir maske gibi. Bar sahibi kusmamak için kendini zorladı.</p>

  <p class="block_6">Arkov vitrindeki yüze sükûnetle baktı, camın gerisinde tünemiş egzotik bir kuşun dikkatini çekmek istiyormuş gibi, parmağını cama sürttü.</p>

  <p class="block_6">“Bu adam beni satmaya çalıştı. Sen böyle bir şeye kalkışmazsın değil mi Yaniç?” Kendi cevabını kendi bulmak istercesine gözleri Yaniç’in yüzünden ayrılmıyordu.</p>

  <p class="block_6">“Hayır efendim, asla.”</p>

  <p class="block_6">“Muhbirlerden ne denli nefret ettiğimi hatırlamak için arada bir buna bakmaktan hoşlanırım. Böyle gel.”</p>

  <p class="block_6">Cam veranda kapılarının arasından geçerek dışarıya, güneşe çıktı, yüzme havuzuna doğru yürüdü. Bar sahibi de peşinden gitti.</p>

  <p class="block_6">Arkov cüzdanını çıkardı, avuç dolusu banknot çekip havuz kenarındaki masanın üzerine bıraktı. “Şükranımın bir belirtisi.”</p>

  <p class="block_6">Yaniç yüzü terden sırılsıklam, hevesle banknotları avuçlamaya koyuldu.</p>

  <p class="block_6">Adam, Arkov’un cebinden bir tel çıkardığını göremedi. Piyano telinden yapılmış, her iki ucunda birer tahta tutamağı olan eski bir infaz aleti. Arkov teli zorlanmadan Yaniç’in boynuna dolayıp çekti.</p>

  <p class="block_6">Tel boğazını keser, boynundan ince ince kan sızarken Yaniç’in gözleri yuvalarından fırladı, acıyla homurdandı.</p>

  <p class="block_6">Arkov kulağına, “Senin gibilerinden nefret ederim,” diye fısıldadı. “Böyleleri kendi büyükannelerini bile satar.”</p>

  <p class="block_6">Yaniç soluk almaya çabalıyor, yüzü giderek kızarıyordu. Arkov daha güçlü çekti. Tel Yaniç’in boğazına işledi, sonunda soluk borusunu kesti.</p>

  <p class="block_6">Boğuk bir ses çıktı.</p>

  <p class="block_6">Arkov bırakınca Yaniç’in cesedi öne doğru devrildi, havuza düşerken turkuaz suda kızıl bir iz bıraktı.</p>

  <p class="block_6">Yaşlı adam mendilini çıkardı, ellerine bulaşmış kanı sildi ve banknotlarını topladı.</p>

  <p class="block_6">Korumalara dönüp, “Bu pisliği atın ve buraları temizleyin,” diye buyurdu.</p>

  <p class="block_6">“Sonra havaalanına telefon edip Lear’ın yakıt almasını söyleyin. Harekete hazır olmasını istiyorum.”</p>

  <p class="block_7"> </p>

  <p class="block_7"> </p>

  <h2 class="block_16" id="id_58">58</h2>

  <p class="block_5">BOSNA-HERSEK</p>

  <p class="block_6">Kelly manastırın önünde durdu.</p>

  <p class="block_6">Renault’sundan inerken gök gürledi. Zincire asıldı, loş kemerlerin derininde bir yerde bir çıngırak yankılandı. Beklerken, etrafına bakındı.</p>

  <p class="block_6">Dağlardaki yolculuk tehlikeliydi, ama manzaraya değerdi.</p>

  <p class="block_6">15. yüzyıldan kalma Bizans manastırı incelikle işlenmiş taş pencereleriyle gerçekten muhteşemdi. Kısmen bir yamacın yekpare granitine oyulmuştu, sağlam demir kapıların ardında huzur verici bir avlusu ve köpürerek akan bir çeşmesi vardı.</p>

  <p class="block_6">Zincire bir daha asılınca biri yaşlı, biri genç iki rahibenin ıslak avludan kapıya doğru koştuklarını gördü. Üzerlerine ağır, koyu renk cüppeler almış, başlarına da uzun atkılar dolamışlardı.</p>

  <p class="block_6">“İngilizce biliyor musunuz rahibe?”</p>

  <p class="block_6">Yaşlı olanı başını salladı. “Evet, ben bilirim.”</p>

  <p class="block_6">Yaşlı kadının belindeki düğümlü kordondan kocaman bir ahşap istavroz ve bir de bir deste anahtar sarkıyordu. Yüzü güç dolu, ciddi ama güzeldi. “Adım Hilda, Başrahibe.”</p>

  <p class="block_6">İngilizcesi akıcıydı.</p>

  <p class="block_6">“Benim adım Sean Kelly. Saraybosna’da, Kayıp İnsanlar Komisyonu’nda çalışıyorum.” Rahibe Kelly’nin uzattığı kartı inceledi.</p>

  <p class="block_6">“Size nasıl yardım edebilirim Mr. Kelly?”</p>

  <p class="block_6">“Biraz karışık. Bir çocuğun izini bulmaya çalışıyorum. Bana biraz vakit ayırırsanız, açıklamak için elimden geleni yaparım.”</p>

  <p class="block_6">Rahibe Hilda öne düştü, Kelly’yi karanlık kemerlerin altından geçirdi. Masif meşeden bir kapıyı itip, büyükçe bir odaya girdi.</p>

  <p class="block_6">Kelly ceketindeki yağmur damlalarını silktikten sonra rahibenin ardından içeri girdi.</p>

  <p class="block_6">Taş pencerelerin ötesinde şimşekler patlıyor, duvarları süsleyen yaldızlı ikonalarıyla oda neredeyse ortaçağdan fırlamış gibi görünüyordu. Odanın bir ucu modernleştirilmiş ve idman aletleriyle bir çeşit jimnastik salonu-oyun odasına dönüştürülmüştü.</p>

  <p class="block_6">Kelly’yi iç parçalayıcı bir manzara bekliyordu.</p>

  <p class="block_6">Bir avuç rahibe genellikle yirmilerinde veya otuzlarında gösteren onlarca genç erkek ve kadınla ilgileniyordu. Bazılarının kolları veya bacakları yoktu; kimileri tekerlekli sandalyelerine kamburlarını çıkararak tünemiş, salyaları akıyordu. Kelly kolları, bacakları ya da yüzleri yara izleriyle kaplı birçok hasta gördü. Hemen hepsinin yüzünde, zihinsel yeteneklerinin sınırlı olduğunu gösteren boş bakışlar vardı.</p>

  <p class="block_6">Kelly’yi gözlerini açarak, kuşkuyla karşıladılar. Gözü bir köşede durmuş, başparmağını emen, melek yüzlü ve yakışıklı bir delikanlıya ilişti.</p>

  <p class="block_6">Odanın öteki tarafında genç bir kadın sarsak ellerle selam verdi.</p>

  <p class="block_6">Kelly elini sallarken içinden, “Aman Tanrım…” diye geçirdi.</p>

  <p class="block_6">Kabul etmek istemiyordu fakat gördükleri içinde çelişkili duygulara neden olmuştu. Manzara bir taraftan korkunç, kâbus gibiydi. Öte yandan rahibelerin özverili sabrında, hastaların dokunaklı masumiyetlerinde bir güzellik de vardı.</p>

  <p class="block_6">“Savaşın korkunçlukları hep uzun bir gölge bırakır Mr. Kelly. Ve her zamanki gibi, acıyı suçsuzlar çeker. Buradakilerin hepsi bir zamanlar birilerinin sevgili çocuklarıydı. Şimdi onları bize emanet eden Tanrı’nın sevgili kulları oldular.”</p>

  <p class="block_6">“Hepsi savaş kurbanı mı?”</p>

  <p class="block_6">“Çoğu. Bazıları tecavüz kamplarında cinsel istismara uğramış, ya da top atışlarında vurulmuş veya ağır yaralanmış. Bazıları zihinsel olarak hiç toparlanamadı, özellikle ailelerini yitirenler. Burada gördüğünüz gençlerden çoğu geceleri kâbuslar görür.”</p>

  <p class="block_6">“Burada kaç kişiye bakıyorsunuz?”</p>

  <p class="block_6">“100 kadarına.”</p>

  <p class="block_6">“Zor olmalı.”</p>

  <p class="block_6">“Onlar için olduğu kadar değil.”</p>

  <p class="block_6">Başparmağını emen yakışıklı delikanlı Kelly’ye sokuldu.</p>

  <p class="block_6">İrlandalının elini usulca aldı, çenesine sürterken Kelly’nin yüzüne en sevecen duygularını tetikleyen çarpık ama harikulade bir tebessümle baktı.</p>

  <p class="block_6">Kelly öylesine etkilendi ki delikanlının yüzünü ellerinin arasına aldı. Sanki arkalarındaki zihin başka bir evrende yitip gitmiş gibi, Kelly’ye bakan kahverengi gözler ıraktı. Boğazında bir şeylerin düğümlendiğini hissetti.</p>

  <p class="block_6">“Buradan ayrılmadan önce manastıra bağışta bulunmama izin verir misiniz?”</p>

  <p class="block_6">“Çok cömertsiniz.”</p>

  <p class="block_6">“Peki, kayıtlar?”</p>

  <p class="block_6">“Benimle gelin lütfen.”</p>

  <p class="block_7"> </p>

  <p class="block_7"> </p>

  <h2 class="block_16" id="id_59">59</h2>

  <p class="block_5">TENNESSEE</p>

  <p class="block_6">“Gezmeye mi geldiniz?”</p>

  <p class="block_6">“Evet.”</p>

  <p class="block_6">“Kuzeyden mi?”</p>

  <p class="block_6">“Evet.”</p>

  <p class="block_6">“Balık mevsiminde buraya epeyce Yankee gelir.”</p>

  <p class="block_6">Yaşlı doktor jöleyle kaplı sondayı Carla’nın karnının üzerine yerleştirdi, gözünü ultrason ekranına dikti. Tebessümü dostçaydı ama bu genç kadının çarpıntılı korkusunu yatıştırmaya yeterli değildi.</p>

  <p class="block_6">İçindeki endişe her geçen saniyeyle birlikte artıyor, nabzını kulaklarında duyuyordu.</p>

  <p class="block_6">Genç stajyer bile endişeli görünüyordu. İlk ultrasondan sonra ikinci bir görüş için tecrübeli meslektaşını çağırmıştı.</p>

  <p class="block_6">“Yamaç yürüyüşü demiştiniz değil mi?” diye sordu yaşlı olanı.</p>

  <p class="block_6">“Evet.”</p>

  <p class="block_6">“Joggingden daha iyi. Jogging yapanlardan bazılarının neden böyle sağlıksız göründüğünü hiç merak ettiniz mi?” Doktorun al yanakları, toparlak bir göbeği vardı. “Bazılarının kendilerini öldürmek gibi bir misyonu var sanki.”</p>

  <p class="block_6">Sondayı Carla’nın karnında dolaştırırken ekrana bakıyordu. Bir an için döndüğünde, sağ tarafta bazı izler gördü. “Buraya ne oldu?”</p>

  <p class="block_6">“Yaralandım. Bir patlama oldu.”</p>

  <p class="block_6">“Ne kadar önce?”</p>

  <p class="block_6">Anlattı.</p>

  <p class="block_6">“Mümkünse yaralarınızı tarif edin.”</p>

  <p class="block_6">Yaralarını tarif etti.</p>

  <p class="block_6">Doktor eliyle yanlarını muayene etti, karnına bastırdı. Önce hafifçe, daha sonra daha güçlü. “Acı ya da rahatsızlık hissederseniz söyleyin.”</p>

  <p class="block_6">“Yok.”</p>

  <p class="block_6">“Şimdi?”</p>

  <p class="block_6">“Yok.”</p>

  <p class="block_6">Adamın keskin gözleri kolundaki eski yara izlerini ve sağ elinde, baş ve işaretparmakları arasındaki dokuda yeni yaraları kaçırmadı. Carla’nın elini inceledi. “Atış mı yapıyorsunuz?”</p>

  <p class="block_6">“Evet. Nasıl bildiniz?”</p>

  <p class="block_6">“Ben güneyliyim. Zamanında ben de tabanca sürgüsünden çok çektim. Tabancayı doğru tutmazsanız böyle olur.”</p>

  <p class="block_6">“Be… Bebeğim iyi mi?”</p>

  <p class="block_6">“Hanımefendi, ultrason görüntüsü güzel, bebeğin kalbi çarpıyor. Kanama durdu ama yolunda gitmeyen bir şey var; kanamanın nedeni de bu.”</p>

  <p class="block_6">Kâğıt havluyla sondanın üzerindeki jöleyi sildi, Carla’nın böğrüne dokunarak oturmasını işaret etti.</p>

  <p class="block_6">“Bana izin verin, kan ve idrar örneklerinize bir bakayım; ondan sonra konuşuruz.”</p>

  <p class="block_7"> </p>

  <p class="block_5">BOSNA-HERSEK</p>

  <p class="block_6">Önde Rahibe Hilda, arkada Kelly, döner merdivenden manastırın bodrumuna indiler. Kadının elinde pilli bir fener, duvarda zarif yaldızlı ikonaların önünden geçtiler.</p>

  <p class="block_6">“Bana manastırınızdan ve tarikatınızdan bahseder misiniz?”</p>

  <p class="block_6">“15. yüzyılda bir Sırp prensesi tarafından bir inziva ve tefekkür yeri olarak, aynı zamanda da bölgenin hastalarına ve muhtaçlarına yardım için yaptırılmış. Hemşirelik eğitimi alan çok rahibemiz var.”</p>

  <p class="block_6">Basamaklar bitince kilidi paslı, eski ve ahşabı kararmış bir meşe kapının önüne vardılar. Rahibe Hilda kilide bir anahtar sokup kuvvetle itti, kapı gıcırdayarak açıldı.</p>

  <p class="block_6">“Burası nedir?”</p>

  <p class="block_6">“Kayıtlarımızı burada tutarız Mr. Kelly.”</p>

  <p class="block_6">Girdikleri oda genişti, tavanı kubbeli, zemini pişmiş topraktan karolarla kaplıydı.</p>

  <p class="block_6">Duvarlar boyunca uzanan kalın ahşap raflar eski defterlerin ve günlüklerin, balmumu mühürlü eski parşömen rulolarının ağırlığından bel vermişti. Yaşlı rahibe fenerini raflara doğru salladı.</p>

  <p class="block_6">Cüppesinin altından okuma gözlüğünü çıkarıp taktı. “Çocuğun adı ve yaşı?”</p>

  <p class="block_6">“Luka Joran. Dört yaşındaydı.”</p>

  <p class="block_6">“Buralarda pek rastlanır bir soyadı değil.”</p>

  <p class="block_6">“Babası Amerikalıydı.”</p>

  <p class="block_6">“Emin misiniz?”</p>

  <p class="block_6">“Evet, neden sordunuz?”</p>

  <p class="block_6">“Bana bir şey hatırlattınız. Önemli olabilir.”</p>

  <p class="block_6">Hemşire Hilda bir rafa yaklaştı, fenerini yanına, yere bıraktı. Defterlerden birini indirip, sayfalarını çevirmeye koyuldu.</p>

  <p class="block_6">“Tedavi ettiğimiz tek Amerikalı bir akşam buraya dediğiniz yaştaki küçük oğluyla getirilen biriydi. Kar yağıyordu, soğuk bir geceydi. İyi hatırlıyorum, çünkü ikisi de fiziken çok kötü durumdalardı. Bir de adamın milliyetini hatırlıyorum. Bu bölgede hiç Amerikalıya rastlamayız.”</p>

  <p class="block_6">“Amerikalı olduğunu nereden biliyorsunuz?”</p>

  <p class="block_6">“Aksanından. New York’luydu. Bir zamanlar orada genç bir rahibe olarak çalışmıştım. İkisi buraya bir hayırsever tarafından otomobille getirilmişlerdi.”</p>

  <p class="block_6">“Yaralı mıydılar?”</p>

  <p class="block_6">Yaşlı kadın defterdeki sayfaların birinde durdu ve bir kaydı gösterdi. “Hepsi burada işte. Çocuğun sırtında şarapnel yaraları vardı. Önemliydi, ama ameliyat edilecek gibiydi. İkisi de zatürreeydi.”</p>

  <p class="block_6">Kelly yüreğinin hızlandığını duydu. “Bana başka ne söyleyebilirsiniz?”</p>

  <p class="block_6">“Çocuğun adı Luka olarak verilmiş. Gözlerinden birinin farklı olduğunu hatırlar gibiyim; sütümsüydü, bir göz hastalığı geçirmiş olmalıydı.”</p>

  <p class="block_6">“Lütfen devam edin.”</p>

  <p class="block_6">“Soyadı yazılmamış. Bir soyadı belirtilip belirtilmediğinden kuşkuluyum. Bir bakayım ama…”</p>

  <p class="block_6">Yeniden deftere döndü, parmağını bir satıra bastı. “Burada baba adı David diyor.”</p>

  <p class="block_6">“Başka ne hatırlıyorsunuz?”</p>

  <p class="block_6">Yaşlı rahibe gözlüğünün üzerinden Kelly’ye baktı. “Tek hatırladığım, babanın yüksek ateşle zaman zaman sayıkladığı. Buna rağmen çocuğunu bir an olsun bırakmadı. Uyudukları zaman bile oğlanın elini tutuyordu.”</p>

  <p class="block_6">“Başka?”</p>

  <p class="block_6">Kadın yine deftere baktı. “İkisini de elimizden geldiğince tedavi ettik. Cevap veriyor gibi oldular. Bir antibiyotik tedavisine başlamışlardı zaten. Babanın cebinde antibiyotik hapları bulduk.”</p>

  <p class="block_6">“Baba kaç yaşlarındaydı?”</p>

  <p class="block_6">Kadın gözlerini kaldırdı. “Bana kalırsa otuzlarının başında olmalıydı.”</p>

  <p class="block_6">“Buraya nasıl getirildiklerini anlatın lütfen.”</p>

  <p class="block_6">“Bir adam arabasıyla geldi. Kötü durumda olduklarını söyleyip ikisine de yardım etmemiz için yalvardı.”</p>

  <p class="block_6">“Sonra?”</p>

  <p class="block_6">“Ona gerçeği anlattık. Kendi hastalarımız zaten ölüyordu.”</p>

  <p class="block_6">“Neden?”</p>

  <p class="block_6">“Doktor yoktu, çok, ama çok az ilacımız ve malzememiz vardı. Adama çocukla babasının kurtulamayabileceklerini söyledim. Bir hastaneye götürmesini, orada kurtulma şansları olacağını söyledim. Götüremeyeceğini söyledi.”</p>

  <p class="block_6">“Neden götüremezmiş?”</p>

  <p class="block_6">“Askerler ve kontrol noktaları yolları kesmişti. Babayla çocuğunun karlı dağlardan yaya geçmeye dayanabileceklerine inanmıyordu. Onun için ikisini de bize bıraktı.”</p>

  <p class="block_6">“Siz de tedavi ettiniz?”</p>

  <p class="block_6">“Elimizden geldiği kadar. Çocuğu ameliyat bile ettik, şarapnellerin çoğunu çıkardık. Düzelmeye başladılar. Ama ilaç bulamazsak ikisinin de hayatta kalamayacaklarını biliyordum. O sırada bir mucize oldu.”</p>

  <p class="block_6">“Ne demek istiyorsunuz?”</p>

  <p class="block_6">“Adam iki gün sonra döndü.”</p>

  <p class="block_6">“O hayırsever dediğiniz adam mı?”</p>

  <p class="block_6">“Evet. Canlı cenaze gibiydi. Buraya dönmeye çalışırken yaralanmış, kolundan ve göğsünden vurulmuştu. Onu tedavi etmemiz gerekti.”</p>

  <p class="block_6">“Neden geri gelmiş?”</p>

  <p class="block_6">“Bize ilaç ve tıbbi malzeme getirmek için. O adam olmasaydı, bugün burada gördüğünüz hastalardan çoğu ölürdü.”</p>

  <p class="block_6">“Peki babayla oğlu ne oldu?”</p>

  <p class="block_6">“Babanın sağlığı hızla bozuluyordu. Gerçek bir hastaneye götürülmesi gerekliydi. Bunu adama da söyledim.”</p>

  <p class="block_6">“Sonra?”</p>

  <p class="block_6">“Babayı bir hastaneye götürmeye çalışacağını söyledi. Babayla çocuğu arabasına yerleştirmesine yardım ettik ve bir daha ne Amerikalıyı ne de küçüğü gördük.”</p>

  <p class="block_6">“Şu hayırseverin kim olduğunu biliyor musunuz?”</p>

  <p class="block_6">“Evet, buralarda tanınan biriydi.”</p>

  <p class="block_6">“Kim?”</p>

  <p class="block_6">“Adı Mila Şavik’ti.”</p>

  <p class="block_7"> </p>

  <p class="block_7"> </p>

  <h2 class="block_16" id="id_60">60</h2>

  <p class="block_5">CAPE MAY, NEW JERSEY</p>

  <p class="block_20">Birazdan yapacağım, hayatıma mal olabilir.</p>

  <p class="block_6">Angel sigarasından bir nefes aldı, dumanın kıvrıla kıvrıla tavana yükselmesini izledi.</p>

  <p class="block_6">Yatakta yatıp yukarıya bakarken, tavan alçısındaki her çatlağı ezbere biliyordu. Mila Şavik’in yanında yattığı zaman zihnindeki her nehir, her damar aynı şeyi anımsatırdı: Gözleri açık, yüreği yapmakta olduğundan iğrenmek dışında her şeye kapalı.</p>

  <p class="block_6">Carla Lane haklıydı, diye düşündü.</p>

  <p class="block_6">Nefret.</p>

  <p class="block_6">Sevgi.</p>

  <p class="block_6">Tuhaf, ama Mila Şavik’e karşı hissettiklerini bazen bu iki sözcük kusursuzca anlatıyordu.</p>

  <p class="block_6">Ona karşı hislerinin bazen bir çeşit düşkünlüğe yaklaşıyor olmasından rahatsızlık duyuyordu çünkü Şavik’le ilgili olan nefret dışındaki her şey aşağılık geliyordu.</p>

  <p class="block_6">Belki Stockholm sendromu zıt duygularını açıklayabilirdi. Öyle ya, Şavik’in iyi ve düşünceli olduğu anları nasıl unutabilirdi? Saçını okşadığını, genç bir âşık gibi elinin tersini yüzüne hafifçe dokundurduğunu unutabilir miydi?</p>

  <p class="block_6">Yine de durumun bundan çok daha karmaşık olduğunun bilincindeydi: Sezgisi, Şavik’in içinde en az onunki kadar büyük bir yara taşıdığını söylüyordu. İnsanlıktan biraz nasibini almış herkes ıstırap çeken bir ruha acır. Şavik’e karşı hissettiği bu acıma değil miydi?</p>

  <p class="block_6">Sevgi değil, sadece acıma.</p>

  <p class="block_6">Adamın çektiği eziyetin kaynağını aramayı çoktan bırakmıştı. Bu çaba onu hedefinden saptırmaktan başka bir şeye yaramayacaktı.</p>

  <p class="block_6">Başucu masasında buz kırıklarıyla dolu bir buz kovası duruyor, içinde bir Krug şampanya şişesi, yanında da iki kristal kadeh görülüyordu.</p>

  <p class="block_6">Titreyen ellerle şampanyanın mantarını patlattı ve bir kadeh doldurdu. Bu katillerle bir arada olmakla annesinin ve ablasının hatıralarına saygısızlık edip etmediğini düşündüğü anlar olmuştu.</p>

  <p class="block_6">Oysa bedeniyle zihnini birbirlerinden ayırmayı uzun zamandan beri biliyordu: Biriyle yatarken ne zihni ne de bedeni kendine aitti. Makyajlı ve perukalı kadını özbenliğinden bütünüyle soyutlamayı beceriyordu.</p>

  <p class="block_6">Üstelik, Şavik’in yatağını paylaşmanın daha ulu bir amacı vardı.</p>

  <p class="block_6">İntikamını almasını sağlayacak bir amaç.</p>

  <p class="block_6">Bir çuval inciri berbat etmezse.</p>

  <p class="block_6">Birazdan yapacağım, hayatıma mal olabilir.</p>

  <p class="block_6">Bunu kesinlikle iyi biliyordu.</p>

  <p class="block_6">Sigarasını söndürdü, yataktan kalktı, ipek sabahlığını giydi. Pencereye yaklaşırken kapıya yaklaşan bir otomobil sesi duydu.</p>

  <p class="block_6">Demir kapılar iki yana açılırken vücudundan elektrik akımı gibi bir korku geçti.</p>

  <p class="block_6">Araba yolundan camları koyu renk bir Mercedes geliyordu.</p>

  <p class="block_6">Mila Şavik eve gelmişti.</p>

  <p class="block_7"> </p>

  <p class="block_6">New Jersey, Cape May sahilindeki yazlık etkileyici özelliklere sahipti.</p>

  <p class="block_6">Arka taraftaki yüzme havuzu Delaware Körfezi’ne bakıyor, dövme demirden bir kapı kumsala açılıyor, bahçenin çimenleri iyi aydınlatılıyordu.</p>

  <p class="block_6">Kuleli eski köşkleri, restoranları ve yat kulübüyle Cape’in uyuşturucu ve suça teslim olmuş New Jersey semtlerinden uzak bu seçkin mahallelerinin Viktoryen bir havası vardı.</p>

  <p class="block_6">Mercedes’in gözden uzak bir yerde durduğunu işitti.</p>

  <p class="block_6">Arabanın kapılarının açılıp kapandığını, korumaların indiğini duydu, ayak seslerinden hole girdiklerini anladı.</p>

  <p class="block_6">Yapabilecek miydi?</p>

  <p class="block_6">Bu son hareketi?</p>

  <p class="block_6">Ölümle kumarını?</p>

  <p class="block_6">Her ayrıntıyı planlamıştı. İyi ama ya yakalanırsa? Ya öldürmeden önce işkence ederlerse, annesiyle ablasına işkence ettikleri gibi?</p>

  <p class="block_6">Annesiyle ablasının çığlıkları aklından hiç silinmiyordu.</p>

  <p class="block_6">Korkusu omurgasına saplanmış buzlu bir hançer gibiydi. Kendine bir şampanya daha doldurdu.</p>

  <p class="block_6">Koridorda ayak sesleri yankılandı.</p>

  <p class="block_6">Kapının tokmağı döndü.</p>

  <p class="block_6">Orada, eşikte Mila Şavik’in ta kendisi duruyordu.</p>

  <p class="block_7"> </p>

  <p class="block_7"> </p>

  <h2 class="block_16" id="id_61">61</h2>

  <p class="block_6">Kadın tebessümünün doğal görünmesine çalıştı. “Beni özlemiş gibi bakmamaya çalış.”</p>

  <p class="block_6">Şavik bir elinde evrak çantasıyla yaklaştı, çantayı yere bıraktı, genç kadını usulca alnından öptü. “Özledim.”</p>

  <p class="block_6">Angel’ın uzattığı şampanyayı bir dikişte içti, kristal kadehi komodine bıraktı. “Keşke kalabilseydim ama sadece birkaç evrak almak için geldim. Görev işte.”</p>

  <p class="block_6">“Ne görevi?”</p>

  <p class="block_6">“Kulüpte bitirmem gereken bazı işler var. Sen neden rahatına bakıp bir film seyretmiyorsun? Gece yarısından sonra dönerim. O zaman yemek yer, şampanya içeriz.”</p>

  <p class="block_6">“Söz mü?”</p>

  <p class="block_6">“Söz.”</p>

  <p class="block_6">Kollarını Şavik’in boynuna dolayıp öptü; dudakları dudaklarına değerken tıraş losyonunun belli belirsiz kokusunu soludu. Şavik her zamanki gibi dalgındı. Angel geri çekilip gözlerinin içine baktı.</p>

  <p class="block_6">“İyi misin?”</p>

  <p class="block_6">Genç kadının alnını yine usulca öptü. “Sadece yorgunum. Yapılacak çok iş oluyor. Gitmeden önce kasadan bir şey almam gerek.”</p>

  <p class="block_6">Soyunma odasına doğru giderken, eşikte durdu. “Bu arada, yarın akşam katılmam gereken bir aile işi var.”</p>

  <p class="block_6">“Kendi evimde kalmamı mı istiyorsun?”</p>

  <p class="block_6">Belli belirsiz bir gülümseme. “Anlayacağını biliyordum.”</p>

  <p class="block_7"> </p>

  <p class="block_6">Birkaç dakika sonra Şavik gitmişti.</p>

  <p class="block_6">Angel camları koyu film kaplı Mercedes’in bahçe kapısından çıkışını pencereden izledi. Ev sessiz gibiydi. Ev personelinden, Porto Riko’lu hizmetçiyle aşçı kocasından başka kimse yoktu.</p>

  <p class="block_6">Oda kapısının kapalı olup olmadığını bir daha kontrol ettikten sonra çantasından Toshiba dizüstü bilgisayarını, bloknotuyla tükenmezkalemini çıkardı.</p>

  <p class="block_6">Şavik’in gardırop olarak kullandığı odaya girdi.</p>

  <p class="block_6">Duvarlar yakut renkli nefis bir maunla kaplanmıştı. Takım elbiselerin, gömleklerin, gündelik giysilerin asılı olduğu askılar, düzgünce istiflenmiş kazaklar, kravat rafları. Yüksek bir aynayla bir de koltuk.</p>

  <p class="block_6">Bir askı dolusu elbiseyi kenara çekip arkadaki maun panoyu ortaya çıkardı.</p>

  <p class="block_6">Yanında bir dizi ışık düğmesi. Düğmelerden biri sahteydi: Sağ alttaki düğmeye iki kez basınca maun pano vınlayarak açıldı, bir duvar kasası görüldü.</p>

  <p class="block_6">Daha sonra, koltuğu tavandaki duman alarmının altına yerleştirdi.</p>

  <p class="block_6">Bir gün önce, duman alarmını tıpkısıyla değiştirmişti; tek farkı taktığı alarmda topluiğne başı büyüklüğünde ve kasaya yönelik bir kamera bulunmasıydı. İşi bittiğinde, ilk alarmı tekrar yerine takacaktı.</p>

  <p class="block_6">Şimdiyse tavandaki alıcının üzerindeki alarm muhafazasını gevşetiyor, koltuktan iniyor, video kamerayla Toshiba arasına bir bağlantı kablosu takıyordu.</p>

  <p class="block_6">Video filmi bilgisayara yükledi.</p>

  <p class="block_6">Hızla ileriye aldığı zaman, titrek görüntüler gördü.</p>

  <p class="block_6">Ekranda şimdi Şavik vardı, kasanın klavyesine rakamlar giriyordu. Filmin kare hızını düşürdü, girilen her sayıya dikkat ettikten sonra bloknotuna yazdı.</p>

  <p class="block_6">7</p>

  <p class="block_6">6</p>

  <p class="block_6">4</p>

  <p class="block_6">8</p>

  <p class="block_6">0</p>

  <p class="block_6">1</p>

  <p class="block_6">Kadın duman alarmını Toshiba’dan söktü.</p>

  <p class="block_6">Koltuktan inerek kasanın başına gitti. Titreyen parmaklarla ama dikkatle sayıları klavyeye girdi. 764801. Kırmızı ojeli tırnağıyla kare tuşuna bastı.</p>

  <p class="block_6">Kasanın kapısı mırıldanarak açıldı.</p>

  <p class="block_6">İçinde bir tomar parayla kalın bir defter vardı.</p>

  <p class="block_6">“Aradığını buldun mu hayatım?”</p>

  <p class="block_6">Angel gözlerinde dehşet ifadesiyle arkasına döndü.</p>

  <p class="block_6">Kapının eşiğinde Arkov duruyordu. Yanında da, yüzünde çakal gibi sırıtışla Billy Davix.</p>

  <p class="block_6">Arkov odaya daldı ve genç kadını kabaca saçlarından kavradı.</p>

  <p class="block_6">“Kendini akıllı sanıyordun değil mi? Her zaman kadınları asla küçümseme demişimdir. Ama seni izliyorduk. Niyetin neydi? Bir tarafını kırmadan bana cevap ver.”</p>

  <p class="block_6">Yüzü hırstan kasılmış, yumruğunu sıkmış, vurmaya hazırdı.</p>

  <p class="block_6">Billy bundan sonra olacaklardan keyif alıyormuşçasına sırtlan gibi güldü.</p>

  <p class="block_6">“Cehenneme git.” Angel göğsünü delip geçecekmiş gibi çarpan yüreğine rağmen Arkov’un yüzüne meydan okurcasına bakıyordu.</p>

  <p class="block_6">“Kimin için çalışıyorsun?”</p>

  <p class="block_6">Arkov’un yüzüne tükürdü.</p>

  <p class="block_6">Adam kendinden geçti, içindeki öfke kabardı. Yumruğunu Angel’ın yüzüne patlattı, genç kadın bilincini yitirip yığılmadan önce kırılan kemiklerinden mide bulandırıcı bir ses çıktı.</p>

  <p class="block_7"> </p>

  <p class="block_7"> </p>

  <h2 class="block_16" id="id_62">62</h2>

  <p class="block_6">Şavik tek başına pencerenin yanında durmuş, sigarasını tüttürüyordu.</p>

  <p class="block_6">Kapı devrilir gibi açıldı, içeriye bir kâğıt havluyla yüzünü kurulayarak Arkov girdi. Öteki elinde duman alarmı kamerasını taşıyordu. “Billy hafıza kartını çıkardı.”</p>

  <p class="block_6">Alarmı Şavik’e attı, Şavik havada tuttuğu cihazı inceledi. “Nerede şimdi?”</p>

  <p class="block_6">“Billy onu bodruma sürükledi.”</p>

  <p class="block_6">“Konuştu mu?”</p>

  <p class="block_6">“Hâlâ baygın. O kadar kuvvetli vurdum ki burnu kırıldı.”</p>

  <p class="block_6">“Ona zarar vermemeni söylememiş miydim?”</p>

  <p class="block_6">Arkov sırıttı. “Niyetimizin ciddi olduğunu anlaması gerek. Endişelenme, kendisi için neyin iyi olduğunu biliyorsa konuşacaktır.”</p>

  <p class="block_6">Yüzünü kurulaması bitince, kâğıt havluyu kenara fırlattı. “O karıya hiç güvenmemiştim. Sana yaklaşmak için çok uğraştı. Kamerayı yerleştirmek zekice, ama yeterince zekice değil.”</p>

  <p class="block_6">Şavik’in hırsla duvara çarptığı kamera parçalanarak düştü.</p>

  <p class="block_6">“Niyeti ne? Neyin peşinde?”</p>

  <p class="block_6">“Para olamaz. Etrafta bıraktığım paraya hiç dokunmadı. Sence federallerin hesabına çalışıyor olabilir mi?”</p>

  <p class="block_6">“Sana tükürdüğü zaman yüzündeki ifadeye bakarsan çok daha kişisel bir şey olmalı.”</p>

  <p class="block_6">Arkov, “Haklısın,” dedi, gerginliğin keyfini çıkararak eklemlerini ovuşturdu. “Billy’nin elinde skopolamin dolu bir şırınga var. Eğer gerçek ilacı bir işe yaramazsa eski yöntemlere döneriz.”</p>

  <p class="block_6">Başını sallayarak kapının yanına gitti. “Anlaşılan onu yatağına almakla büyük hata etmişsin Mila.”</p>

  <p class="block_6">Şavik sigarasını söndürdü. “Yüzüme vurma.”</p>

  <p class="block_6">“Babam telefon etti.”</p>

  <p class="block_6">“Ne diyor?”</p>

  <p class="block_6">“Angel’ı anlattığımda hiç memnun olmadı. Ama daha da beteri var. O Lane adlı kadının tanık olduğunu söyledi.”</p>

  <p class="block_6">“Neyin tanığı?”</p>

  <p class="block_6">“Şeytan Tepesi’ndeki eğlencelerimizin.”</p>

  <p class="block_6">“Baban bunu nereden biliyor?”</p>

  <p class="block_6">“Pazar buraya geldiği zaman anlatacağını söyledi.”</p>

  <p class="block_6">“Hoşuma gitmedi. Bu kadarı tesadüf olmak için çok fazla. Önce her şeye burnunu sokan o çalgıcı, şimdi de karısı.”</p>

  <p class="block_6">“Ben de öyle düşündüm. Sence Angel’la aralarında bir bağlantı olabilir mi?”</p>

  <p class="block_6">“Hiçbir fikrim yok, ama olsa şaşmazdım.”</p>

  <p class="block_6">“Onu konuştururum. Skopolamin etkisini gösterince söyleyeceklerini dinlemek ilginç olacak. Geliyor musun?”</p>

  <p class="block_6">“Birkaç dakika sonra.”</p>

  <p class="block_6">Arkov yine sırıttı. “Neyin var Mila? Artık pis işleri kaldıramıyor musun yoksa?”</p>

  <p class="block_7"> </p>

  <p class="block_6">Şavik kendi kendine öfkelenerek bir sigara yaktı.</p>

  <p class="block_6">Gardını düşürmüş, çok aptalca davranmıştı. Şimdi de Angel’la uğraşması gerekiyordu. Ne yapması gerekiyorsa onu yapacaktı.</p>

  <p class="block_6">Kanun ve besa, sadakat ve gizlilik.</p>

  <p class="block_6">O kadını asla evine davet etmemeli, ona asla güvenmemeliydi.</p>

  <p class="block_6">Tıpkı babasının dediği gibi; kimseye güvenme.</p>

  <p class="block_6">Babası.</p>

  <p class="block_6">Uzun zaman önce ölen babası.</p>

  <p class="block_6">Belleğinde güçlü bir şimşek çaktı, her şey gözlerinin önüne geldi.</p>

  <p class="block_6">18 yaşındaydı. Bin farklı rüyası olan parlak, umut dolu bir delikanlı.</p>

  <p class="block_6">Eve dönüp babasını üzerinde hâlâ siyah avukat cüppesiyle, yüzü morarmış, gözleri fırlamış, bodrumda bir ipin ucunda bulduğu güne kadar. İpi kesti, babasını hayata döndürmeye çabaladı. Ancak daha dudaklarını babasının mosmor dudaklarına yapıştırdığı an durumun umutsuz olduğunu anlamıştı. Daha sonra, kendini bir daha asla o denli yalnız hissetmedi. Hayranı olduğu adam gitmişti.</p>

  <p class="block_6">Annesini ancak şöyle böyle hatırlıyordu; annesi öldüğünde beş yaşındaydı: Kahverengi gözler, sabun kokulu bir cilt, her zaman gülümseyen bir yüz -hepsi bu kadar.</p>

  <p class="block_6">Oysa babasını hiç unutmadı.</p>

  <p class="block_6">Neden korkakların yolundan gitmişti?</p>

  <p class="block_6">Neden?</p>

  <p class="block_6">Bu sorunun cevabını hiç bulamadı.</p>

  <p class="block_6">Sigarasından bir nefes daha aldı, aynadaki yansımasına baktı.</p>

  <p class="block_6">Bin düşü olan, parlak ve umut dolu delikanlı neredeydi?</p>

  <p class="block_6">Çoktan yitip gitmişti.</p>

  <p class="block_6">Hiçbir yakınının kalmaması, bu ait olma ihtiyacını açıklayabiliyor muydu?</p>

  <p class="block_6">Ne kadar çürümüş olursa olsun bir aileye ait olmak?</p>

  <p class="block_6">Bunca ölüme tanık olunca, ölüme karşı bağışıklık hissediyor, buna karşın babasının bir ilmekten sallanan görüntüsü her seferinde yüreğini dağlıyordu.</p>

  <p class="block_6">Sigarasını söndürürken duygularını da ezdi. Bunu yapmayı öğrenmişti. Duygular insanın kanını emer, güçsüzleştirir.</p>

  <p class="block_6">Şeytan Tepesi’nden çekilme sırasında olanlardan hâlâ rahatsızlık duyuyordu.</p>

  <p class="block_6">Cinayetler, kasaplık.</p>

  <p class="block_6">Sanki o an kendi içinde, başka hiç kimseyle paylaşmadığı bir yere giriyormuş gibi, gözlerindeki ışık öldü. Bazen kâbuslarda yüzlerini görüyordu: Genç ve yaşlı kadınların, küçük çocukların ve ölenlerin çığlıkları. Karlı topraklarda kızıl bir ceset denizi. Bir de aklından özellikle çıkmayan bir ceset.</p>

  <p class="block_6">Ceketinin iç cebinden bir fotoğraf çıkardı. Resimdeki yüze bakarken hafızasını kazıdı.</p>

  <p class="block_6">Lane denilen kadın tanıdık geliyordu ya, onu daha önce nerede gördüğünü bir türlü çıkaramıyordu.</p>

  <p class="block_6">Nerede?</p>

  <p class="block_6">O kadını nereden tanıyordu?</p>

  <p class="block_7"> </p>

  <p class="block_7"> </p>

  <h2 class="block_16" id="id_63">63</h2>

  <p class="block_5">TENNESSEE</p>

  <p class="block_6">“İyi haber, kanamanız durdu. Kan ve idrar örnekleriniz de iyi. Ancak…”</p>

  <p class="block_6">Doktor elindeki çizelgeleri indirdi, genç kadına daha ciddi baktı.</p>

  <p class="block_6">Carla midesinin derinliğinde bir sızı hissetti. Yolunda gitmeyen bir şey var.</p>

  <p class="block_6">“Bana o patlamadan bahsetmenizi istiyorum hanımefendi.”</p>

  <p class="block_6">“Ne anlatmamı istiyorsunuz?”</p>

  <p class="block_6">Doktor ellerini açtı, omuz silkip kollarını kavuşturdu. “Anlatabileceğiniz her şeyi.”</p>

  <p class="block_6">“Önemli mi?”</p>

  <p class="block_6">“Olabilir.”</p>

  <p class="block_6">“Kocam öldü.”</p>

  <p class="block_6">Doktor belli belirsiz şaşırarak kavuşturduğu kollarını yanına sarkıttı. “Buna gerçekten çok üzüldüm.”</p>

  <p class="block_6">“Bunlar neden önemli doktor?”</p>

  <p class="block_6">“Sizi tıbbi olarak kim gördü hanımefendi?”</p>

  <p class="block_6">“Mount Sinai’deki doktorlar.”</p>

  <p class="block_6">Doktorun sol kaşı kalktı. “İyi hastanedir. Yaptıkları işi bilirler.”</p>

  <p class="block_6">“Ters bir şey mi var? Lütfen söyleyin.”</p>

  <p class="block_6">Doktor içini çekti, gözlüğünü çıkardı, gözlerini birkaç saniye boyunca baş ve işaretparmaklarıyla ovuşturdu.</p>

  <p class="block_6">“Kanama geçirdiniz. Küçük bir kanama. Hamileliğin herhangi bir aşamasında görülebilecek bir kanama. Görüldüğü zaman hep kaygı nedeni olur.”</p>

  <p class="block_6">“Bebeğim iyi olacak mı?”</p>

  <p class="block_6">“Kanamanızın ciddi bir anlamı olabilir, hiçbir önemi de olmayabilir. Başka bir sorun yaşamadan hamileliğinizin sonuna erişebilirsiniz. Ama şimdi çocuğunuzu düşürmemenize çalışmak mecburiyetindeyiz.”</p>

  <p class="block_6">“Nasıl?”</p>

  <p class="block_6">“İlaç tedavisi ve dinlenmeyle. Her türlü efor yasak. Sizi pamuklara sarmamız gerekiyor.”</p>

  <p class="block_6">“Ne süreyle?”</p>

  <p class="block_6">“Bir hafta. En azından hafta sonuna kadar.”</p>

  <p class="block_6">“Ben… Burada o kadar kalamam. İmkânsız.”</p>

  <p class="block_6">“Demek meşgul bir hanımsınız?”</p>

  <p class="block_6">“Evet.”</p>

  <p class="block_6">“Sizi buraya getirdikleri an dikkatimi ne çekmişti biliyor musunuz? Endişeden yarı ölü görünmeniz dışında demek istiyorum.”</p>

  <p class="block_6">“Ne çekti?”</p>

  <p class="block_6">“Bitkindiniz, aşırı gergindiniz.” Bir an elindeki çizelgeye baktı. “Kan basıncınız da biraz yüksek. Son günlerde canınızı sıkan bir şey oldu mu? Anlatmak isteyeceğiniz herhangi bir şey?”</p>

  <p class="block_6">“Yok.”</p>

  <p class="block_6">“Emin misiniz?”</p>

  <p class="block_6">“Evet.”</p>

  <p class="block_6">“Belki de sizi geren bir şey? İstemiyorsanız bana bütün ayrıntıları anlatmayabilirsiniz. Uzun saatler çalıştınız ya da çok seyahat ettiniz mi?”</p>

  <p class="block_6">“Sanırım bunların hepsinden biraz.”</p>

  <p class="block_6">“Ne derler biliyor musunuz? Otopsilerde stres ve yorgunluk görülmez.”</p>

  <p class="block_6">Gözlüğünü yeniden burnuna yerleştirdi.</p>

  <p class="block_6">“Hamilelikte stres sizinki gibi kanamalara neden olabilir. Gerçekten ayaklarınızı kaldırıp rahatlamanız bu yüzden gerekli. Ziyaretçi yok, sadece istirahat. Sizi buraya getiren adam, adı Ronnie Kilgore değil mi?”</p>

  <p class="block_6">“Onu tanıyor musunuz?”</p>

  <p class="block_6">“Onun marinasından balığa çıkarım. Hamile olduğunuzu biliyor mu?”</p>

  <p class="block_6">“Evet. Arkadaşımdır. Marinasında kalıyorum.”</p>

  <p class="block_6">“Ronnie’ye istirahat etmenizi istediğimi ve sizi izleyeceğimizi anlatırım.”</p>

  <p class="block_6">“Onunla birkaç dakika baş başa konuşabilir miyim?”</p>

  <p class="block_6">“Elbette, ama istirahat hakkında söylediklerimi unutmayın.”</p>

  <p class="block_6">Göz kırptı. “Sizi tatilin keyfini çıkaran bir hanıma döndürmeye çalışalım. Bundan böyle yamaç yürüyüşü yok. Atıcılığı da unutabilirsiniz.”</p>

  <p class="block_6">“Neden?”</p>

  <p class="block_6">“Gürültü, hava basıncı, özellikle de büyük çaplı bir tabancayı ateşlediğiniz zaman vücudun maruz olduğu sarsıntı.”</p>

  <p class="block_6">“Sizce bebeğimi zamanında doğurabilecek miyim?”</p>

  <p class="block_6">“Öyle umuyorum.” Genç kadının kolunu okşadı. “Ama yeni riskler almanızı istemiyorum, anlaştık mı?”</p>

  <p class="block_7"> </p>

  <p class="block_5">BOSNA-HERSEK</p>

  <p class="block_6">Hiçbirinin anlamı yoktu, hiçbirinin.</p>

  <p class="block_6">Saraybosna’ya dönmek için dağ yolundan inerken Kelly’nin aklı iyice karışmıştı.</p>

  <p class="block_6">Mila Şavik çocukla babasını manastıra götürüyor.</p>

  <p class="block_6">Ardından, günler sonra elinde ilaç ve tıbbi malzemeyle çıkageliyor.</p>

  <p class="block_6">Katil Şavik kurtarıcı olmuş, başkalarının hayatını kurtarmak için kendininkini tehlikeye atıyor. Akıl alır gibi değil.</p>

  <p class="block_6">Merhamet gösterisinde bulunan gaddar bir savaş suçlusu.</p>

  <p class="block_6">Kelly’nin kafası karışıktı.</p>

  <p class="block_6">Carla Lane’in de kafasının karışacağı kesindi.</p>

  <p class="block_6">Hızını düşürdü, telefonunu çıkarmak için ceplerini yokladı. Uluslararası numarayı arayıp buldu, çağrı tuşuna bastı ve saniyeler sonra Carla Lane’in otomatik mesajını duydu.</p>

  <p class="block_6">“Mrs. Lane, ben Sean Kelly. Bu mesajı alır almaz beni aramanız mümkün mü? Size vermek istediğim çok ilginç bilgiler var. Ve Mila Şavik en son kiminle görülmüş, biliyor musunuz? Luka ve-”</p>

  <p class="block_6">Arkasından hızla yaklaşan otomobilin motorunun kükrediğini işitti. Dikiz aynasında mavi bir şimşek gördü.</p>

  <p class="block_6">Araba Renault’ya çarptı.</p>

  <p class="block_6">Kelly’nin vücudu şiddetle sarsıldı.</p>

  <p class="block_6">Direksiyon hâkimiyetini sadece bir saniye kaybetmesi yeterli oldu. Renault demir gürültüleri ve kıvılcımlarla yol kenarındaki korkuluğa çarptı.</p>

  <p class="block_6">“Tanrım… Hayır!”</p>

  <p class="block_6">Araba korkuluğu parçalarken Kelly bir çığlık daha attı.</p>

  <p class="block_6">Bir an havada süzüldüğünü hissetti.</p>

  <p class="block_6">Sonra Renault’nun burnu mide bulandıracak gibi aşağıya döndü, derin yarığın kenarına çarptı ve turuncu bir ateş topu haline geldi.</p>

  <p class="block_7"> </p>

  <p class="block_7"> </p>

  <h2 class="block_16" id="id_64">64</h2>

  <p class="block_5">TENNESSEE</p>

  <p class="block_6">“Bunu bana daha önce neden söylemedin?”</p>

  <p class="block_6">“Önemli olacağını düşünmedim.”</p>

  <p class="block_6">“Carla, on haftalık hamilesin. Bunun önemi yok mu?”</p>

  <p class="block_6">“Be… Bebeğime zarar vermeyi düşünmedim. Bana kalırsa aşırı stresten. Öfkeyle nefret gözlerimi kör etti. Luka’yı bulma umutsuzluğu da öyle.”</p>

  <p class="block_6">“Ama şimdi durumu biliyorsun.”</p>

  <p class="block_6">“Evet.”</p>

  <p class="block_6">“Buna rağmen yine de devam edecek misin?”</p>

  <p class="block_6">“Ronnie, görmüyor musun? Luka benim içimde asla iyileşmeyecek bir yara gibi.”</p>

  <p class="block_6">“Ne gördüğümü söylememi ister misin?”</p>

  <p class="block_6">“Ne?”</p>

  <p class="block_6">“Şeytanla derin mavi deniz arasında kalmış bir kadın.”<sup class="calibre1"><sup class="noteref" id="back_note_3"><a class="calibre2" href="../Text/index_split_022.html#note_3" title="3">3</a></sup></sup></p>

  <p class="block_6">Carla cevap vermedi.</p>

  <p class="block_6">Genç kadının gözlerinin ve dudaklarının çevresindeki gerginliği görünce, onun duygularını gemlemeye çabaladığını anladı. “Ya Angel?”</p>

  <p class="block_6">“Ondan hiç haber almadım.”</p>

  <p class="block_6">“Pekâlâ, bir daha kanama olmayacağını varsayarsak, yarın hastaneden çıkacak ve New Jersey’ye gideceksin. Planın bu mu?”</p>

  <p class="block_6">“Evet.”</p>

  <p class="block_6">“Ya sonra?”</p>

  <p class="block_6">“Bil… Bilmiyorum. Angel’a ulaşmaya çalışacağım. Şavik’in evini bulmaya çalışacağım.”</p>

  <p class="block_6">“Yüzünden korku akıyor.”</p>

  <p class="block_6">“Tabii korkuyorum.”</p>

  <p class="block_6">“Ve seninki plan falan değil, son arzu.”</p>

  <p class="block_6">“Daha iyi bir plan yaparım. Sadece zamana ihtiyacım var. O da bende yok.”</p>

  <p class="block_6">“Doktor en az bir hafta dinlenmen gerektiğini söyledi.”</p>

  <p class="block_6">“Burada o kadar kalamam Ronnie. Bebeğimi ne kadar korumak istesem de bu fırsatın kaçmasına göz yumamam. Zaman bizden yana olmayabilir. Angel sadece azıcık bir süremiz kaldığını söylemişti. Oysa o süre azalıyor, belki de yok oluyor.”</p>

  <p class="block_6">Başını kaldırıp Ronnie’ye baktı. “Luka’ya ne olduğunu öğrenmeden yaşamaya devam edemem.”</p>

  <p class="block_6">“Burada ne kadar kalacaksın?”</p>

  <p class="block_6">“Kendimi nasıl hissedeceğime bağlı.”</p>

  <p class="block_6">“Luka’yla bebeğin arasında bir seçim bu. Gerçekten de bu ikisinin arasında kaldın değil mi?”</p>

  <p class="block_6">“Şu… Şu anda bunu düşünmek istemiyorum.”</p>

  <p class="block_6">Ronnie, Carla’nın dudaklarının titrediğini gördü.</p>

  <p class="block_6">“Carla, Şavik’in karşısına çıkacak fizik gücüne bile sahip değilsin.”</p>

  <p class="block_6">“Kendimi daha iyi hissediyorum.”</p>

  <p class="block_6">“Hastanedesin, tedavidesin. Öyle kalman gerek.”</p>

  <p class="block_6">“Bu saçmalığı kesecek misin?”</p>

  <p class="block_6">“Ne düşünüyorum biliyor musun? Bazen hâlâ o tecavüz kampından canlı kurtulmayı başaran inatçı, kararlı on yaşındaki kız gibisin, değil mi?”</p>

  <p class="block_6">“Yani?”</p>

  <p class="block_6">“Anlamıyorsun değil mi Carla? Sence işler sarpa sararsa ne olur?”</p>

  <p class="block_6">“Ronnie, lütfen, şu anda bunları dinlemek istemiyorum.”</p>

  <p class="block_6">“Eminim istiyorsun. Şavik ve arkadaşlarının seni bırakacaklarını, gidebileceğini mi sanıyorsun? Pekâlâ, o zaman bebeğine ne olacak?”</p>

  <p class="block_6">Carla gözlerini Ronnie’ye dikti.</p>

  <p class="block_6">“Luka’ya geri döneceğime söz verdim. Emniyette olacağına söz verdim. Bu benim sözlerimi tutabilmem için tek fırsat olabilir. Ona borcum var.”</p>

  <p class="block_6">Adam cevap vermedi.</p>

  <p class="block_6">“Ne oluyor? Yoksa bana yardım etme kararını mı değiştirdin Ronnie?”</p>

  <p class="block_6">“Samimi tavsiyemi duymak ister misin?”</p>

  <p class="block_6">“Bu evet mi demek, yoksa hayır mı?”</p>

  <p class="block_6">“Kafam allak bullak oldu. Belki de hamile olman aklımı başıma getirdi. Karnındaki bebeğin hayatını düşünmen gerektiğini anladım.”</p>

  <p class="block_6">“Düşünmediğim bir an yok ki. Peki ama ya Luka’nın hayatı?”</p>

  <p class="block_6">“Hayatta olduğundan emin bile değilsin. Kardeşinin anısını küçümsemek istemem, ama Luka geçmişte kaldı. Şimdiye ait olan bebeğin. Bunu bir düşün.”</p>

  <p class="block_6">Genç kadın ağzını açmadı.</p>

  <p class="block_6">Ronnie gitmek üzere döndü. “Regan dışarıda. Seni yoklamaya geldi.”</p>

  <p class="block_6">“Söyledin mi ona?”</p>

  <p class="block_6">“Sadece hamile olduğunu.”</p>

  <p class="block_6">“Ne dedi?”</p>

  <p class="block_6">“İhtiyacın olduğu zaman burada olacak. Bana bir iyilik yapar mısın?”</p>

  <p class="block_6">“Nedir?”</p>

  <p class="block_6">“Söylediklerimi iyice düşün. Nefretinden kurtul. Şavik ve onun gibileri öldürme tutkundan sıyrıl.”</p>

  <p class="block_6">“Yapamam.”</p>

  <p class="block_7"> </p>

  <p class="block_6">Ronnie koridora çıktı. Regan plastik bir fincandan kahve içerek koridoru arşınlıyordu.</p>

  <p class="block_6">“Nasıl?”</p>

  <p class="block_6">“Kanama durmuş. Doktor dinlenmeye ihtiyacı olduğunu söyledi.”</p>

  <p class="block_6">“Ya bebek?”</p>

  <p class="block_6">“Hâlâ iyi.”</p>

  <p class="block_6">“Sen iyi misin Ronnie?”</p>

  <p class="block_6">“Neden sordun?”</p>

  <p class="block_6">“Kafan karışıkmış gibi, hatta öfkeli görünüyorsun.”</p>

  <p class="block_6">“Şimdilik Carla’ya göz kulak olabilir misin?”</p>

  <p class="block_6">“Senin gitmen mi gerekiyor?”</p>

  <p class="block_6">“Knoxville’den alacağım malzeme var, gece geç saate kadar dönmem. Daha önce Josh’u görmek istiyorum.”</p>

  <p class="block_6">“Ben ayrılırken iyiydi. Keyfinin yerinde olmasına gayret ederim. Sen git, yapacaklarını yap.”</p>

  <p class="block_6">“Teşekkürler.”</p>

  <p class="block_6">“Tüm gece uyumamış gibisin. Senin de biraz dinlenmen gerekirdi.”</p>

  <p class="block_6">“Sonra.”</p>

  <p class="block_6">“Canını özellikle sıkan bir şey mi var?”</p>

  <p class="block_6">Cevap vermedi, gitmeye davranırken Regan elini kolunun üzerine koydu.</p>

  <p class="block_6">“Hey, büyük birader, seninle Carla arasında ne var bakalım?”</p>

  <p class="block_6">“Ne demek istiyorsun?”</p>

  <p class="block_6">“Her gün atış talimi yapmak, bütün günü birlikte geçirmek. Nedir, neler oluyor?”</p>

  <p class="block_6">“Bir şey olduğunu kim söylüyor.”</p>

  <p class="block_6">“Ben aptal değilim. Son dört yıl boyunca kadınlarla geçirdiğin zamanın çok daha fazlasını kamyonetine ayırdın.”</p>

  <p class="block_6">“Ne olmuş?”</p>

  <p class="block_6">“Sanki birden canlanmış gibisin. Akşam yemeğinde ona nasıl baktığını gördüm. Gözlerinde şimdi yine aynı bakış var.”</p>

  <p class="block_6">“Ne bakışı?”</p>

  <p class="block_6">“Kaygılısın. Onu çok düşünüyorsun. Yalan mı?”</p>

  <p class="block_6">“Regan, kadın daha yeni kocasını toprağa verdi.”</p>

  <p class="block_6">“Bu senin kabahatin değil, üstelik soruma da cevap vermedin.”</p>

  <p class="block_6">Ronnie şapkasını başına geçirdi.</p>

  <p class="block_6">Adımını atmaya hazırlanırken Regan kolunu çimdikledi. “Ronnie Kilgore’un yeniden bir kadına ilgi duyduğunu hiç göremem sanıyordum. Bu iyi bir şey, öyle değil mi Ronnie?”</p>

  <p class="block_7"> </p>

  <p class="block_6">Kapı birkaç dakika sonra yeniden açıldı ve eşikte doktor belirdi. Carla’nın tansiyonuyla nabzını kontrol etti.</p>

  <p class="block_6">“Tansiyonunuz hâlâ yüksek. Nabzınız da öyle. Ne hissediyorsunuz?”</p>

  <p class="block_6">“Sanırım iyiyim.”</p>

  <p class="block_6">“Hamilelere uyku ilacı vermeyiz, ama size tansiyonunuzu düşürecek bir şey vereceğiz. Bitkinsiniz, onun için uyuyacağınızdan eminim.”</p>

  <p class="block_6">“Doktor, gerçekten burada bir hafta kalamam.”</p>

  <p class="block_6">“Daha uzun da olabilir, daha kısa da. Her şey durumunuza bağlı.”</p>

  <p class="block_6">“Nasıl?”</p>

  <p class="block_6">Yatağın ayakucundaki çizelgeye bir şeyler yazarken, “İnsan vücudu öngörülemez bir makinedir,” dedi. “İnsanın aslında ölmesi gereken günden çok sonra bile işlemeyi sürdürür. Bazen de en sağlıklılar bile düşüp ölebilir.”</p>

  <p class="block_6">Yarım bir tebessümle çizelgeyi yatağın ayakucuna astı.</p>

  <p class="block_6">“Ölüm tehlikesi içinde olduğunuzu ima etmiyorum. Basit bir ifadeyle, her şey Tanrı’nın elinde; siz de öyle. Yine de o eli bu tarafa çevirmek için elimizden geleni yapacağız. Bu arada, dışarıda bekleyen bir hanım var, Ronnie’nin kardeşi. Ona eve gitmesini, sizin bir süre uyuyacağınızı söyledim.”</p>

  <p class="block_6">Doktor kapıyı usulca kapayarak çıktı. Kapı yeniden açıldığında hemşirenin elinde bir bardak suyla birkaç hap vardı. Carla hapları yuttu, üzerine de suyu içti.</p>

  <p class="block_6">Hemşire çıkıp gitti, biraz sonra da Carla bitkinliğine yenik düştü.</p>

  <p class="block_6">Kendini uykuya teslim etmeden önce gördüğü son şey, bir kar perdesinin ardından ona bakan Luka’nın yüzüydü.</p>

  <p class="block_7"> </p>

  <p class="block_7"> </p>

  <h2 class="block_16" id="id_65">65</h2>

  <p class="block_6">Ronnie bungalova girdiğinde hava neredeyse karanlıktı.</p>

  <p class="block_6">Koridorda müzik sesi duydu ve Josh’u yatağının üzerinde uyur, tekerlekli sandalyesini de yatağa dayalı buldu. Çocuğun başı yastıktaydı, ağzı yarı açıktı, çarşaf da ayaklarının dibinde dertop olmuştu.</p>

  <p class="block_6">Oğlunun üzerinde hâlâ tişört ve eski bir Dockers şort vardı, televizyonda MTV açılmış, sesi kısılmıştı.</p>

  <p class="block_6">Uzaktan kumandanın düğmesine basarak televizyonu kapattı. Çarşafı düzeltip Josh’un üzerini örttü. Bir sandalye çekip oturdu.</p>

  <p class="block_6">İçini çekerek eğildi, oğlunun saçlarını okşadı.</p>

  <p class="block_6">Yatağın hemen yanında, duvardan çıkan ve eğilerek yere dönen bir destek borusu vardı. Josh tekerlekli sandalyeden kalkmayı daha uzun zaman önce öğrenmişti.</p>

  <p class="block_6">Odanın duvarları herhangi bir normal çocuğunkiler gibi posterlerle kaplıydı: Rock grupları, beyzbol oyuncuları, bir de adını bir türlü hatırlayamadığı dolgun vücutlu, güzel bir Hollywood yıldızı.</p>

  <p class="block_6">Raflar, çoğu çocukluktan kalma şeylerle tıka basa doldurulmuştu: Bir dizi eski DVD ve oyun. Toy Story’den bir “Woody” kovboy şapkası, bir de plastikten sırıtkan bir Buzz Lightyear. Monsters, Inc.’ten tüylü kahramanlar.</p>

  <p class="block_6">Josh’un diğerlerinden başlıca farkı da buydu: Yaşıtı erkekler böylesi çocukça şeyleri uzun zaman önce atmışken, Josh bunlardan ayrılamıyordu. Hiçbirini atamadığı için garaj eski oyuncak kutularıyla doluydu.</p>

  <p class="block_6">Sanki annesinin hayatta, annesiyle babasının birlikte oldukları geçmişinin mutlu dönemi, çocuklukta her şeyin berrak ve parlak, mutlu ve güvenli olduğu o çağ tekrar yaşamak istediği bir düşmüş gibi.</p>

  <p class="block_6">Oğlu raflarda hâlâ hep birlikte çektirdikleri fotoğrafları tutuyordu: Josh, Annie ve kendisi.</p>

  <p class="block_6">İkisi Josh daha bebekken annesiyle çekilmişti. Birlikte geçirdikleri ilk tatilde, Myrtle Beach’te, gülümseyen Annie’nin kucağında uyuyakalmıştı. Rıhtımda çekilen başka bir resimde Josh beş yaşında, annesinin elini tutmuş, güneşten ikisi de gözlerini kısmış, Annie pek mutlu görünmüyor. Ronnie’nin yeniden Afganistan’a gönderildiği yıl.</p>

  <p class="block_6">Oğlunun bacaklarına, daha doğrusu bacaklarından geri kalanlara, doktorların ezilmiş dokularla parçalanmış kemiklere yeniden biçim vermek, en azından eksiksiz bir vücut görüntüsü kazandırmak için ellerinden geleni yaptıkları yara izi ve buruşuklarla kaplı cilde baktı.</p>

  <p class="block_6">O anda kendini bir suçluluk dalgasının altında boğulur hissetti. O duygu hiç azalmayacaktı. Dua ettiği gibi hiç sönmeyecekti. Karısıyla oğlunu bırakmış, orduyla ülkesini ilk sıraya koymuştu.</p>

  <p class="block_6">Josh bir daha asla yürüyemeyecekti. Yürüyemeyeceğini kabullenmişti. Bir mucize tedavi, her şeyi eski durumuna getiren bir Lourdes ziyareti<sup class="calibre1"><sup class="noteref" id="back_note_4"><a class="calibre2" href="../Text/index_split_023.html#note_4" title="4">4</a></sup></sup> de olmayacaktı. Artık istediği tek şey, oğlunu elinden geldiğince koruyacak, ona kendine bakmasını öğretecek kadar uzun yaşamaktı.</p>

  <p class="block_6">Josh hastaneden taburcu edildiği zaman ona katı davranmıştı. Bir eğitim çavuşu gibi onu fiziksel olarak imkânsız şeyler yapmaya zorlamış, tek başına kalacağı güne hazırlamak amacıyla oğlunun gövdesinin güçlenmesi için bir dizi jimnastik borusu yerleştirmişti.</p>

  <p class="block_6">Saatlerce süren idmanlardan sonra bitkin oğlunu yatağa taşıdığı, uykuya yatırdığı günler vardı. O günler gözlerini yaşartırdı.</p>

  <p class="block_6">Bazı günler, uyurken Josh’un yüzü küçük bir kızı andırırdı; bu yüz Ronnie’nin hiç unutamadığı bir yüzdü. Çocuk annesine o kadar benziyordu ki. Aynı manolya cilt. Aynı ince sarı saçlar ve aynı dolgun dudaklar.</p>

  <p class="block_6">Gözlerini yumduğunda onunla, Annie’yle, eprimiş düz ayakkabılar ve bazı yerlerini beceriksizce diktiği, rengi solmuş basma elbise giymiş 17 yaşındaki kızla Gatlinburg’deki ilk tanışmalarını hatırlıyordu.</p>

  <p class="block_6">Annie her zaman ruh gibiydi.</p>

  <p class="block_6">Onu korumak istemesinin bir nedeni de buydu. Tıpkı Josh’u korumak istemesi gibi. Onu Carla’ya çeken, aynı koruma içgüdüsü olabilir miydi?</p>

  <p class="block_6">Carla için bir şeyler hissediyordu fakat adını koyamıyordu. Aşk değildi, aşk olması için daha çok erkendi, üstelik zamanlama da bütünüyle yanlıştı.</p>

  <p class="block_6">Ama genç kadında savunmasız, kayıp bir şey, yanına gidip rahatlatmak isteyecek kadar derin, açık bir yara seziyordu.</p>

  <p class="block_6">Ronnie gibi Carla da yas ve suçluluğun taşınacak en ağır yük olduğunu öğrenmişti.</p>

  <p class="block_6">Şimdi Josh’a bakarken ıstırap çekiyordu. Eğildi, yanağını öptü. Josh kımıldadı, belli belirsiz homurdandı, elleri başının altında yeniden uykuya daldı.</p>

  <p class="block_6">Verdiği sözden geri dönmekten nefret ediyor, sözüne sadık olmasıyla övünüyordu. Ama Josh’un ona ihtiyacı vardı, her zaman ihtiyacı olacaktı.</p>

  <p class="block_6">Biraz daha zaman olsa, daha eli yüzü düzgün bir plan yapabilirlerdi ama artık öyle bir lüksleri de yoktu. Göründüğü haliyle yolun üzerinde sayısız engel dikiliyordu. Şavik gibilerinden korkmuyordu. Fakat bu haliyle Carla’nın planında elle tutulur bir yan görmüyordu -ikisinin de ölümüne sebep olmasının dışında.</p>

  <p class="block_6">Josh’a bunu yapamazdı.</p>

  <p class="block_6">Ona bir daha acı çektiremezdi.</p>

  <p class="block_6">Carla’yı ne kadar korumak isterse istesin, Josh’u koruma isteği daha güçlüydü ve zaten başka türlüsü de olamazdı.</p>

  <p class="block_6">Bunu Carla’ya anlatması gerekiyordu.</p>

  <p class="block_6">Kalktı, kapıya yürürken ışığı söndürdü ve gölgeli loşlukta oğlunun uykudaki yüzüne son bir kez baktı.</p>

  <p class="block_6">İşin özü, neredeyse hiç tanımadığı bir kadın için oğlunu öksüz bırakma tehlikesine atılamayacaktı.</p>

  <p class="block_6">Carla artık kendi başınaydı.</p>

  <p class="block_7"> </p>

  <p class="block_7"> </p>

  <h2 class="block_16" id="id_66">66</h2>

  <p class="block_6">“Nasılsın?”</p>

  <p class="block_6">Carla yavaş yavaş uyandı. Yatağın yanındaki sandalyede Regan oturuyordu.</p>

  <p class="block_6">“Tanrım. Ben… Başım yastığa değer değmez uyumuşum.”</p>

  <p class="block_6">Regan komodinin üzerine bir demet çiçek bıraktı. “Sana getirdim. Hemşireden bunları suya koymasını isteyeceğim.”</p>

  <p class="block_6">“Teşekkürler Regan.</p>

  <p class="block_6">“Ronnie hamile olduğunu söyledi. Oysa söylemesine hiç gerek yoktu.”</p>

  <p class="block_6">“Neden?”</p>

  <p class="block_6">“Yüzünde bütün hamile kadınlarda görülen o ifade vardı. Şaşkınlık. Şok. Neşe.”</p>

  <p class="block_6">“Öyle mi dersin?”</p>

  <p class="block_6">Regan belli belirsiz gülümsedi. “Evet. Tıpkı doktor önüne hiç beklemediğin kadar yüksek bir fatura koymuş ama hâlâ hayatta olduğun ve korktuğun o ölümcül hastalığa yakalanmadığın için tarifsizce mutluymuşsun gibi.”</p>

  <p class="block_6">Ardından insanın katılmak isteyeceği türden, içten bir kahkaha attı. Gölle dağı birbirinden ayırır gibi duran jaluzilerin ötesine baktı.</p>

  <p class="block_6">“Manzara güzel. Sorun nedir? Başıboş köpekler gibi yolunu kaybetmişe benziyorsun.”</p>

  <p class="block_6">“Manzara bana bir şey hatırlattı.”</p>

  <p class="block_6">“Neyi?”</p>

  <p class="block_6">“Büyüdüğüm yeri.”</p>

  <p class="block_6">“Neresiydi?”</p>

  <p class="block_6">“Buradan çok uzaklarda. Çok çok uzakta ve bambaşka bir hayattaydı Regan.”</p>

  <p class="block_6">“Seni dinleyince, insan oraların hiç de mutlu yerler olmadığını düşünüyor, öyle miydi?”</p>

  <p class="block_6">“Hayır, ama bir zamanlar mutlu bir yerdi.”</p>

  <p class="block_6">“Bu arada, seni yoklamak için birkaç kez geldim. Uykunda konuştuğunu biliyor muydun? Dwayne’in bir fıçı içtikten sonraki sayıklamasından da beter. Yoksa ilaç mı verdiler sana?”</p>

  <p class="block_6">“Neden? Ne dedim ki?”</p>

  <p class="block_6">“Başından ağır şeyler geçtiğini anlamama yetecek kadar.”</p>

  <p class="block_6">Carla cevap vermedi.</p>

  <p class="block_6">“Bana sanki kâbus görüyormuşsun gibi geldi.”</p>

  <p class="block_6">“Ne yaptım?”</p>

  <p class="block_6">“Bir şeyler mırıldandın, ama söylediklerinin hiçbir anlamı yoktu. Luka adlı bir çocukla ilgili bir şey. Bir de…”</p>

  <p class="block_6">“Bir de?”</p>

  <p class="block_6">“Kemik görmekle.”</p>

  <p class="block_6">Carla ağzın açtı, sonra vazgeçti.</p>

  <p class="block_6">Regan kolunu sıvazladı. “Bir şey açıklaman gerekmiyor şekerim. Bana hiçbir şey söylemen gerekmiyor.”</p>

  <p class="block_6">“Ben çocukken savaş vardı…” Carla’nın sesi duyulmaz oldu.</p>

  <p class="block_6">Regan, Carla’nın elini sıktı. “Uykunda kıvranmana bakarak başından kötü şeyler geçtiğini tahmin etmiştim.”</p>

  <p class="block_6">“Ayrıntıları anlatmayacağım Regan.”</p>

  <p class="block_6">“Tamam. Şimdi önemli olan bu bebeğe iyi bakman, duydun mu? Aşırıya kaçmadan.”</p>

  <p class="block_6">“Çocuğun var mı Regan?”</p>

  <p class="block_6">“Epey yaklaştım. Dwayne’le ayrılmadan önce düşürdüm.”</p>

  <p class="block_6">“Ne oldu?”</p>

  <p class="block_6">“Fazla seçeneğim yoktu: Hem öğretmenlik yaptım hem de Ronnie’nin karısı öldüğü için marinada çalıştım, üstelik Josh’a da baktım.”</p>

  <p class="block_6">Durakladı.</p>

  <p class="block_6">“Doktorun dediği gibi dinlenmem gerekirdi. Bebeği düşürmek belki de karşılaştığım en güç şeydi.”</p>

  <p class="block_6">“Üzüldüm.”</p>

  <p class="block_6">“Hey, kaygılanma, her kadının başına gelecek bir şey değil bu. Yine de, doktorun tavsiyesini dinlemelisin. Bir şey söyleyebilir miyim?”</p>

  <p class="block_6">“Elbette.”</p>

  <p class="block_6">“Bak, Ronnie’yle yaptığınız her neyse beni gerçekten hiç ilgilendirmiyor. Ama abimi iyi tanırım.”</p>

  <p class="block_6">“Ne demek istediğini anlamadım.”</p>

  <p class="block_6">“Yıllardan beri ilk defa atış alanına gidip orada günlerce takılıyorsa, o tepelerde bir dağ keçisi gibi yukarı aşağı koşuyorsa, bütün bunları hiç tanımadığı bir kadınla yapıyorsa, işin içinde bir iş olması gerekir.”</p>

  <p class="block_6">Gözlerini Carla’ya dikti. “Seni çok sevmesinin dışında, demek istedim. Öyle şaşkın bakma. Sen de fark etmişsindir.”</p>

  <p class="block_6">“Evet… Ettim. Ben de onu çok seviyorum. Sadece…”</p>

  <p class="block_6">“Hiç kalkışma. Ama Ronnie’yle senin bir şeye hazırlandığınızı anlamak için insanın roket mühendisi olması gerekmiyor; o bir şey neyse artık.”</p>

  <p class="block_6">Carla dudaklarını ısırdı.</p>

  <p class="block_6">“Şimdi hamile olduğunu bildiğine göre, eminim sana dikkatli olmanı, bebeğini tehlikeye atmamanı söylüyordur? Aile doktorun gibi tavsiyeler veriyordur, doğru mu?”</p>

  <p class="block_6">“Doğru.”</p>

  <p class="block_6">“Akla yakın.”</p>

  <p class="block_6">“Neden?”</p>

  <p class="block_6">“Çünkü Ronnie’nin karısı arabasını duvara çarptığında yedi aylık hamileydi. Bu kadar derinden yaralanmasının bir nedeni de bu. Hem karısının hem de doğmamış çocuğunun ölümünün sorumluluğu altında kaldı. Ronnie’nin çok istediği bir bebekti o. Durum bir tür ironiydi. Abime öldürmeyi öğrettiler, oysa kader ona tam tersini, hayatın ne kadar değerli olduğunu gösterdi.”</p>

  <p class="block_6">Regan gözlerini yeniden Carla’ya dikti. “Sanırım hiçbirimiz kaybedene kadar hayatın gerçek değerini anlamıyoruz; ama sen Jan’ı kaybedince öğrendin.”</p>

  <p class="block_6">Carla tereddütle, “Küçük… Küçük bir erkek kardeşim vardı,” dedi. “Çok severdim. Sözünü ettiğim o savaşta kaybettim. Yaşıyor mu, yoksa öldü mü, hiç öğrenemedim.”</p>

  <p class="block_6">“Buna çok üzüldüm.”</p>

  <p class="block_6">Daha fazla konuşmak, Regan’a her şeyi anlatmak istemesine rağmen bu riski alamayacağını anladı.</p>

  <p class="block_6">“Ö… Özür dilerim Regan, ama biraz yalnız kalmak istiyorum.”</p>

  <p class="block_6">Regan sandalyesini iterek ayaklandı. “Elbette. Harrogate’te yapmam gereken bir sürü iş var. Onun için önce buraya uğradım.”</p>

  <p class="block_6">“Saat kaç?”</p>

  <p class="block_6">“Yedi buçuk.”</p>

  <p class="block_6">“Akşamın?”</p>

  <p class="block_6">“Sabahın.</p>

  <p class="block_6">“O kadar uyudum mu?”</p>

  <p class="block_6">“Hemşire 12 saat, dedi. Oldukça bitkindin demek. Stresten de olabilir.”</p>

  <p class="block_6">Regan kapının dibinde durup geri baktı.</p>

  <p class="block_6">“Bir şey daha.”</p>

  <p class="block_6">“Ne?”</p>

  <p class="block_6">“Son zamanlarda televizyon izledin mi? Ya da gazetelerde Jan’ın ölümüyle ilgili yazılanları okudun mu?”</p>

  <p class="block_6">“Hiçbir şey görmedim.”</p>

  <p class="block_6">“Polisler duvara çarpmış gibi.”</p>

  <p class="block_6">“Biliyorum.”</p>

  <p class="block_6">“Cinayet diyorlar, ama hâlâ bir neden bulamadılar. Sadece bu sabah Jan’ın geçmişiyle ilgili bir haber okudum.”</p>

  <p class="block_6">“Ne… Ne demek istiyorsun?”</p>

  <p class="block_6">“Eski Yugoslavya’da, Hırvatistan’da doğduğunu yazıyor.”</p>

  <p class="block_6">“Ne olmuş?”</p>

  <p class="block_6">“Gazete öldürülmesinin ardında bir çeşit kan davası ya da intikam niyeti olabileceğini yazıyor.”</p>

  <p class="block_6">“Böyle bir şeyden hiç haberim olmadı.”</p>

  <p class="block_6">Regan’ın sol kaşı kalktı. “Ama Ronnie sana ateş etmeyi öğretiyor? Şekerim, en aptal koyunun beynine bile sahip olsam, siz ikinizin çok ciddi bir şey planladığınızı anlamakta hiç zorlanmazdım.”</p>

  <p class="block_6">Sözleri havada asılı kaldı.</p>

  <p class="block_6">“Abim iyi bir insandır Carla.”</p>

  <p class="block_6">“Biliyorum.”</p>

  <p class="block_6">“Onun için kendini zarar göreceği ya da öldürülebileceği herhangi bir duruma sokmasını istemiyorum, anlıyor musun? Josh’un ona ihtiyacı var. Hem de çok var. Ronnie, Annie’nin ölümünden sonra oğlunu tehlikeye atacak hiçbir şey yapmayacağına yemin etti.”</p>

  <p class="block_6">Carla’ya ciddi, açık gözlerle baktı. Sesindeki çelik tınıyı yanlış anlamak imkânsızdı.</p>

  <p class="block_6">“Bu yüzden, niyetin her neyse, abimi tehlikeye atmanı istemiyorum, duydun mu?”</p>

  <p class="block_7"> </p>

  <p class="block_7"> </p>

  <h2 class="block_16" id="id_67">67</h2>

  <p class="block_6">Kapının kapanmasını ve Regan’ın gitmesini bekledi. Kendini kaybolmuş, umutsuz hissederek oturdu, kaldı. Karnına dokundu, sonra yüzünü avuçlarına gömdü.</p>

  <p class="block_6">Ne yapacaktı?</p>

  <p class="block_6">Doktorun tavsiyesini dinleyip bebeğini korusa, bir daha Luka’yı bulamayabilirdi.</p>

  <p class="block_6">Şavik’in karşısına çıksa kendisinin ve bebeğinin hayatını tehlikeye atacaktı. Kararsızlığın etkisinden kurtulmaya çalışarak ellerine baktı. O eller artık yüzünü örtmüyordu.</p>

  <p class="block_6">Çarşafının köşesini endişeyle katlayıp katlayıp açıyordu.</p>

  <p class="block_6">Komodine uzanıp çantasını aldı.</p>

  <p class="block_6">Çantanın yan cebinde büyük sarı zarfı buldu. İçinden Luka’nın battaniyeciğini ve Dubrovnik sahilinde çekilmiş fotoğrafı çıkardı.</p>

  <p class="block_6">Luka’nın, babasının ve annesinin yüzlerine bakarak mavi kumaşı eklemleri beyaza kesip sızlayana kadar sıktı. Vicdanının acısını hissetti. Dışarıda, koridorda bir yerde bir telefon çaldı. Angel’ın telefon etmeye söz verdiğini hatırladı.</p>

  <p class="block_6">Çantasını karıştırdı, cep telefonunu bulup açtı. Mesaj yoktu ama iki cevapsız arama gördü. Angel’ın aramamasından endişelendi. Arayan Baize’di.</p>

  <p class="block_6">İki de sesli mesaj bırakılmıştı.</p>

  <p class="block_6">İlkini bırakan Baize’di, fırsatını bulur bulmaz aramasını istiyordu.</p>

  <p class="block_6">İkinci mesajı dinlemeye başlar başlamaz, İrlandalının sesini tanıdı.</p>

  <p class="block_6">“Mrs. Lane, ben Sean Kelly. Bunu alır almaz beni aramanız mümkün mü? Size vermek istediğim çok ilginç bilgiler var. Mila Şavik en son kiminle görülmüş biliyor musunuz? Luka’yla ve-”</p>

  <p class="block_6">Carla kalbinin heyecanla attığını hissetti.</p>

  <p class="block_6">Hatta bir süre sessizlik oldu, ardından birbirine sürten demirlerin sert sesi, sonra da bir çığlık duydu.</p>

  <p class="block_6">“Tanrım… Hayır!”</p>

  <p class="block_6">Yine bir sessizlikten sonra hat kesildi.</p>

  <p class="block_6">Kelly arabasını bir yere çarpmış gibiydi.</p>

  <p class="block_6">Şaşkınlık içinde Kelly’nin numarasını tuşladı.</p>

  <p class="block_6">Telefonun çaldığını duydu, sonra telesekretere geçti, Kelly’nin sesi mesajını bırakmasını söyledi.</p>

  <p class="block_6">Istırap içinde, öylece kaldı.</p>

  <p class="block_6">Neydi o çok ilginç bilgiler? Luka’yla mı ilgiliydi?</p>

  <p class="block_6">Kelly’nin sesi sanki müjde verecekmiş gibi keyifliydi.</p>

  <p class="block_6">Birkaç dakika daha bekleyecek, sonra Kelly’yi bir daha arayacaktı. Yine cevap alamazsa, Saraybosna’daki Uluslararası Kayıp Kişileri Arama Komisyonu’na telefon edecekti.</p>

  <p class="block_6">Daha fazla dayanamayacağını anlayınca, yadsıyamayacağını bildiği güçlü bir dürtünün etkisiyle, ama zorlukla ayaklandı.</p>

  <p class="block_6">Kapı açıldı, içeriye bütün ciddiyetiyle bir hemşire girdi. “Hanımefendi, derhal yatağınıza dönmeniz gerekiyor.”</p>

  <p class="block_6">Carla komodinin üzerindeki giysilerini alıp, hemşirenin yanından geçip odadan çıktı.</p>

  <p class="block_7"> </p>

  <p class="block_6">Taksi uzaklaşırken Carla, Ronnie’nin bungalovunun kapısını açtı.</p>

  <p class="block_6">Josh, Yamaha orgunun başına oturmuş, birkaç tuşa basıyordu. Şaşkınlıkla bakarak gözüne düşen perçemi itmeye çalıştı. “Merhaba.”</p>

  <p class="block_6">Çocuğun yanına gitti. “Merhaba. Eğleniyor musun?”</p>

  <p class="block_6">“Orgumla takılıyordum işte.”</p>

  <p class="block_6">“Baban buralarda mı Josh?”</p>

  <p class="block_6">“Yok, gitmesi gerekti.” Bir McDonald’s poşeti gösterdi, “Kahvaltı için yumurtalı çörek getirdi, ister misiniz?”</p>

  <p class="block_6">“Tabii.”</p>

  <p class="block_6">“Babamın bıraktığı öteki kesekâğıdında kafeinsiz kahve de var. İçer misiniz?”</p>

  <p class="block_6">“Teşekkürler. Yemeği mikrodalgaya atmaya ne dersin?” Mutfağa gitti, kesekâğıdı ve kahveyi mikrodalgaya yerleştirdi, zaman ayarını yapıp düğmeye bastı. Mikrodalga durunca kesekâğıdını Josh’a uzattı ve kahveyi yudumlamaya koyuldu. “Nasılsın?”</p>

  <p class="block_6">“İyiyim efendim”</p>

  <p class="block_6">Josh kesekâğıdını açtı, çöreklerden birini uzattı. “Teşekkürler.” Carla çöreği masanın üzerine bıraktı. “Regan’ın Harrogate’e gitmesi gerekti. Önce sizi ziyaret edeceğini söylemişti.”</p>

  <p class="block_6">“Hastaneden çıkmadan önce gördüm onu.”</p>

  <p class="block_6">“Şimdi iyi misiniz?”</p>

  <p class="block_6">“Umarım Josh.”</p>

  <p class="block_6">“Sizi seviyor”</p>

  <p class="block_6">“Kim? Regan mı?”</p>

  <p class="block_6">“Evet.”</p>

  <p class="block_6">“Ben de onu.”</p>

  <p class="block_6">Josh çöreğini ısırdı. “Benle şakalaşmaktan hiç vazgeçmiyor. Bana kalırsa bu da bir sevgi gösterme biçimi, değil mi?”</p>

  <p class="block_6">“Kesinlikle. Baban ne zaman döneceğini söyledi mi?”</p>

  <p class="block_6">“Geç dönecekmiş. Knoxville’e gitmesi gerekiyormuş. Bir soru sorabilir miyim?”</p>

  <p class="block_6">“Elbette.”</p>

  <p class="block_6">“Babam size yardım falan mı ediyor?”</p>

  <p class="block_6">“Neden sordun?”</p>

  <p class="block_6">“Siz ikiniz atış sahasında neden o kadar çok çalışıyorsunuz?”</p>

  <p class="block_6">“Bana ateş etmeyi öğretiyordu.”</p>

  <p class="block_6">“Neden?”</p>

  <p class="block_6">“Ben… Sanırım kendimi korumayı öğrenmem gerek.”</p>

  <p class="block_6">“Nişancılığınız nasıl?”</p>

  <p class="block_6">“Fena değil. Bence. Ama daha iyi olabilir.”</p>

  <p class="block_6">Josh çöreğinden bir lokma daha aldı. “Babamı seviyor musunuz?”</p>

  <p class="block_6">“Evet. O iyi biri.”</p>

  <p class="block_6">“Annem de öyle derdi. Sadece babamın orduyu ondan daha çok sevdiğini düşünüyordu.”</p>

  <p class="block_6">“Sence de öyle miydi?”</p>

  <p class="block_6">“Bir zamanlar evet. Şimdi o kadar da emin değilim.”</p>

  <p class="block_6">“Neden?”</p>

  <p class="block_6">Çocuk omuz silkti. “Çünkü annemi özlediğini biliyorum.” Gözlerini Yamaha’ya çevirdi.</p>

  <p class="block_6">“Babam uzakta, askerdeyken, annem bunu çalardı. Ben de aslında öyle başladım. Annem sıkıldı, bu orgu satın alıp kendi kendine öğrenmeye çalıştı.”</p>

  <p class="block_6">“İyi çalar mıydı?”</p>

  <p class="block_6">“1-ıh, pek sayılmaz. Sadece oyalanmak içindi. Çok yalnızdı.” Başını sadece 12 yaşındaki bir çocukta görülebilecek savunmasız bir saflıkla eğdi.</p>

  <p class="block_6">“Josh, senden bir iyilik istemem gerekiyor. Baban tabancalarını nerede saklar?”</p>

  <p class="block_6">“Neden?”</p>

  <p class="block_6">“Bana kullandırdığı Sig’i ödünç alacağım da.”</p>

  <p class="block_6">“Biraz daha ateş etmek mi istiyorsunuz?”</p>

  <p class="block_6">“Evet.”</p>

  <p class="block_7"> </p>

  <h2 class="block_16" id="id_68">68</h2>

  <p class="block_6">Arkov bodrumda bir tabureye tünemiş, Angel’ın koluna parmak kalınlığında lastik bir hortum bağlayan Billy’yi izliyordu.</p>

  <p class="block_6">Billy genç kadının cildini fiskeleyerek damarını kabarttı. Angel’ın saçları darmadağınık, makyajı ve dudak boyası akmış, başı bir yana devrilmişti. Eteği kalçalarının yarısına çıkmıştı.</p>

  <p class="block_6">“Beş cc daha.”</p>

  <p class="block_6">“Emin misin patron?”</p>

  <p class="block_6">“Dediğimi yap.”</p>

  <p class="block_6">Billy enjektörün ucunu havaya kaldırdı, iğnenin incecik ucundan minicik bir damla akıttıktan sonra Angel’ın damarına sapladı, bir damla kan çıkarken şırınganın pistonunu itti.</p>

  <p class="block_6">“Bu iğnenin bir işe yarayacağını sanıyor musun?”</p>

  <p class="block_6">Arkov, Angel’ın cep telefonunu eline alıp tuşlara basmaya koyuldu. Yanındaki masanın üzerinde susturucusu takılmış bir Glock duruyordu. “Skopolamin kullanırken doğru dozu ayarlamak güç oluyor.”</p>

  <p class="block_6">“Bu merette ne var?”</p>

  <p class="block_6">“Şeytan soluğu diyorlar. Kurbanlarını canlı cenazeye çevirir. İşe yararsa, doğru cevapları vermekten başka bir şey düşünemez.”</p>

  <p class="block_6">“Ya yaramazsa?”</p>

  <p class="block_6">“O zaman istediğim cevapları alana kadar döverim.”</p>

  <p class="block_6">Billy sırıttı, Angel’ın koluna bağladığı lastik hortumu sökünce iğnenin çıktığı yerde bir damla kan belirdi. “Şavik bundan hoşlanmayacak.”</p>

  <p class="block_6">“Bu kadınla yaptığı yanlıştan sonra Şavik’in bir şeyden hoşlanmayacak durumu kalmadı.”</p>

  <p class="block_6">Kapı hızla açıldı ve içeriye Şavik girdi.</p>

  <p class="block_6">Arkov sırıttı. “Şeytanı an, sopayı hazırla. Zamanlaman harika.”</p>

  <p class="block_6">“Devam edin.”</p>

  <p class="block_6">Arkov parmaklarıyla Angel’ın yüzünü çimdikledi. “Uyan bakalım, sözlü saati geldi.”</p>

  <p class="block_6">Angel’ın gözkapakları titreşti, kendine gelmemiş gibiydi.</p>

  <p class="block_6">Arkov kadının bir tutam saçını kavrayıp şiddetle sarstı. “Uyan, dedim!”</p>

  <p class="block_6">Angel’ın gözleri açıldı.</p>

  <p class="block_6">Arkov sırıttı, yüzünü Angel’ın yüzüne yaklaştırdı. “Demek aramıza geri döndün? Kendin hakkında neler anlatacaksın bakalım?”</p>

  <p class="block_6">Angel o zaman tümüyle kendine geldi, duyuları uyandı, sanki yeniden tükürmeye hazırlanıyormuş gibi Arkov’a bakıp kaşlarını çattı.</p>

  <p class="block_6">“Seni al-”</p>

  <p class="block_6">Şavik Arkov’un sallamak üzere olduğu yumruğunu havada yakaladı ve “Dur,” dedi. “Kırık çene konuşmasını kolaylaştırmaz.”</p>

  <p class="block_6">Arkov debelenerek kolunu kurtardı. “Her şeyi bildiğini sanıyorsun Mila, ama yanılıyorsun. Buna yumuşak değil, daha sert davranmamız gerek.”</p>

  <p class="block_6">“Ona ben karar veririm. Cep telefonunu kontrol ettin mi?”</p>

  <p class="block_6">“Etmek üzereydim.”</p>

  <p class="block_6">“Bütün kişileri, aldığı ve gönderdiği mesajları ve silinmediyse çağrı listelerini tara. Özellikle o Lane denen kadınla Newark’ta buluştuğu saatin hemen öncesine dikkat et.”</p>

  <p class="block_6">“Aptal değilim Mila, ne yapmam gerektiğini biliyorum.”</p>

  <p class="block_6">“Öyleyse durma, yap.” Şavik, Angel’ın önünde diz çökerken, genç kadının başı yine kaykıldı. İlacın etkisiyle gözlerini odaklayamıyormuş gibi, sersemlemiş görünüyordu.</p>

  <p class="block_6">“Beni dinle Angel. Bana kimin için çalıştığını söyle. Bunu söyle ve sana bir daha kimse parmağını bile değdirmesin. Söz veriyorum.”</p>

  <p class="block_6">Angel inledi, sanki kusmak istiyormuş gibi boğuk bir inilti çıkardı. Şavik başını bırakınca kusmaya başladı, elbiselerini, yeri batırdı. Başı yine bez bir bebek gibi yana düştü, bir kez daha sarhoş gibi inledi.</p>

  <p class="block_6">Arkov yüzünü buruşturdu. “Harika.”</p>

  <p class="block_6">Şavik kenara atılı şırıngaya bakıp, “Ne kadar verdiniz?” diye sordu.</p>

  <p class="block_6">“Toplam on cc. Bazılarında etkili olması daha uzun sürebiliyor.”</p>

  <p class="block_6">“Bir kadın için? Onu öldürmek mi istiyorsun?”</p>

  <p class="block_6">“Eninde sonunda.”</p>

  <p class="block_6">“Aklını tamamen mi kaçırdın?”</p>

  <p class="block_6">Arkov’un yüzü kızardı. “Benimle böyle konuşamazsın Mila. Bana saygı göstereceksin.”</p>

  <p class="block_6">“Saygıya layık olduğun zaman. Bu gidişle bu hiç gerçekleşmeyebilir.”</p>

  <p class="block_6">Billy tartışmanın keyfini çıkararak sırıttı.</p>

  <p class="block_6">Arkov onu bir bakışıyla kendine getirdi. “Bu kadar komik olan nedir?”</p>

  <p class="block_6">“Komik mi? Hiç?”</p>

  <p class="block_6">Şavik şırıngayı bir kenara atarak, “Konuşturmamız saatler sürebilir,” dedi. “Daha parlak bir fikriniz yok mu?”</p>

  <p class="block_6">“Evet, bende var.” Arkov parmaklarını şaklattı. “Billy, arabadan bir şey getirmeni istiyorum.”</p>

  <p class="block_7"> </p>

  <p class="block_6">Josh tekerlekli sandalyesini sürerek koridorun üzerindeki deponun önünde durdu. Carla elektronik klavyeli büyük bir tüfek kasası gördü.</p>

  <p class="block_6">Kapının ortasında gümüş renkli bir çarklı kilit vardı.</p>

  <p class="block_6">“Kilitli mi?”</p>

  <p class="block_6">“Evet, babam etrafta silah bulunmamasına çok dikkat eder.”</p>

  <p class="block_6">“Şifreyi biliyor musun?”</p>

  <p class="block_6">“Hayır, babamdan başka kimse bilmez.”</p>

  <p class="block_6">“Şaka mı ediyorsun?”</p>

  <p class="block_6">“Yok.”</p>

  <p class="block_6">“Josh, bu tabancayı almam gerek.”</p>

  <p class="block_6">“Üzgünüm Mrs. Carla.”</p>

  <p class="block_6">“Josh, lütfen beni dinle. Bu kasayı açmak için herhangi bir yol biliyorsan, şimdi bana söylemenin tam sırası. Yalvarıyorum.”</p>

  <p class="block_6">“Neden?”</p>

  <p class="block_6">“Çok önemli de ondan. Bana bak Josh.”</p>

  <p class="block_6">“İyi… İyi ama bu tabancayı neden şimdi istiyorsunuz?”</p>

  <p class="block_6">“Bir yere gitmem lazım ve tehlikeli olabilir. Baban bana bunun için ateş etmeyi öğretiyordu.”</p>

  <p class="block_6">“Sahi mi?”</p>

  <p class="block_6">“Evet.”</p>

  <p class="block_6">“Öyleyse babama telefon edeyim?”</p>

  <p class="block_6">“O kadar zamanım yok. Sen akıllı bir çocuksun Josh, ama inan bana babanın buraya gelmesini beklersek çok geç olur. Seni zorluyor görünmek istemem, gerçekten istemem, ama bu sadece senin verebileceğin cinsten çok önemli bir karar.”</p>

  <p class="block_6">Josh kuşku içinde, alt dudağını ısırarak oturuyordu.</p>

  <p class="block_6">“Ne oldu, ne var Josh?”</p>

  <p class="block_6">“Sa… Sanırım şifre Regan’ın odasında.”</p>

  <p class="block_6">“Sahi mi?”</p>

  <p class="block_6">“Sanırım dolabının tepesindeki bir kâğıda yazılı.”</p>

  <p class="block_6">“Emin misin?”</p>

  <p class="block_6">“Eminim. Benim uzanamayacağım bir yerde.”</p>

  <p class="block_6">“Regan’ın odası hangisi?”</p>

  <p class="block_6">Çocuğun yüzü ciddileşti. “Mrs. Carla, bunun için başım derde girecek mi?”</p>

  <p class="block_6">“Doğrusunu istersen bilmiyorum Josh. Ama babana seni zorladığımı söylerim. Ne dersin?”</p>

  <p class="block_6">“Beni korur musunuz? Babama anlatır mısınız?”</p>

  <p class="block_6">“Evet, anlatırım.”</p>

  <p class="block_6">“Kızmaz mı?”</p>

  <p class="block_6">“Belki, ama anlayacağından eminim. Regan’ın odası nerede?”</p>

  <p class="block_6">Koridorun ucunda, soldaki odayı işaret etti.</p>

  <p class="block_6">Carla odaya girdi. Kapının hemen arkasında tek bir dolap duruyordu. Bir sandalye çekti, elini dolabın üstünde gezdirdi, üzerinde altı sayı ve kare işareti olan bir kâğıt buldu.</p>

  <p class="block_6">Koridora dönüp, klavyeye altı sayıyla kare işaretini girdi. Çarklı kilidi çevirip ağır kapıyı açtı.</p>

  <p class="block_6">Kullandığı bütün tabancalar kasadaydı.</p>

  <p class="block_6">Cephane kutuları gri keçe kaplı raflara yerleştirilmiş, uzun tabancalar dik, kısa namlulular da tel tabanca çerçevelerine oturtulmuştu. Kasanın en altında üstü tabanca temizleme malzemesi, yağ ve silikon bezlerle dolu plastik bir tepsi vardı.</p>

  <p class="block_6">Tabanca ve cephane üzerindeki tüm parmak izlerini silmek için silikon bezi almayı unutmadı. Kasayı yeniden kilitledi, kâğıdı dolabın üzerindeki yerine bıraktı.</p>

  <p class="block_6">“Teşekkürler Josh.”</p>

  <p class="block_6">“Ne zaman döneceksiniz Mrs. Carla?”</p>

  <p class="block_7"> </p>

  <p class="block_6">Arkov, Billy’nin arabadan getirdiği karayolu haritasını açtı.</p>

  <p class="block_6">“Adamının o kadını izlediği yer neresiydi?”</p>

  <p class="block_6">“Doğu Tennessee’de, Union County’de bir marina. Adamım, Lane’le aynı uçağa bindi, arabasına manyetik bir izleme böceği yapıştırdı ve kiralık bir arabayla oraya kadar takip etti.”</p>

  <p class="block_6">Şavik, “Siz neyin peşindesiniz?” diye sordu.</p>

  <p class="block_6">Arkov haritada Tennessee’yi buldu, parmağıyla Union County’ye kadar gitti, daha sonra yüzünde kötücül bir tebessümle atlası fırlatıp attı.</p>

  <p class="block_6">“Tanığımızın gereken özeni görmesine çalışıyoruz.”</p>

  <p class="block_6">Şavik, “Peki, bu kadar komik olan ne?” diye sordu.</p>

  <p class="block_6">“Harika bir planım var. Billy, ilk uçakla Knoxville’e gidiyorsun.”</p>

  <p class="block_6">“Öyle mi? Ne yapmaya?”</p>

  <p class="block_6">Arkov, Billy’nin yanağını okşadı. “Sana şimdiye kadar verilen en iyi rolü oynamaya.”</p>

  <p class="block_7"> </p>

  <p class="block_6">Carla kiralık Ford’la 81 numaralı eyaletler arası karayolunda kuzeye gidiyordu.</p>

  <p class="block_6">GPS, Virginia ve Maryland üzerinden New Jersey’ye 1.200 kilometrelik zahmetli bir yolculuk hesaplamıştı. Tahmini yolculuk süresi 12 saatti. Bu sürenin dinlenmeyle, kahve ve yiyecek için durarak daha da uzayacağını biliyordu; her ne kadar içinden bir şeyler yemek gelmese de.</p>

  <p class="block_6">New Jersey’ye gece yarısından önce varmak güç olacaktı.</p>

  <p class="block_6">Angel neden haber vermemiş olabilirdi? Yoksa başına bir şey mi gelmişti? Veya ya Ronnie haklıysa ve kadın ikili oynuyorduysa?</p>

  <p class="block_6">Midesi açlıktan ya da kramptan değil, korku ve gerginlikten kasıldı.</p>

  <p class="block_6">Valizi bagajda, Sig, cephane ve susturucu sürücü koltuğunun altındaydı. Taktik fener, nişancı eldivenleri ve silikon bezle birlikte. Üzerinde siyah streç pantolon, koyu lacivert bluz ve siyah koşu ayakkabısı vardı. Kukuletalı lacivert eşofman üstüyle siyah yün şapkasını arka koltuğa bırakmıştı.</p>

  <p class="block_6">Planı yoktu, hiç yoktu; bir taslağa bile sahip değildi.</p>

  <p class="block_6">Şavik’le yüz yüze gelecek olmanın verdiği dehşet duygusuyla, bir taraftan otomobili kullanırken, bir yandan da bir strateji geliştirmeye çalışıyordu. Ne kadar odaklanmaya çalışırsa çalışsın kafasında hep aynı sorular inliyordu: Luka nerede? Ona ne oldu? Hâlâ hayatta mı?”</p>

  <p class="block_6">Kelly’nin numarasını bir kez daha denedi. Cevap yoktu, devreye yine telesekreter giriyordu.</p>

  <p class="block_6">Kelly nasıl bir bilgiye erişmiş olabilirdi ki?</p>

  <p class="block_6">Krampların yeniden başlayacağından ödü koparak, bir elini karnının üzerine koymuştu.</p>

  <p class="block_6">Üç saatten biraz fazla bir süre sonra Virgina’da Marion’u geçip McDonald’s’da bir buzlu çay içerken bir plan hazırlamak için zihnini zorluyor, ama plana benzer bir şey yapamıyordu.</p>

  <p class="block_7"> </p>

  <p class="block_6">Tam o anda Continental Havayolları’nın Newark’tan kalkan 2334 sefer sayılı uçağı Knoxville Tyson Havaalanı’na iniyordu.</p>

  <p class="block_6">20 dakika geçmeden, Billy Davix bavulunu banttan almış, aynı adı taşıyan sahte bir kredi kartı ve sahte bir ehliyetle Hertz’ten GPS’i de olan dörtçeker bir Ford kiralamıştı.</p>

  <p class="block_6">Valizinde ihtiyaç duyacağı giysilerle birlikte 45’lik otomatik bir Kimber ve bir de susturucu vardı. Amerikan vatandaşlığında Davix’in hayranlık duyduğu anayasanın ikinci bölümündeki avantajlarından bir diğeri. İnsan hâlâ bir Amerikan uçağında bagaj olarak ateşli silah taşıyabilir ve kimse de bir şey demezdi.</p>

  <p class="block_6">Cephane almak için yol üzerindeki bir WalMart’ta durdu.</p>

  <p class="block_6">GPS’e Union County’deki Kilgore Marina’nın adresini girdi. İki dakika sonra havaalanının otoparkından çıkıyor, kuzeydoğuya yöneliyordu.</p>

  <p class="block_6">Saat tam 13.15’ti.</p>

  <p class="block_7"> </p>

  <p class="block_11"> </p>
</body>
</html>